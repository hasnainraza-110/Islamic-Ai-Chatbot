عنوان: کم عمر کا جانور بیچنے والے کی کمائی کا حکم
سوال: بعض لوگ یہاں انڈیا میں قربانی کا نظم کرتے ہیں اور وہ جانور کے ڈیلروں سے خود یہ کہتے ہیں ہمیں بچہ چاہیے کم قیمت میں دو سال کا نہیں چاہیے دس بارہ ہزار کا ہو،  بیچنے والے ان کو عمر بھی بتلاتے ہیں اور یہ بھی کہتے ہیں کہ ان کی قربانی نہیں ہوسکتی، لیکن پھر بھی وہ راضی ہوکر وہی چھوٹے کالے جانور مانگتے ہیں  تو کیا جو لوگ ان کو اس طرح کے جانور بیچتے ہیں سب کچھ بتاکر تو کیا ان کی کمائی حرام کی مانی جائے گی؟ حال آں کہ اگر ایک منع کرے تو دوسرے سے رابطہ کرتے ہیں،  کوئی نہ کوئی ان کا مطلوبہ لاکر ضرور دیتا ہے،  اس کا حکم  بتلادیجیے!
جواب: جانور بیچنے والا اگر اپنی طرف سے کسی قسم کا کوئی دھوکا نہ دے، نہ ہی جھوٹ بولے اور نہ  ہی خیانت  کرے، سچ بول کر اپنا جانور بیچے  تو اس کی کمائی حلال ہو گی، حرام نہیں ہو گی۔  فقط واللہ اعلم
                                                  
عنوان: طلبہ سے مالی جرمانہ وصول کرنا
سوال: بچوں سے غیر حاضری کرنے پر(خواہ وہ مدرسہ کے ہو ں یا سکول کے) جرمانہ لےکر استاد کےلیے یا مدرسہ میں بچوں پر اس کا استعمال کرنا جائز ہے کہ ناجائز ؟
جواب: صورتِ  مسئولہ میں طلبہ پر غیر حاضری کرنے کی صورت  میں مالی جرمانہ عائد کرنا  شرعًا جائز نہیں، اور  جرمانہ کی مد میں وصول شدہ رقم نہ اپنے استعمال میں لانے کی اجازت ہے، اور نہ ہی دیگر طلبہ پر خرچ کرنے کی اجازت ہے، اگر کسی استاذ یا ادارے کی انتظامیہ نے ایسی رقم وصول کی ہو تو اسے واپس کرنا شرعًا لازم ہوگا۔فتاوی شامی میں ہے:"وفي شرح الآثار : التعزير بالمال كان في ابتداء الإسلام ثم نسخ .والحاصل أن المذهب عدم التعزير بأخذ المال".( كتاب الحدود، باب التعزير، 4 / 61، ط: دار الفكر )منحة الخالق لابن العابدين میں ہے:"وَ يَجِبُ عَلَيْهِ تَفْرِيغُ ذِمَّتِهِ بِرَدِّهِ إلَى أَرْبَابِهِ إنْ عُلِمُوا وَإِلَّا إلَى الْفُقَرَاءِ."(منحة علي البحر، كتاب الزكوة، شروط وجوب الزكوة، ٢ / ٢١١، ط: دار الكتاب الإسلامي )فقط واللہ اعلم
                                                  
عنوان: فلمی ایکٹر کا اسسٹنٹ بنانا
سوال: کیا کسی فلمی ایکٹر کا اسسٹنٹ بن سکتے ہیں؟
جواب: فلم انڈسٹری میں کام کرنا کئی وجوہات کی بنا  پر ناجائز ہے اور اس کی آمدنی  بھی حلال نہیں ہے، اور فلمی ایکٹر کا اسسٹنٹ ، ان گناہوں کے کاموں پر تعاون کرنے والا ہوگا،  اور اس کو آمدنی بھی  اسی حرام رقم سے دی جائے گی، اس لیے فلمی ایکٹر کے اسٹنٹ کی ملازمت جائز نہیں ہے۔تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم".(تفسیر ابن کثیر، ج:2، ص:10، ط:دارالسلام)فتاوی شامی میں ہے:"کل ما یؤدي إلی ما لایجوز لایجوز".(ردالمحتار علی الدرالمختار، ج:6، ص:360، ط:ایچ ایم سعید)فقط والله أعلم
                                                  
عنوان: سامان ایک جگہ سے دوسری لے جانے کے لیے رشوت دینا
سوال: اگر اپنا سامان ایک جگہ سے دوسری جگہ لے جانے کے لیے رشوت دینی پڑجائے تو کیا حکم ہے؟
جواب: جو سامان ایک جگہ سے دوسری جگہ لے جانا حکومت کی طرف سے ممنوع ہو ،اس کی  اسمگلنگ کرنا درست نہیں ہے ، کیوں کہ کسی بھی ریاست میں رہنے والا شخص اس ریاست میں رائج قوانین پر عمل درآمد کا (خاموش)  معاہدہ کرتاہے، اور جائز امور میں معاہدہ کرنے کے بعد اسے پورا کرنا چاہیے؛  اس طرح کے جائز امور سے متعلق قانون کی خلاف ورزی گویا معاہدہ کی خلاف ورزی ہے، نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا ضروری ہے،اور اگر اس سے بچنے کے لیے رشوت دینی پڑے تو یہ ناجائز ہے ۔اور جو سامان ایک جگہ سے دوسری جگہ لانا حکومت کی طرف سے ممنوع  نہ ہو، بلکہ حکومت کی طرف سے اس کی اجازت ہو ،اس کے باجود راستہ میں  رشوت دیے بغیر اس کا لے جانا مکمن نہ ہو تو ایسی صورت میں اس  شخص کو چاہیے  اولاً وہ اپنی پوری کوشش کرے کہ رشوت دیے  بغیر کسی طرح (مثلاً حکامِ بالا کے علم میں لاکر یا متعلقہ ادارے میں کوئی واقفیت نکال کر)   اپنا  سامان لے جائے ، لیکن اگر  بغیر رشوت دیے کام نہ ہو اور شدید ضرورت ہو ،کوئی دوسرا متبادل راستہ بھی  نہ ہو تو  ایسی  مجبوری میں   رشوت دینے  کی صورت میں  دینے والا گناہ گار نہ ہوگا، البتہ رشوت لینے والے شخص کے حق میں رشوت کی وہ رقم ناجائز ہی رہے گی اور اسے اس رشوت لینے کا سخت گناہ ملے گا۔  سنن أبی داود  میں ہے:’’عن أبي سلمة، عن عبد الله بن عمرو، قال: «لعن رسول الله صلى الله عليه وسلم الراشي والمرتشي»‘‘.(3/ 300،کتاب الأقضیة، باب في کراهیة الرشوة، رقم الحدیث: 3580،ط: المکتبة العصریة)فتاوی شامی میں ہے:’’دفع المال للسلطان الجائر لدفع الظلم عن  نفسه وماله ولاستخراج حق له ليس برشوة يعني في حق الدافع اهـ ‘‘. (6/ 423،  کتاب الحظر والإباحة، فصل في البیع، ط: سعید)مرقاة المفاتیح میں ہے:"(وعن عبد الله بن عمرو رضي الله عنهما) : بالواو (قال: «لعن رسول الله صلى الله عليه وسلم الراشي والمرتشي» ) : أي: معطي الرشوة وآخذها، وهي الوصلة إلى الحاجة بالمصانعة، وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلماً فلا بأس به، وكذا الآخذ إذا أخذ ليسعى في إصابة صاحب الحق فلا بأس به، لكن هذا ينبغي أن يكون في غير القضاة والولاة؛ لأن السعي في إصابة الحق إلى مستحقه، ودفع الظالم عن المظلوم واجب عليهم، فلايجوز لهم الأخذ عليه".(کتاب الأمارة والقضاء، باب رزق الولاة وهدایاهم، الفصل الثاني،ج:۷ ؍۲۹۵ ،ط:دارالکتب العلمیة) فقط واللہ اعلم
                                                  
عنوان: بچپن میں دودھ خرید کر رقم ادا نہیں کرتا تھا تو اب کیسے ادا کرے؟
سوال: میں جب چھوٹا تھا تو دودھ لینے جاتا تھا اور بعض اوقات میں پیسے دیے بغیر آجاتا تھا،  اب میں نے اس کو پیسے دینے ہیں تو  کیسے دوں؟  اس کی کیا صورت ہوگی؟
جواب: سب سے  پہلے آپ اپنے غالب گمان سے اس رقم کا تعین کریں جو دودھ لے کر آپ نے ادا نہیں کی تھی، اسے لے کر دودھ والے کے پاس چلے جائیں اور اسے صاف صاف بتاکر  رقم ادا کردیں، اگر ایسا نہ کرسکتے ہوں تو کسی بھی عنوان سے اسے وہ رقم حوالے کردیں۔ الدر المختار وحاشية ابن عابدين (رد المحتار) (5/ 99):"والحاصل أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه، وإن كان مالًا مختلطًا مجتمعًا من الحرام و لايعلم أربابه ولا شيئًا منه بعينه حل له حكمًا، والأحسن ديانةً التنزه عنه."(کتاب البیوع، باب البیع الفاسد، ط: سعید)فقط واللہ اعلم
                                                  
عنوان: اکیڈمی میں پڑھنے والے بچوں کے سرپرست سے براہِ راست معاہدہ کر کے پڑھانے اور فیس لینے کا حکم
سوال: میں ایک آن  لائن قرآن اکیڈمی میں قرآن پڑھا رہا ہوں ، ہوا یوں کہ پچھلے  دنوں جن کو میں پڑھا تا ہو ں انہوں نے مجھ سے کہا کہ میری ایک رشتے دار ہے، ان کی بچی کو پڑھانا ہے  اور یہ میں اکیڈمی والے کو نہیں کہہ رہا ہوں، آپ کو کہہ رہا ہوں کہ آپ میرے بچوں کو بھی اچھے طریقے سے پڑھا رہے ہیں، تو میں نے حامی بھر لی اور  ساتھ  میں میں نے ان سے بھی بات کر لی کہ اگر آپ میری پڑھائی سے مطمئن ہیں تو میں آپ کے بچوں کو بھی براہِ راست پڑھاؤں گا اور چوں کہ اکیڈمی والے آپ سے سو ڈالر لیتے ہیں اور  مجھے صرف بیس ڈالر دیتے ہیں جو بہت کم ہے؛  اس لیے میں شاید آپ کے بچوں کو پڑھانا چھوڑ دوں گا اور میرا ارادہ بھی تھا۔ اگر آپ خود اکیڈمی والے سے بات کر لیں کہ میں اب مزید آپ کی اکیڈمی سے اپنے بچوں کو نہیں پڑھانا چاہتا تو بہتر ہوگا، پھر میں آپ کو اپنی  آئی ڈی دوں گا اور آپ کے بچوں کو پڑھاؤں گا، آپ پھر مجھے فیس بھیجا کریں اور ساتھ میں یہ بھی کہا کہ میں آپ کو مجبور نہیں کررہا،اگر آپ کا دل مانتا ہے تو یہ ان کو بتا دیں ،نہیں تو آپ کی مرضی،  میں اسی طرح آپ کے بچوں کو پڑھاؤں گا، لیکن میرے بارے میں کچھ نہیں کہنا؛ کیوں کہ پھر وہ مجھ پر ناراض ہو ں گے،صرف یہ کہیں کہ میں اب دوسری جگہ اپنے بچوں کو پڑھانا شروع کروں گا۔اب پوچھنا یہ ہے کہ کیا اس صورت میں میرے لیے پڑھانا اور اس پر فیس لے کر استعمال کرنا جائز ہے؟
جواب: صورتِ  مسئولہ میں اگر بچوں کے سرپرست اکیڈمی والوں سے  واضح طور پر اپنا معاہدہ ختم کر کے آپ سے براہِ  راست معاہدہ کرلیں  اور آپ نے اکیڈمی سے یہ معاہدہ نہ کیا ہو کہ میں یہاں کے بچوں کو توڑ کر انفرادی طور پر نہیں پڑھاؤں گا تو  آپ کے  لیے ان کے بچوں کو پڑھانا اور فیس لینا جائز ہوگا۔ بصورتِ دیگر اکیڈمی میں پہلے سے پڑھنے والے بچوں کو وہاں سے چھڑا کر خود پڑھانے کی وجہ سے وعدہ خلافی کا گناہ ہوگا۔  فقط واللہ اعلم
                                                  
عنوان: بینک میں نوکری کرنے کا حکم
سوال: حالاتِ حاضرہ کے اعتبار سے بینک میں نوکری کرنا کیسا ہے؟ نیز جب کہ اگر بینک میں کوئی مسلمان نہ ہو تو مسلمانوں کے لیے نقصان کا اندیشہ رہتا ہے!
جواب: واضح رہے کہ بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، اور بینک  ملازم سود لینے ، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں۔لہذا بینک  کی ملازمت  ناجائز ہے خواہ وہ کسی بھی شعبہ میں ہو، اور تنخواہ بھی حرام ہے، اس لیے  کہ بینک کے علاوہ  کسی اور جگہ  جائز ملازمت تلاش کرنی چاہیے، اور سود کی گندگی سے اپنے  آپ  کو محفوظ رکھنے کی پوری کوشش کرنی چاہیے  ، کیوں کی حرام  کے مقابلے میں حلال  مال  تھوڑا   ہی کیوں  نہ ہو  اس میں  سکون اور برکت   ہوتی ہے،  جب کہ حرام مال خواہ  کتنا ہی زیادہ  ہو اس  میں بے برکتی، تباہی اور بربادی ہوتی ہے۔       ارشاد باری  تعالی ہے:{يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ ، فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ} [البقرة: 278، 279]ترجمہ:اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔(از بیان القرآن)ارشاد باری تعالیٰ ہے:{يَمْحَقُ اللَّهُ الرِّبَا وَيُرْبِي الصَّدَقَاتِ} [البقرة: 276]ترجمہ:  اللہ سود کو مٹاتے ہیں،  اور صدقات کو بڑھاتے ہیں۔(از بیان القرآن)ارشاد باری تعالی ہے:{ وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔ (از بیان القرآن)حدیثِ مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»". (الصحیح لمسلم، 3/1219، باب لعن آكل الربا ومؤكله، ط: دار احیاء التراث ، بیروت)(مشکاۃ المصابیح،  باب الربوا، ص: 243، قدیمی)ایک اور حدیث مبارک میں ہے:"وعن ابن مسعود قال: قال رسول الله صلى الله عليه وسلم: " إن الربا وإن كثر فإن عاقبته تصير إلى قل: رواهما ابن ماجه والبيهقي في شعب الإيمان". (مشکاۃ المصابیح، باب الربوا، ص: 246، ط؛ قدیمی)      فقط واللہ اعلم
                                                  
عنوان: کسی چیز کا فرضی بل بنوا کر کمپنی سے رقم وصول کرنا
سوال: میں سعودیہ میں کام کرتا ہوں، کمپنی مجھے سالانہ یونیفارم دیتی ہے، جس کی مالیت لگ بھگ 60000 روپے بنتی ہے، میں چاہتا ہوں کہ نئے خریدنے کے بجائے میرا پرانے پر گزارا ہو سکتا ہے اور یہ رقم میں فرضی بل بنا کر لے سکتا ہوں، کیا یہ رقم میرے لیے حلال ہو گی؟
جواب: آپ جس کمپنی میں ملازمت کرتے ہیں اگر اس کمپنی کی پالیسی یہ ہو کہ  وہ اپنے ملازمین کو سالانہ  یونیفارم مہیا کرتی ہے اور یونیفارم کا بل دکھانے کی صورت میں رقم ادا کرتی ہے اور یونیفارم نہ خریدنے کی صورت میں رقم نہیں دیتی تو ایسی صورت میں کسی ملازم کے لیے یہ جائز نہیں ہو گا  کہ وہ یونیفارم خریدے بغیر محض فرضی  بل کی بنیاد پر  کمپنی سے یونیفارم کے پیسے وصول کر لے؛ کیوں کہ اس میں  کمپنی کے ساتھ دھوکا دہی ہے اور دھوکا دینا سخت گناہ کا کام ہے۔تاہم اگر کمپنی کی طرف سے یہ رقم بہرصورت ملتی ہو، یا کمپنی کے مجاز عہدیداران  کو حقیقی صورتِ حال  سے آگاہ کیا جائے، پھر وہ یونیفارم خریدے بغیر ہی   یونیفارم کے عوض رقم دے دیں تو یہ رقم لینا جائز ہو گا۔ترمذی شریف میں ہے:"عن أبي هریرة رضي اللّٰه عنه أن رسول اللّٰه صلی اللّٰه علیه وسلم قال: من غش فلیس منا".(سنن الترمذي، باب ما جاء في کراهیة الغش في البیوع، ۱؍۲۴۵)فقط واللہ اعلم
                                                  
عنوان: سیونگ اکاؤنٹ سے ملنے والے منافع کا حکم
سوال: بینک میں اکاؤنٹ کھلوایا جس کے بارے معلومات نہیں تھی جیسا کہ سیونگ  یا کرنٹ اکاؤنٹ۔ ابھی معلوم ہوا ہے جو رقم جمع تھی اس میں کچھ منافع اور کچھ نقصان جمع تفریق ہوا ہے۔ جب کہ اکاؤنٹ کھلواتے وقت نا تو منافع طے کیا گیا اور نہ حد رقم اور نا ہی وقت، ایسے میں جو منافع ہوا کیا وہ سود کے زمرے میں آئے گا؟ جہاں پڑھا سنا ہے اس کے مطابق سود وہ رقم ہے جو اصل رقم کے ساتھ اضافے میں ملے جو کہ پہلے سے طے شدہ  ہوتی ہے، اوپر والے سوال میں نقصان بھی ہوا جو کہ منافع سے کم ہے۔ اوپر دی گئی صورت میں راہ نمائی فرمائیں کہ جو منافع ہوا ہے وہ جائز ہے یا سود کے زمرے میں آئے گا؟
جواب: بینک میں سیونگ اکاؤنٹ کھلونا جائز نہیں ہے، کیوں کہ اس میں سودی معاہدہ کرنا پڑتاہے، اور  سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے؛ لہٰذا بینک میں سیونگ اکاؤنٹ کھلوانے کی اجازت نہیں ہے۔لہذا صورتِ مسئولہ میں بینک کے سودی اکاؤنٹ میں اگر رقم آئی ہو اور ابھی تک نکالی نہ ہو تو اس کا حکم یہ ہے کہ وہ رقم نکالی ہی نہ جائے، کیوں کہ جس طرح سود کھانا ناجائز ہے، اسی طرح سودی رقم وصول کرنا بھی جائز نہیں ہے، اور اگر اکاؤنٹ میں آئی ہوئی سودی رقم لاعلمی میں وصول کرلی ہو تو اس رقم کا مصرف یہ ہے کہ اگر اصل مالک یا اس کے ورثہ تک پہنچانا ممکن نہ ہو تو  یہ رقم  کسی مستحقِ زکاۃ کو ثواب کی نیت کے بغیر دے دی جائے۔ البتہ  کرنٹ اکاؤنٹ میں مذکورہ قباحتیں نہیں پائی جاتیں، لہذا  اگر بینک میں اکاؤنٹ کھلوانے کی ضرورت ہو تو کرنٹ اکاؤنٹ کھلوانے کی گنجائش ہے؛ اس لیے کہ  کرنٹ اکاؤنٹ کھلوانے کی صورت میں اکاؤنٹ ہولڈر  نہ تو براہِ راست  سودی نظام میں معاون ہوتا ہے اور نہ ہی سودی رقم وصول کرتا ہے اور  کرنٹ اکاؤںٹ ہولڈر کو یہ اختیار ہوتاہے کہ وہ جب چاہے اور جتنی چاہے اپنی رقم بینک سے نکلوالے گا، بینک اس کا پابند ہوتا ہے کہ اس کے مطالبہ پر رقم ادا کرے اور اکاؤنٹ ہولڈر اس بات کا پابند نہیں ہوتا کہ وہ رقم نکلوانے سے پہلے بینک کو پیشگی اطلاع دے اور اس اکاؤنٹ پر بینک کوئی نفع یا سود بھی نہیں دیتا، بلکہ اکاؤنٹ ہولڈر حفاظت وغیرہ کی غرض سے اس اکاؤنٹ میں رقم رکھواتے ہیں، نیز بینک اس اکاؤنٹ میں رکھی گئی رقم کا ایک حصہ اپنے پاس محفوظ بھی رکھتے ہیں؛ تاکہ اکاؤنٹ ہولڈر جب بھی رقم کی واپسی کا مطالبہ کرے  تو اس کی ادائیگی کی جاسکے، اس ساری صورتِ حال میں اکاؤنٹ ہولڈر کے لیے اس کرنٹ اکاؤنٹ میں رقم رکھوانے کی گنجائش ہے۔ یہ بھی ملحوظ رہے کہ بینک میں اکاؤنٹ کھولتے وقت فارم میں یہ نشان دہی ضروری ہوتی ہے کہ کرنٹ اکاؤنٹ ہے یا سیونگ اکاؤنٹ، اس نشان دہی کے بغیر غیر معین اکاؤنٹ بینک نہیں کھولتے، لہٰذا سائل کا یہ کہنا درست نہیں ہے کہ ابتدا میں اضافہ مشروط نہیں تھا اور نقصان بھی ہوا، مروجہ غیر سودی بینک بھی نفع و نقصان کا دعویٰ تو کرتے ہیں، لیکن اکاؤنٹ کھولتے وقت فارم میں اکاؤنٹ کا تعین ضرور کرتے ہیں۔حدیث شریف میں ہے:"لَعَنَ رَسُولَ اللَّهِ صَلَّى اللَّهُ عَلَيْهِ وَسَلَّمَ أَكَلَ الرِّبَا وَمُوَكِلَهُ وَكَاتِبَهُ وَشَاهِدَيْهِ وَقَالَ: «هُمْ سَوَاءٌ»."(مشكاة المصابيح ص 244، قديمي)فقط واللہ اعلم
                                                  
