عنوان: حجام (نائی) کو دکان کرایہ پر  دینے کا حکم
سوال: حجام(نائی )کو دکان کرایہ پر  دینے کا کیا حکم ہے؟
جواب: حجامت یعنی بال کاٹنے والے کی اجرت کے حلال یا حرام ہونے میں تفصیل یہ ہے کہ جو کام حرام ہیں، یعنی داڑھی مونڈنا یا بھنویں بنانا، ان کاموں کی اجرت بھی حرام ہے، اور جو کام جائز ہیں جیسے سر کے بال کاٹنا یا ایک مشت سے زائد ڈاڑھی کو  شرعی طریقے پر درست کرنا، ان کاموں کی اجرت بھی حلال ہے، البتہ خلافِ شرع بال (مثلاً: سر کے کچھ حصے کے بال چھوٹے اور کچھ کے بڑے) رکھنا ممنوع ہے اسی طرح خلافِ شرع بال کاٹنے کی اجرت بھی حلال طیب نہیں۔ جو حجام (نائی) ناجائز کام ( داڑھی مونڈنا وغیرہ) بھی کرتا ہو اس کو دکان کرائے پر دینا مکروہ ہوگا، دکان کے مالک کو چاہیے کہ حجام (نائی) کو  اس کا پابند کرے  کہ وہ  یہ کام نہ کرے، ورنہ دکان کسی دوسرے نیک حجام (نائی) کو کرائے پر دے دینی چاہیے، تاکہ اس کی دکان ناجائز کاموں کے لیے استعمال نہ ہو۔’’لابأس بأن یواجر المسلم داراً من الذمي لیسکنها، فإن شرب فیها الخمر أو عبد فیها الصلیب أو أدخل فیها الخنازیر لم یلحق للمسلم أثم في شيءٍ من ذلك؛ لأنه لم یوجرها لذلك والمعصیة في فعل المستاجر دون قصد رب الدار فلا إثم علی رب الدار في ذلك‘‘. (المبسوط ج : ۱۶ ص: ۳۰۹) فقط واللہ اعلم
                                                  
عنوان: زمین ٹھیکے پر دے کر متعین پیداوار لینا
سوال: میں نے اپنی بہن کے شوہر سے زمین خرید کر   اسی کو   دے کر کہا کہ تم اس زمین کو آباد کرنا اور اس سے جتنی پیداوار حاصل ہو، اس سے مجھے دو یا تین من دینا (اس زمین سے سات من پیداوار اگتی ہے) کیا یہ صورت جائز ہے؟
جواب: صورتِ مسئولہ میں زمین آباد کرنے کے لیے دے کر اپنے لیے متعین پیداوار طے کرلینا شرعاً جائز نہیں، یا تو اپنی زمین اجرت پر بہنوئی کو دے دیں اور اجرت طے کرلیں، اس کے بعد بہنوئی اس میں محنت کرے نہ کرے اجرت اس کے ذمہ لازم ہوگی، یا پیداوار میں فیصد کے اعتبار سے اپنا حصہ مقرر کریں، مثلاً جتنی پیداوار ہو اس کا تیس یا چالیس فیصد اپنے لیے اور باقی بہنوئی کے لیے طے کرلیں، پھر جتنی بھی پیداوار ہو کم یا زیادہ اسی حساب سے تقسیم کرلی جائے۔در مختار میں ہے :"و ) بشرط ( الشركة في الخارج ) 
 ثم فرع على الأخير بقوله ( فتبطل إن شرط لأحدهما قفزان مسماة أو ما يخرج من موضع معين أو رفع)". (276/6 ط: سعید) فقط واللہ اعلم
                                                  
عنوان: تقسیم وراثت
سوال: میرے مرحوم سسر نے اپنے انتقال سے پہلے اپنی زوجہ سے کہا تھا: میں بٹیوں کو دس لاکھ فی کس دوں گا اور بیٹوں کو کاروبار کروایا ان کی زندگی میں بیٹوں نے کاروبار کیا اور اس کاروبار سے کما کر مختلف جگہیں خرید لیں، اور کاروبار کے مال میں بھی اضافہ ہوا، اس دوران میرے سسسر کا انتقال ہوگیا، اس کے بعد میری ساس نے اپنا گھر بیٹے کےنام کر دیا اور بیٹیوں کو دس لاکھ فی کس ادا کر کے معاملہ ختم کردیا۔ اور میری ساس کا بھی انتقال ہوگیا۔  گھر کے پیسے مقرر کرکے اس کا بٹورا ہوا اور نہ ہی کاروبار میں جو مال کا اضافہ اور جو جگہیں خریدی ہیں اس کا بھی بٹورا نہیں ہوا۔اب میرے سالے کہتے ہیں امی سے ہم نے معلوم کر لیا تھا وہ کہتی تھیں  کہ تمہارے ابو نے کہا تھاکہ بیٹوں کو صرف دس لاکھ فی کس ادا کرنے ہیں، باقی کچھ نہیں۔اس طرح سے کیا وراثت یا میراث حق دارکو ادا ہوجائے گی یا نہیں؟ اب معلوم کرنا ہے اس کا شرعی طریقے سے بٹورا کس طرح ہوگا قرآن حدیث اور سنت کی روح سے تفصیلی جواب دیں!
جواب: صورتِ مسئولہ میں مرحوم نے اگر یہ کہا ہو کہ ہر بیٹی کو دس دس لاکھ دوں گا، تو والد کی یہ بات وعدہ کی حد تک تھی جب کہ انہوں نے اپنا وعدہ پورا نہیں کیا؛ لہٰذا والد کے انتقال کے بعد جب والدہ بیٹیوں کو دس دس لاکھ دینا چاہ رہی تھیں تو اس وقت بیٹیوں کا دس دس لاکھ لینا اور والد کی جائے داد سے دست بردار ہونا ضروری نہ تھا، بلکہ ان کو والد کی تمام جائے داد سے شرعی حصہ لینے کا حق حاصل تھا، لیکن اگر انہوں نے والدہ کے کہنے پر دس دس لاکھ وصول کرکے والد کی بقیہ تمام، میراث سے دست برداری کا اظہار کیا تھا تو یہ دست برداری شرعاً  ’’تخارج‘‘ کی صورت میں معتبر ہے، اس کے بعد والد  کی جائے داد سے کوئی حصہ ان کو نہیں ملے گا، اور اگر بیٹیوں نے بقیہ میراث سے دست برداری کا اظہار نہیں کیا تھا تو پھر ان کو بقیہ میراث سے شریعت کے مطابق حصہ ملے گا، فتاویٰ شامی میں ہے:"(أخرجت الورثة أحدهم عن) التركة وهي (عرض أو) هي (عقار بمال) أعطاه له (أو) أخرجوه (عن) تركة هي (ذهب بفضة) ... (أو) على العكس ... (صح) في الكل (قل) ما أعطوه (أو كثر)". (كتاب الصلح فصل في التخارج 5/642، ط: سعيد) فقط والله أعلم
                                                  
عنوان: آٹے کی بوری قرض لینا
سوال: ہم تاجرلوگ بعض اوقات سوداسلف ختم ہونے پر دوسرے دوکان دار سے ایک بوری آٹاوغیرہ یہ کہہ کراٹھالیتے ہیں کہ یہ بوری آپ ہمیں فروخت کردیں چنددن بعدہمارا آٹاآجائے گا،  ہم اس کے بدلے میں ایک بوری آٹا آپ کودے دیں گے،  یعنی ہماراتبادلہ وبیع اس طرح ہوتی رہتی ہے،  اس کا کیاشرعی حکم ہے ؟
جواب: صورتِ مسئولہ میں ادھار آٹے کے بدلے میں فی الحال آٹا خریدنا ناجائز ہے؛ کیوں کہ ایک ہی جنس کی چیز میں جب تبادلہ کرنا ہو تو ہاتھ در ہاتھ معاملہ کرنا ضروری ہے۔مذکورہ معاملے کی جائز صورت یہ ہے کہ  خریدنے کی بجائے آٹے کی بوری قرض لے لی جائے،  یعنی یوں نہ کہا جائے کہ یہ بوری مجھے بیچ دو، میں آٹا آنے پر تمہیں بوری ادا کردوں گا، بلکہ یوں کہیں کہ مجھے ایک بوری آٹا قرض دے دیں۔الدر المختار وحاشية ابن عابدين (رد المحتار) (5 / 170):
"فلو باع خمسة أذرع من الهروي بستة أذرع منه أو بيضة ببيضتين جاز لو يدًا بيد لا لو نسيئةً؛ لأن وجود الجنس فقط يحرم النساء لا الفضل كوجود القدر".الدر المختار وحاشية ابن عابدين (رد المحتار) (5 / 161):
"(وصح) القرض (في مثلي) هو كل ما يضمن بالمثل عند الاستهلاك". فقط واللہ اعلم
                                                  
عنوان: سرمائے پر فیصد طے کرکے وصول کرنا اور نقصان میں شریک نہ ہونا
سوال: میں کچھ رقم کی سرمایہ کاری کر رہا ہوں، لیکن میں نقصان میں شریک نہیں ہوں گا جب کہ وہ میری سرمایہ کاری کا کچھ فیصد مجھے دیں گے، کیا یہ سود کے زمرے میں آتا ہے یا نہیں؟
جواب: واضح رہے کہ شراکت داری میں یہ شرط لگانا کہ کوئی ایک شریک نقصان میں شریک نہیں ہوگا، ناجائز ہے۔ نیز اپنے لگائے ہوئے سرمائے کا کچھ فیصد طے کرکے نفع لینا بھی سود کے زمرے میں آتا ہے جو کہ حرام اور ناجائز ہے۔شراکت داری کا صحیح طریقہ یہ ہے کہ اپنے عمل اور سرمایہ کاری کے حساب سے دیگر شرکاء کی رضامندی سے آپ کے لیے ایک خاص تناسب سے نفع کا طے ہوجائے، (یعنی حاصل شدہ نفع میں سے فیصدی حصہ طے کیا جائے نہ کہ سرمائے کا فیصدی حصہ) اور اگر نقصان ہو تو ہر شریک کو اس کے سرمایہ کے بقدر نقصان ہو۔بدائع الصنائع في ترتيب الشرائع (6 / 59):
"(ومنها) : أن يكون الربح جزءًا شائعًا في الجملة، لا معينًا". فقط واللہ اعلم
                                                  
عنوان: سونا قسطوں پر خریدنا
سوال: کیا سونا قسطوں  پر خریدا جاسکتا ہے؟
جواب: سونے چاندی کی روپیہ پیسے کے بدلے  خرید وفروخت شرعاً "بیعِ صرف" کہلاتی ہے، اور بیعِ صرف کا حکم یہ ہے کہ اس میں دونوں طرف سے نقد ادائیگی ضروری ہے، اس لیےسونے چاندی کے معاملات میں لین دین،  نقد  اور ہاتھوں ہاتھ ہونا ضروری ہے، یعنی ایک ہی مجلس میں قیمت کی رقم دینا اور سونا  چاندی وصول کرنا  ضروری ہے اور کسی بھی جانب سے ادھار، ربوا کے دائرے میں آنے کی بنا پر ناجائز و حرام ہے، لہذاسونا چاندی قسطوں پر خریدنا جائز نہیں ہے۔فقط واللہ اعلم
                                                  
عنوان: چوری کی بجلی استعمال کرنا جائز نہیں
سوال: اگر ایک شخص بجلی چوری کرتا ہے اور اس چوری کی بجلی پر ہیٹر چلاتا ہے اور اس کے ذریعے کھانا پکاتا ہے تو  جو چیز چوری کی بجلی کے ذریعے پکا کر کوئی کھاتا ہے، کیا یہ کھانا کھانا اس کے لیے جائز  ہے یا مکروہ یا حرام؟ اور  اس کی وجہ سے عبادات کا کیا حکم ہے یعنی بجلی چوری پر پانی گرم کرکے نماز وغیرہ پڑھنے  کا کیا حکم ہے؟
جواب: چوری کی بجلی استعمال کرنا، شرعاً نا جائز و  حرام ہے، نیز چوری کی بجلی سے گرم کیے گئے پانی سے وضو کرنا بھی جائز نہیں، اور چوری کی بجلی سے کھانا پکا کر کھاتا ہے تو ایسا کھانا کھانے کی بھی اجازت نہیں۔"آپ کے مسائل اور ان کا حل" میں ہے:’’چوری کی بجلی سے پکا ہوا کھانا کھانا اور گرم پانی سے وضو کرناس… ہم دُنیا والے دُنیا میں کئی قسموں کی چوریاں دیکھتے ہیں۔ مولانا صاحب! لوگ سمجھتے ہیں کہ بجلی کی چوری، چوری نہیں ہوتی۔ کیا چوری والی بجلی کی روشنی میں کوئی عبادت قبول ہوسکتی ہے؟ چوری کی بجلی سے چلنے والا ہیٹر پھر اس ہیٹر سے کھانا پکانا چاہے وہ کھانا حلال دولت کا ہو، کیا وہ کھانا جائز ہے؟ ہمارے شہر کے نزدیک ایک مسجد شریف میں گیزر (پانی گرم کرنے کا آلہ) بالکل بغیر میٹر کے ڈائریکٹ لگا ہوا ہے، مسجد والے نہ اس کا الگ سے کوئی بل ہی دیتے ہیں، لوگ اس سے وضو کرکے نماز پڑھتے ہیں، کیا اس گرم پانی سے وضو ہوجاتا ہے؟ جواب ضرور دینا، مہربانی ہوگی۔ج… سرکاری ادارے پوری قوم کی ملکیت ہیں، اور ان کی چوری بھی اسی طرح جرم ہے جس طرح کہ کسی ایک فرد کی چوری حرام ہے، بلکہ سرکاری اداروں کی چوری کسی خاص فرد کی چوری سے بھی زیادہ سنگین ہے؛ کیوں کہ ایک فرد سے تو آدمی معاف بھی کراسکتا ہے، لیکن آٹھ کروڑ افراد میں سے کس کس آدمی سے معاف کراتا پھرے گا؟ جو لوگ بغیر میٹر کے بجلی کا استعمال کرتے ہیں وہ پوری قوم کے چور ہیں۔ مسجد کے جس گیزر کا آپ نے ذکر کیا ہے اگر محکمے نے مسجد کے لیے مفت بجلی دے رکھی ہے، تو ٹھیک، ورنہ مسجد کی انتظامیہ کمیٹی چور ہے اور اس کے گرم شدہ پانی سے وضو کرنا ناجائز ہے۔ یہی حکم ان تمام افراد اور اداروں کا ہے جو چوری کی بجلی استعمال کرتے ہیں‘‘۔ ( ٧ / ١٨٦) تاہم  اگر کسی نے ایسے گرم پانی سے وضو کرکے نماز ادا کرلی تو نماز  اگرچہ ہوجائے گی، تاہم استعمال شدہ بجلی کا بل ادا کرنا ضروری ہوگا، اور یہی حکم کھانے کا بھی ہے کہ اگر کھانا کھالیا تو جتنی بجلی چوری کی ہے اگر اس کے بل کا علم ہے تو وہ بل ورنہ اندازا لگاکر کچھ زائد رقم ادا کرنا ضروری ہوگا۔فقط واللہ اعلم
                                                  
عنوان: سود کو رشوت میں دینا
سوال: کیا بینک کے سیونگ اکاؤنٹ میں جمع ہو جانے والی سودی رقم کسی ایسے ادارے میں بطورِ  رشوت دی جا سکتی ہے جہاں جائز اور حق کام بھی بغیر رشوت کے نہ ہوتا ہو؟
جواب: بینک کا  سیونگ اکاؤنٹ باقی رکھنا اور اس میں سے سود وصول کرنا جائز ہی نہیں؛ لہذا یہ رقم کسی جائز کام کے لیے رشوت کے طور پر دینا بھی جائز نہیں۔نیز اگر کوئی  جائز کام تمام قانونی تقاضوں کو پورا کرنے اور حق ثابت ہونےکے باوجود صرف رشوت نہ دینے کی وجہ سے  نہ ہورہا ہو تو ایسی صورت میں حق دار  شخص کو چاہیے  اولاً وہ اپنی پوری کوشش کرے کہ رشوت دیے  بغیر کسی طرح (مثلاً حکامِ بالا کے علم میں لاکر یا متعلقہ ادارے میں کوئی واقفیت نکال کر)  اس کا کام ہوجائے،اور جب تک کام نہ ہو  اس وقت تک صبر کرے اور صلاۃ الحاجۃ پڑھ کر اللہ تعالیٰ سے مسئلہ حل ہونے کی دعا مانگتا رہے، لیکن اگر شدید ضرورت ہو اور  کوئی دوسرا متبادل راستہ نہ ہو تو  اپنے جائز ثابت شدہ حق کے حصول کے  لیے مجبوراً  رشوت دینے کی صورت میں  دینے والا گناہ گار نہ ہوگا، البتہ رشوت لینے والے شخص کے حق میں رشوت کی وہ رقم ناجائز ہی رہے گی اور اسے اس رشوت لینے کا سخت گناہ ملے گا۔  نیز یہ بھی واضح رہے کہ جو حق ابھی تک ثابت نہ ہو رشوت دے کر اسے حاصل کرنے کی شرعاً اجازت نہیں ہے۔  سنن أبی داود  میں ہے:’’عن أبي سلمة، عن عبد الله بن عمرو، قال: «لعن رسول الله صلى الله عليه وسلم الراشي والمرتشي»‘‘.  (3/ 300،کتاب الأقضیة، باب في کراهیة الرشوة، رقم الحدیث: 3580،ط: المکتبة العصریة)فتاوی شامی میں ہے:’’دفع المال للسلطان الجائر لدفع الظلم عن  نفسه وماله ولاستخراج حق له ليس برشوة يعني في حق الدافع اهـ ‘‘. (6/ 423،  کتاب الحظر والإباحة، فصل في البیع، ط: سعید)مرقاة المفاتیحمیں ہے:"(وعن عبد الله بن عمرو رضي الله عنهما) : بالواو (قال: «لعن رسول الله صلى الله عليه وسلم الراشي والمرتشي» ) : أي: معطي الرشوة وآخذها، وهي الوصلة إلى الحاجة بالمصانعة، وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلماً فلا بأس به، وكذا الآخذ إذا أخذ ليسعى في إصابة صاحب الحق فلا بأس به، لكن هذا ينبغي أن يكون في غير القضاة والولاة؛ لأن السعي في إصابة الحق إلى مستحقه، ودفع الظالم عن المظلوم واجب عليهم، فلايجوز لهم الأخذ عليه". (کتاب الأمارة والقضاء، باب رزق الولاة وهدایاهم، الفصل الثاني،ج:۷ ؍۲۹۵ ،ط:دارالکتب العلمیة) فقط واللہ اعلم
                                                  
عنوان: کرنٹ اکاؤنٹ میں ٹرانزیکشن پر بینک کی طرف سے انعام
سوال: کینیڈا میں ایک بینک نے یہ اعلان کیا ہے کہ کوئی بھی کسٹمر دو ٹڑانزیکشن کرے گا تو اس کو تین سو ڈالر دیے جائیں گے، کیا سائل کے لیے یہ رقم لینا جائز ہے ؟ ملحوظ رہے کہ سائل کا مذکورہ بینک میں کرنٹ اکاؤنٹ ہے، اور یاد رہے کہ بینک کا یہ اقدام کسٹمر میں اضافے کی غرض سے ہے!
جواب: کرنٹ اکاؤنٹ میں رکھی ہوئی رقم کے علاوہ دیگر نفع وصول کرنا جائز نہیں ہے؛ کیوں کہ یہ نفع قرض کی وجہ سے ہے اور قرض کی وجہ سے حاصل ہونے والا نفع سود ہے جو کہ حرام اور جانائز ہے،  مزید یہ کہ بینک کے تحائف حلال مال سے نہیں ہوتے۔الدر المختار وحاشية ابن عابدين (رد المحتار) (5 / 166):
"وفي الأشباه كلّ قرض جرّ نفعًا حرام". فقط واللہ اعلم
                                                  
عنوان: پرائز بانڈز لینا اور اس کے انعام سے کاروبار کرنا/ لوگوں کے عطیات اور صدقات کو فکس ڈپازٹ میں رکھنا
سوال: 1- اگر ایک آدمی کا ارادہ ہو کہ پرائز بانڈ لے لے اور اگر لگ جائے تو اس سے کاروبار شروع کرے جس سے لوگوں کو روزگار ملے اور آہستہ آہستہ جو پرائز بانڈ میں انعام کی رقم ملی ہے اس کو کاروبار کے منافع سے نکال کر غریبوں میں تقسیم کر دے۔ کیا ایسا کرنا جائز ہوگا یا وہ کسی گناہ کا مرتکب ہوگا؟2- آج کل کچھ  ٹرسٹ اس طرح سے چل رہے ہیں کہ لوگوں نے انہیں عطیات دیے وہ اُن عطیات کو فکسڈ ڈپازٹ کرا کے سود کی رقم سے مفت علاج اور تنخواہ دیتے ہیں۔ کیا تنخواہیں  لینا اور ان سے علاج کروانا جائز ہوگا؟
جواب: 1- پرائز بانڈ کی خرید وفروخت شرعاً ناجائز ہے، ناجائز کام اچھی نیت سے کیا جائے تب بھی ناجائز رہتاہے؛ اس لیے حلال کاروبار کے ارادے سے پرائز بانڈ خریدنا اور اس کے انعام سے کاروبار کرنا جائز نہیں ہوگا، لاعلمی میں حرام میں مبتلا ہونے والے شخص کو حرام سے نکالنے کے لیے جو حل پیش کیا جائے اس کا مطلب یہ نہیں ہوتا کہ انسان حرام کا ارتکاب کرتا رہےاور صدقہ کرتا رہے۔2-  اگر کوئی ٹرسٹ لوگوں کے دیے گئے عطیات کو فکسڈ ڈپازٹ میں رکھ کر نفع حاصل کرتا ہے تو اس کے ذمہ داران کا طرزِ عمل درست نہیں، اگر اس ادارے کی غالب آمدنی  کا ذریعہ سود ہی  ہے تو اس میں ملازمت کرکے تنخواہ لینا جائز نہیں، اور اگر غالب آمدنی حلال ذرائع سے ہو تو کام کرنا اور تنخواہ لینا جائز ہوگا۔ اور اگر کوئی مستحقِ زکات شخص ضرورت کے موقع پر اس رقم سے علاج کرائے تو اس کے لیے گنجائش ہوگی، جو مستحقِ زکات نہیں ہیں، ان کے لیے اس رقم سے علاج کرانا شرعاً جائز نہیں ہے۔ فقط واللہ اعلم
                                                  
عنوان: میزان بینک کے سیونگ اکاؤنٹ سے ملنے والے نفع میں سے ود ہولڈنگ ٹیکس کی رقم کاٹ کر باقی رقم صدقہ کرنے کا حکم
سوال: میں نے دو سال پہلے میزان بینک  میں سیونگ اکاؤنٹ کھلوا لیا تھا, آج حکومت نے جب شرح سود 13 فیصد سے اوپر کردیا  تو میزان بینک نے بھی اپنا حلال منافع 12 فیصد کردیا, اس چیز کو دیکھنے کے بعد میرے دل میں شک پیدا ہوا کہ یہ حلال منافع نہیں، بلکہ سود ہی ہے، جب ہی شرح سود بڑھنے کی وجہ سے سے ان کا منافع بھی بڑھ گیا, میں نے اکاؤنٹ تو کھلوا لیا تھا،  مگر اس کا استعمال نہ ہونے کے برابر تھا، دو سال میں صرف پانچ ہزار روپے  منافع کی شکل میں مجھے بینک کی طرف سے موصول ہوئے ہیں، اب سوال یہ پوچھنا تھا  کہ کیا  میں یہ رقم بغیر ثواب کی نیت سے 5000 پوری صدقہ کر دوں یا اس اکاؤنٹ میں 2 دو سال  میں نے withholding ود ہولڈنگ اورadvance tax ایڈوانس ٹیکس کی مد میں 1400 چودہ سو روپے ادا کیے ہیں، یہ چودہ سو روپیے میں کاٹ کر باقی رقم3600 بغیر ثواب کی نیت سے صدقہ کر دوں؟ اس وقت میرے اکاؤنٹ میں صرف ایک ہزار روپے پڑے ہیں یعنی میں وہ پیسے نکال کر خرچ کر چکا ہوں۔
جواب: واضح رہے کہ میزان بینک سمیت تمام مروجہ اسلامی بینکوں کے مالی معاملات مکمل طور سے شرعی اصولوں اور احکام کے مطابق نہیں ہیں، اس لیے ان بینکوں میں بھی سیونگ اکاؤنٹ یا کسی اور ذریعہ سے سرمایا کاری کر کے منافع کمانا جائز نہیں ہے، سینگ اکاؤنٹ کھلوانے کی وجہ سے اکاؤنٹ میں جو پیسے آگئے تھے ان کا لینا بھی جائز نہیں تھا، لیکن اگر غلطی سے وہ پیسے آپ لے کر خرچ کر چکے ہیں تو اب اتنے ہی پیسے بینک کو واپس کرنا لازم ہے، لیکن اگر واپس کرنا ممکن نہ ہوں تو اتنے پیسے ثواب کی نیت کے بغیر صدقہ کردیں، صورتِ مسئولہ میں آپ پورے 5000روپے بینک کو واپس کردیں یا اگر  واپس کرنا ممکن نہ ہو تو ثواب کی نیت کے بغیر  صدقہ کردیں، ٹیکس کی مد میں جو  پیسے آپ کے اکاؤنٹ سے کٹے ہیں ان کو سود کی رقم میں سے کاٹ کر باقی رقم صدقہ کرنا درست نہیں ہے۔ فقط واللہ اعلم
                                                  
عنوان: وصول شدہ ناجائز کمیشن کا حکم
سوال: کمیشن سے متعلق ایک سوال کے جواب میں آپ نے تحریر کیا تھا:’’البتہ وہ افراد جو کسی کمپنی میں ملازم ہوں اور کمپنی کا مال بیچنے یا کمپنی کے لیے مال خریدنے پر مامور ہوں اور اس کام کی تنخواہ بھی وصول کرتے ہیں، ان کے لیے کمیشن وصول کرنا شرعاً جائز نہیں، نیز وہ شخص جس کو کسی نے مال خریدنے کے حوالہ سے اپنا وکیل بنا کر بھیجا ہو اس کے لیے قیمتِ خرید سے زائد کے واؤچر بنوا کر اپنے مؤکل (اصل خریدار) سے بطور کمیشن وصول کرنا بھی جائز نہیں۔ اسی طرح سرکاری شعبوں میں مخلتف کاموں کے لیے ذمہ داران جو رقم کمیشن کے نام سے وصول کرتے ہیں وہ لینا بھی جائز نہیں‘‘۔میرا سوال یہ ہے کہ:اگر کسی نے زائد رقم وصول کی ہو اور وہ اس پر نادم بھی ہو، اب وہ اس رقم کا کیا کرے؟  اگر ادارہ کو اس بات کی اطلاع کرتا ہے تو نوکری کو نقصان پہنچتا ہے۔ لہٰذا اپ سے گزارش ہے راہ نمائی  فرمائیں!
جواب: صورتِ مسئولہ میں آئندہ اس قسم کے کمیشن سے اجتناب کے پختہ عزم کے ساتھ  سچے دل سے توبہ کریں، اور مذکورہ رقم کسی بھی عنوان سے مذکورہ ادارہ میں جمع کرا دیں، ذمہ داران کو تفصیل بتانا ضروری نہیں ہے۔ فقط واللہ اعلم
                                                  
عنوان: اسٹیٹ لائف بیمہ پالیسی لینا جائز نہیں
سوال: کیا اسٹیٹ لائف جیون بیمہ کرنا اور کروانا حلال ہے؟
جواب: کسی بھی قسم کی بیمہ پالیسی لینا سود اور جوا  ہونے کی وجہ سے ناجائز و حرام ہے۔ فقط واللہ اعلم
                                                  
عنوان: اسٹوڈنٹ اکاؤنٹ کھلوانا
سوال: کسی بھی بنک میں سٹوڈنٹ اکاؤنٹ کھلوانا کیسا ہے؟
جواب: اگراکاؤنٹ کھلوانے کی واقعی ضرورت ہوتوکسی بھی بینک میں کرنٹ اکاؤنٹ کھلوانے کی گنجائش ہے،اورکرنٹ اکاؤنٹ میں  رقم رکھوانا جائز ہے، تاہم سیونگ اکاؤنٹ کھلوانا جائز نہیں، اگرچہ سیونگ اکاؤنٹ کھلوانے میں نیت یہ ہو کہ سود کی رقم نہیں لے گا، صرف اصل رقم لے گا، کیوں کہ جس طرح سود حرام ہے، سودی معاہدہ کرنا بھی حرام  ہے. لہذا اسٹوڈنٹ اکاؤنٹ کھلواتے ہوئے بھی سیونگ اکاؤنٹ کھلوانا جائز نہ ہوگا، کرنٹ اکاؤنٹ کھلوانا بوقتِ ضرورت درست ہوگا۔ فقط واللہ اعلم
                                                  
عنوان: گرافکس ڈیزائننگ کی کمائی کا حکم
سوال: میں گرافکس ڈیزائننگ کے ذریعے مختلف ڈیزائن بنا کر ویب سائٹ پر فروخت کرتا ہوں،  اس میں کوئی بھی جان دار کی تصویر نہیں ہوگی،  اس میں صرف ڈیزائننگ ہی ہوگی  تو  کیا ایسی کمائی حلال ہوگی یا نہیں؟ برائے مہربانی تفصیل سے وضاحت کر دیں!
جواب: اگر آپ گرافکس ڈیزائننگ میں کسی جان دار کی تصویر شامل نہ کریں اور بیک گراؤنڈ میں میوزک بھی نہ ہو تو گرافکس ڈیزائننگ کے ذریعہ کمائی گئی رقم حلال ہوگی بشرطیکہ عقد میں کوئی خلافِ شرع شرط شامل نہ ہو۔ فقط واللہ اعلم
                                                  
عنوان: فراڈ کی رقم اصل مالک کو لوٹانا ضروری ہے
سوال: میں نے ایک آدمی سے 1998 میں  10000 روپے کا ایک چیک لیا تھا، اور چیک کی اماؤنٹ تبدیل کرکے 40000 روپے کر دیے تھے، یوں میں نے اس کے اکاؤنٹ سے 30000 زیادہ نکال لیے تھے، بعد میں مجھے بہت دکھ ہوا، پھر 2019 میں میں نے اس شخص کو 30000 روپے یہ کہہ کر واپس کردیے کہ یہ میں نے آپ سے 1998 ادھار  لیے تھے، مگر اسے حقیقت نہیں بتائی  کہ میں نے آپ سے فراڈ کیا تھا، میں آج بھی اپنے اس گناہ کی معافی مانگتا ہوں، میرا رقم واپس کرنے کا اقدام صحیح تھا؟
جواب: مذکورہ دھوکا دہی پر سچے دل سے توبہ اور رقم واپس کرنے کا اقدام درست اورضروری تھا۔ فقط واللہ اعلم
                                                  
عنوان: تیس لاکھ کی گاڑی قسطوں پر ساٹھ لاکھ کی فروخت کرنا
سوال: اگر ایک گاڑی کی قیمت تیس 30 لاکھ ہے،  قسطوں کے حساب سے  اس  گاڑی کی قیمت ساٹھ لاکھ  مقرر کرنا اور وصول کرنا،  کیا یہ جائز ہے؟
جواب: ہر شخص  کے  لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دنوں طرح  فروخت کرنے کا شرعاً اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے ، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے،  اسے اصطلاح میں ”بیع بالتقسیط“  یعنی قسطوں پر خرید و فروخت  کہتے ہیں۔ قسطوں پر خرید وفروخت میں  درج ذیل  شرائط کا لحاظ  اور رعایت کرنا شرعا ضروری ہے:1۔ قسط کی رقم متعین ہو۔2۔  مدت متعین ہو۔3۔  معاملہ متعین ہو کہ نقد کا معاملہ کیا جارہا ہے یا ادھار۔4۔ عقد کے وقت  کل مجموعی  قیمت متعین ہو۔5۔ کسی قسط کی ادائیگی میں تاخیر کی صورت میں کل مجموعی قیمت  میں اضافہ (جرمانہ) وصول نہ کیا جائے، اور جلد ادائیگی کی صورت میں قیمت کی کمی عقد میں مشروط نہ ہو، اس لیے کہ  اگر  بوقتِ عقد یہ شرط ہوگی تو پورا معاملہ ہی فاسد ہوجائے گا۔مذکورہ بالا شرائط کی رعایت کے ساتھ قسطوں پر خریدوفروخت کرنا جائز ہے۔شریعتِ مطہرہ نے چیزوں کی خرید و فروخت میں منافع کی تحدید نہیں کی ہے، البتہ مارکیٹ میں کسی چیز کی جتنی قیمت رائج ہو اس سے زیادہ قیمت مقرر کرنا مناسب نہیں ہے، لہٰذا قسطوں پر کوئی چیز فروخت کرنے کی صورت میں اتنی قیمت مقرر کرنی چاہیے جتنی قیمت پر  مارکیٹ  میں اس چیز  کا ادھار پر  ملنا معروف ہو، اس سے زیادہ قیمت مقرر کرنا مناسب نہیں ہے، لہذا صورتِ مسئولہ میں مذکورہ گاڑی کی ادھار پر خریداری کی صورت میں مذکورہ بالا شرائط کی پابندی کرتے ہوئے خرید و فروخت جائز ہوگی، تاہم اس کی قیمت کے تعین میں مارکیٹ ویلیو  کی رعایت کرنی چاہیے۔فقط واللہ اعلم
                                                  
عنوان: عورت کی بلاضرورت ملازمت کا حکم
سوال: ایک شادی شدہ عورت ملازمت کے لیے گھر سے باپردہ جاتی ہے،  ملازمت کی جگہ پر اس کے بیٹھنے کا کمرہ الگ ہے،  لیکن کام کے سلسلے میں اسے مرد حضرات سے بات چیت کرنی پڑتی ہے،  اس عورت کا شوہر اس کا شرعی نان نفقہ پورا کرتا ہے جس کے لیے وہ بیوی کی آمدنی کا قطعاً محتاج نہیں ہے،  ملازمت کی جگہ کا عمومی ماحول مردانہ ہے. ان حالات میں اس عورت کی ملازمت از روئے شریعت درست ہے یا نہیں؟
جواب: واضح رہے کہ  شریعتِ مطہرہ  میں عورت کو پردہ میں رہنے کی بہت تاکید  وارد ہوئی ہے اور بلاضرورتِ شرعیہ اس کے گھر سے نکلنے کو سخت نا پسند کیا گیا ہے، حتیٰ کہ رسول اللہ صلی اللہ علیہ وسلم نے نماز کے معاملہ میں بھی یہ پسند فرمایا کہ عورتیں اپنے گھروں میں ہی نماز پڑھیں اور اسی کی ترغیب دی،  چنانچہ ایک عورت رسول اللہ صلی اللہ علیہ وسلم کی خدمت میں حاضر ہوئیں اور عرض کیا کہ میں آپ کے پیچھے مسجدِ نبوی میں نماز پڑھنا پسند کرتی ہوں، رسول اللہ صلی اللہ علیہ وسلم نے فرمایا: ہاں مجھے معلوم ہے، لیکن تمہارا اپنے گھر میں نماز پڑھنا زیادہ بہتر ہے،   نیز کمانے کی غرض سے بھی عورت کا نکلنا ممنوع قرار دیا گیا ہے،  اور  اُس کا نفقہ  اس کے والد یا شوہر پر لازم کیا گیا؛ تا کہ گھر سے باہر نکلنے کی حاجت پیش نہ آئے،  شادی سے پہلے اگر اُس کا اپنا مال نہ ہو تو اس کا نفقہ اس کے باپ پر لازم ہے اور شادی کے بعد اس کا نفقہ اس کے شوہر پر لازم کیا ہے، لہذا  بلاضرورتِ شدیدہ کمانے کے لیے بھی عورت کا اپنے گھر سے نکلنا جائز نہیں ہے۔ایک حدیث کا مفہوم ہے کہ عورت چھپانے کی چیز ہے، جب وہ گھر سے نکلتی ہے تو شیطان اسے دوسروں کی نظروں میں اچھا کر کے دکھاتا ہے۔سنن الترمذي ت بشار (2/ 467):"عن عبد الله، عن النبي صلى الله عليه وسلم، قال: «المرأة عورة، فإذا خرجت استشرفها الشيطان».هذا حديث حسن صحيح غريب".مرقاة المفاتيح شرح مشكاة المصابيح (5/ 2054):"(استشرفها الشيطان) أي زيّنها في نظر الرجال۔ وقيل: أي نظر إليها ليغويها ويغوي بها".البتہ اگر کسی خاتون کی شدید مجبوری ہو اور کوئی دوسرا کمانے والا نہ ہوتو ایسی صورت میں عورت کے گھر سے نکلنے کی گنجائش ہو گی، لیکن اس میں بھی یہ ضروری ہے کہ عورت مکمل پردے کے ساتھ گھر سے نکلے، کسی نا محرم سے بات چیت نہ ہو،   ایسی ملازمت اختیار نہ کرے جس میں کسی کے ساتھ تنہائی حاصل ہوتی ہو۔لہذا سوالِ مذکور میں جب عورت کے لیے شدید مجبوری نہیں ہے تو اس کے لیے بغرضِ ملازمت اپنے گھر سے نکلنا جائز نہیں۔فقط واللہ اعلم
                                                  
عنوان: جی پی فنڈ
سوال: میں گورنمنٹ سکول میں استاد ہو ں، مجھ سے جی پی فنڈ نہیں کاٹا جاتا،  اگر میں درخواست دے کر جی پی فنڈ شروع کردوں تو کیا ملنے والا منافع سود ہوگا یا جائز؟
جواب: صورتِ مسئولہ میں اگر سائل اپنے اختیار سے درخواست دے کر جی پی فنڈ میں رقم جمع کروائے گا تو پھر اس پر حکومت کی طرف سے ملنے والے منافع میں سود کی مشابہت ہے؛ لہٰذا اس سے اجتناب کیا جائے۔الاشباہ والنظائر میں ہے:"كل قرض جرّ نفعًا حرام". (كتاب المداينات: 265، ط: دارالكتب العلمية)جواہر الفقہ میں ہے:’’پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ سود بنالینے کا خطرہ بھی، اس لیے اس سے اجتناب کیا جائے‘‘۔  (پراویڈنٹ فنڈ پر زکوٰۃ اور سود کا مسئلہ: 3/258، ط: دارالعلوم کراچی) فقط واللہ اعلم
                                                  
عنوان: قرض کی رقم واپس کتنی کی جائے؟
سوال: ہمارے ایک قریبی دوست جیسے رشتہ دار ہیں، ان کو تقریباً تین لاکھ دو ہزار روپے ادھار دیے تھے ،ان کو پتا تھا کہ یہ  پیسے ان کو جو سونا موجود تھا میرے پاس وہ بیچ کے دیے گئے ہیں، کیوں کہ  انہوں نے اپنا بھی ایک سونے کا سکہ دیا تھا بیچنے کے لیے، اب ادھار کی واپسی کا ٹائم آیا ہے تو وہ تین لاکھ دو ہزار کے بجائے جو موجودہ رقم ہے سونے کے حساب سے وہ دینا چاہ رہے ہیں، تو اس معاملے میں شرعی راہ نمائی درکا ہے کہ ان کا دینا اور میرا زائد پیسے لینا حلال ہوگا؟
جواب: اگر سائل نے قرض میں رقم دی تھی سونا نہیں دیاتھا تو اس کے لیے اتنی رقم لینا ہی جائز ہے جتنی رقم (تین لاکھ دو ہزار روپے) اس نے قرض میں دی تھی، اس سے زائد رقم دینا اور لینا جائز نہیں۔الدر المختار وحاشية ابن عابدين (3 / 848):"مطلب الديون تقضى بأمثالها(قوله: بل وصف للذمة إلخ) ولهذا قيل: إن الديون تقضى بأمثالها على معنى أن المقبوض مضمون على القابض؛ لأن قبضه بنفسه على وجه التملك ولرب الدين على المدين مثله، فالتقى الدينان قصاصًا وتمامه في البحر".  فقط واللہ اعلم
                                                  
عنوان: اسلامی بینکاری
سوال: یہ جو آج کل بنکوں میں اسلامک بینکنگ سسٹم متعارف ہوا ہے، جس میں سیونگ اکاؤنٹ کی رقم سے بزنس کیا جاتا ہے ور اس کا نفع دیا جا تا ہے اور کہنا ہے کہ اس نفع اور نقصان دونوں دیے جاتے ہیں، کیا یہ جائز ہے، خصوصی طور پر میزان بینک کا سیونگ اکاؤنٹ؟
جواب: صورتِ مسئولہ میں جمہور اہلِ علم کی رائے کے مطابق مروجہ اسلامی بینکوں کے سیونگ اکاؤنٹ میں رقم رکھ کر اس پر نفع حاصل کرنا درست نہیں ہے، بلکہ سود میں شامل ہے، لہٰذا مروجہ اسلامی بینکوں میں بھی سیونگ اکاؤنٹ میں پیسے جمع کرکے اس پر نفع حاصل کرنا جائز نہیں ہے۔الدر المختار میں ہے:"الربا هو فضل خال عن عوض مشروط لأحد المتعاقدين في المعاوضة". (ج:5، ص: 170، ط: سعيد)فتاویٰ عالمگیری میں ہے:"هو في الشرع: عبارة عن فضل ماه لا يقابله عوض في معاوضة مال بمال". (ج:3، ص: 117، ط: رشيدية) فقط والله أعلم
                                                  
عنوان: تین کروڑ کی تقسییم دو بیٹوں اور سات بیٹیوں کے درمیان
سوال: سات بیٹیوں اور دو بیٹوں میں تین کرورڑ کیسے تقسیم ہوں گے؟
جواب: تین کروڑ روپے میں سے ہر بیٹے کو چون لاکھ چون ہزار پانچ سو پینتالیس روپے اور پینتالیس پیسے (5454545.45) ملیں گے اور ہر ایک بیٹی کو ستائیس لاکھ ستائیس ہزار دو سو بہتر روپے اور بہتر پیسے (2727272.72 ) ملیں گے۔ فقط واللہ اعلم
                                                  
عنوان: یوٹیوب پر چینل بنانا اور اس کی کمائی کا حکم
سوال: واٹس ایپ، یوٹیوب، فیس بک پر چینل بنا کر کمائی کرنا جائز ہے یا نہیں؟  صحیح چینل(تقاریر، حمدونعت، کا) یا دوسرا چینل جس میں ہر طرح کی چیزیں ہوں دونوں کا حکم ایک ہے یا الگ الگ؟
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز  زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔الدر المختارمیں ہے:"قال ابن مسعود: صوت اللهو و الغناء ينبت النفاق في القلب كما ينبت الماء النبات. قلت: و في البزازية: إستماع صوت الملاهي كضرب قصب و نحوه حرام ؛لقوله عليه الصلاة و السلام: استماع الملاهي معصية، و الجلوس عليها فسق، و التلذذ بها كفر؛ أي بالنعمة". ( ٦/ ٣٤٨ - ٣٤٩، ط: سعيد) فقط واللہ اعلم
                                                  
عنوان: ایزی پیسہ کیش بیک اور روزانہ ملنے والی سہولیات کا حکم
سوال: ایزی پیسہ سے جو کیش بیک ملتا ہے اور جو روزانہ منٹ اور انٹرنیٹ ملتا ہے، کیا یہ بیلنس حلال ہے ؟
جواب: "ایزی پیسہ اکاؤنٹ " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں  کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم رکھوانے  کی شرط کے بغیر ہی کھولا جائے،  یا کمپنی نے از خود کھول دیا ہو تو  پھر رقم کی منتقلی، بلوں کی ادائیگی اور دیگر اس طرح کے جائز کاموں کےلیے  اس اکاؤنٹ کا استعمال جائز ہوگا، اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اس جگہ سے مل رہی ہو جہاں سے خریداری وغیرہ کی گئی ہو  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت ایزی پیسہ کمپنی یا اس کی پشت پر موجود  بینک کی طرف سے مل رہی ہے تو  پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور (اس صورت میں یعنی جب کہ اکاؤنٹ کھلوانا ناجائز معاملے کے ساتھ مشروط نہ ہو) جب تک معلومات نہ ہوں ان کیش بیک اور سہولیات کے استعمال سے اجتناب کیا جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعًا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلك، إن أخذ الزیادة علی ذلك ربا".  (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: ایک آن لائن کمپنی میں انویسمنٹ کرنے کا حکم
سوال: ایک شبہ جو وجود میں آیا کہ آن لائن انوسٹمنٹ کی بہت سی کمپنیاں اس وقت انٹرنیٹ پر کام کر رہی ہیں، ہر کمپنی کی الگ الگ شرائط و ضوابط ہیں۔میں پوچھنا چاہتا ہوں کہ ایک ایسی کمپنی میں انوسٹمنٹ کرنا جو آپ کو روزانہ کی بنیاد پر فِکس فیصد دیتی ہے اور ہمارا پیسہ الگ الگ کاروباری کاموں میں لگاتی ہیں جیسے کہ سٹاک مارکیٹ، شیئر مارکیٹ، کرپٹو کرنسی ٹریڈنگ وغیرہ۔ اور 5 لیول تک کمیشن بھی دیتی ہے ریفر کرنے پر،  یعنی آپ کسی کو کمپنی میں لاؤ تو وہ جب بھی انوسٹمنٹ کرے گا آپ کو اس کی انوسٹمنٹ کا ایک خاص حصہ ملے گا اور اگر وہ کسی کو ریفر کرے تو اس کا بھی ایک خاص حصہ اس کو اور آپ کو دونوں کو ملتا ہے،  اسی طرح پانچ لیول تک چلتا رہتا ہے اور اس کمیشن کے بدلے میں ہمارا کام ان کی راہ نمائی ہر ممکن طریقے سے ہوتی ہے جیسے کہ سٹریٹیجی بنانا، کام کا صحیح طریقہ سکھانا وغیرہ وغیرہ۔ تو کیا فرماتے ہیں علمائے کرام کہ اس طرح کا کمیشن لینا جائز ہے یا نہیں؟  اور اگر نہیں ہے تو وجہ کیا ہے(ایک دین کے طالب علم ہونے کی حیثیت سے پوچھ رہاہوں) اور انوسٹمنٹ کرنا کیسا ہے؟
جواب: آپ نے جس کمپنی   کے طریقہ کار کا ذکر کیا ہے اس میں انویسمنٹ (سرمایہ کاری) کرنے کا جواز اس بات پر موقوف ہے کہ وہ کمپنی روزانہ کی بنیاد پر جو فکس فیصد دیتی ہے وہ سرمائے کا فکس فیصد ہوتا ہے یا نفع کا، اگر آپ کے سرمائے کا فکس فیصد دیتی ہے تو یہ جائز نہیں ہے اور اس طریقہ پر اس کمپنی میں انویسمنٹ کرنا جائز نہیں ہوگا، البتہ اگر کمپنی کاروبار سے حاصل شدہ نفع کا مخصوص فیصد دیتی ہے تو اس حد تک نفع کی تقسیم طے کرنا جائز ہے، تاہم اس کمپنی میں انویسمنٹ کرنے کے جائز ہونے کی ایک شرط یہ بھی ہے کہ وہ کمپنی جس کاروبار میں آپ کا پیسہ لگاتی ہے وہ کاروبار شرعاً جائز بھی ہو، اور اس میں تمام فقہی شرائط کی رعایت بھی کی جاتی ہو، مثلاً اسٹاک مارکیٹ اور شیئر مارکیٹ میں پیسہ لگانے کے جواز کے لیے مفتیانِ کرام نے جو  شرائط بیان کی ہیں ان کی مکمل رعایت کی جاتی ہو، جہاں تک بات کرپٹو کرنسی کی ہے، تو اس کے ذریعے معاملات کی اجازت نہیں ہے، لہٰذا کمپنی کا  کرپٹو کرنسی ٹریڈنگ میں پیسہ لگانے سے مکمل اجتناب کرنا بھی  ضروری ہے۔ بہرحال اس کمپنی میں انویسمنٹ کرنا جائز نہیں ہوگا۔باقی کمپنی کا کسی کو ریفر کرنے کی وجہ سے آپ کو کمیشن دینے کا حکم یہ ہے کہ جس شخص کو  آپ خود کمپنی میں انویسمنٹ کرنے کے لیے لائیں اس کا کمیشن  لینا تو جائز ہے (بشرطیکہ اس کمپنی میں انویسمنٹ کرنے کے جواز کی  بقیہ تمام شرائط  موجود ہوں)، لیکن آپ نے جس کو ریفر کیا ہے وہ آگے جس کو ریفر کرے اس کا کمیشن لینا آپ کے لیے جائز نہیں ہے۔اگر اس کمپنی میں انسویسمنٹ کے وقت یہ بھی شرط ہو یا اس کمپنی کا اصل کام ہی اس طرح کمیشن در کمیشن دینا ہو تو بھی اس میں انویسمنٹ کرنا جائز نہیں ہے۔ فقط واللہ اعلم
                                                  
عنوان: تقسیم میراث کی ایک صورت
سوال: ایک آدمی کا انتقال ہوگیا اور اس نے پچاس لاکھ (5,000,000)چھوڑے۔ اس کے ورثاء میں ایک بیوہ، ایک بیٹی، ایک بھائی اور تین بہنیں ہیں۔ وراثت کیسے تقسیم ہوگی؟
جواب: صورتِ مسئولہ میں حقوقِ متقدمہ (تجہیز و تکفین کے اخراجات، قرض، وصیت) کی ادائیگی کے بعد بقیہ رقم میں سے (باعتبارِ سوال مذکور ہ پچاس لاکھ روپے میں سے) بیوہ کو 625,000 روپے، بیٹی کو 2,500,000 روپے، بھائی کو 750,000 اور ہر بہن کو 375,000 روپے ملیں گے۔ فقط واللہ اعلم
                                                  
عنوان: شیر، بندر و دیگر جانوروں کی خرید و فروخت کا حکم
سوال: آج کل بعض امیر لوگ گھروں میں بندر ،شیر وغیرہ رکھتے ہیں ۔ان کو خریدنا کیساہے؟اور ان کو بیچنے کا کیا حکم ہے؟براہِ کرم دلائل سے مزین جامع جواب عنایت فرمائیں!
جواب: حلال جانوروں کے علاوہ دیگر  جانوروں کی خرید و فروخت کے حوالے سے ضابطہ یہ ہے کہ ہر وہ جانور جسے سدھا کر شکار کے لیے استعمال کیا جا سکتا ہو، یا اس کی کھال سے نفع اٹھایا جا سکتا ہو، اس کی خرید و فروخت کی شرعاً اجازت ہوگی، پس صورتِ مسئولہ میں شیر و دیگر درندوں کے ایسے  بچوں کی خرید و فروخت جائز ہے، جنہیں سدھانا ممکن ہو، اسی طرح سے اس شیر  کی خرید و فروخت کی بھی اجازت ہے، جسے  سدھایا جا سکتا ہو، تاہم تیندوے کی خرید و فروخت  کی شرعاً اجازت نہیں؛ کیوں کہ خلقاً اس میں سدھائے جانے کی صلاحیت نہیں ہوتی، البتہ اگر اس کی کھال سے فائدہ حاصل کرنا مقصود ہو تو ایسی صورت میں خرید و فروخت کی گنجائش ہوگی۔نیز بندر کی  خرید و فروخت کے بارے میں امام ابو حنیفہ  کے  دو قول ملتے ہیں،  پہلا قول  بروایت امام  حسن بن زیاد رحمہ اللہ جواز کا ہے،  وجہ یہ ہے کہ بندر کی کھال سے فائدہ اٹھانا ممکن ہے، اور  قاعدہ یہ ہے کہ ہر  جان دار جس کی کھال سے استفادہ ممکن ہو اس کی خرید و فروخت جائز ہے۔جب کہ دوسرا قول بروایت امام ابو  یوسف رحمہ ممانعت کا ہے،  وہ فرماتے ہیں کہ بندر  میں  لہو لعب کے علاوہ  کچھ نہیں، جس کی وجہ سے اس میں جہتِ حرمت غالب ہے۔ بلی کی خرید و فروخت بھی جائز ہے۔تاہم، سور ( خنزیر)،  چوہا، گوہ، جھینگر، لال بیگ، بچھو، چھپکلی، گرگٹ،  ہیج ہاگ، مینڈک، کیکڑے و دیگر   کیڑے مکوڑوں  کی خرید و فروخت جائز نہیں۔فتح القدیر شرح الہدایہ میں ہے:"(قوله: ويجوز بيع الكلب والفهد والسباع ، المعلم وغير المعلم في ذلك سواء) هكذا أطلق في الأصل ، فمشى بعضهم على إطلاقه كالقدوري.وفي نوادر هشام عن محمد : نص على جواز بيع الكلب العقور وتضمين من قتله قيمته . وروى الفضل بن غانم عن أبي يوسف نصه على منع بيع العقور ، وعلى هذا مشى في المبسوط فقال : يجوز بيع الكلب إذا كان بحال يقبل التعليم .ونقل في النوادر أنه يجوز بيع الجرو لأنه يقبل التعليم ، وإنما لا يجوز بيع الكلب العقور الذي لا يقبل التعليم ، وقال : هذا هو الصحيح من المذهب .قال : وهكذا نقول في الأسد إذا كان يقبل التعليم ويصطاد به يجوز بيعه ، وإن كان لا يقبل التعليم والاصطياد به لا يجوز ، قال : والفهد والبازي يقبلان التعليم فيجوز بيعهما على كل حال انتهى.فعلى هذا ينبغي أن لا يجوز بيع النمر بحال لأنه لشره لايقبل تعليماً.وفي بيع القرد روايتان عن أبي حنيفة : رواية الحسن الجواز ، ورواية أبي يوسف بالمنع .وقال أبو يوسف : أكره بيعه لأنه لا منفعة له إنما هو للهو وهذه جهة محرمة .وجه رواية الجواز أنه يمكن الانتفاع بجلده وهذا هو وجه رواية إطلاق بيع الكلب والسباع فإنه مبني على أن كل ما يمكن الانتفاع بجلده أو عظمه يجوز بيعه.ويجوز بيع الهرة لأنها تصطاد الفأر والهوام المؤذية فهي منتفع بها ، ولايجوز بيع هوام الأرض كالخنافس والعقارب والفأرة والنمل والوزغ والقنافذ والضب ، ولا هوام البحر كالضفدع والسرطان .وذكر أبو الليث أنه يجوز بيع الحيات إذا كان ينتفع بها في الأدوية وإن لم ينتفع فلا يجوز. (كتاب البيوع، مسائل منثورة، ٧ / ١١٨)  فقط واللہ اعلم
                                                  
عنوان: مرحوم اولاد کی اولاد کا وراثت میں حصہ
سوال: اگر والدین کی زندگی میں کسی بیٹے یا بیٹی کا انتقال ہو جائے اور وہ شادی شدہ ہوں تو وراثت میں اُن کا کوئی حصہ مرحوم بیٹے یا بیٹی کی اولاد کو ملے گا یا نہیں خواہ جائیداد والد کی ہو یا والدہ کی؟
جواب: اگر والدین کے انتقال کے وقت مرحوم بیٹے یا مرحومہ بیٹی کے علاوہ کوئی بیٹا موجود  ہے تو  جس بیٹے اور  بیٹی کا انتقال والدین کی زندگی میں ہوا ہے، والدین میں سے کسی کے انتقال کے وقت ان کی میراث میں مرحوم بیٹے یا مرحومہ بیٹی کی اولاد کا حق و حصہ نہیں ہو گا۔البتہ اگر مرحوم بیٹے یا مرحومہ بیٹی کے علاوہ اولاد میں کوئی بیٹا نہ ہو، تو پھر مختلف صورتیں ہوسکتی ہیں، چناں چہ دیکھا جائے گا کہ ایسی صورت میں اگر والدین کی زندگی میں وفات پانے والے مرحوم بیٹے کی اولاد میں بیٹا موجود ہے تو پوتا اپنے پھوپھیوں کے ساتھ وارث ہوگا، اور اگر والدین کی حیات میں وفات پانے والی بیٹی ہو تو اس کی اولاد کو حصہ نہیں ملے گا، الغرض جزئیات مختلف اور احکام بھی مختلف ہوسکتے ہیں، جو صورت پیش آئی ہو وہی متعینہ طور پر بیان کرکے حکم معلوم کرلیجیے۔بہر صورت اگر پوتے پوتی یا نواسا نواسی میں سے کوئی مستحق ہےاور دادا دادی یا نانا نانی کو انداز ہو کہ میرے بعد اولاد ان کا خیال نہیں رکھیں گے تو انہیں یہ حق ہے کہ وہ (پوتے پوتی یا نواسے نواسی کے لیے) ایک تہائی ترکے کے اندر اندر مقدار کی وصیت کردیں۔ فقط واللہ اعلم
                                                  
عنوان: تین بیٹوں اور چار بیٹیوں میں جائیداد تقسیم کرنے کا طریقہ
سوال: ماں باپ کی جائے داد کی رقم ستر لاکھ بن رہی ہے، ہم تین بھائی اور چار بہنیں ہیں، کس طرح تقسیم ہو گی؟
جواب: اگر آپ کے والد اور والدہ دونوں کا انتقال ہو چکا ہے تو ان کی جائیداد کی تقسیم کا طریقہ یہ ہے کہ اولاً  تجہیز و تکفین کے اخراجات نکالیں، اگر کوئی قرض ہو تو اس کو ادا کیا جائے، پھر اگر والد یا والدہ نے کوئی جائز وصیت کی ہو تو اس کو ہر ایک کے اپنے حصے کے تہائی میں سے ادا کیا جائے، اس کے بعد کل ترکہ کو دس حصوں میں تقسیم کر کے ہر ایک بیٹے کو دو حصے اور ہر ایک بیٹی کو ایک حصہ دے دیا جائے۔یعنی ستر لاکھ روپے میں سے چودہ چودہ لاکھ روپے ہر ایک بیٹے کو اور سات سات لاکھ روپے ہر ایک بیٹی کو ملے گا۔یہ تقسیم اس صورت میں ہے جب دونوں کا انتقال ہو چکا ہو اور اور دونوں کے انتقال کے وقت ان کے والدین  بھی حیات نہ ہوں، اگر صورتِ حال مختلف ہو تو اس کو لکھ کر دوبارہ پوچھ لیں۔ فقط واللہ اعلم
                                                  
عنوان: آئی کیو آپشن (IQ Option) کے ذریعے آن لائن ٹریڈنگ کرنا
سوال: آئی کیو آپشن (IQ Option) کے ذریعے آن لائن ٹریڈنگ کرنا جائز ہے یا نہیں ؟اس کی کمائی کا کیا حکم ہے؟
جواب: (IQ Option) ’’آئی کیو آپشن‘‘ ایک ڈیجیٹل آن لائن ٹریڈنگ کا پلیٹ فارم ہے، جو 2013 میں وجود میں آیا ہے، جس کے ذریعے آن لائن سٹاک ٹریڈنگ، فاریکس کرنسی ٹریڈنگ، ایکسچینج ٹریڈڈ فنڈز (ای ٹی ٹیز) وغیرہ کی سہولیات حاصل کی جاتی ہیں، اس میں  مختلف ممالک اور مختلف انٹرنیٹ ویب سائٹس شامل ہیں، اس میں ٹریڈنگ کے لیے  اکاؤنٹ میں پیسے جمع کر کے اسے آن لائن کرنسی یا الیکٹرانک منی میں تبدیل کر کے کرنسی کی خرید و فروخت کرتے ہیں،  اور   کرنسی کی خرید و فروخت کا طریقہ کار بھی قرعہ اندازی جیسا ہوتا ہے۔ایک منٹ کا وقت ہوتا ہے،اس سے زیادہ بھی وقت آپ منتخب کرسکتے ہیں،اور اس میں اپنے پیسوں کا نقصان بھی ہو سکتا ہے اور فائدہ بھی ہو سکتاہے۔   (www.iqoption.com)نیز اس میں بڑے  پیمانے پر فاریکس ٹریڈنگ کی جاتی ہے، جس کے تحت کئی قسم کے کاروبار آتے ہیں، مثلا:1۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے,اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے, یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں:۱۔مختلف بینک:  اکثر بڑے سودے  بینک کرتے ہیں ,کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔2۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل ، مختلف دھاتیں جیسے کاپر، لوہا وغیرہ  اور مختلف اجناس  جیسے گندم ، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے، مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے , اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا  آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔شرعی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے، یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔حاصل یہ ہے کہ  تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا، حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو سامنے والے فریق کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں مجلس کے اندر عوضین پر جانبین سے قبضہ بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا ۔نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہے، جب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا، اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔نیز   (IQ Option) کے طریقہ کار میں قمار (جوئے) کا عنصر بھی غالب ہے، کہ مثلاً ایک ڈالر سے ایک منٹ میں ٹریڈ کی ، ممکن ہے کہ وہ ڈالر بھی ضائع ہوجائے اور اس میں یہ بھی ممکن ہوتا ہے زیادہ بھی مل جائے، اور جوا شریعت میں حرام ہے۔لہذا (IQ Option) کے ذریعہ آن لائن ٹریڈنگ جائز نہیں ہے۔فقط واللہ اعلم
                                                  
عنوان: پارٹنرشپ میں تنخواہ مقرر کرنا
سوال: پارٹنرشپ میں ایک پارٹنر اپنی تنخوا مقرر کر سکتا ہے؟ یا دونوں پارٹنرز منافع کے ساتھ اپنی اپنی تنخواہیں بھی لے سکتے ہیں؟
جواب: شراکت (پارٹنرشپ) میں کسی شریک کے لیے متعین تنخواہ مقرر کرا جائز نہیں ہے۔ صحیح طریقہ یہ ہے کہ شرکاء کے سرمایہ اور محنت کو دیکھ کر ہر ایک کا نفع میں سے خاص تناسب فیصد کے اعتبار سے طے کرلیا جائے، یعنی اگر ایک شریک محنت زیادہ کرتا ہے تو نفع میں اس کا فیصدی حصہ دوسرے شریک کی نسبت زیادہ رکھا جاسکتاہے۔"فتاوی شامی" میں ہے:"(قوله: والربح إلخ) حاصله أن الشركة الفاسدة إما بدون مال أو به من الجانبين أو من أحدهما، فحكم الأولى أن الربح فيها للعامل كما علمت، والثانية بقدر المال، ولم يذكر أن لأحدهم أجراً ؛ لأنه لا أجر للشريك في العمل بالمشترك كما ذكروه في قفيز الطحان". (4/326،دارالفکر) فقط واللہ اعلم
                                                  
عنوان: تقسیم وراثت
سوال: میرے والدِ محترم کا انتقال ہوگیا، ورثا میں 2 بھائی اور 3 بہن ہیں،  ترکہ ایک مکان جس کی قیمت 14 لاکھ 61 ہزار آچکی ہے،  اسے2 بھائی اور 3بہن میں کیسے تقسیم کیا جائے؟
جواب: جواب سے پہلے واضح رہے کہ سوال میں بظاہر بھائی اور بہن سے مستفتی کی مراد میت کے بیٹے اور بیٹیاں ہیں، جیساکہ اس نے سوال کی ابتدا میں کہا ہے کہ میرے والدِ محترم کا انتقال ہوگیا ہے، اس صورت کے مطابق اگر مرحوم کے ورثاء میں صرف دو بیٹے اور تین بیٹیاں ہوں اور میت کے حقوقِ متقدمہ کی ادائیگی کی جاچکی ہو تو سوال میں مذکورہ رقم (چودہ لاکھ، اکسٹھ ہزار روپے)  میں سے میت کے ہر ایک بیٹے کو 417,428.57 روپے (چار لاکھ، سترہ ہزار، چار سو اٹھائیس روپے، ستاون پیسے) اور ہر  ایک بیٹی کو 208,714.28 روپے (دو لاکھ، آٹھ ہزار، سات سو چودہ روپے اٹھائیس پیسے) ملیں گے۔نوٹ1 :اگر میت کی وفات کے وقت اس کے والدین میں سے کوئی زندہ تھا، یا اس کی بیوہ (سائل کی حقیقی یا سوتیلی والدہ) زندہ ہے تو تقسیم مختلف ہوگی۔ نوٹ2: اگر سوال میں مذکورہ بھائی اور بہن سے مراد واقعۃً میت کے بھائی اور بہن مراد ہیں، یعنی جو سائل کے لیے چچا اور پھوپھی ہوں گے، اس صورت میں سائل کو چاہیے اپنے بہن بھائیوں (یعنی مرحوم کی اولاد) کی تعداد اور اس کی وضاحت کے ساتھ سوال دوبارہ ارسال کرے کہ والدِ مرحوم کے والدین اور مرحوم کی بیوہ حیات ہیں یا نہیں؟ فقط واللہ اعلم
                                                  
عنوان: سیونگ اکاؤنٹ سے پیسے کمانا
سوال: سیونگ اکاؤنٹ سے پیسے کمانا کیسا ہے؟
جواب: بینک میں  سیونگ اکاؤ نٹ (سودی کھاتہ)  کھولنا اور اس کا منافع لینا شرعاً جائز نہیں ہے ۔ فقط واللہ اعلم
                                                  
عنوان: پنشن کی شرعی حیثیت
سوال: پنشن کی شرعی حیثیت کیا ہے؟
جواب: پنشن کی رقم حکومت یا کسی بھی ادارے کی طرف سے عطیہ ہوتی ہے؛ لہذا پنشن کی رقم ادارہ جس کے نام پر جاری کرے اس کے لیے اس کا وصول کرنا اور اس کو اپنے استعمال میں لانا جائز ہے بشرطیکہ پینشن دینے والا ادارہ سودی یا حرام کمائی والا ادارہ نہ ہو۔پنشن کی رقم چوں کہ ادارہ کی طرف سے عطیہ ہوتی ہے؛ اس لیے اس میں وراثت جاری نہیں ہوگی، اگر مرحوم نے اپنی اہلیہ یا کسی اور قریبی عزیز کو نامزد کیا تھا اور مذکورہ ادارے کا ضابطہ یہی ہے کہ ملازم کے نامزد کردہ کو پینشن دی جائے گی تو  صرف بیوہ  یا وہی رشتہ دار اس کے حق دار ہوں گے۔ فقط واللہ اعلم
                                                  
عنوان: مدیون کے پاس پیسے نہ ہوں اور دائن مطالبہ کرے تو کیا کیا جائے؟
سوال: ایک شخص کا یہ کاروبار ہے کہ وہ دکان والون کو سامان فروخت کرتا ہے اور بسا اوقات ان کو سامان قرض کے طور پر بھی دیتا ہے، اسی طرح کسی دکان دار کو دو مہینے کی مدت تک 10 لاکھ روپے کا سامان دیا، اب مدت پوری ہوگئی ہے، لیکن اس دکان دار کے پاس پیسے نہیں ہیں، وہ مہلت مانگ رہا ہے اور وہ اسے مہلت نہیں دے  رہا تو  اس وقت وہ کیا کرے؟
جواب: صورتِ مسئولہ میں مقروض کو مہلت دینا بہتر ہے؛ کیوں کہ تنگ دست مقروض کو مہلت دینے سے متعلق احادیث میں فضیلت وارد ہوئی ہے۔ تاہم مذکورہ دکان دار اپنا حق وصول کرنے کے لیے قانونی سہارا لینے کا بھی مُجاز ہے۔اگر سوال مقروض کی طرف سے ہے تو درج ذیل لنک پر موجود فتوے میں قرض کی ادائیگی میں آسانی کے لیے معمولات ملاحظہ کرے:قرض کی ادائیگی میں آسانی کے لیے اعمالفقط واللہ اعلم
                                                  
عنوان: میراث کی تقسیم
سوال: ایک بیوہ، 4 بیٹے، 4 بیٹیاں، وراثت کیسے تقسیم ہوگی؟
جواب: مرحوم کے موجودہ ترکے میں سے سب سے پہلے تجہیز  وتکفین کا خرچہ نکالنے کے بعد، میت کے ذمے قرض ہوں تو ان کی ادائیگی کے بعد، مرحوم نے کوئی جائزوصیت کی ہو تو کل مال کے تہائی حصہ میں سے وصیت کو نافذ کرنے کے بعد کل ترکہ میں سے 50۔12فیصد بیوہ کو،  29۔7 فیصد ہر ایک بیٹی کو، اور 58۔14 فیصد ہر ایک  بیٹے کو ملے گا۔ فقط واللہ اعلم
                                                  
عنوان: کمیشن ایجنٹ
سوال: کمشن ایجنٹ کسے کہتے ہیں اس کی اقسام بتائیں؟
جواب: کمیشن ایجنٹ سے مراد وہ آدمی ہے جو بروکری لے کر کام کرتا ہو،  اور بروکر کے لیے بروکری کی اجرت لینا جائز ہے، بشرطیکہ جس کام پر کمیشن لیا جا رہا ہے وہ کام فی نفسہ جائز ہو، کام بھی متعین ہو ،کمیشن ایجنٹ واقعی کوئی معتد بہ عمل انجام دے  اور کمیشن (اجرت) جانبین کی رضامندی سے بلاکسی ابہام کے متعین ہو۔فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً:’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦) البتہ وہ افراد جو کسی کمپنی میں ملازم ہوں اور کمپنی کا مال بیچنے یا کمپنی کے لیے مال خریدنے پر مامور ہوں اور اس کام کی تنخواہ بھی وصول کرتے ہیں، ان کے لیے کمیشن وصول کرنا شرعاً جائز نہیں، نیز وہ شخص جس کو کسی نے مال خریدنے کے حوالہ سے اپنا وکیل بنا کر بھیجا ہو  اس کے لیے قیمتِ خرید سے زائد کے واؤچر بنوا کر اپنے مؤکل (اصل خریدار) سے بطور کمیشن وصول کرنا بھی جائز نہیں۔ اسی طرح سرکاری شعبوں میں مخلتف کاموں کے لیے ذمہ داران جو رقم کمیشن کے نام سے وصول کرتے ہیں وہ لینا بھی جائز نہیں۔اگر آپ کا سوال کسی خاص صورت سے متعلق ہے تو اس کو وضاحت کے ساتھ لکھ کر بھیج دیں۔ فقط واللہ اعلم
                                                  
عنوان: ایزی پیسہ موبائل اکاونٹ میں پیسہ deposit کرانے پر Extra charge لینا
سوال: ہم ایزی پیسہ موبائل اکاؤنٹ میں پیسہ deposit کرانے پر Extra charge کرتے ہیں جو کہ کمپنی کے طرف سے Allowed نہیں ہے،  لیکن انتہائی کم کمیشن ملنے کے وجہ سے دکان دار یہ کام کرتے ہیں، مسئلہ یہ ہے کہ اگر deposit کرانے والا بندہ کوئی سرکاری ملازم ہو یا پولیس یا رینجرز والا یا ویسے ہی کوئی پڑھا لکھا ہو تو دکان دار ان سے Extra Charges نہیں لیتے ہیں، اس ڈر سے وہ شکایت نہ کردیں، لیکن زیادہ تر اس کا شکار عام عوام یا ناسمجھ یا مجبور لوگ ہی ہوتےہیں؛ لہٰذا پوچھنا یہ ہے کہ ان حالات میں یہ Extra Charges لینا کہاں تک درست ہے؟  کیا یہ سود کے زمرے میں آتا ہے یا ظلم؟  قرآن وہ حدیث کے روشنی میں راہ نمائی فرمائیں!
جواب: اگر آپ نے کمپنی سے یہ معاہدہ کر رکھا ہے کہ آپ مقررہ کمیشن کے علاوہ مزید کچھ نہیں لیں گے (جیساکہ عموماً کمپنی یہ معاہدہ کرتی ہے، اور سوال سے بھی ظاہر ہے) تو اس سے زائد وصول کرنا وعدے کی خلاف ورزی ہے جو کہ جائز نہیں۔اگر آپ کے لیے یہ کمیشن کم ہے تو معاہدہ ختم کردیں۔ البتہ بالفرض  ایسا کوئی معاہدہ نہ ہوتا  تو یہ باہمی رضامندی پر تھاکہ جس سے جتنا بھی کمیشن لیا جائے۔"عن عبد الله بن عمرورضي الله عنهما عن النبي صلى الله عليه وسلم قال: «أربع من كن فيه كان منافقاً، أو كانت فيه خصلة من أَربعة كانت فيه خصلة من النفاق حتى يدعها: إذا حدث كذب، وإذا وعد أخلف، وإذا عاهد غدر، وإذا خاصم فجر»".فقط واللہ اعلم
                                                  
عنوان: دو سال میں قسطوں کی صورت میں ادائیگی کی شرط پر مارکیٹ ریٹ سے زیادہ قیمت پر گاڑی خریدنا جائز ہے یا نہیں؟
سوال: بندہ کمپنی سے ایک گاڑی نقد پر خریدتا ہے 78000 میں۔ اگر یہی گاڑی ماہانہ اقساط پر لیتاہےتو بندہ ایک سال قسطیں ادا کرےگا اور ایڈوانس میں صرف15600 دیناہوگا باقی ماہانہ 5200 اداکرنا ہوگا۔ اگر اس سے بھی آسان قسطوں پر لینا ہو تو پھر اس حالت میں بندہ کو وہی 15600 ایڈوانس دیناہوگا اور پھر ماہانہ 2700 دیناہوگا تو اس حالت میں 1 سال کی جگہ 2 سال کا دورانیہ ہوا جو آسان ہے، لیکن اس حالت میں پھر گاڑی کی کل قیمت 78000 نہیں ہوگی، بلکہ 3000 زیادہ دیناہوگا یعنی 81000۔ کیا ایسی ترتیب جائز ہے جو  2 سال کا وقت بھی دیتاہے اور ماہانہ قسط بھی کم ہوتی ہے، لیکن گاڑی کی کل قیمت میں اضافہ صرف 3000 کاہوتاہےجو ادا کرنا آسان ہے۔کیا یہ تو سود نہیں یا حرام تو نہیں؟
جواب: قسطوں میں ادائیگی کی صورت متعین کرکے گاڑی خریدنا جائز ہے، چاہے وہ عام قیمت سے کچھ مہنگی ہی کیوں نہ پڑے، یہ اضافہ سود یا حرام نہیں ہے، البتہ یہ ضروری ہے کہ سودا کرتے وقت گاڑی کی حتمی قیمت اور ادائیگی کی مدت طے کرلی جائے، اور مقررہ مدت سے پہلے ادائیگی کی صورت میں قیمت میں کمی کی شرط یا ادائیگی میں مقررہ مدت سے زیادہ تاخیر کرنے کی صورت میں قیمت میں کسی قسم کے کسی بھی نام سے اضافہ کی شرط نہ رکھی جائے۔ فقط واللہ اعلم
                                                  
عنوان: خیبر بینک میں پیسے رکھوانا
سوال: بینک آف خیبر  بطور( اسلامی بینکاری) حضرت تقی عثمانی صاحب مدظلہ العالی جیسے جید علمائے کرام کا حوالہ دیتاہے۔ سوال یہ ہے کہ1- خیبر بینک میں رقم جمع کرنا ٹھیک ہے؟2-اگر ٹھیک تو کون سے اکاؤنٹ میں؟3- زکاۃ ادائیگی کیسے ہوگی؟4-سود سے کیسے بچا جا سکتا ہے؟
جواب: کسی بھی بینک میں بامرِ مجبوری کرنٹ اکاؤنٹ میں پیسے رکھوانے کی گنجائش ہے، اس کے علاوہ کسی اور اکاؤنٹ میں رکھوانا جائز نہیں، اسلامی و غیر اسلامی کی تفریق درست نہیں۔ نیز کرنٹ اکاؤنٹ میں رکھوائی گئی رقم تنہا یا دوسرے قابلِ زکاۃ اموال (سونا چاندی، مالِ تجارت) کے ساتھ مل کر نصاب (ساڑھے باون تولہ چاندی کی قیمت) کے برابر  یا اس سے زیادہ ہو تو سال پورا ہونے پر اس کی زکات ادا کرنا لازم ہوگا۔ کرنٹ اکاؤنٹ میں بینک زکات کٹوتی خود نہیں کرتا، اس لیے خود زکات ادا کریں۔ فقط واللہ اعلم
                                                  
عنوان: ایزی پیسہ اکاؤنٹ
سوال: کیا ایزی پیسہ اکاؤنٹ کھولنا جائز ہے یا ناجائز؟
جواب: جواب سے پہلے بطورِ تمہید یہ بات واضح رہے کہ ہماری معلومات کے مطابق "ایزی پیسہ موبائل اکاؤنٹ" بینک اکاؤنٹ کی طرح ایک اکاؤنٹ ہے، جس کے اکاؤنٹ ہولڈر کو لمپنی کی طرف سے اپنے اکاؤنٹ کی بنیاد پر مختلف سہولیات اور خدمات کے حصول کا استحقاق ہوتا ہے، جو درج ذیل ہے:1۔ بیمہ (انشورنش) اسی کا نام "خوش حال بیمہ اکاؤنٹ" ہے، (اس کے لیے عام حالات میں کوئی رقم متعین نہیں ہے، البتہ موت کے وقت اکاؤنٹ میں دو ہزار روپے موجود ہونا ضروری ہیں، نیز انشورنس کی یہ سہولت عمومی طور پر آدم جی انشورنس کمپنی کے ذریعے حاصل کی جائے گی)۔2۔ بیمہ پالیسی لینے کی صورت میں اکاؤنٹ میں دو ہزار روپے برقرار رکھنے کی شرط پر متعین منٹ، متعین میسجز، اور انٹر نیٹ کی متعین مقدار مفت فراہم کی جائے گی۔اس تمہید کے بعد صورتِ مسئولہ کا جواب یہ ہے کہ درج بالا پہلی صورت کے مطابق چوں کہ بیمہ پایا جارہا ہے، جو کہ ظاہر ہے سود، قمار اور غرر پر مشتمل ہونے کی وجہ سے ناجائز ہے۔اور درج بالا دوسری صورت میں سہولت سے فائدہ حاصل کرنا بھی شرعاً جائز نہیں، کیوں کہ اکاؤنٹ میں جمع کی جانے والی مخصوص رقم قرض کے حکم میں ہے، گویا بطور قرض رقم جمع کروانے پر کمپنی اپنے تحت اکاؤنٹ کھولتی ہے، اور اس رقم پر موبائل کمپنی اکاؤنٹ میں دی جانے والی مخصوص رقم ظاہر کرتی ہے، جو کہ قرض کی رسید کی مانند ہے، لہٰذ امخصوص رقم اکاؤنٹ میں رکھے رہنے کی شرط کے ساتھ کمپنی کا اکاؤنٹ ہولڈر کو سہولیات مفت مہیا کرنا قرض پر مشروط نفع ہے، اور قرض پر نفع شریعت اسلامیہ کی نگاہ میں سود اور ناجائز ہے۔ لہٰذا ایزی پیسہ اکاؤنٹ سے مکمل اجتناب لازم ہے۔ارشاد باری تعالیٰ ہے:﴿وأحل الله البيع وحرم الربوا﴾ [البقرة: 275]فتاویٰ شامی میں ہے:"وفي الأشباه: كل قرض جر نفعًا فهو حرام". (ج5/ص166 ط: سعيد) (اعلاء السنن: 13/6446)البحر الرائق میں ہے:"ولايجوز قرض جر نفعًا". (6/122) فقط والله أعلم
                                                  
عنوان: حرام تجارت میں ایک لاکھ لگا کر ایک لاکھ صدقہ کردیے
سوال: ہم نے ایک لاکھ روپے کسی حرام تجارت میں لگایا، پھر اس سے ایک لاکھ روپے کمایا اور اسے صدقہ کردیا تو کیا وہ تجارت درست ہے اور اس کی کمائی درست ہے؟
جواب: حرام تجارت میں جب تک حرمت کی وجہ ختم نہ کی جائے، اس کی آمدنی حلال نہیں ہوگی؛ لہذا اپنی تجارت کی تفصیل کسی عالمِ دین کے سامنے رکھ کر اس سے راہ نمائی لیں۔  نیز اس سے جو نفع ہوا، اس سب کو بغیر ثواب کی نیت کے صدقہ کرنا واجب ہے، اس کا استعمال جائز نہیں ہے۔ فقط واللہ اعلم
                                                  
عنوان: ادارے کے قوانین کی شرعی حیثیت
سوال: ادارے کے قوانین کی شرعی حیثیت کیا ہے؟ مثلاً ادارے کی طرف سے آنے جانے کا طے شدہ وقت۔  اور ان قوانین میں کمی کی صورت میں کیا حکم ہے؟
جواب: کسی ملازم کے لیے اس کے ادارے کے قوانین جن کو وہ تسلیم کرکے ملازم بنا ہے، اس کے لیے معاہدے کا درجہ رکھتے ہیں، جیسا کہ اوقاتِ کار وغیرہ۔ جن کی پابندی اس پر  شرعاً لازم ہے،بشرطیکہ ان قواعد میں سے کوئی قرآن و حدیث کے مخالف نہ ہو، ایسی صورت میں ملازم پر اس کی پابندی لازم نہ ہوگی۔"المسلمون على شروطهم". (رواه الترمذي في (الأحكام) باب ما ذكر عن رسول الله صلى الله عليه وسلم في الصلح برقم(1352) فقط واللہ اعلم
                                                  
عنوان: قرض دے کر ہر مہینہ نفع لینا
سوال: کسی نے کسی شخص کو قرض دیاہے اور جس نے قرض لیا  ہے وہ کہہ رہاہے کہ میں ان پیسوں سے تجارت کروں گا اور آپ کو میں ان میں نفع ہو یانہ ہو،  آپ کو اتنی رقم دوں گا مہینے میں، تو کیا ایسا کرنا جائز  ہے؟
جواب: واضح رہے کہ قرض دے کر اس پر اضافی رقم وصول کرنا سود کہلاتا ہے، یعنی   اگر ایک شخص دوسرے شخص کو قرض دے اور قرض لینے والا ہر ماہ قرض دینے والے کو منافع کے عنوان سے ایک متعین رقم ادا کرے تو یہ سود ہے اور ایسا معاملہ کرنا ناجائز ہو گا۔اس کی درست صورت یہ ہے کہ پیسہ دینے والا بطورِ مضاربت وہ رقم دوسرے شخص کو دے دے، پھر دوسرا شخص اس رقم سے کاروبار کرے اور منافع کو ایک تناسب سے آپس میں تقسیم کیا جائے، مثلاً منافع کا آدھا آدھا حصہ دونوں کا ہو گا یا چالیس اور ساٹھ وغیرہ، منافع کا ایک خاص حصہ (ایک متعین رقم) کسی ایک کے لیے مقرر کر لینا جائز نہیں، اور نقصان کی صورت میں ابتداءً اس نقصان کی تلافی نفع سے کی جائےگی، اگر نقصان نفع سے بھی زیادہ ہو تو پھر نفع کے بعد باقی نقصان کی تلافی سرمائے سے کی جائے گی۔ فقط واللہ اعلم
                                                  
عنوان: ایک شخص کی طرف سے مال اور دوسرے کی طرف سے عمل کی صورت میں شرکت کا حکم
سوال: اسلم سولرچکی سسٹم لگاناچاہتاہے، احمد چکی چلائےگا، دکان ذاتی ہے، نفع آدھا آدھا تقسیم ہو گا،  دکان کاکرایا ہو گا. راہ نمائی فرمائیں کہ کیا اس طرح شرکت کا معاہدہ کرنا شرعاً درست ہے؟
جواب: سوال میں ذکر کردہ شرکت کا طریقہ درست نہیں ہے۔ جائز طریقہ یہ ہے کہ نفع سارا اسلم کا ہو اور احمد  اپنے عمل کی طے شدہ اجرت لے۔ یعنی اسلم اور احمد شرکت کا معاہدہ کرنے کے بجائے اجارہ (اجرت) کا معاہدہ کرلیں۔ باقی دکان اگر احمد کی ہے تو وہ اسلم کو اپنی دکان کرائے پر دینے کا معاہدہ کر کے عمل کی اجرت کے علاوہ دکان کا کرایہ بھی وصول کرسکتا ہے، لیکن عمل کی اجرت کا معاہدہ الگ اور دکان کی اجرت کا معاہدہ الگ کیا جائے، دونوں کو ایک دوسرے کے لیے لازم ملزوم قرار نہ دیا جائے۔ فقط واللہ اعلم
                                                  
عنوان: بینک Orbit points کے استعمال کا حکم
سوال: میرا بینک الفلاح میں کرنٹ اکاؤنٹ ہے،  جس میں ٹرانزیکشن ہوتی رہتی ہے،  ان ٹرانزیکشن پر بینک الفلاح مہینے کے آخر میں "Orbit Points"  دیتا ہے،  یہ پوائنٹس صرف بل، یا موبائل لوڈ میں استعمال ہوسکتے ہیں، یا بینک کی موبائل ایپ میں ایک  Mall  ہے وہاں استعمال کیے جا سکتے ہیں، کیش نہیں کرائے جا سکتے، ان پوائنٹس سے بل وغیرہ ادا کرنے کا کیا حکم ہے؟
جواب: واضح رہے کہ صارف کی جانب سے کرنٹ و دیگر اکاؤنٹ میں جمع کردہ  رقم درحقیقت بینک کے پاس قرض ہوتی ہے، اور بینک اپنے ہر صارف کا مقروض ہوتا ہے، جس کی وجہ سے صارف جب اپنی رقم واپس لینا چاہے، خواہ کارڈ کے ذریعہ یا چیک کے ذریعہ، یا بذریعہ E-Banking،  بینک رقم واپس کرنے یا اصل مالک کی منشا کے مطابق حوالے کرنے کا پابند ہوتا ہے۔شریعتِ مطہرہ نے قرض  پر  کسی بھی قسم کے مشروط نفع کے حصول کو سود ہونے کی وجہ سے حرام  قرار دیا ہے۔پس مسئولہ صورت میں کرنٹ اکاؤنٹ کے حامل افراد کی رقوم بینک پر قرض ہوتی ہیں، اور بینک اکاؤنٹ سے ٹرانزیکشن کرنے  کی شرط پر   "Orbit Ponit"  کی شکل میں مشروط نفع دیتا ہے، جو کہ ازروئے شرع سود ہونے کی وجہ سے حرام ہے، لہذا کرنٹ اکاؤنٹ کے حامل افراد کے لیے مذکورہ پوانٹس اپنے استعمال میں لانے کی شرعاً اجازت نہیں۔ اعلاء السنن میں ہے:"إعلاء السنن"میں ہے:" قال ابن المنذر: أجمعوا علی أن المسلف إذا شرط علی المستسلف زیادة أو هدیة فأسلف علی ذلك، إن أخذ الزیادة علی ذلك ربا". (14/513، باب کل قرض جر منفعة، کتاب الحوالة، ط: إدارة القرآن)كتاب القواعد الفقهية وتطبيقاتها في المذاهب الأربعةمیں ہے:القاعدة: [152] كل قرض جر نفعا فهو حرام.التوضيح :  القرض هو دفع مال لمن ينتفع به ثم يرد مثله دون زيادة، لأن الزيادة تصبح رباً محرماً، وهو ربا النسيئة أي الزيادة على أصل الدين مقابل التأخير، وكذلك إذا جرَّ القرض نفعاً فإنه رباً محرَّم، سواء كان النفع حسيا كالزيادة على أصل الدين، أو معنوياً كرد الجيد بدل الرديء عند القضاء.والمراد بالنفع العائد على المقرض.أما إذا كان عائداً على المقترض فليس حراماً؛ لأنه تبرع من المقرض للمقترض، وليس فيه شبهة الربا، و. ورد في الآثار ما يؤيد القاعدة  بلفظ:"كل قرض جر منفعة فهو رباً""إن النبي صلى الله عليه وسلم نهى عن قرض جر منفعة "وفي رواية موقوفة: " كل قرض جر منفعة فهو وجه من وجوه الربا".التطبيقات:1 - أن يهدي المقترض للمقرض شيئاً فهو حرام. (الروقي ص 399) .2 - أن يستعير المقرض من المقترض شيئاً فهو حرام. (الروقي ص 399) . ( 1 / 654) فقط واللہ اعلم
                                                  
عنوان: کریڈٹ کارڈ
سوال: کریڈٹ کارڈ میں ملنے والے نفع جیسا کہ ڈسکاؤنٹ، اور پوائنٹ سے پیٹرول وغیرہ سہولیات کا کیا حکم ہے؟
جواب: کریڈٹ کارڈ(Credit  Card)بنوانا اور اس کا استعمال درست نہیں ہے، اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے اسی طرح اس کا معاہدہ کرنا بھی شرعاً حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا بنوانا اور استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔ فقط واللہ اعلم
                                                  
عنوان: شرکت و مضاربت کی ایک صورت
سوال: ایک بندہ سونے کی دکان کھول رہا ہے، اس کا دوست اس کو یہ کہتا ہے کہ یہ میرا پانچ تولہ سونا ہے،  یہ لے لے  اور اپنے کاروبار میں لگا لے اور جب مجھے تین چار سال بعد ضرورت پیش آئے گی تو آپ مجھے میرے سونے کے ساتھ ساتھ کچھ منافع کی صورت میں زیادہ دے دینا۔  کیا اس طرح کا معاملہ کرنا درست ہے؟
جواب: آپ نے جو صورت سوال میں لکھی ہے اس کے جواز کی درست صورت یہ ہے کہ جو دوست اپنا کچھ سونا دینا چاہتا ہے اس کو شریک بنا لیا جائے اور دونوں کے مالوں کا  تناسب معلوم کر لیا جائے اور اسی تناسب سے (یعنی اسی فیصد کے اعتبار سے)یا اس میں کمی بیشی کر کے   منافع کا حساب لگا لیا جائے۔یا جو دوست اپنا کچھ سونا دینا چاہتا ہے وہ بطورِ مضاربت اپنا سونا دے دے، اس صورت میں کاروبار کرتے ہوئے اس سونے کے حساب کو دیگر اموال کے حساب سے الگ رکھنا ہو گا اور اس سونے میں جتنا منافع ہو اس کو  باہم طے کردہ فیصدی تناسب سے تقسیم کر لیا جائے۔فقط واللہ اعلم
                                                  
عنوان: بینک کی نوکری کرنا
سوال: بینک کی نوکری کے بارے میں قرآن و حدیث کا کیا حکم ہے?
جواب: مروجہ بینکوں کا طریقۂ تمویل چوں کہ سودی ہے اور بینک اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے، اس لیے بینک میں کسی بھی قسم کی ملازمت  حلال نہیں۔ قرآنِ مجید  میں سودی لین دین کو اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ کُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔[البقرۃ:۲۷۸،۲۷۹-بیان القرآن]"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء". (الصحيح لمسلم ، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔لہٰذا قرآن و حدیث کی رو سے بینک کی نوکری کرنا ناجائز ہے۔ فقط واللہ اعلم
                                                  
عنوان: ضرورت کے لیے ایزی پیسہ اکاؤنٹ بنانا
سوال: ایزی پیسہ اکاؤنٹ میں ہمیں روانہ فری منٹ اور روز کے 2 یا تین روپے ملتے ہیں، کیا یہ لینے جائز ہیں اوریہ اکاؤنٹ میں نے اپنی ضرورت کے مطابق بنایا ہے؟
جواب: "ایزی پیسہ اکاؤنٹ " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں  کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم رکھوانے  کی شرط کے بغیر ہی کھولا جائے،  یا کمپنی نے از خود کھول دیا ہو تو  پھر رقم کی منتقلی، بلوں کی ادائیگی اور دیگر اس طرح کے جائز کاموں کےلیے  اس اکاؤنٹ کا استعمال جائز ہوگا، اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اس جگہ سے مل رہی ہو جہاں سے خریداری وغیرہ کی گئی ہو   تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت ایزی پیسہ کمپنی یا اس کی پشت پر موجود بینک کی طرف سے مل رہی ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور (اس صورت میں یعنی جب کہ اکاؤنٹ کھلوانا ناجائز معاملے کے ساتھ مشروط نہ ہو) جب تک معلومات نہ ہوں ان کیش بیک اور سہولیات کے استعمال سے اجتناب کیا جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعًا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلك، إن أخذ الزیادة علی ذلك ربا".  (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
