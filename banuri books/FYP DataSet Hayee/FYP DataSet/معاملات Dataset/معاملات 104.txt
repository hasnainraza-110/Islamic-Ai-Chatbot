عنوان: تائنز کمپنی کی اشیاء خریدنے کا حکم
سوال: ٹائنزکمپنی کی کوئی چیز خریدنے کا کیا حکم ہے؟
جواب: ٹائنز کمپنی کا طریقہ کا ر  غیر شرعی ہے، اس کی ممبر شب حاصل کرنا یا اس میں کاروبار کرنا شرعاً جائز نہیں ہے، باقی کسی مصنوع (پروڈکٹ) کے حلال یا حرام ہونے کا مدار کسی فرد یا کمپنی پر نہیں ہوتا،  بلکہ مصنوعات کے اجزاء ترکیبیہ پر ہوتا ہے،لہذا اگر مذکورہ کمپنی کی دوائیوں اور کھانے کی چیزوں میں حرام اجزاء استعمال نہیں ہوئے تو ان کی مصنوعات خریدنا درست ہے،اور اگر ان مصنوعات میں حرام اجزاء شامل ہوں تو ان کو خریدنا جائز نہیں ہے۔ لیکن ہماری معلومات کے مطابق ٹائنز کمپنی کی مصنوعات عام بازار میں دست یاب نہیں ہوتیں ، بلکہ اس کی خریداری کے لیے کمپنی کی ممبر شپ حاصل کرنا ضروری ہوتا ہے، اگر واقعۃً ایسا ہی ہے تو  اس مصنوعات خریدنے کے لیے کمپنی کی ممبر شپ لینا جائز نہیں ہوگا۔فقط واللہ اعلم
                                                  
عنوان: انٹر نیٹ کا کام اور اس کی کمائی کا حکم
سوال: میں انٹر نیٹ کی فیلڈ میں کام کرتا ہوں، میرا سوال یہ ہے کہ کیا انٹر نیٹ کی کمائی حلال ہے؟  میں لوگوں کے گھروں میں جاتا ہوں!
جواب: اگر آپ کا کام لوگوں کو  صرف انٹر  نیٹ کنکشن فراہم کرنے کا ہے  تو اس طرح انٹرنیٹ کا کام کرنا جائز ہے اور اس کی کمائی حلال ہے، کیوں کہ انٹرنیٹ کا استعمال صحیح اور غلط دونوں مقاصد کے لیے ہوتا ہے؛ لہٰذا اَگر انٹرنیٹ کیبل لے کر اس کا غلط استعمال کیا جائے گاتو اس کا گناہ خود استعمال کرنے والے پر ہوگا، انٹرنیٹ سروس فراہم کرنے والا اس کا ذمہ دار نہ ہوگا، لیکن اگر کوئی اور کام ہے تو  اس کی وضاحت کرکے یا دارالافتاء سے براہِ راست رجوع کرکے جواب حاصل کریں۔ باقی لوگوں کے گھر جاتے وقت نظروں کی حفاطت کا اہتمام ہر حال میں انتہائی ضروری ہے کہ نظر کسی نا محرم خاتون پر نہ پڑے۔"إذا اجتمع المباشر والمتسبب أضیف الحکم إلی المباشر". (الأشباه والنظائر۵۰۲جدید، شرح الحموي۴۰۴)فقط واللہ اعلم
                                                  
عنوان: شیئرز کا کاروبار کرنا مطلقا جائز ہے یا نہیں ؟
سوال: شیئرز کا کاروبار کرنا کیسا ہے؟ آیا مطلقاً جائزہے یا نہیں؟ براہِ کرم تفصیلاً بتا دیں!
جواب: شیئرز کا کاروبار نہ تو مطلقاً جائزہے اور نہ ہی بالکل حرام ،بلکہ  شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔ اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے، وغیرہ)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو  کاروبار جائز ہوگا، ورنہ نہیں۔ فقط واللہ اعلم
                                                  
عنوان: انشورنس کا حکم
سوال: انشورنس کا کیا حکم ہے؟
جواب: کسی  بھی قسم کا انشورنس کروانا جائز نہیں۔ اگر کسی نے لاعلمی  میں  کروالی ہو تو فوراً اس کو ختم کروادیا جائے، اور اس پر جو پیسے ملتے ہیں، اس میں سے صرف اس قدر رقم حلال ہے جتنی رقم جمع کروائی گئی ہو، نہ کہ اس سے زائد ۔  اگر یہ وصول ہو جائے تو اس کو بلا نیتِ ثواب صدقہ کرنا لازم ہے۔اللہ تعالی کا ارشاد ہے:{اِنَّمَا الْخَمْرُ وَالْمَیْسِرُ وَالْاَنْصَابُ وَالْاَزْلَامُ رِجْسٌ مِّنْ عَمَلِ الشَّیْطٰنِ فَاجْتَنِبُوْهُ لَعَلَّکُمْ تُفْلِحُوْنَ} (المائدة) فقط واللہ اعلم
                                                  
عنوان: ڈبیٹ کارڈ سے خریداری پر ملنے والے پوائنٹ کا حکم
سوال: میں سعودیہ میں رہتا ہوں، سوال یہ پوچھنا ہے کہ ڈیبٹ کارڈ سے خریداری کرنے میں جو پوائنٹ جمع ہوتے ہیں، ان کو استعمال کرنا کیسا ہے؟ کیا ان سے خریداری کر سکتے ہیں یا نہیں؟
جواب: صورتِ مسئولہ میں اگر یہ پوائنٹ بینک کی طرف سے ملتے ہیں تو اس صورت میں رعایت حاصل کرنا شرعاً جائز نہیں ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے، اور غالب یہی ہے کہ یہ پوائنٹ بینک ہی کی طرف سے ملتے ہیں ، لیکن  اگر یہ رعایت  اس ادارے کی جانب سے ہو جہاں سے خریداری کی جارہی ہے تو یہ ان کی طرف سے تبرع واحسان ہونے کی وجہ سے جائز ہوگا، اور اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی اوراگر معلوم نہ ہوسکتا ہو تو پھر اجتناب کرنا چاہیے۔ فقط واللہ اعلم
                                                  
عنوان: بینک کی ملازمت اور آمدنی کا حکم
سوال: کیا اسلام میں بینک کی نوکری کرنا جائز ہے؟ اسلامی شریعت اس کے بارے میں کیا کہتی ہے؟ کیا اس کی ذریعے کمائی گئی روزی حلال ہے یا نہیں؟
جواب: بینک کی آمدن میں سود اور ناجائز منافع کا غلبہ ہوتاہے، نیز سودی اور ناجائز معاملات میں تعاون بھی ہوتا ہے۔ اس لیے بینک کی ملازمت جائز نہیں ہے،اور اس ملازمت سے ملنے والی آمدن حرام ہے۔کسی جائز ذریعہ سے ملازمت تلاش کرنی چاہیے۔ فقط واللہ اعلم
                                                  
عنوان: کرنٹ اکاؤنٹ کھلوانا
سوال: اسلامی بینک کے علاوہ کسی اور بینک میں کرنٹ اکاؤنٹ کھولنا درست ہے یا نہیں؟
جواب: اگراکاؤنٹ کھلوانے کی واقعی ضرورت ہوتوکسی بھی بینک میں کرنٹ اکاؤنٹ کھلوانے کی گنجائش ہے،اگرچہ اس اکاؤنٹ میں جمع شدہ رقم بھی بینک اپنےسودی معاملات میں استعمال کرتاہے، لیکن اکاؤنٹ ہولڈر کو سود میں شامل نہیں کیا جاتا؛ اس لیے ضرورت کے وقت کرنٹ اکاؤنٹ کھلوانا درست ہے۔دوسری صورت یہ ہےکہ بینک کا لاکرخریدکر اپنی رقم وغیرہ محفوظ کرلی جائے ، یہ صورت سب سے بہتر ہے کہ اس صورت میں بینک آپ کی رقم استعمال نہیں کرے گا۔ فقط واللہ اعلم
                                                  
عنوان: بینک میں چوکیداری کی ملازمت
سوال: اسلامی بینک میں ملازمت کرنا کیسا ہے؟جیسے میزان بینک۔اسلامی بینک۔وغیرہ۔نیز کوئی شخص دن کو عام مزدوری کرےاورشام کو بینک کی چوکیداری کرے توایسے شخص کی آمدنی کا کیا حکم ہے؟
جواب: واضح رہے کہ بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، اور بینک  ملازم سود لینے ، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں۔لہذا بینک  کی ملازمت  ناجائز ہے خواہ وہ کسی بھی شعبہ میں ہو، اور تنخواہ بھی حرام ہے، اس لیے  کہ بینک کے علاوہ  کسی اور جگہ  جائز ملازمت تلاش کرنی چاہیے، اور سود کی گندگی سے اپنے  آپ  کو محفوظ رکھنے کی پوری کوشش کرنی چاہیے  ، کیوں کی حرام  کے مقابلے میں حلال  مال  تھوڑا   ہی کیوں  نہ ہو  اس میں  سکون اور برکت   ہوتی ہے،  جب کہ حرام مال خواہ  کتنا ہی زیادہ  ہو اس  میں بے برکتی، تباہی اور بربادی ہوتی ہے۔       ارشاد باری  تعالی ہے:{يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ ، فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}[البقرة: 278، 279]ترجمہ:اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔(از بیان القرآن)ارشاد باری تعالیٰ ہے:{يَمْحَقُ اللَّهُ الرِّبَا وَيُرْبِي الصَّدَقَاتِ} [البقرة: 276]       ترجمہ: اللہ سود کو مٹاتے ہیں ،  اور صدقات کو بڑھاتے ہیں۔(از بیان القرآن)ارشاد باری تعالی ہے:{ وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن)حدیث مبارکہ میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»". (الصحیح لمسلم، 3/1219، باب لعن آكل الربا ومؤكله، ط: دار احیاء التراث ، بیروت)(مشکاۃ المصابیح،  باب الربوا، ص: 243، قدیمی)ایک اور حدیث مبارکہ میں ہے:"وعن ابن مسعود قال: قال رسول الله صلى الله عليه وسلم: " إن الربا وإن كثر فإن عاقبته تصير إلى قل: رواهما ابن ماجه والبيهقي في شعب الإيمان". (مشکاۃ المصابیح، باب الربوا، ص: 246، ط؛ قدیمی)       نیز یہ  کہ   مروجہ غیر سودی بینکوں  کا اگرچہ یہ دعویٰ ہے کہ وہ علماء کرام کی نگرانی میں  شرعی اصولوں کے مطابق کام کرتے ہیں ،  لیکن ملک کے اکثر جید اور مقتدر علماء کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً  ایک جیسے ہیں، لہذا ان میں ملازمت کرنے کا بھی یہی حکم ہے۔(تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے)۔ فقط واللہ اعلم
                                                  
عنوان: سود کو ٹیکس میں منہا کرنا
سوال: ایک شخص ہالینڈ میں رہتا ہے اور اپنے اوپر لاگو ہونے والے تمام ٹیکس ادا کرتا ہے۔ سوال ایک خاص صورت کے متعلق ہے وہ یہ کہ بینک میں اگر ایک لاکھ موجود ہیں تو اس پر بھی ہالینڈ کی گورنمنٹ الگ سے ٹیکس کاٹتی ہے۔  اور بینک میں رکھی گئی رقم پر سود بھی ملتا ہے۔ مثلاً بینک میں ایک لاکھ موجود ہیں تو 15000 اس پر ٹیکس کٹ جاۓ گا اور دوسری جانب 20000 سود مل رہا ہے ۔ تو سوال یہ ہے کہ 15000 جو ٹیکس کاٹا گیا اس ٹیکس میں کاٹی جانے والی رقم کو سود کی رقم میں سے ٹیکس منہا ہونا شمار کر سکتے ہیں۔ اور باقی صرف 5000 سود کی بقایا رقم صدقہ کر دی جاۓ۔ از راہِ کرم راہ نمائی فرمائیں!
جواب: اگر بینک سرکاری ہو اور مذکورہ ٹیکس صرف رقم کے خاص حد تک پہنچنے پر لگتا ہے،اور اس کے لیے سودی اکاؤنٹ نہ کھولا ہو بلکہ کسی مجبوری کی وجہ سے پہلے سے کھلا ہوا ہو، اور اس مد کے ٹیکس کو اسی اکاؤنٹ میں  سے ملنے والے سود  کو مسئولہ طریقے پر منہا کرلیا جائے تو  بوقتِ ضرورت اس کی گنجائش ہے؛  اس لیے کہ اس ملنے والے سود کا اصل حکم یہ ہے کہ اس کو واپس ہی کردیا جائے، لہذا  ناحق ٹیکس کی ادائیگی میں اس کا حساب کرلینا درست ہے۔ البتہ جہاں تک ہوسکے اجتناب بہترہے۔ فتاوی رحیمیہ جلد 10"(الجواب)۔۔۔۔۔ بینک کی زائد رقم کے غرباء حق دار ہیں، سرکاری ٹیکس ناقابلِ برداشت ہے او ر بینک بھی سرکاری ہے؛ اس لیے بینک کے سود سے سرکاری ناقابلِ برداشت ٹیکس ادا کرنے کی گنجائش ہے، مگر جہاں تک ہوسکے بچنے کی کوشش کی جائے کہ اس میں سود اپنے استعمال میں لانے کے مرادف ہے "۔’’ الدر المختار مع رد المحتار ‘‘: "غصب دراهم إنسان من کیسه، ثم ردها فیه بلا علمه برئ، وکذا لو سلمه إلیه بجهة أخری کهبة، أو إیداع، أو شراء، وکذا لو أطعمه فأکله خلافاً للشافعي. زیلعي". (۹/۲۶۷ ، کتاب الغصب ، مطلب في رد المغصوب وفیما لو أبی المالک قبوله) فقط واللہ اعلم
                                                  
عنوان: مبیع اور ثمن کی تعیین
سوال: کیا خریدو فروخت کرتے وقت مال اور قیمت کے بارے میں بحث کرنے کی کوئی حدیث ہے؟
جواب: اگر سوال کا مقصد یہ ہے کہ  خرید وفروخت کرتے وقت مال اور قیمت کے تعین کے بارے میں شریعت کا کیا حکم ہے تو اس کا جواب یہ ہے کہ  احادیث کی روشنی میں خرید وفروخت کے لیے  کچھ اصول معلوم ہوتے ہیں، مثلاً:  بیع کے صحیح ہونے کے لیے مبیع(مال) اور ثمن(قیمت) کا اس قدرمعلوم ہونا ضروری ہے کہ بعد میں کسی قسم کا نزاع  نہ ہو ، اس لیے اگر مبیع مجہول ہوگی تو اس میں دھوکا دہی کا احتمال ہے، اور دھوکا دینے سے احادیث میں منع کیا گیا ہے، اور دوسرا یہ کہ اس کے معلوم نہ ہونے سے بعد میں جھگڑا ہوگا، اور اور جھگڑے کی وجہ سے فروخت کرنے والا سامان حوالہ نہیں کرے گا، اور بیچنے والا قیمت حوالہ نہیں کرے، اس سے بیع کا مقصد فوت ہوجائے گا، جب کہ خریدوفروخت لوگوں کی حاجت پوری ہونے کا سبب ہے اور جھگڑا اور تنازع اس کے منافی ہے، نیز  بیع کی بنیاد ہی باہمی رضامندی پر ہے، اور خریدار اور فروخت کرنے والے کی رضامندی کسی معلوم اور متعین چیز سے تو معلوم ہوسکتی ہے، مجہول چیز میں رضامندی معلوم نہیں ہوسکتی، تو شریعت کے ان قواعد اور احادیث کے ذخیرہ کی روشنی میں  فقہاء نے خریدوفروخت کی مختلف شرائط ذکر کی ہیں، جن میں من جملہ یہ بھی ہیں کہ مبیع معلوم ہو، ثمن معلوم ہو، مبیع اور ثمن مال ہو، متقوم ہو وغیرہ اور مبیع موجود ہو، ملکیت میں ہو، اس کی حوالگی پر قادر ہو وٖغیرہ۔نیز   حضرت عبداللہ بن عباس رضی اللہ تعالیٰ عنہ  کہتے ہیں: نبی ﷺ مدینہ (منورہ) تشریف لائے تو وہاں کے لوگ پھلوں میں "بیعِ سلم" ایک ایک دو دو سال کی مدت کے لیے کرتے تھے۔ رسول اللہ ﷺ نے فرمایا: جو کوئی کھجور میں "بیعِ سلم" کرے تو وہ متعین پیمائش میں اور متعین وزن میں متعین وقت تک کے لیے کرے۔ مدت متعین ہونی چاہیے، ایسی نہیں جو آگے پیچھے ہو سکے۔"عَنِ ابْنِ عَبَّاسٍ قَالَ: قَدِمَ النَّبِیُّ ﷺ الْمَدِیْنَة وَهُمْ یُسْلِفُوْنَ فِي الثِّمَارِ السَّنَة وَالسَّنَتَیْنِ، فَقَالَ: مَنْ أَسْلَفَ فِيْ تَمْرٍ فَلْیُسْلِفْ فِيْ کَیْلٍ مَعْلُوْمٍ وَ وَزْنٍ مَعْلُوْمٍ إِلٰی أَجَلِ مَعْلُوْمٍ". (مسلم)    حضرت عبداللہ بن عمر  رضی اللہ تعالٰ عنہ فرماتے ہیں : وہ غلہ جس کا وصف مذکور ہو اور جس کی قیمت متعین ہو اور اس کے لیے مدت متعین ہو اس میں بیعِ سلم کرنے میں کچھ حرج نہیں ۔"عَنِ ابْنِ عُمَرَ قَالَ: لَا بَأسَ فِي الطَّعَامِ الْمَوْصُوْفِ بِسِعْرٍ مَعْلُوْمٍ إِلٰی أَجَلٍ مَعْلُوْمٍ". (بخاری)بدائع الصنائع في ترتيب الشرائع (5/ 156):
"(ومنها) أن يكون المبيع معلوماً وثمنه معلوماً علماً يمنع من المنازعة.
فإن كان أحدهما مجهولاً جهالةً مفضيةً إلى المنازعة فسد البيع، وإن كان مجهولاً جهالةً لا تفضي إلى المنازعة لا يفسد؛ لأن الجهالة إذا كانت مفضيةً إلى المنازعة كانت مانعةً من التسليم والتسلم، فلايحصل مقصود البيع، وإذا لم تكن مفضيةً إلى المنازعة لا تمنع من ذلك؛ فيحصل المقصود وبيانه في مسائل: إذا قال: بعتك شاةً من هذا القطيع أو ثوباً من هذا العدل فالبيع فاسد؛ لأن الشاة من القطيع والثوب من العدل مجهول جهالةً مفضيةً إلى المنازعة لتفاحش التفاوت بين شاة وشاة، وثوب وثوب، فيوجب فساد البيع، فإن عين البائع شاةً أو ثوباً وسلمه إليه ورضي به جاز، ويكون ذلك ابتداء بيع بالمراضاة؛ ولأن البياعات للتوسل إلى استيفاء النفوس إلى انقضاء آجالها والتنازع يفضي إلى التفاني فيتناقض؛ ولأن الرضا شرط البيع والرضا لا يتعلق إلا بالمعلوم". اگر سوال کا مقصد کچھ اور ہے تو اس کی وضاحت کرکے دوبارہ سوال پوچھا جاسکتا ہے ۔فقط واللہ اعلم
                                                  
عنوان: ایزی پیسہ اکاؤنٹ سے رقم کی منتقلی پر ڈسکاؤنٹ ملنا
سوال: آج کل ایزی پیسہ اکاؤنٹ سے کچھ خریدیں تو کمپنی اپنی طرف سے کچھ پیسے واپس کرتی ہے جیسے میں نے آج ریل کا ٹکٹ خریدا، جس کی قیمت 1310روپے ہے، کمپنی نے میرے اکاؤنٹ سے اتنی رقم ریلوے کو ادا کر دی اور اپنی طرف سے 200روپے میرے اکاؤنٹ میں بھیج دیے، کیا یہ شرعا جائز ہے؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ،  نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرے تو یہ بھی درست ہوگا، اور ایسی صورت میں اگر ایزی پیسہ اکاؤنٹ سے اپنے بجلی، فون وغیرہ کے بل یا ٹکٹ کی رقم کی ادائیگی کرنے پر اکاؤنٹ میں کچھ پیسے اکاؤنٹ میں آتے ہوں تو اس کے استعمال کی بھی گنجائش ہوگی۔ واضح رہے کہ عموماً ''ایزی پیسہ اکاؤنٹ''  پہلی صورت  کا ہوتاہے ؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کمپنی دوسری  صورت کے مطابق '' ایزی پیسہ اکاؤنٹ'' کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔ فقط واللہ اعلم
                                                  
عنوان: خون بیچنے کا حکم
سوال: آج کل خون بیچا جارہا ہے کیا اس کو بیچنا جائز ہے؟اس کی کوئی جائز صورت ہے؟
جواب: خون فروخت کرنا جائز نہیں؛ کیوں کہ خون نجس ہے اور شرعاً مال نہیں ہے، جو چیز مال ہی نہ ہو اس کے بیچنے کی  کوئی جائز صورت  نہیں ۔" عن أبي حجيفة أن النبي صلى الله عليه و سلم نهى عن ثمن الدم وثمن الكلب وكسب البغي ولعن آكل الربا وموكله والواشمة والمستوشمة والمصور . رواه البخاري".
ترجمہ: حضرت ابوجحیفہ کہتے ہیں کہ نبی کریم ﷺ نے خون کی قیمت، کتے کی قیمت، اور بدکار عورت کی اجرت کے طور پر حاصل ہونے والے مال کے استعمال سے منع فرمایا ہے،  نیز آپ نے سود لینے والے اور سود دینے والے گودنے والے اور گودوانے والے اور مصور (تصویر بنانے والے) پر لعنت فرمائی ہے۔لہٰذا خون بیچنا جائز نہیں ہے، اگر مریض کو خون کی شدید ضرورت ہو ، خون کی منتقلی کے بغیر مریض کی جان کو خطرہ ہو، صحت کی امید نہ ہو یا بیماری بڑھنے یا صحت یابی میں بہت تاخیر کا اندیشہ ہو اور ماہر دین دار ڈاکٹر کی رائے خون منتقلی کی ہو تو بلاعوض مریض کو خون دینا چاہیے۔ تاہم اگر کسی جگہ کوئی بلامعاوضہ دینے پر تیار نہ ہو اور  خون منتقلی کے بغیر مریض کی جان کو خطرہ ہو تو شدید ضرورت کے وقت خریدنے والے کے لیے گنجائش ہوگی،  لیکن فروخت کرنے والے کے لیے اس صورت میں بھی خون کی قیمت حرام ہی رہے گی۔ فقط واللہ اعلم
                                                  
عنوان: ایزی پیسہ اکاونٹ کی شرعی حیثیت
سوال: ایزی پیسہ اکاؤنٹ کی شرعی حیثیت کیاہے؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ فقط واللہ اعلم
                                                  
عنوان: ایزی پیسہ اکاؤنٹ کھلوانے پر 100 روپے کا انعام
سوال: کیا ایزی پیسہ اکاؤنٹ بنانے کے بعد جو انعامی طور پر 100 روپے ملتے ہیں وہ استعمال کرنا جائز ہے؟
جواب: "ایزی پیسہ اکاؤنٹ  " کی شرعی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے، یا کچھ اضافی رقم دیتی ہے  تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے(مصنف بن أبی شیبہ، رقم:۲۰۶۹۰ )،  نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ فقط واللہ اعلم
                                                  
عنوان: ’’بی سی‘‘اور ’’کمیٹی‘‘ سسٹم کی شرعی حیثیت
سوال: اگر دس لوگ مل کر ایک کمیٹی رکھتے ہیں ہر مہینہ دس ہزار  اور ہر مہینے ایک قرعہ نکالا جاتا ہے، جس کا نام نکلا اس کو مجموعی طور پر ایک لاکھ روپے دیے جاتے ہیں ، اس طرح دس مہینوں میں ہر کسی کے حصے میں ایک ایک لاکھ روپے آتے ہیں؛ کیوں کہ کسی کے بھی حصے میں کوئی کمی یا زیاتی نہیں ہوتی؛ اس لیے ہر کوئی مطمئن ہوتا ہے۔لیکن ابھی کچھ دن پہلے ایک صاحب علم نے کہا کہ یہ حرام میں شمار ہوتا ہے!
جواب: بی سی اور کمیٹٰی کی حیثیت قرض کی ہوتی ہے، گویا کمیٹی کے ممبران میں سے ہر ممبر ایک معین رقم قرض دیتا ہے اور قرعہ اندازی میں نام نکلنے پر قرض دی ہوئی رقم وصول کر لیتا ہے،  اگر تمام ممبران برابر رقم جمع کرائیں اور انہیں برابر برابر رقم ملے تو یہ نظام شرعاً درست ہے، اس میں کوئی شرعی قباحت نہیں، تاہم بعض جگہ ایسا بھی ہوتا ہے کہ کمیٹی کا چیئر مین کمیٹی کے پیسوں میں سے ہی اپنی دی ہوئی رقم سے کچھ زیادہ وصول کرتا ہے، ایسا کرنا شرعاً جائز نہیں ہے، اسی طرح بعض جگہوں پر یہ ہوتا ہے کہ جس کی بی سی نکل جاتی ہے، وہ آئندہ نہیں دیتا، اس طرح کی بی سی بھی شرعاً جائز نہیں ہے۔اسی طرح شریعت کا ایک ضابطہ یہ بھی ہے کہ جب کوئی شخص قرض دے تو اُس قرض دینے والے کو  یہ حق حاصل ہوتا ہے کہ کسی بھی وقت اپنی قرض دی ہوئی رقم کا مطالبہ کر لے اگرچہ قرض کی واپسی کے لیے  ایک مدت متعین کر لی ہو ؛ لہذا کمیٹی کے ممبران کو بھی کسی بھی وقت اپنی دی ہوئی رقم واپس لینے کا حق حاصل ہو گا۔الدر المختار وحاشية ابن عابدين (رد المحتار) (5/ 158):
"(ولزم تأجيل كل دين) إن قبل المديون (إلا) ... (القرض)". فقط واللہ اعلم
                                                  
عنوان: ٹی وی ، موبائل اور لیپ ٹاپ کی خرید و فروخت کا حکم
سوال: ٹی وی کی خرید وفروخت اور اس کا بنانا جائز نہیں ہے؟کیاموبائل اور لیپ ٹاپ کا حکم بھی اسی طرح ہے؟
جواب: ٹی وی چوں کہ گناہ کا آلہ ہے اس لیے اس کی خریدوفروخت یا ریپیئرنگ وغیرہ کا کام اوراس کی آمدن حلال نہیں۔موبائل اور لیپ ٹاپ آلہ گناہ نہیں، بلکہ جائز کاموں میں ان کا استعمال ہے، لہذا موبائل اور لیپ ٹاپ کی خرید وفروخت جائز ہے،  اور اس سے حاصل ہونے والا نفع حلال ہے۔ البتہ  کوئی  شخص اسےخرید کر  ناجائز امور میں استعمال کرتا ہےتو   اس کا گناہ اسے ہی ملے گا۔البحرالرائق میں ہے :'' وقد استفيد من كلامهم هنا أن ما قامت المعصية بعينه يكره بيعه وما لا فلا ولذا قال الشارح إنه لا يكره بيع الجارية المغنية والكبش النطوح والديك المقاتل والحمامة الطيارة ''۔(5/155)فتاوی شامی میں ہے :"وكذا لا يكره بيع الجارية المغنية والكبش النطوح والديك المقاتل والحمامة الطيارة؛ لأنه ليس عينها منكراً وإنما المنكر في استعمالها المحظور اهـ  قلت: لكن هذه الأشياء تقام المعصية بعينها لكن ليست هي المقصود الأصلي منها، فإن عين الجارية للخدمة مثلاً والغناء عارض فلم تكن عين المنكر، بخلاف السلاح فإن المقصود الأصلي منه هو المحاربة به فكان عينه منكراً إذا بيع لأهل الفتنة، فصار المراد بما تقام المعصية به ما كان عينه منكر بلا عمل صنعة فيه، فخرج نحو الجارية المغنية؛ لأنها ليست عين المنكر، ونحو الحديد والعصير؛ لأنه وإن كان يعمل منه عين المنكر لكنه بصنعة تحدث فلم يكن عينه".(4/268)فقط واللہ اعلم
                                                  
عنوان: ورثاء میں صرف پھوپھی کی اولاد ہو تو میراث کیسے تقسیم ہوگی ؟
سوال: ایک شخص کا انتقال ہوگیا ہے ورثاء میں صرف ایک پھوپھی کے 5بیٹے اور ایک پھوپھی کی 3بیٹیاں ہیں ترکہ کس طرح تقسیم ہوگا؟
جواب: اگر مذکورہ شخص کے قریبی ورثاء میں کوئی بھی حیات نہیں ہے، صرف پھوپھیوں کی اولاد موجود ہے تو  وہ مرحوم کے ترکہ کی مستحق ہوگی۔ مذکورہ صورت میں مرحوم کے کل ترکہ کو 13حصوں میں تقسیم کرکے دو، دو حصے ہر ایک لڑکے کو اور ایک، ایک حصہ ہر ایک لڑکی کو دیاجائے گا۔یعنی ہر سوروپے میں سے 15.38روپے ہر ایک لڑکے کو اور 7.69روپے ہر ایک لڑکی کو ملیں گے۔فتاوی شامی میں ہے :"( ثم ) جزء جدته أو جدتيه وهم ( الأخوال والخالات والأعمام لأم والعمات وبنات الأعمام وأولاد هؤلاء ثم عمات الآباء والأمهات وأخوالهم وخالاتهم وأعمام الآباء لأم وأعمام الأمهات كلهم وأولاد هؤلاء ) وإن بعدوابالعلو أو السفول ويقدم الأقرب في كل صنف. (قوله: وبنات الأعمام ) أطلقه فشمل الأعمام لأبوين أو لأب أو لأم. (قوله: وأولاد هؤلاء) أي أولاد هذا الصنف الرابع عند عدم أوصلها، وخصهم بالذكر؛ لعدم تناول الأعمام والعمات والأخوال والخالات لأولادهم". (6/79) فقط واللہ اعلم
                                                  
عنوان: اسلامی بینکوں میں ملازمت کرنے  کا حکم
سوال: اسلامک بینکوں میں جاب کر سکتے ہیں یا نہیں? جیسے (١) میزان بینک۔ (٢) بینک اسلامی۔ (٣) دبئی اسلامک بینک۔ براہِ مہربانی راہ نمائی فرمادیں!
جواب: مروجہ اسلامی بینکوں کے معاملات ملک کے مقتدر اہلِ فتویٰ کی تحقیق کے مطابق اسلامی اور غیرسودی نہیں ہیں ، اس لیے روایتی بینکوں کی طرح مروجہ اسلامی بینکوں میں بھی ملازمت کرنا جائز نہیں۔"عن جابرؓ قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء." (الصحيح لمسلم، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔ فقط واللہ اعلم
                                                  
عنوان: ایڈوانس بیلنس لینا اور کمپنی کا زائد رقم وصول کرنا
سوال: موبائل کمپنی سے ایڈوانس  قرض لینا جائز ہے یا نہیں؟اور وہ جو زائد کٹوتی کرتے ہیں اور سود کے زمرہ میں آتا ہے یا نہیں؟
جواب: بیلنس ختم ہونے کے بعد بعض موبائل کمپنیاں جو میسج بھیجتی ہیں اس سے معلوم ہوتا ہے کہ کمپنی جو ایڈوانس کی سہولت دیتی ہے  اور اس پر تھوڑی بہت رقم کاٹتی ہے وہ سروس چارجز  کی مد میں کاٹتی ہے، یعنی ایڈوانس  کی سہولت فراہم کرنے کا عوض ہے جو کہ جائز ہے؛ اس لیے ایسی موبائل کمپنیوں سے ایڈوانس کی سہولت حاصل کرنا اور اس کے عوض کمپنی کا سروس چارجز (زائد) وصول کرنا جائزہے۔ تاہم  زیادہ  بہتر اوراحتیاط اسی میں ہے کہ حتی الامکان ایڈوانس کی سہولت حاصل نہ کی جائے۔فقط واللہ اعلم
                                                  
عنوان: میرج انشورنس کا حکم
سوال: کیا بیٹی کی شادی کے لیے انشورنس پالیسی لے سکتے ہیں؟
جواب: انشورنس کی مروجہ تمام اقسام (بشمول ہیلتھ انشورنس،ایجوکیشن انشورنس اورمیرج  انشورنس کے )سوداورجوئے پرمشتمل ہونے کی بناپرناجائزہیں، لہذا کسی بھی قسم کی انشورنس پالیسی لینا جائز نہیں ۔فقط واللہ اعلم
                                                  
عنوان: حکومت سے غلط بیانی کرکے مال لینا
سوال: ایک بندہ گورنمنٹ ادارے میں کام کرتا ہے، اس کے افسر نے زبردستی اُس سے گاڑی کی لاگ بوک (Log Book) پر دستخط کروائے کہ اُس نے فلاں دن سرکاری کام کے لیے اتنا سفر کیا، حال آں کہ اُس نے وہ سفر نہیں کیا، اس صورت میں گورنمنٹ کا اندازاََ 1000 روپے کا نقصان ہوا۔ اس صورت میں بندہ کو کیا کرنا چاہیے؟ کیا وہ اتنی رقم گورنمنٹ کو واپس کرے یا اپنی تنخواہ سے کٹوائے؟
جواب: آپ اپنے اختیار کے بقدر گناہ گار ہوئے ۔جبر اورزورزبردستی کی وجہ سے دوسرے کامال کھانا جائز نہیں ہوجاتا اوررقم چوں کہ آپ کے استعمال میں نہیں آئی؛ اس لیے اس کاتاوان آپ پر لازم نہیں ہے، احتیاطاً رقم سرکاری خزانے میں جمع کراسکتے ہیں۔ فقط واللہ اعلم
                                                  
عنوان: میزان بینک اور HBFCL سے house loan (گھر خریدنے کے لئے قرضہ) لینے کا حکم
سوال: میزان بینک سے  House Loan (گھر خریدنے کے لیے لیا جانے والا قرضہ ) لینا جائز ہے؟ HBFCLسےhouse loanجائز ہے؟ اگر جائز ہے تو کیوں؟ اور اگر جائز نہیں ہے تو کیوں؟ براہِ مہربانی وضاحت فرمائیں!
جواب: ملک کے جمہور علمائے کرام اور مقتدر مفتیانِ کرام کی رائے کے مطابق میزان بینک سمیت دیگر مروجہ  اسلامی بینکوں کے معاملات مکمل طور  پر شرعی اصولوں کے مطابق نہیں ہیں،اس لیے میزان بینک سمیت دیگر مروجہ اسلامی بینکوں سے house loan (گھر خریدنے کے لیے قرضہ) لینا شرعاً جائز نہیں ہے۔HBFCL)  House Building Finance Company Limited ) گھر خریدنے کے لیے سودی قرضہ فراہم کرتا ہے، جب کہ قرآن و حدیث کی رو سے سودی قرضہ کا لین دین ناجائز اور حرام ہے، اس لیے   HBFCL سے  house loan  (گھر خریدنے کے لیے قرضہ) لینا شرعاً جائز نہیں ہے۔حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»". (صحیح مسلم، باب لعن آکل الربوٰ و موکلہ، ج:۳ ؍ ۱۲۱۹ ، ط:داراحیاءالتراث العربی)الدر المختار وحاشية ابن عابدين (رد المحتار) (5/ 166):"وفي الأشباه كل قرض جر نفعاً حرام. (قوله: كل قرض جر نفعاً حرام) أي إذا كان مشروطاً". فقط واللہ اعلم
                                                  
عنوان: بوجہ مجبوری بینک میں ملازمت
سوال: "اپنا بینک" کے نام سے ایک بینک ہے ، میری بھابھی اس میں ملازمت کرتی ہے گھریلو مجبوری کی وجہ سے، لوگوں کا کہنا ہے کہ بینک والے سود پر  قرضہ دیتے ہیں، اور بینک والوں نے بھابھی کو آنے جانے کے لیے موٹر سائیکل بھی دی ہے، موٹر سائیکل کا استعمال اور اس کی کمائی کا حکم اور ان کے گھر سے کھانا کھانے اور دیگر امور کے متعلق مکمل وضاحت فرما دیں!
جواب: مروجہ بینکوں  سے حاصل ہونے والی آمدنی یا ملازمین کو دی جانے والی سہولیات ناجائز ہیں؛ اس لیے جس شخص کی کمائی کا دار و مدار صرف یہی آمدنی ہو دوسرا کوئی  ذریعہ معاش نہ ہو اس کے گھر کا کھانا یا دیگر اشیاء کا استعمال کرنا  شرعاً درست نہیں، اگر آپ کی بھابھی  اضطراری کیفیت میں ہے  یعنی فقروفاقہ کا شکارہواورکہیں سے قرض ملنے کی امید بھی نہ ہوتوبصورتِ مجبوری حلال روزگار میسر آنے تک، بقدرِ ضرورت اس میں سے استعمال کر سکتی ہیں، جیسےہی کوئی حلال روزگار میسرآئے بینک کی نوکری چھوڑنالازم ہوگا، خواہ ملنے والی حلال آمدنی بینک سے ملنے والے منافع سےکم ہو۔ فقط واللہ اعلم
                                                  
عنوان: بہنوں کو ان کا حصہ کم دے کر بھائیوں کا مشترکہ ترکہ میں کاروبار کرکے اضافہ کرنا
سوال: جب جائیداد تقسیم ہوئی تو غیر شرعی طریقے سے ہوئی اور بہنوں کو خاندان کے بڑوں نے حصہ کم دیا،  اب بھائیوں نے مزید کاروبار کر کے اپنی جائیداد بڑھا لی، اب اگر بہنوں کو حصہ دینا چاہیں تو کس طرح دیں؟ تقسیم کے وقت کی جائیداد کے حساب سے ہوگا یا پھر موجودہ جائیداد کے حساب سے؟
جواب: کسی شخص کے انتقال کے بعد اس کے کل ترکہ  میں اس کے  تمام شرعی ورثاء باہم اپنے اپنے حصص کے مطابق شریک ہوجاتے ہیں  اور وہ تمام ترکہ ان ورثاء میں مشترک ہوجاتا ہے، لہذا صورتِ مسئولہ میں خاندان کے بڑوں نے  چوں کہ  میراث تقسیم کرتے ہوئے بہنوں کو ان کے شرعی  حصہ سے کم دیا  تھا   تو یہ تقسیم درست نہیں ہوئی تھی ،  اب جس قدر حصہ بہنوں کو دے دیا گیا ہے وہ تو ان کا ہوگیا،  اور جتنا حصہ ان کا باقی تھا وہ بدستور شرکتِ ملک کے طور پر مشترک رہا، بعد ازاں بھائیوں نے اس میں کاروبار کرکے مزید جو اضافہ کیا ہے اس میں بہنیں اپنے باقی ماندہ حصے کے تناسب سے برابر کی شریک ہوں گی، لہذا جائیداد کے موجودہ حساب سے بہنوں کے باقی ماندہ حصے کے تناسب سے جتنا حصہ ان کا بنتا ہے وہ ان کو دینا لازم اور ضروری ہے۔فتاوی شامی میں ہے:"لو اجتمع إخوة يعملون في تركة أبيهم ونما المال فهو بينهم سوية، ولو اختلفوا في العمل والرأي اهـ". (فتاوی شامی،(4/325) کتاب الشرکة، فصل في الشرکة الفاسدة،ط:  سعید)وفیه أیضاً:[تنبيه] يقع كثيراً في الفلاحين ونحوهم أن أحدهم يموت فتقوم أولاده على تركته بلا قسمة ويعملون فيها من حرث وزراعة وبيع وشراء واستدانة ونحو ذلك، وتارةً يكون كبيرهم هو الذي يتولى مهماتهم ويعملون عنده بأمره وكل ذلك على وجه الإطلاق والتفويض، لكن بلا تصريح بلفظ المفاوضة ولا بيان جميع مقتضياتها مع كون التركة أغلبها أو كلها عروض لا تصح فيها شركة العقد، ولا شك أن هذه ليست شركة مفاوضة، خلافاّ لما أفتى به في زماننا من لا خبرة له بل هي شركة ملك، كما حررته في تنقيح الحامدية.ثم رأيت التصريح به بعينه في فتاوى الحانوتي، فإذا كان سعيهم واحداً ولم يتميز ما حصله كل واحد منهم بعمله يكون ما جمعوه مشتركاً بينهم بالسوية وإن اختلفوا في العمل والرأي كثرة وصواباً، كما أفتى به في الخيرية". (فتاوی شامی(4/ 307 ) کتاب الشرکة، ط: سعید) فقط واللہ اعلم
                                                  
عنوان: فاریکس ٹریڈنگ کاحکم
سوال: فاریکس ٹریڈنگ کے متعلق کیا فتوی ہے ؟ حلال ہے یا حرام؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں، کیوں کہ   "فاریکس ٹریڈنگ" میں اگر سونا ، چاندی اور کرنسی کا کاروبار کیا جائے تو چوں کہ  شریعت نے سونا ،چاندی اور کرنسی کے تبادلے میں چند شرائط عائد کی ہیں، جن میں سے ایک اہم شرط اس معاملے کے دونوں عوضوں پر قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں عموماً نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)، اور نہ ہی قبضہ اپنی شرائط کے ساتھ پایا جاتا ہے، اس لیے یہ کاروبار جائز نہیں ہوگا۔ اور اگر فاریکس ٹریڈنگ میں سونا، چاندی اور کرنسی کے علاوہ دیگر اشیاء کا کاروبار کیا جائے تو بھی چوں کہ اس کاروبار میں عام طور پر خرید و فروخت صرف ایک کاغذی کاروائی ہوتی ہے، خریدی ہوئی اشیاء پر نہ تو قبضہ کیا جاتا ہے اور نہ ہی قبضہ کرنا مقصود ہوتا ہے، بلکہ محض نفع و نقصان برابر کیا جاتا ہے، گویا صرف سٹہ کھیلنا مقصود ہوتا ہے، ایسی صورت میں خریدی ہوئی چیز کو  واپس بیچنے کی صورت میں ’’بیع قبل القبض‘‘ لازم آتی ہے، جس سے حدیث شریف میں منع کیا گیا ہے اس لیے فقہاء نے اس کو ناجائز قرار دیا ہے۔مزید تفصیل کے لیے درج ذیل لنک ملاحظہ کیجیے:http://www.banuri.edu.pk/readquestion/%D9%81%D8%A7%D8%B1%DB%8C%DA%A9%D8%B3-%D9%B9%D8%B1%DB%8C%DA%88%D9%86%DA%AF-%DA%A9%D8%A7-%D8%AD%DA%A9%D9%85/06-12-2018فقط واللہ اعلم
                                                  
عنوان: بینک میں کام کرنے والے شخص کے بچوں کو ٹیوشن پڑھانا
سوال: ایسے بچوں کو اجرت پر ٹیوشن پڑھانا جن کے والد بینک میں کام کرتے ہوں جائز ہے؟
جواب: اگر ان کے والد  کی آمدنی صرف  بینک کی ہو اور کوئی ذریعہ آمدنی نہ ہو  تو  اس صورت میں چوں کہ وہ اجرت کی ادائیگی اسی ناجائز آمدنی سے کرے گا ؛ اس لیے  ایسے شخص کے بچوں کو اجرت پر ٹیوشن پڑھانا  کراہت سے خالی نہیں۔ فقط واللہ اعلم
                                                  
عنوان: مشترک آمدنی سے پلاٹ لیا تو تقسیم کیسے ہوگی؟
سوال: کئی سال پہلے ایک شخص کے والد کے انتقال کے بعد مالی تنگی کی وجہ سے اس نے اور اس کی بہن نے قالین بنانے کی مزدوری کی، ان دونوں کی مشترک آمدن سے گھر کے اخراجات کیے گئے، ساتھ ہی اس شخص نے پانچ ہزار روپے کا ایک پلاٹ ادھار خرید لیا، جس کی ادائیگی بھی ان دونوں کی مشترک آمدن سے کی گئی، کچھ عرصے کے بعد اس کی بہن کی شادی ہو گئی اور وہ اپنے سسرال چلی گئی. اب کچھ عرصہ قبل اس پلاٹ کو دولاکھ اسی ہزار روپے میں فروخت کیا گیا ہے، اس رقم میں سے اس کی بہن کو بھی کچھ دیا جائے گا یا نہیں ؟اگر دیا جائے تو کتنا؟
جواب: اگر پلاٹ بھی مشترک طور پر خریدا تھا جیساکہ دونوں کا کام مشترک تھا تو  اس میں دونوں کا حصہ ہے،  دونوں کی  مشترک آمدنی میں جو  شرح تھی اتنا ہی حصہ اس پلاٹ میں ہوگا، یعنی اگر دونوں مل کر کام کرتے تھے اور آدھی آدھی آمدنی استعمال کرتے تھے تو اب بہن کا اس پلاٹ میں آدھا حصہ ہوگا۔ لہذا بھائی کو چاہیے کہ اپنی بہن کو اس قدر ادائیگی کردے۔اور اگر پلاٹ بھائی نے اپنے لیے خریدا تھا، لیکنادائیگی  مشترک آمدنی سے کی ہے، تو جو  شرح باہم تقسیم کی طے ہوئی تھی اس کے مطابق جتنے پیسے بہن کے حصہ سے گئے ہیں، اتنی رقم بھائی پر بہن کو دینا لازم ہوگا۔’’ الفقہ الإسلامي وأدلته‘‘ : شرکة الأعمال جائزة عند المالکیة والحنفیة والحنابلة والزیدیة، لأن المقصود منها تحصیل الربح وهو ممکن بالتوکیل". (۵/۳۸۸۷ ،)’’ المبسوط ‘‘ : قال : (والشریکان في العمل إذا غاب أحدهما أو مرض أو لم یعمل وعمل الآخر فالربح بینهما علی ما اشترطا)؛ لما روي أن رجلاً جاء إلی رسول الله صلی الله علیه وسلم فقال : أنا أعمل في السوق ولي شریک یصلي في المسجد، فقال رسول الله صلی الله علیه وسلم : ’’ لعلک برکتک منه ‘‘. والمعنی أن استحقاق الأجر بتقبل العمل دون مباشرته، والتقبل کان منهما وإن باشر العمل أحدهما، ألا تری أن المضارب إذا استعان برب المال في بعض العمل کان الربح بینهما علی الشرط، أو لا تری أن الشریکین في العمل یستویان في الربح وهما لایستطیعان أن یعملا علی وجه یکونان فیه سواء وربما یشترط لأحدهما زیادة ربح لحذاقته وإن کان الآخر أکثر عملاً منه، فکذلک یکون الربح بینهما علی الشرط ما بقي العقد بینهما وإن کان المباشر للعمل أحدهما ویستوي إن امتنع الآخر من العمل بعذر أو بغیر عذر؛ لأن العقد لا یرتفع بمجرد امتناعه من العمل واستحقاق الربح بالشرط في العقد". (۱۱/۱۷۱، کتاب الشرکة، بیروت)"إذا شرطا الربح علی قدر المالین متساویاً، أومتفاضلاً، فلا شک أنه یجوز ویکون الربح بینهما علی الشرط … والوضیعة علی قدر المالین متساویاً، ومتفاضلاً؛ لأن الوضیعة اسم لجزء هالک من المال فیتقدر بقدر المال". (بدائع الصنائع، کتاب الشرکة، 5/۸۳)"وإن شرطا أن یکون الربح والوضیعة بینهما نصفین، فشرط الوضیعة بصفة فاسدة؛ ولکن بهذا لا تبطل الشرکة؛ لأن الشرکة لاتبطل بالشروط الفاسدة، وإن وضعا فالوضیعة علی قدر رأس مالهما". (تاتارخانیة، 7/۴۹۱) فقط واللہ اعلم
                                                  
عنوان: عیب کی غلط فہمی کی صورت میں مشتری کے لیے مبیع اور رقم دونوں لینے کا حکم
سوال: اگر آن لائن خریداری سے کمپنی کی طرف سے بھیجی جانے والی چیز اگر آرڈر کے خلاف ہو رنگ میں اور کوالٹی میں بھی اور خرابی کا بھی شک ہونے پر چیز اپنے پاس ہی رکھی کہ کمپنی والوں سے پیسوں کی واپسی کا مطالبہ کر کے بندہ پیسے لے لے ، کمپنی والوں کی رضامندی سے چیز پاس ہی رکھ لے، جب پیسے واپس ہوں تو پتا چلے کہ اور کوئی خرابی نہیں تھی، چیز میں صرف رنگ کا فرق تھا تو ایسی صورت میں بعد میں ایسے پیسے بندہ استعمال کر سکتا ہے؟ اور چیز بھی استعمال میں لا سکتا ہے یا نہیں ؟
جواب: اس صورت میں آرڈر کرنے والے نے چوں کہ اصل چیز کو دیکھا نہیں ہوتا تو اس کو ڈیلوری کے بعد خیارِ رؤیت حاصل رہتا ہے، اگر پسند نہ آئے تو واپس کرسکتا ہے۔لیکن اس  عیب کی غلط فہمی کی بنیاد پر کمپنی اگر چیز اور پیسے دونوں ہی مشتری کو دےدے اور مشتری کو معلوم ہو کہ یہ عیب نہیں ہے تو مشتری پر لازم ہے کہ وہ یہ چیز اپنے پاس رکھے اور رقم واپس لوٹا دے۔الفتاوی الهندیة،(ج؍۴،ص؍۴۳):"وإذا اشتری مصحفاً علی أنه جامع فإذا فیه آیتان ساقطتان أو آیة ساقطة، قال: هذا عیب یرد به.وإذا أحدث عند المشتری عیبٌ بآفة سماویة أو غیرها، ثم اطلع علی عیب کان عند البائع فله أن یرجع بنقصان العیب". اھ۔ فقط واللہ اعلم
                                                  
عنوان: فاریکس ٹریڈنگ کا حکم
سوال: فاریکس  ایکس چینج  (Forex exchange) کا کاروبار شرعاً درست ہے یا نہیں?
جواب: فاریکس ٹریڈنگ کے تحت کئی قسم کے کاروبار ہوتے ہیں ،جن میں سے چند ایک درج ذیل ہیں :۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے,اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے, یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں۔۱۔مختلف بینک:  اکثر بڑے سودے  بینک کرتے ہیں ,کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔فاریکس کے بارے میں مذکورہ تفصیلات درج ذیل مواضع سے حاصل کی گئی ہیں۔۱-https://en.wikipedia.org/wiki/Foreign_exchange_market2-http://www.forex.com/uk/forex-video-tutorials.html3-http://www.learntotradethemarket.com/forex-university/introduction-what-is-forex-trading۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل ، مختلف دھاتیں جیسے کاپر، لوہا وغیرہ  اور مختلف اجناس  جیسے گندم ، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے , اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا میں   آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔الحاصل تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا ۔نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔فقط واللہ اعلم
                                                  
عنوان: ٹوکن منی کی واپسی
سوال: میں نے ایک گھر خریدا تھا، ایک لاکھ روپے ٹوکن دے دیا تھا، باقی رقم 2مہینے میں دینی تھی، لیکن باقی رقم کا انتظام نہیں ہو سکا تھا،  30-35 دن ہوگئے تھے، میں نے سودا کینسل کردیا تھا، اب ٹوکن کی رقم واپس نہیں کر رہے وہ لوگ، اب اس صورت میں کیا کیا جائے؟
جواب: جب آپ نے وہ گھر خرید لیا تو صرف آپ کے کینسل کردینے سے وہ سودا کینسل نہیں ہوگا، بلکہ دوسری پارٹی کی رضا مندی شرط ہے، اگر وہ بھی راضی ہوں تو  ان پر لازم ہے کہ ٹوکن منی بھی واپس کریں، آج کل سودا کینسل ہونے کی صورت میں بیعانہ ضبط کرنے کا جو رواج ہے، شرعاً یہ جائز نہیں ہے۔ اور اگر وہ سودا کینسل کرنے پر راضی نہ ہوں تو آپ پر مکمل ادائیگی لازم ہوگی۔’’ الفتاوی الهندیة ‘‘ : "البیع ینعقد بالإیجاب والقبول إذا کانا بلفظي الماضي مثل أن یقول أحدهما: بعت، والآخر: اشتریت؛ لأن البیع انشاء تصرف، والانشاء یعرف بالشرع، والموضوع للاخبار قد استعمل فیه، فینعقد به، ولاینعقد بلفظین أحدهما لفظ المستقبل ... وإذا حصل الإیجاب والقبول لزم البیع، ولا خیار لواحد منهما إلا من عیب أو عدم رؤیة".  (۳/۱۸ - ۲۰)"الموسوعۃ الفقهیة": ’’ وخالف الإمام محمد، فلم یجز بیع العقار قبل قبضه، وهو قول أبي یوسف الأول، وقول الشافعي کما قدمنا، وذلک لإطلاق الحدیث وقیاسًا علی المنقول، وقیاسًا أیضاً علی الإجارة؛ فإنها في العقار لاتجوز قبل القبض، والجامع اشتمالهما علی ربح ما لم یضمن، فإن المقصود من البیع الربح، وربح ما لم یضمن منهي عنه شرعاً، والنهي یقتضي الفساد، فیکون البیع فاسدًا قبل القبض، لأنه لم یدخل في ضمانه، کما في الإجارة ‘‘. (۹/۱۲۵، ۱۲۶، العنایة شرح الهدایة بهامش فتح القدیر : ۶/۱۳۷، ط: دار احیاء التراث العربي بیروت)فقط واللہ اعلم
                                                  
عنوان: ایک بیوہ، ایک بیٹے اور دو بیٹیوں میں میراث کی تقسیم
سوال: ایک آدمی فوت ہو گیا اس کی بیوہ جو کہ دوسری بیوی ہے اس کا اور دو بیٹیوں اور ایک بیٹے کا حصہ کیسے تقسیم ہو گا اگر کل رقم بیس لاکھ پچاس ہزار ہے?
جواب: صورتِ مسئولہ میں  سب سے پہلے میت کے ترکہ میں سے حقوق متقدمہ ادا کیے جائیں گے، یعنی تجہیز وتکفین کا خرچہ نکالنے کے بعد، اگر کوئی قرضہ ہے تو وہ ادا کیا جائے گا، اس کےبعد اگر مرحوم نے کوئی جائز وصیت کی ہے تو باقی مال کے ایک تہائی سے وہ  نافذ کی جائے گی، پھر اگر اس میت کے والدین اس کی زندگی میں انتقال کر چکے تھے، تو  باقی کل ترکہ کے ۳۲ حصے کر کےمرحوم کی بیوہ کو ۴ حصے، بیٹے کو ۱۴ حصے اور ہر بیٹی کو ۷ حصے ملیں گے۔یعنی بیس لاکھ پچاس ہزار میں سے بیوہ کو دو لاکھ چھپن ہزار دو سو پچاس ملیں گے، اور بیٹے کو آٹھ لاکھ چھیانوے ہزار آٹھ سو پچھتر  ملیں گے، اور ہر بیٹی کو چار لاکھ اڑتالیس ہزار چار سو سینتیس اعشاریہ پانچ ملیں گے۔اور اگر اس میت کے والدین یا ان دونوں میں سے کوئی حیات ہیں تو وہ لکھ کر دوبارہ سوال کر لیجیے۔ فقط واللہ اعلم
                                                  
عنوان: منرل واٹر کے کاروبار کا حکم
سوال: آج کل جو منرل واٹر کا کاروبار رائج ہے،کیا یہ کاروبار شرعًا دُرست ہے؟ اس کے علاوہ پانی ایک ایسی چیز ہے جو مفادِ عامہ  کا ایک حق ہے، تو شرعاً اس کاروبار میں کوئی حرج تو نہیں؟
جواب: پانی گو ایک عمومی چیز ہے اور مفادِ عامہ کا حق اس سے متعلق ہے، لیکن  ملکیت میں آنے کے بعد اسے بیچنا جائز ہے، لہٰذا منرل واٹر کا کاروبار شرعاً جائز ہے بشرطیکہ حکومتی اجازت نامہ حاصل ہو اورحفظانِ صحت کے اصولوں کی رعایت رکھی جائے۔الفتاوى الهندية (3/ 121):
'' لا يجوز بيع الماء في بئره ونهره، هكذا في الحاوي، وحيلته أن يؤاجر الدلو والرشاء، هكذا في محيط السرخسي۔ فإذا أخذه وجعله في جرة أو ما أشبهها من الأوعية فقد أحرزه فصار أحق به، فيجوز بيعه والتصرف فيه كالصيد الذي يأخذه، كذا في الذخيرة، وكذلك ماء المطر يملك بالحيازة،كذا في محيط السرخسي.وأما بيع ماء جمعه الإنسان في حوضه ذكر شيخ الإسلام المعروف بخواهر زاده في شرح كتاب الشرب: أن الحوض إذا كان مجصصاً أو كان الحوض من نحاس أو صفر جاز البيع على كل حال، وكأنه جعل صاحب الحوض محرز الماء بجعله في حوضه ولكن يشترط أن ينقطع الجري حتى لا يختلط المبيع بغير المبيع''۔ فقط واللہ اعلم
                                                  
عنوان: حد زنا کے نفاذ کا اختیار کس کو ہے؟
سوال: اگر کوئی محرمات کے ساتھ زنا کرلے، مثلاً ساس سے زنا کرلے یا بیٹی سے زنا کرلے تو اس کی سزا کیا ہے؟ اور عصر حاضر میں تعزیر کا اختیا ر کس کو ہے؟
جواب: ’’زنا‘‘ کبیرہ گناہوں میں سے سخت ترین گناہ ہے، پھر اگر کسی محرم سے کیا جائے تو اس گناہ کی سنگینی مزید بڑھ جاتی ہے، تاہم ’’زنا‘‘ کی شرعی سزا (حد) مقرر ہے، اور کوئی شخص چاہے محرمات میں سے کسی کے ساتھ اس فعل کا ارتکاب کرے یا اجنبیہ کے ساتھ  دونوں صورتوں میں زانی   فاسق وفاجرہے، بصورتِ ثبوتِ جرم شریعتِ محمدیہ میں اس پر ’’حدِّ زنا‘‘ کانافذکرنالازم ہے، لیکن اس کے نفاذ (اور تعزیرات کے نفاذ) کا اختیار اسلامی حکومت اور عدلیہ کوہے۔خدانخواستہ اگر ایسا واقعہ پیش آجائے (والعیاذباللہ) تو مسلمانوں پر  لازم ہے کہ زجراً و توبیخاً ایسے بدکردارشخص سے تعلقات، سلام کلام،میل جول وغیرہ ترک کردیں اور جب تک وہ توبہ نہ کرے اور اس کی توبہ کا خلوص قرائن سے معلوم نہ ہوجائے یا حکومت وعدلیہ اس پر سزا نافذ کردے ، اس وقت تک اس سے ترکِ تعلقات قائم رکھیں۔ نیز بیٹی یاساس سے اگر زنا ہوگیا (والعیاذ باللہ) تو اس سے حرمتِ مصاہرت ثابت ہوجائے گی، یعنی آدمی پر اس کی بیوی ہمیشہ کے لیے حرام ہوجائے گی،اور فوری جدائی لازم ہوگی۔ فقط واللہ اعلم
                                                  
عنوان: ایک بیوہ، چار بیٹے اور دو بیٹیوں میں میراث کی تقسیم
سوال: ایک آدمی کا انتقال ہوگیا۔ ترکہ میں چار مرلہ گھر چھوڑا۔ ورثاء : ایک بیوہ، چار بیٹے اور دو بیٹیاں ہیں۔
جواب: مذکورہ بالا صورت میں مرحوم کے ترکہ میں سے تجہیز وتکفین کا خرچہ نکالنے کے بعد اس پر اگر کوئی قرضہ ہے تو وہ ادا کیا جائے گا، اس کے بعد  اگر اس نے کوئی جائز وصیت کی ہو تو ایک تہائی ترکہ سے اس وصیت کو پورا کیا جائے گا۔پھر ما بقیہ کل ترکہ میں 12.50% حصہ بیوہ کا ، 17.50% حصہ ہر بیٹے کو اور 8.75% حصہ ہر بیٹی کا ہے۔ فقط واللہ اعلم
                                                  
عنوان: حد کی تعریف
سوال: میں آں جناب کی توجہ" حد" کی تعریف جو کہ پاکستانی حدود قوانین میں اختیار کی گئی ہے کی طرف مبذول کرنا چاہتا ہوں جو کہ حسبِ ذیل ہے:"حد" سے مرادوہ سزائیں ہیں جو قرآن یاسنت میں مذکور ہیں۔ میں آں جناب سےان نکات پرفتویٰ حاصل کرنا چاہتا ہوں کہ:1) آیا “مذکورہ بالا “ حد کی تعریف قرآن میں کسی جگہ مذکور ہے؟2) آیا “ مذکورہ بالا” حد کی تعریف سنت میں کسی جگہ مذکورہے؟3) “مذکورہ بالا” حد کی تعریف اسلامی دنیا میں سب سے پہلےکس نے وضع کی؟ ازراہِ کرم نکات وار جواب دے کر مشکور فرمائیے!
جواب: 1-2-  لفظ ''حد'' کا استعمال تو قرآن وسنت میں موجود ہے، لیکن’’حد‘‘  کی  یہ اصطلاحی تعریف قرآن و سنت  کے الفاظ میں نہیں ہے؛ اس لیے کہ اصطلاحات کی تعریف بیان کرنا قرآن وسنت کا موضوع نہیں ہے، قرآن مجید اور سنت اصولی احکام وقوانین بیان کرتے ہیں، اس اصولی راہ نمائی کی روشنی میں ائمہ مجتہدین نے اصطلاحات کی تعریفات بیان کی ہیں، لہٰذا قرآن مجید میں اس کی تعریف تلاش کرنا درست نہیں ہے۔’’حد‘‘  کی صحیح تعریف  یہ ہے:’’حد‘‘  کا لغوی معنی "خط کھینچنا ہے"  امام راغب اصفہانی نے لکھا ہے:"الحد الحاجز بين الشيئين الذى يمنع اختلاط أحدهما بالآخر، يقال: حددت كذا: جعلت له حداً يميز، و حد الدار ما تتميز به عن غيرها."
"حد، وہ خط متارکہ ہے جو دو چیزوں کے درمیان حدِ فاصل قائم کرتا ہے اور انہیں ایک دوسرے سے ملنے سے روکتا ہے۔ کہا جاتا ہے : میں نے یہ حد لگا دی: یعنی خط کھینچ دیا؛ تاکہ تمیز ہو سکے۔ اور گھر کی حد جو اسے دوسرے گھر سے علیحدہ کرتی ہے وہ اس کا خط ہوتا ہے"۔
فقہ حنفی کی  کتاب ہدایہ :کتاب الحدود ج: ٢ ص:٥٠٦  میں حد کی تعریف بتلائی ہے : '' (اَلْحَدُّ) فِی الشَّرِیْعَةِ: هُوَ الْعَقُوْبَةُ الْمُقَدَّرَةُ حَقًّالِلّٰهِ تَعَالٰی''.
'' یعنی حد شریعت میں اُس معین سزا کا نام ہے جو اللہ تعالیٰ نے اپنا حق قرار دے کر مقرر کی ہو۔ '' ثابت یہ ہوا کہ حد کا اصطلاحی مفہوم ’’کسی جرم کی وہ سزا ہے جو اللہ اور اس کے رسول صلی اللہ علیہ وسلم نے معین کی ہے‘‘۔’’والحد في الشرع عقوبة مقررة لأجل حق الله، فيخرج التعزير؛ لعدم تقديره؛ إذ أن تقديره مفوض لرأي الحاكم، ويخرج القصاص؛ لأنه حق الآدمي‘‘.
"حد شریعت میں اللہ کے حق کی بنیاد پر مقررہ سزا کو کہتے ہیں، تعزیر اس سے الگ ہے کہ وہ حاکم وقت کی صواب دید پر موقوف ہے۔ اور قصاص اس میں اس لیے نہیں آتا کہ وہ اللہ کا نہیں بندے کا حق ہے۔" مذکورہ تعریف رسولِ اکرم صلی اللہ علیہ وسلم کی ایک حدیث سے ہی ماخوذ ہے:’’حدثنا قتيبة بن سعيد، ‏‏‏‏‏‏حدثنا ليث، ‏‏‏‏‏‏عن ابن شهاب، ‏‏‏‏‏‏عن عروة، ‏‏‏‏‏‏عن عائشة رضي الله عنها أن قريشاً أهمهم شأن المرأة المخزومية التي سرقت، ‏‏‏‏‏‏فقال:‏‏‏‏ ومن يكلم فيها رسول الله صلى الله عليه وسلم؟ ‏‏‏‏‏‏فقالوا:‏‏‏‏ ومن يجترئ عليه إلا أسامة بن زيد: حب رسول الله صلى الله عليه وسلم، فكلّمه أسامة، ‏‏‏‏‏‏فقال رسول الله صلى الله عليه وسلم:‏‏‏‏ "أتشفع في حد من حدود الله؟ ثم قام فاختطب ثم، ‏‏‏‏‏‏قال:‏‏‏‏ إنما أهلك الذين قبلكم أنهم كانوا إذا سرق فيهم الشريف تركوه، وإذا سرق فيهم الضعيف أقاموا عليه الحد، وأيم الله لو أن فاطمة بنت محمد سرقت لقطعت يدها". حدیث " 3475ترجمہ: عروہ نے عائشہ رضی اللہ عنہا نے سے روایت کیا ہے کہ مخزومیہ خاتون (فاطمہ بنت اسود) جس نے (غزوہ فتح کے موقع پر) چوری کر لی تھی، اس کے معاملہ نے قریش کو فکر میں ڈال دیا۔ انہوں نے آپس میں مشورہ کیا کہ اس معاملہ پر رسول اللہ صلی اللہ علیہ وسلم سے گفتگو کون کرے؟  آخر یہ طے پایا کہ اسامہ بن زید رضی اللہ عنہما آپ صلی اللہ علیہ وسلم کو بہت عزیز ہیں، ان کے سوا اور کوئی اس کی ہمت نہیں کر سکتا۔ چنانچہ اسامہ رضی اللہ عنہ نے آپ صلی اللہ علیہ وسلم سے اس بارے میں کچھ کہا تو آپ صلی اللہ علیہ وسلم نے فرمایا۔ اے اسامہ! کیا تو اللہ کی حدود میں سے ایک حد کے بارے میں مجھ سے سفارش کرتا ہے؟ پھر آپ صلی اللہ علیہ وسلم کھڑے ہوئے اور خطبہ دیا (جس میں) آ پ صلی اللہ علیہ وسلم نے فرمایا۔ پچھلی بہت سی امتیں اس لیے ہلاک ہو گئیں کہ جب ان کا کوئی شریف آدمی چوری کرتا تو اسے چھوڑ دیتے اور اگر کوئی کم زور  چوری کرتا تو اس پر حد قائم کرتے۔ اور اللہ کی قسم! اگر فاطمہ بنت محمد صلی اللہ علیہ وسلم بھی چوری کرے تو میں اس کا بھی ہاتھ کاٹ ڈالوں۔متعدد احادیث میں بھی لفظ ’’حد‘‘ استعمال ہوا ہے جو  اصطلاحی معنوں میں استعمال ہوا ہے۔’’حد يعمل به في الأرض خيره لأهل الأرض من أن يمطروا ثلاثين صباحاً اربعين صباحاً‘‘.
ترجمہ: "زمین والوں پر ایک حد کا جاری کرنا تیس دنوں کی متواتر بارش (رحمت) سے بہتر ہے (دوسری روایت میں) چالیس دن کی بارش سے بہتر ہے۔"شریعت میں پانچ جرائم کی حدودمقرر  ہیں جو کہ قرآن و سنت سے ثابت ہیں:(۱)ڈاکہ(۲)چوری(۳)زنا(۴)تہمت زنا(۵)شراب نوشی3-حد کی تعریف فقہ اور اصولِ فقہ کی کتب میں مذکور ہے، جیسا کہ گزشتہ حوالوں میں گزرا۔باقی سب سے پہلے تعریف کرنے والے کے بارے میں یقینی علم نہیں اور نہ ہی اس سے اس کی تعریف پر کوئی اثر پڑتا ہے۔تعزیرات میں درج تعریف کے متعلق کہاجاسکتا ہے کہ اس میں یہ اضافہ نہیں ہے کہ وہ سزائیں اللہ تبارک وتعالی کے حق کے طورپر مقررہوں۔ فقط واللہ اعلم
                                                  
عنوان: مدرسہ میں غیر حاضری کی وجہ سے ۱۰ روپے جرمانہ لینے کا حکم
سوال: ہم مدرسہ میں بچوں سے غیر حاضر ہونے پر10 روپے جرمانہ لیتے ہیں ۔ان پیسوں کا حکم کیا ہے؟ کیا ہم مدرسے کے کسی کام میں استعمال کر سکتے ہیں یا نہیں؟
جواب: غیر حاضری کی وجہ سے طلباء سے لی جانے والی رقم مالی جرمانہ ہے، جسے ’’تعزیربالمال‘‘ اور ’’غرامہ مالیہ‘‘ بھی کہاجاتاہے، شرعاً مالی جرمانہ لینا جائز نہیں ہے، جو رقم اب تک لی گئی ہے وہ بھی واپس کرنا ضروری ہے، اگر مصلحت کے پیشِ نظر اصلاح کی خاطر جرمانہ لیا گیا ہو تو اُسے سال کے آخر میں واپس کردیا جائے ،ان پیسوں کو مدرسہ کے کسی کام میں لگانا جائز نہیں ہے۔ مجمع الأنهر في شرح ملتقى الأبحر (1/ 609):’’وفي البحر: ولا يكون التعزير بأخذ المال من الجاني في المذهب، لكن في الخلاصة سمعت عن ثقة أن التعزير بأخذ المال إن رأى القاضي ذلك، أو الوالي جاز ومن جملة ذلك رجل لا يحضر الجماعة يجوز تعزيره بأخذ المال، ولم يذكر كيفية الأخذ، وأرى أن يؤخذ فيمسك مدةً للزجر ثم يعيده، لا أن يأخذه لنفسه أو لبيت المال‘‘.الدر المختار وحاشية ابن عابدين (رد المحتار) (4/ 61)’’(لا بأخذ مال في المذهب) بحر. وفيه عن البزازية: وقيل: يجوز، ومعناه: أن يمسكه مدةً لينزجر ثم يعيده له، فإن أيس من توبته صرفه إلى ما يرى. وفي المجتبى :أنه كان في ابتداء الإسلام ثم نسخ.مطلب في التعزير بأخذ المال: (قوله: لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز. اهـ. ومثله في المعراج، وظاهره أن ذلك رواية ضعيفة عن أبي يوسف. قال في الشرنبلالية: ولا يفتى بهذا؛ لما فيه من تسليط الظلمة على أخذ مال الناس فيأكلونه اهـ ومثله في شرح الوهبانية عن ابن وهبان (قوله :وفيه إلخ) أي في البحر، حيث قال: وأفاد في البزازية: أن معنى التعزير بأخذ المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة؛ إذ لا يجوز لأحد من المسلمين أخذ مال أحد بغير سبب شرعي.وفي المجتبى:لم يذكر كيفية الأخذ، وأرى أن يأخذها فيمسكها، فإن أيس من توبته يصرفها إلى ما يرى. وفي شرح الآثار: التعزير بالمال كان في ابتداء الإسلام ثم نسخ. اهـ.وفی شرح الآثار: التعزیر بأخذ المال کانت فی ابتداء الاسلام ثم نسخ۔ (البحر الرائق /باب التعزیر41/5 ) فقط واللہ اعلم
                                                  
عنوان: انشورنس کروانا
سوال: ’’اسٹیٹ لائف انشورنس‘‘ میں جو لوگ پالیسی کرواتے ہیں وہ جائز ہے یا ناجائز؟  اور جو روپے ان کو ملتے ہیں وہ بھی جائز ہیں یا نا جائز؟
جواب: کسی بھی قسم کا انشورنس کروانا جائز نہیں ، لہذا اس کمپنی میں بھی انشورنس کی پالیسی خریدنا جائز نہیں ہے۔ اگر کسی نے لاعلمی  میں  کروالی ہو تو فوراً اس کو ختم کروادیا جائے، اور اس پر جو پیسے ملتے ہیں اس میں سے صرف اس قدر رقم حلال ہے جتنی رقم جمع کروائی گئی ہو، نہ کہ اس سے زائد ۔  اگر یہ وصول ہو جائے تو اس کو بلا نیتِ ثواب صدقہ کرنا لازم ہے۔اللہ تعالی کا ارشاد ہے:اِنَّمَا الْخَمْرُ وَالْمَیْسِرُ وَالْاَنْصَابُ وَالْاَزْلَامُ رِجْسٌ مِّنْ عَمَلِ الشَّیْطٰنِ فَاجْتَنِبُوْهُ لَعَلَّکُمْ تُفْلِحُوْنَ.(المائدة) فقط واللہ اعلم
                                                  
عنوان: ٹی وی چینل میں کام کرنا
سوال: نیوز چینل میں کام کرنا کیسا ہے؟اگر بہن کے لیے ایک رشتہ آئے اور لڑکا ’’نیوز ون‘‘ نام کے چینل میں کرنٹ افیئر نام کے پروگرام کا پروڈیوسر ہو ، تو کیا کیا جائے؟ اس لڑکے کی کمائی کا کیا ہوحکم ہے؟
جواب: صورتِ مسئولہ میں مذکورہ شخص پروڈیوسر ہونے کی وجہ سے اگرچہ بذاتِ خود کیمرہ کے سامنے نہیں آتا ہے، تاہم پروگرام کی ترتیب دینے میں فلم سازی کا مرتکب ہوتا ہے جوکہ حرام ہے، اور حرام کام کی تنخواہ بھی ناجائز ہوتی ہے؛  اس لیے مذکورہ شخص کو مناسب طریقے سے نصیحت کی جائے، اگر وہ اس کام کو چھوڑ کر حلال روزگار اختیار کرلے تو بہت بہتر۔ اور اگر فی الحال وہ چھوڑنے کے لیے آمادہ نہ ہو  اور آپ کی بہن کی عمر نکلے جا رہی ہے اور اس کے لیے کوئی اور رشتہ نہیں ہے تو اس صورت میں مذکورہ شخص سے رشتہ کرنے کی گنجائش ہوگی، البتہ اسے مناسب انداز میں سمجھاتے رہیں۔ فقط واللہ اعلم
                                                  
عنوان: لیٹ آنے پر تنخواہ کی کٹوتی
سوال: ہم چند ساتھی ایک دینی ادارے میں دوپہر دو بجے سے رات دس بجے تک کام کرتے ہیں، جب ہم دو بجے سے دس بیس منٹ یا اس سے زیادہ دیر سے آتے ہیں تو ادارے والے ہمارے تنخواہوں سے کٹوتی کرتے ہیں جب ہم دس بجے سےاوپر اضافی ٹائم دیتے ہیں تو ہمیں اس کی اضافی رقم نہیں دی جاتی ،  کیا یہ کٹوتی کرنا اور اضافی ٹائم کا رقم نہ دینا جائز ہے ؟
جواب: معاہدے میں جو وقت آپ کے کام کے لیے طے ہوا تھا وہی آپ کا کام کا وقت ہے، اس میں تاخیر کرنے پر ادارے والے کٹوتی میں حق بجانب ہیں، اور  جو اضافی وقت آپ کسی معاہدے کے بغیر دیتے ہیں وہ آپ کا احسان ہے۔آپ ادارے والوں سے معاہدہ دوبارہ کرلیں جس میں ایک دن کے کل گھنٹہ متعین کرلیں  کہ اگر آنے  میں  تاخیر ہوجائے  تو اضافی وقت سے وہ پوری کردی جائے،اس صورت میں ادارے والے اضافی وقت دینے کی صورت میں آپ کی تنخواہ نہیں کاٹ سکیں گے۔’’المسلمون عند شروطهم إلاشرطا حرم حلالاً أوحلل حراماً‘‘. (الترمذي :ج ۱؍ص۱۲۱؍)فقط واللہ اعلم
                                                  
عنوان: قسطوں میں گاڑی یا موٹر سائیکل خریدنا
سوال: قسطوں پر گاڑی یا موٹر سائیکل خریدنا کیسا ہے؟
جواب: بینک یا سودی ادارے کے علاوہ سے قسطوں میں گاڑی یا موٹر سائیکل خریدنا شرعاً جائز ہے، بشرطیکہ گاڑی یا موٹر سائیکل  کی کل قیمت  اور ماہانہ قسط طے ہوں اور قسط میں تاخیر ہونے کی صورت میں جرمانہ وصول نہ کیا جائے۔ فتاوی شامی میں ہے:’’لأن للأجل شبهاً بالمبيع، ألا ترى أنه يزاد في الثمن لأجله‘‘. ( كتاب البيوع، باب المرابحة ۵/ ۱۴۲ ط:سعيد)فقط واللہ اعلم
                                                  
عنوان: انشورنس والے شخص کے ساتھ کاروبار کرنا
سوال: کسی بندے یا ادارے کے ساتھ  نفع اور نقصان کی بنیاد پر کاروبار میں شراکت کرنا (خواہ وہ انشورنس کا ہو)  کیا اس میں پیسے دینا جائز ہے؟
جواب: اگر آپ کے سوال  کا منشا یہ ہے کہ  انشورنس کی کمپنی میں شراکت کرنا چاہتے ہیں، تو یہ جائز نہیں،خواہ یہ شراکت نفع و نقصان کی بنیاد پر  ہی ہو، اس لیے کہ   کاروبار میں شراکت کے لیے کاروبار  کا حلال ہونا ضروری ہے۔اور اگر منشا یہ ہے کہ وہ شخص اپنی یا  اپنی گاڑی وغیرہ کی انشورنس کرواتا ہے تواگر چہ اس کا یہ ذاتی کام ناجائز ہے، لیکن اگر یہ انشورنس کاروبارسے متعلق نہ ہو تو   ایسے شخص کے ساتھ  صحیح شرائط کے مطابق کاروبار کرنا جائز ہے ۔ردالمحتار (۵:۲۳۵):’’قوله: اکتسب حراماً، توضیح المسألة ما في التتارخانیة حیث قال: رجل اکتسب مالاً من حرام ثم ،اشتریٰ فهذا علی خمسة أوجه: إما أن دفع تلک الدراهم إلی البائع أولاً ثم اشتری منه بها، أو اشتری قبل الدفع بها ودفعها، أو اشتریٰ قبل الدفع بها ودفع غیرها، أو اشتری مطلقاً ودفع تلک الدراهم، أو اشتری بدراهم آخر ودفع تلک الدراهم، وقال الکرخي في الوجه الأول والثاني لا یطیب، وفي الثلاث الأخیرة یطیب. وقال أبوبکر: لا یطیب في الکل، لکن الفتویٰ الآن علی قول الکرخي؛ دفعاً للحرج علی الناس.‘‘ فقط واللہ اعلم
                                                  
عنوان: ایک شریک کا مشترکہ پلاٹ کو دیگر شرکاء کی اجازت کے بغیر بیچنے کا حکم
سوال: ایک شخص کے چار بھائی ہیں، ایک بڑا اور تین چھوٹے ہیں، مذکورہ شخص نے ایک پلاٹ بغیر اپنے بھائیوں کی رضامندی اور انہیں بتائے بغیر ہی بیچ ڈالا۔اب جب اس کے بھائی اس سے اس پلاٹ کے بارے میں پوچھتے ہیں تو انہیں کہتا ہے کہ وہ پلاٹ میں نے بیچ دیا ہے، تم اس کے بدلے مجھ سے دو دو لاکھ لے لو۔مذکورہ شخص پلاٹ بیچنے کا اقرار تو کرتا ہے، مگر کوئی ثبوت نہیں دیتا۔ مذکورہ صورت میں ان بھائیوں کا شرعی حق کیا ہے جب کہ اس پلاٹ کی موجودہ قیمت ۸۰ لاکھ ہے؟ سوال وراثت سے متعلق ہے۔
جواب: اگر مذکورہ پلاٹ سب بھائیوں کے درمیان بطورِ وراثت مشترکہ تھا اور اس شخص نے باقی بھائیوں کی اجازت کے بغیر وہ پلاٹ بیچ دیا ہے تو اس کا یہ فعل جائز نہیں تھا، البتہ اب اگر دیگر تمام بھائی اس بیع پر راضی ہوجائیں تب تو یہ بیع ٹھیک ہوجائے گی اور جتنے پیسوں کا یہ پلاٹ بیچا گیا ہے وہ پیسے سب بھائیوں میں برابر برابر تقسیم کیے جائیں گے۔لیکن اگر باقی تمام بھائی کسی بھی وجہ سے اس بیع پر اپنی رضامندی کا اظہار نہ کریں تو یہ  بیع (سودا) فاسد ہے اور اس کا فسخ کرنا شرعاً لازم ہے، جس کا طریقہ یہ ہے کہ پلاٹ بیچنے والے شخص نے جتنی رقم خریدار سے لی ہے وہ خریدار کو واپس کر کے مذکورہ پلاٹ واپس لے لے، خریدار پر بھی شرعاً لازم ہے کہ وہ اپنی رقم وصول کر کے پلاٹ واپس کردے اور اس میں پس و پیش سے کام نہ لے ، سودا فسخ ہونے کے بعد تمام ورثاء چاہیں تو سب کی رضامندی سے دوبارہ نئے سرے سے نئی قیمت  کے ساتھ اسی خریدار یا کسی دوسرے کو یہ پلاٹ بیچا جاسکتا ہے۔لیکن اگر یہ پلاٹ واپس نہ مل سکا تو بیچنے والے شخص پر اس کا ضمان آئے گا، یعنی جس وقت یہ پلاٹ بیچا تھا اس وقت اس پلاٹ کی  مارکیٹ میں جو قیمت تھی اس قیمت کے اعتبار سے مذکورہ شخص تمام بھائیوں کو حصہ دے گا۔  الدر المختار وحاشية ابن عابدين (رد المحتار) (4/ 302):’’ولو كانت الدار مشتركةً بينهما، باع أحدهما بيتاً معيناً أو نصيبه من بيت معين، فللآخر أن يبطل البيع‘‘.بدائع الصنائع في ترتيب الشرائع (6/ 65):’’فأما شركة الأملاك، فحكمها في النوعين جميعاً واحد، وهو أن كل واحد من الشريكين كأنه أجنبي في نصيب صاحبه، لا يجوز له التصرف فيه بغير إذنه؛ لأن المطلق للتصرف الملك أو الولاية، ولا لكل واحد منهما في نصيب صاحبه ولاية بالوكالة أو القرابة؛ ولم يوجد شيء من ذلك، وسواء كانت الشركة في العين أو الدين لما قلنا‘‘.درر الحكام في شرح مجلة الأحكام (1/ 189):’’الشريك إذا باع نصفاً معيناً من الدار المشتركة على وجه الشيوع بينه وبين شريكه الآخر فالبيع لا يجوز، فلو باع الشريك غرفةً معينةً من الدار المشتركة بينه وبين آخر إلى أجنبي فالبيع غير صحيح في حصة البائع ولا في حصة شريكه؛ لأن الغرفة التي بيعت ليست للبائع فقط بل للشريك الآخر شركة في كل جزء منها كما للأول. (بزازية) والظاهر أن البيع في أحد النصفين جائز، وفي الآخر موقوف على إجازة الشريك. (الشارح)‘‘.فقط واللہ اعلم
                                                  
عنوان: مالی جرمانہ لینا - غیر شرعی فیصلوں کا حکم
سوال: ایک لڑکی اور لڑکے کے درمیان ناجائز تعلقات تھے، اہلِ محلہ کو جب معلوم ہوا تو انہوں نے اس کے لیے جرگہ بلوایا، اور جرگہ نے یہ فیصلہ کیا کہ لڑکے والے لڑکی کے والدین کو جرمانہ کی مد میں (پڑانا) مبلغ ایک لاکھ روپے دیں ۔جو انہوں نے ادا بھی کر دیے ۔ اور اسی رقم سے اس کے والد نے عمرہ کی ادائیگی بھی کی ۔کیا اس طرح رقم لینا جائز ہے؟کیا اس طرح جو لوگ غیر شرعی فیصلے کرتے ہیں ان کا شریعت کی رو سے کیا حکم ہے؟کیا جو رقم لی ہے وہ واپس کرنا لازمی ہے یا گنجائش ہے استعمال کی؟کیا اس طرح کے معاملات (ناجائز تعلقات) کا شریعت کی رو سے کیا حل ہے؟ اور اس طرح کا فیصلہ کرنے کا اختیار کس کو ہے؟
جواب: شریعت میں مالی جرمانہ لیناجائزنہیں ہے۔فتاوی شامی میں ہے:''وفي شرح الآثار : التعزير بالمال كان في ابتداء الإسلام ثم نسخ .والحاصل أن المذهب عدم التعزير بأخذ المال''۔(4/61)2۔شریعت سے متصادم قوانین پرفیصلہ کرناموجبِ گناہ ہے،ایسے لوگوں کے بارے میں قرآن کریم میں ہے:'' اور جو لوگ اللہ کے نازل کردہ اَحکام کے خلاف حکم جاری کریں وہ نافرمان اور سرکش ہیں ''۔(المائدہ:47)3۔ چوں کہ مالی مالی جرمانہ لینا جائزنہیں ہے، اس لیے اگرکسی مجرم سے بطورِ زجروتنبیہ کے مالی رقم لی جائے تووہ رقم مالک کو  واپس کرنی چاہیے،مالی جرمانہ عائدکرنایاوصولی کی صورت میں اسے خرچ کرنا،استعمال میں لانادونوں صورتوں ناجائزہیں۔4۔ شرعی اعتبارسے اس طرح کے جرائم کی صورت میں بقدرِ جرم جوسزائیں عائدکی گئی ہیں ان سزاؤں کے نفاذ سے ہی جرائم کاخاتمہ ہوسکتاہے، اور سزاؤں کا نفاذ اسلامی حکومت میں حاکمِ وقت کو ہے،اور جہاں شرعی نظام نافذ نہ ہووہاں مجرمین کو توبہ تائب ہونے کی تلقین کی جائے۔اورجو اشخاص اس کے باجود باز نہ آئیں ان سے قطع تعلق کرلیناچاہیے۔فقط واللہ اعلم
                                                  
عنوان: ہول سیل میں اشیاء فروخت کرنا
سوال: میڈیسن کی ایک مارکیٹ میں تین ہول سیل ڈیلر ہیں جوکہ گاہک کے ساتھ %13 تک رعایت کرتے ہیں۔ اور اسی مارکیٹ میں موجود دیگر دکان دار %5 تک رعایت کرتے ہیں۔ زیادہ رعایت کرنے کی وجہ سے گاہک مارکیٹ میں موجود ہول سیل دکان داروں کے پاس جاتے ہیں اور عام دکان داروں کے پاس نہیں جاتے ۔ مارکیٹ میں موجود عام دکان داروں نے بازار کے صدر اور دیگر عہدے داروں سے گاہک کے نہ آنے اور سیل کے نہ ہونے کی فریاد کرتے ہوئے مطالبہ کیا کہ مارکیٹ میں % 5 سے زیادہ رعایت کرنے والوں کو اس بات کا پابند بنالے کہ وہ بھی گاہک کےساتھ % 5سے زیادہ رعایت نہ کریں۔ بازار کے صدر نے دوسرے دکان داروں کی مجبوری کو دیکھ کر مارکیٹ میں موجود تمام دکان داروں پر یہ پابندی عائد کردی کہ کوئی بھی دکان دار گاہک کے ساتھ 5 فیصد سے زیادہ رعایت نہ کرے، اور اگر کسی نے اس پابندی کی پاس داری نہیں کی تو  اس پر ایک لاکھ روپےجرمانہ ہوگا اور مارکیٹ کا کوئی بھی دکان دار اور تمام میڈیسن کمپنی والے اس کے ساتھ کاروبار نہ کرنے کے پابند ہوں گے۔ مارکیٹ میں موجود ایک ہول سیل ڈیلر بازار کے صدر اوردیگر عہدے داروں کے اس فیصلے پر اعتراض کرتاہواکہتا ہے کہ یہ فیصلہ غیر شرعی اور ناجائز ہے اوربازار کے صدر وغیرہ کو اس طرح فیصلے کرنے کاشرعاً حق نہیں جب کہ مارکیٹ کے تمام دکان دار اس فیصلے پر راضی ہیں اور اس کو قبول کرتےہیں ۔ مطلوبہ مسئلہ کی صورت مذکورہ میں شرعاً حق بجانب کون ہے ؟
جواب: مارکیٹ میں موجود ہول سیلرز اگر اپنی ادویہ دیگردکان داروں کی بہ نسبت زیادہ رعایت کے ساتھ فروخت کرتے ہیں تو انہیں اس کا حق حاصل ہے،دیگردکان داروں کااس پر اعتراض کرنا درست نہیں، نیزہول سیلرز جب ایک مناسب نفع وصول کرلیتے ہیں تو اخلاقی طور پر بھی انہیں خریداروں سے زیادہ نفع وصول کرنے کا پابند بنانے کا کسی کو حق حاصل نہیں ہے۔جس طرح زیادہ نفع پر فروخت کرنے اور کم رعایت کرنے کا پابند کرنا درست نہیں اسی طرح زیادہ رعایت کرنے والوں پر جرمانہ لگانا یاان سے خریدوفروخت پر پابندی لگانا یہ بھی ناجائز عمل ہے۔مالی جرمانہ لیناشرع میں حرام ہے۔اور کسی پر خریدوفروخت کے لحاظ سے پابندی لگانا جب کہ خلافِ شرع کوئی امر موجود نہ ہو جائز نہیں ہے۔ حدیث شریف میں ہے:’’عن أنس قال: غلا السعر علی عهد النبي صلی الله علیه  وسلم، فقالوا: یا رسول الله سعر لنا! فقال النبي صلی الله علیه وسلم: إن الله هو المسعر القابض الباسط الرازق، وإني لأرجو أن ألقی ربي ولیس أحد منکم یطلبني بمظلمة بدم ولامال‘‘. رواه الترمذي وأبوداؤد وابن ماجه والدارمي‘‘. (مشکاة المصابیح، باب الاحتکار، ص:۲۵۱)ترجمہ: حضرت انس رضی اللہ عنہ روایت کرتے ہیں کہ نبی کریم صلی اللہ علیہ وسلم کے زمانے میں نرخ گراں ہوگئے، تو لوگوں نے عرض کیا: اے اللہ کے رسول ﷺ ہمارے لیے قمیتیں مقرر کردیجیے! تو نبی کریم ﷺ نے ارشاد فرمایا: بے شک اللہ تعالی ٰ ہی قیمتیں مقرر کرنے والا، (روزی کے دروازے اور اسباب) بند کرنے والا، (روزی کے دروازے) کھولنے والا اور روزی دینے والا ہے، اور میں چاہتاہوں کہ میں اپنے رب سے اس حال میں ملوں کہ تم میں سے کوئی جان یا مال کی زیادتی کے حوالے سے مجھ سے مطالبہ نہ کرے۔ہدایہ میں ہے:’’ویجوز للبائع أن یزید للمشتري في المبیع، ویجوز أن یحط عن الثمن‘‘... الخ (ہدایۃ، کتاب البیوع، باب المرابحۃ والتولیۃ)فتاوی شامی میں ہے:’’لایجوز لأحد من المسلمین أخذ مال أحد بغیر سبب شرعی، وفي شرح الآثار التعزیر بالمال کان فی ابتداء الإسلام ثم نسخ، والحاصل أن المذہب عدم التعزیر بأخذ المال‘‘. (شامی کتاب الحدود، مطلب: فی التعزیر بأخذ المال کراچی۴/۶۱) مفتی کفایت اللہ رحمہ اللہ اسی نوعیت کے ایک سوال کے جواب میں تحریرفرماتے ہیں :''زید اگر نقد کی صورت میں بھی بازار کے نرخ سے کم دیتاہے تواس کااثر اس پر پڑے گا،اور نقصان اٹھائے گا،اور شریعت میں ا س کے ناجائز ہونے کی کوئی وجہ نہیں ''۔(کفایت المفتی 8/53) فقط واللہ اعلم
                                                  
عنوان: سگریٹ کا کاروبارکرنےوالے کی دعوت کھانا
سوال: سگریٹ کا کاروبار حرام ہے تو  کیا ایسا لوگوں کے گھر کھانا کھانا جائز ہے؟ جب کہ آپ جانتے ہیں کہ جن پیسوں سے دعوت کھلائی جارہی ہے وہ سگریٹ کے کاروبار سے آئی ہے؟
جواب: سگریٹ کا کاروبار  حرام نہیں؛ لہذا اس  کی کمائی بھی حرام نہیں۔اگر سگریٹ کاکاروبار کرنے والا دعوت کرےتو اس کے گھر کھا نا کھانا بھی درست ہے۔الدر المختار وحاشية ابن عابدين (رد المحتار) (6/ 454):’’(قَوْلُهُ: وَصَحَّ بَيْعُ غَيْرِ الْخَمْرِ) أَيْ عِنْدَهُ خِلَافًا لَهُمَا فِي الْبَيْعِ وَالضَّمَانِ، لَكِنَّ الْفَتْوَى عَلَى قَوْلِهِ فِي الْبَيْعِ، وَعَلَى قَوْلِهِمَا فِي الضَّمَانِ إنْ قَصَدَ الْمُتْلِفُ الْحِسْبَةَ وَذَلِكَ يُعْرَفُ بِالْقَرَائِنِ، وَإِلَّا فَعَلَى قَوْلِهِ كَمَا فِي التَّتَارْخَانِيَّة وَغَيْرِهَا.ثُمَّ إنَّ الْبَيْعَ وَإِنْ صَحَّ لَكِنَّهُ يُكْرَهُ كَمَا فِي الْغَايَةِ وَكَانَ يَنْبَغِي لِلْمُصَنِّفِ ذِكْرُ ذَلِكَ قُبَيْلَ الْأَشْرِبَةِ الْمُبَاحَةِ‘‘.فقط واللہ اعلم
                                                  
عنوان: موبائل کمپنی سے ادھار(ایڈوانس)  رقم لینا
سوال: اکثر ہم لوگ بیلنس ختم ہونے کے بعد ایڈوانس لےلیتے ہیں، ایسا کرنا جائز ہے  یا سود میں آتا ہے؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے، یعنی سروس چارجز کی مد میں زائد رقم لیتی ہے توایڈوانس لینا جائز ہے۔بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اوراگر قرض دے کر اس کا عوض وصول کرتی ہے تو سود ہے، اور ایڈوانس لیناناجائزہے۔فقط واللہ اعلم
                                                  
عنوان: بیوہ، چار بیٹے اور ایک بیٹی میں میراث کی تقسیم
سوال: ہم چار بھائی اور ایک بہن اور ایک ماں ہے، ہمارے والد صاحب کا ایک مکان ہے، اس کی مالیت 1700000 سترہ لاکھ روپے ہے، ہر ایک کا حصہ بتا دیں!
جواب: صورتِ مسئولہ میں اگر سائل کے  والد کا  انتقال ہوگیا ہے اور  سائل کے دادا دادی سائل کے والد کی زندگی میں وفات پا چکے تھے تو  سائل کے والدِ مرحوم کے ترکہ کی تقسیم کی صورت یہ ہوگی کہ مرحوم کے کفن دفن کے اخراجات اور قرضہ جات کی ادائیگی کے بعد مرحوم نے اگر کوئی جائز وصیت کی ہو تو اس کو بقیہ مال کے ایک تہائی ترکہ میں سے نافذ کرنے کے بعد  مرحوم  کی بقیہ کل جائیداد منقولہ و غیر منقولہ کے 72 حصے کر کے مرحوم کی بیوہ کو 9 حصے ، ہر ایک بیٹے کو 14 حصے اور بیٹی کو 7 حصے ملیں گے۔ یعنی 1700000(سترہ لاکھ )روپے کی تقسیم اس طرح ہوگی کہ آپ کی والدہ کو  212500 روپے ، ہر ایک بھائی کو  330555/55 روپے اور بہن کو 165277/77 روپے ملیں گے۔ فقط واللہ اعلم
                                                  
عنوان: ویزہ کی خرید فروخت کرنا
سوال: حج اور عمرہ ٹورز چلانے والوں کی ہر سال حکومت تعداد طے کرتی ہے ۔ اور بہت سارے جو نئے  ٹورز ہوتے ہیں ان کو اجازت ہی نہیں  ہوتی ۔سوال یہ ہے کہ کیا اجازت یافتہ ٹورز حج ویزوں کو بیچ سکتے ہیں؟  اسی طرح کیا ان ویزوں کا خریدنا جائز ہے ؟
جواب: ’’ویزہ‘‘ حقوقِ مجردہ میں سے ،ہے اس کی خرید وفروخت جائز نہیں ہے، البتہ ویزہ لگانے والے ٹریول کسی کا ویزہ لگاکر دیں  تو چوں کہ اس میں ان کی بھاگ دوڑ اور محنت شامل ہوتی ہے، اس لیے وہ ویزہ فیس اور  اپنی الگ سے اجرت طے کرکے لے سکتے ہیں، یعنی جس کو ویزہ لگا کر دے رہے ہیں اس سے یہ کہہ دیں کہ ہم آپ کو یہ ویزہ  اتنے میں لگاکر دیں گے اور وہ اس پر راضی ہوجائے تو یہ طے شدہ اجرت لی جاسکتی ہے، اسی طرح وہ ٹورز آپریٹرز جن کو حکومت کی طرف سے حج ویزہ کی اجازت نہیں ملی ہوئی وہ اجازت یافتہ  ٹورز آپریٹرز سے ویزہ خرید نہیں سکتے ، وہ بھی یہ صورت اختیار کرسکتے ہیں جو اوپر مذکور ہوئی، یعنی لوگوں سے یہ معاہدہ کرلیں کہ ہم آپ کو اتنے کا ویزہ لگادیں گے جس میں ویزہ فیس اور ہماری محنت کے چارجز شامل ہوں  گے  اور پھر  وہ یہ ویزہ ان اجازت یافتہ ٹورز آپریٹرز سے یہی معاہدہ کرکے لگوالیں تو یہ صورت جائز ہوگی۔فقط واللہ اعلم
                                                  
عنوان: نیشنل بینک سے ایڈوانس سیلری لینا
سوال: نیشنل بینک آف پاکستان سے ایڈوانس سیلری لینا کیسا ہے؟
جواب: ''ایڈوانس سیلری'' سے مراد وہ  قرضہ جات ہیں جو نیشنل بینک اپنے اصولوں کے مطابق سرکاری ملازمین  کوایڈوانس سیلری کے نام سے  فراہم کرتی ہے،یہ شرعاً قرض ہی کے حکم میں ہے اور بعد ازاں نیشنل بینک وہ قرضہ جات سود کے ساتھ واپس لیتی ہے ،  ان قرضہ جات کا حصول اور ان پر سود کی ادائیگی جائز نہیں ہے۔اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادةً أو هديةً فأسلف علی ذلك  إن أخذ الزیادة علی ذلك ربا".(14/513، باب کل قرض جر  منفعة، کتاب الحوالة، ط: إدارة القرآن)  فقط واللہ اعلم
                                                  
عنوان: ریال کا قرض  روپے میں ادا کرنا
سوال: میں سعودی عرب میں ہوں، اور یہاں میرا ایک دوست پاکستان گیا تھا چھٹی پر، اور اس نے مجھ سے قرض پیسے مانگ لیے، میں نے 5000 ہزار ریال بھیج دیے، جو اس وقت 140000 (ایک لاکھ چالیس ہزار)  پاکستانی اس کو مل گئے۔ اور اس نے وعدہ کیا کہ میں 3 یا 4 مہینے واپس کروں گا، اگر یہاں ضرورت ہوئے تو میں آپ کو یہاں دے دوں گا، نہیں تو میں چھٹی سے واپس ہو کر وہاں دے دوں گا۔  یہا ں اس نے وعدہ پورہ نہیں کیا اور ایک سال ہو گیا ہے۔ اب کہتا ہے کہ میں آپ کو 140000 کے حساب سے قرض واپس کروں گا جو کہ تقریباً 4200 ریال بن جائےگا۔  راہ نمائی فرمائیں!
جواب: مذکورہ صورت میں آپ نے قرض کی جتنی مقدار ریال میں دی تھی آپ کا حق  اسی مقدار یا اس کے مساوی رپوں  میں ہے یعنی 5000 ریال؛ لہذا مقروض 5000 ریال دینے کا پابند ہے۔ فقط واللہ اعلم
                                                  
