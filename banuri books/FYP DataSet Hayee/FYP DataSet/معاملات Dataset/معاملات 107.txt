عنوان: چوری شدہ بکری جس کے گھر سے ملی اس سے تاوان لینا / فیصلہ میں قرآن پر پیسے رکھنا
سوال: ہمارے ہاں ایک بار بکری چوری ہوئی، ہم نے سراغ لگانا شروع کیا، تو وہ بکری ہمارے گھر کے قریب ہی ایک گھر میں سے ملی، جو وہاں کمرے میں بندھی  ہوئی تھی، جب اس پر جرگہ بیٹھا اور معاملہ آخر تک پہنچا تو جس گھر سے بکری ملی تھی انہوں نے چوری تو تسلیم نہیں کی،لیکن بکری کا تاوان دینے کو تیار ہو گئے ،جب تاوان لینے گئے تو انہوں نے تاوان کی رقم (جو تقریباً 10000 تھی) قرآن پر رکھ دی، اب جس کی بکری تھی اسے رقم لینا تھی، لیکن جب  اس نے قرآن پر رقم رکھی دیکھی تو نہیں  اٹھائی, ہمارے پوچھنے پر اس نے کہا کہ چاہے حق پر ہو پر قرآن پر رکھے پیسے نہیں لیتے .پوچھنا یہ تھا کہ چوری تو تسلیم نہیں  کی، اس پر تاوان لینا کیسا ہے ؟ حالاں کہ بکری ہماری ہی تھی .2۔ کسی بھی معاملے میں قرآن پر پیسے رکھنا کیسا ہے ؟3۔آیا قرآن پر سے رقم نہیں اٹھانی چاہیے اگرچہ وہ حق پر ہو ؟ ہمارے ہاں یہ مشہور ہے کہ قرآن پر سے رقم نہیں اٹھانی چاہیے،  اگر اٹھا لی تو اس پر مصیبت آتی ہے اگرچہ وہ حق پر ہو .
جواب: شریعتِ مطہرہ میں  فریقین میں باہم فیصلہ کے لیے جو ضابطہ ہے وہ یہ ہے کہ مدعی  یعنی دعویٰ کرنے والے کے ذمہ گواہ پیش کرنا لازم ہیں، اور اگر مدعی کے پاس گواہ نہ ہوں یا وہ پیش نہ کرسکے تو جس پر دعوی ہے  اس پر قسم ہے، اگر وہ قسم کھالے تو فیصلہ اس کے حق میں  ہوجاتا ہے اور اگر وہ قسم کھانے سے انکار کردے یا مدعی گواہ پیش کردے تو دونوں صورتوں میں فیصلہ مدعی کے حق میں ہوگا۔اس ضابطہ کے بعد  صورتِ مسئولہ کا حکم  یہ ہے کہ   جب آپ کی بکری پڑوس کے گھر سے ملی  تو اگر وہ زندہ  ہے اور وہ لوگ آپ کو دینے کے لیے بھی تیار ہیں، اور قسم کھاکر کہہ بھی رہے ہیں ہم نے چوری نہیں کی اور ان کے چوری کرنے پر آپ کے پاس کوئی شرعی گواہاں بھی نہیں ہیں تو اس صورت میں  آپ بکری واپس لے لیں ، اس کے علاوہ ان کے  ذمہ کوئی تاوان وغیرہ لازم  کرنا شرعاً  درست نہیں ہے۔اور اگر بکری زندہ نہیں ہے  تو اس صورت میں اس کے تاوان کے لیے آپ کو دو شرعی گواہوں کے ذریعے  یہ ثابت کرنا ہوگا کہ انہوں نے بکری چوری کی ہے، یا جس پر الزام ہے اس  کا اقرار کرنا ضروری ہوگا، اور   اگر  آپ گواہوں کے ذریعے ثابت نہیں کرسکتے   اور وہ اقرار بھی نہیں کرتا  تو ایسی صورت میں  مذکورہ پڑوسی کے ذمہ قسم آئے گی، اگر وہ قسم کھا لے تو وہ بری ہوجائے گا۔2۔۔ قرآن پاک پر پیسے رکھنا خلافِ ادب ہے،  البتہ اگر رفعِ نزاع کی یہ صورت ہوسکتی ہے کہ جس شخص پر الزام ہے وہ رقم قرآن مجید کے پاس رکھ دے اور مدعی سے کہا جائے کہ اگر واقعی یہ تمہارا حق ہے تو قرآن مجید پر ہاتھ رکھ کر یہ رقم اُٹھالو، رقم اُٹھانے والا اگر جھوٹا ہوگا تو اس پر وبال پڑے گا۔ ( مستفاد : آپ کے مسائل اور ان کا حل)3۔۔  اگر کوئی شخص حق پر ہو اور فریقِ مخالف پیسہ قرآن مجید پر رکھ لے تب  بھی  دوسرا فریق اپنے حق کی  رقم اٹھاسکتا ہے، اس میں کوئی حرج نہیں ہے۔فقط واللہ اعلم
                                                  
عنوان: موبی کیش اور ایزی پیسہ اکاؤنٹ کھلوانے اور اس پر فری منٹس وغیرہ ملنے کا حکم
سوال: سموں کے موبائل اکاؤنٹ مثلاً: موبی کیش، ایزی پیسہ موبائل اکاؤنٹ کھلوانا کیسا ہے؟ موبائل اکاؤنٹ میں پیسے رکھنے اور اپنے نیٹ ورک پر لوڈ کرنے پر جو ایم بی منٹس اور میسیجز ملتے ہیں ان کا استعمال کرنا کیسا ہے؟ نیز موبائل اکاؤنٹ میں منٹ اور میسیجز پر کچھ پیسے بھی کاٹتے ہیں ۔تو کیا صورت مذکورہ کے مطابق اس اکاؤنٹ کا استعمال کرنا جائز ہے؟ اس کا مدلل و مفصل جواب عنایت فرمائیں !
جواب: صورتِ مسئولہ میں اکاؤنٹ ہولڈر  جو مخصوص رقم کمپنی میں جمع کراتا ہے اور کمپنی اس مخصوص رقم جمع کرانے کی شرط پر اکاؤنٹ ہولڈر کو یومیہ فری منٹس اور میسیجز وغیرہ کی سہولت فراہم کرتی ہے درحقیقت یہ قرض ہے، قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے یہ  شرعاً ناجائز ہے؛  اس لیے کہ قرض پر شرط لگا کر نفع اٹھانے کو نبی کریم ﷺ نے سود قرار دیا ہے۔ (مصنف بن أبی شیبہ، رقم: ۲۰۶۹۰ )اور   چوں کہ مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا جائز نہیں ہے، اور اگر اکاؤنٹ کھلوانے میں یہ نفع  ملنے کی شرط نہ ہو، اور  ایزی پیسہ اور موبی کیش سے مقصود فقط رقم کی منتقلی ہوتواس حد تک اس اکاؤنٹ کااستعمال درست ہے،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرتی ہے تو یہ بھی درست ہے۔'' فتاوی شامی '' میں ہے:" وفي الأشباه: کلّ قرضٍ جرّ نفعاً فهو حرام"۔ ( ج: ۵، ص: ۱۶۶، ط: سعید)۔ فقط واللہ اعلم
                                                  
عنوان: بینک سے قسطوں پر گاڑی خریدنے کا حکم
سوال: کیا بنک سے قسطوں پر گاڑی لینا درست ہے یانہیں؟
جواب: بینک سے قسطوں پر گاڑی لینے کے لیے سودی معاہدہ اور سود کی ادائیگی یا دیگر غیر شرعی عقود کا ارتکاب کرنا پڑتا ہے؛ اس لیے بینک سے قسطوں پر گاڑی خریدنا جائز نہیں ہے۔فقط واللہ اعلم
                                                  
عنوان: گاڑی ادھار خریدنے کی صورت میں کیا ملکیت مکمل نہیں آئے گی؟
سوال: میں نے ایک گاڑی 52000 کی خریدی اور بہن کو استعمال کے لیے دی اس شرط پر کہ 25000 ابھی دے اور باقی قسطوں میں. بہن نے مجھے 3000 پانچ سالوں میں ادا کیے،  آٹھ سال بعد بہن نے گاڑی 20000 میں بیچ دی اور مجھے 20000 روپے ادا کیے،  میں نے بہن سے مزید 4000 مانگے تو بہن نے انکار کر دیا،  چوں کہ اس نے مجھے سارے پیسے ادا نہیں کیے تو وہ گاڑی کی مالک نہ ہوئی،  کیا میں اس سے بقیہ 4000 ادا کرنے کو بول سکتا ہوں؟
جواب: آپ نے  باہمی رضامندی سےاپنی بہن کو جتنی رقم متعین کرکے  گاڑی بیچی ہو اس  کا ادا کرنا ان پر لازم ہے۔  البتہ گاڑی کا معاہدہ ہوتے ہی وہ اس گاڑی کی مالکہ بن گئی تھی، اسی وجہ سے ان کا آگے اس گاڑی کو بیچنا درست ہوا؛  لہذا اگر طے شدہ رقم میں کچھ رقم باقی ہو، آپ اس کے مطالبے کا حق  رکھتے ہیں۔ فقط واللہ اعلم
                                                  
عنوان: کمپنی کی طرف سے دی گئی ہیلتھ انشورس اسکیم سے فائدہ اٹھانا
سوال: ہماری کمپنی نے ہمیں  ہیلتھ انشورنس کارڈ بنا کر دیا ہے  جس سے سال میں کسی بھی جگہ سے تقریباً ڈھائی لاکھ روپے تک ہم اپنا اور فیملی کا مفت علاج کرواسکتے ہیں.کیا اس کارڈ سے فائدہ اٹھانا جائز ہے؟
جواب: انشورنس کامروجہ طریقہ سود اور جوا کا مجموعہ ہونے کی بنا پرشرعاً ناجائزوحرام ہے۔"جوا" اور"سود" دونوں کی حرمت قرآن وحدیث سے ثابت ہے۔لہذا ہیلتھ انشورنس اگر اختیاری ہوتو ملازم کے لیے اس کا کرانا جائز نہیں ہے۔اور ہیلتھ انشورنس اگرکمپنی کی طرف سے ضروری ہے اور ملازم چاہے یا نہ چاہے کمپنی اس کا انشورنس ضرور کرتی ہے تو اس صورت میں  ملازمین  صرف اسی قدرمیڈیکل کی سہولت اٹھاسکتے ہیں جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے، اس سے زائد فائدہ اٹھاناجائزنہیں ہوگا، بقدرِرقم علاج معالجہ کراسکتے ہیں۔فقط واللہ اعلم
                                                  
عنوان: شرط لگانے کی مختلف صورتوں کا حکم
سوال: میرا سوال دوستوں کے درمیان شرط لگانے کی مختلف شکلوں کے متعلق ہے۔(1) دو دوست آپس میں شرط لگاتے ہیں، ہارنے والا دوسرے کو کھانا کھلاتا ہے، لیکن وہ آپس میں مل بیٹھ کر کھاتے ہیں ، کیا یہ صورت جائز ہے؟(2) دو دوست آپس میں شرط لگاتے ہیں، ہارنے والا دوسرے کو کھانا کھلاتا ہے، جیتنے والا بھی پیسے ادا کرتا ہے، لیکن ہارنے والے سے کم ،  یہ پہلے سے طے تھا کہ وہ ہارنے والے سے کم پیسے ادا کرے گا،  کیا یہ صورت جائز ہے؟(3) ایک دوست دوسرے دوست سے کہتا ہے کہ اگر تم جیتے تو میں تمہیں کچھ کھلاؤں گا، لیکن اگر تم ہار گئے تو تم مجھے کچھ بھی نہ کھلانا،  یعنی ایک ہی دوست شرط لگا رہا ہے،  کیا یہ صورت جائز ہے؟برائے مہربانی تینوں صورتوں کے بارے میں رہنمائی فرمائیں!
جواب: آپس میں شرط لگانے سے متعلق ایک ضابطہ ذہن نشین کر لیجیے ، اس سے شرط لگانے کی تمام صورتوں کا حکم واضح ہو جائے گا، وہ ضابطہ یہ ہے کہ اگر شرط ایک طرف سے لگائی جائے (یعنی یوں کہا جائے کہ اگر آپ جیتے تو میں کھانا کھلاؤں گا اور اگر میں جیت گیا تو آپ کچھ نہ کھلائیں)  تو ایسی شرط لگانا درست ہے ، اور اگر شرط دو طرفہ ہو  (یعنی یوں کہا جائے کہ اگر  میں جیتا تو آپ کھانا کھلائیں گے اور اگر آپ جیتے تو میں کھانا کھلاؤں گا) تو ایسی شرط لگانا جائز نہیں اور یہ شرعاً "جوا"  کہلائے گا۔اب آپ نے جو تین صورتیں لکھی ہیں ان میں سے شرط لگانے کی پہلی اور دوسری صورت ناجائز ہے ؛ اس لیے کہ اس میں شرط دو طرفہ ہے، پہلی صورت میں  دو طرفہ شرط ہونا واضح ہے اگر چہ اس میں آپس میں مل بیٹھ کر کھایا جائے اور دوسری صورت میں بھی چوں کہ ہارنے والا جیتنے والے کی بنسبت کچھ زائد رقم دیتا ہے؛  اس لیے یہ بھی دو طرفہ ہی شمار ہو گی اور یہ صورت بھی ناجائز ہو گی، تیسری صورت میں چوں کہ شرط ایک ہی جانب سے ہے؛ اس لیے ایسی شرط لگانا جائز ہے۔ فقط واللہ اعلم
                                                  
عنوان: پرائز بانڈ لینا
سوال: پرائز بانڈ لینا جائز ہےیا نہیں?
جواب: پرائز بانڈ چوں کہ سود اور جوئے پر مشتمل ہوتا ہے؛ اس وجہ سے اس کی خرید و فروخت جائز نہیں۔  اگر لاعلمی میں لے لیا ہو یا تبادلے میں آگیا ہو  تو بانڈ پر انعام نکلنے کی صورت میں صرف اصل رقم استعمال کرنا جائزہے، انعامی رقم کا استعمال شرعاً جائز نہیں اور ثواب کی نیت کے بغیر مستحقِ زکاۃ کو دینا ضروری ہے۔ فقط واللہ اعلم
                                                  
عنوان: ہنڈی کے ذریعہ رقم بھیجنے کا حکم
سوال: کیا میں ہنڈی سے رقم بھیج سکتاہوں؟ میں دبئی میں ہوتا ہوں. ہنڈی سے رقم بھیجنے میں آسانی ہوتی ہے اور ریٹ بھی اچھا ملتا ہے، ہنڈی والا کوئی اضافی چارج نہیں کرتا اور درہم پر کچھ پیسے بینک کی نسبت زیادہ دیتا ہے.اس کے ساتھ بتاتا چلوں کہ یہاں پر کوئی  بینک اور ایکسچیینج پاکستان رقم بھیجنے کے اضافی چارج نہیں کرتا، لیکن درہم کا ریٹ مارکیٹ ریٹ سے تھوڑا کم دیتے ہیں۔
جواب: ہنڈی کا کاروبار ملکی وبین الاقوامی قوانین کی رو سے ممنوع ہے ، اس لیے رقم کی ترسیل کے لیے جائز قانونی راستہ ہی اختیار کرنا چاہیے ، البتہ اگر کسی نے ہنڈی کے ذریعے رقم بھجوائی تو اسے مندرجہ ذیل شرعی حکم کی رعایت کرنا  لازمی ہے،  ہنڈی کے کاروبار کرنے والے پر لازم ہو گا کہ جتنی رقم اس کو  دی جائے وہ  اتنی ہی رقم آگے پہنچا دے، اس میں کمی بیشی جائز نہیں ہے، البتہ بطورِ فیس الگ سے طے شدہ اضافی رقم لی جاسکتی ہے۔کرنسیوں کے مختلف ہونے کی صورت میں جیسا کہ سوال میں ایک طرف درہم ہے اور دوسری طرف پاکستانی روپیہ۔ادائیگی کے وقت اس ملک کی کرنسی کے مارکیٹ ریٹ کے مطابق ادائیگی کی جائے۔ فقط واللہ اعلم
                                                  
عنوان: چینل ٹائمز میں پیسہ لگانے کا حکم
سوال: میں نے ایک انویسٹمنٹ کمپنی میں کچھ رقم انویسٹ کی ہے، اب روزانہ کی بنیاد پر مجھے نفع ملتا ہے جو میں کسی بھی وقت کیش کروا سکتا ہوں، کمپنی یہ کہتی ہے کہ جب تک وہ نفع میں ہے تب تک نفع دے رہی ہے، نقصان کی صورت میں رقم نا قابلِ واپسی ہے، اس طرح سے میں اور کمپنی نفع نقصان میں شریک ہیں، کمپنی چینلز سے ٹائم خرید کر ایڈورٹائسمنٹ کمپنی کو فروخت کرتی ہے، میرا سوال یہ ہے کہ کیا یہ منافع میرے لیے جائز ہے؟
جواب: آپ کا سوال چینل ٹائمز کمپنی میں پیسہ لگانے سے متعلق ہے اور کمپنی کی ویب سائٹ کے مطالعہ سے معلوم ہوتا ہے  کہ :مذکورہ کمپنی کے اس معاملے میں دو عقد انجام پارہے ہیں: ایک عقد چینل والوں اور  اس ادارے  چینل ٹائمز کے درمیان ہے، یہ عقدِ اجارہ ہے جس میں یہ ادارہ ان چینل والوں سے اشتہار کے چلانے کے لیے ان کے چینل کو   کرایہ پر لیتا ہے۔ دوسرا عقد اس میں سائل اور اس ادارے کے درمیان ہے کہ جس میں سائل اپنی رقم اس ادارے والوں کو  چینل کا وقت  خریدنے کے لیے مہیا  کرتا ہے۔اور اس میں  جتنا اس کا سرمایہ ہوگا  اس کے حساب سے ایک متعین نفع اس کو ملتا ہے، جیسے 150 ڈالر پر ایک ڈالریومیہ۔ مزید یہ کہ نئے  لوگوں کو  اس میں شامل کرانے پر ہر  ایک کے  ممبر کے بدلہ کچھ کمیشن  بھی دیا جاتا ہے ۔اس عقد میں درج ذیل مفاسد ہیں جس کی وجہ سے یہ عقد ناجائز ہے:ٹی وی پر آنے والے اشتہارات    عام طور پر جان دار کی تصاویر، بلکہ  خواتین کی تصاویر پر بھی  مشتمل ہوتے ہیں ، جس میں تصویر کےساتھ ساتھ نا محرم کو دیکھنے اور دکھانے کا گناہ بھی ہے ،لہذا چینل ٹائمز والوں کو اس غرض کے لیے رقم دینا کہ وہ لوگ چینل کا ٹائم خرید کر  اس پر اشتہار چلوائیں یہ ایک ناجائز کام کے لیے اجارہ  کیا جارہا ہے، اور اس ادارے میں سرمایہ لگانے والا بھی اس میں شریک ہے۔شرکت یا مضاربت میں  دونوں فریق  نفع میں  شریک  ہوتے ہیں ،کسی بھی ایک فریق کے لیے  نفع کی مقدار  رقم کے اعتبار سے متعین کردینے سے عقد فاسد ہوجاتا ہے ،  اس صورت میں سائل کا ادارے والوں کو رقم مہیا کرنا  اور اس کے لیے نفع  متعین  کرلینا جائز نہیں ، اور اس  عقدِ فاسد سے حاصل ہونے والا نفع بھی حلال نہیں ہے۔نیز اس عقد میں یہ شرط لگانا کہ اصل رقم پانچ دن بعد واپس نہیں ملے گی، یہ شرط بھی درست نہیں۔بلکہ  مالک  جب چاہے  یہ عقد ختم کرکے اپنا اصل مال  نفع کے ساتھ نکال سکتا ہے۔مزید یہ کہ اس ادارے والوں کی جانب سے  اپنے کسٹمرز کو یہ آفر دینا کہ جو جتنے مزید کسٹمرز کو لے کر آئے گا تو ملٹی لیول مارکیٹنگ کے طریق پر   ہر نئے  کسٹمر  پر بھی اسے کچھ کمیشن  دیا جائے گا۔ مارکیٹنگ کا یہ طریقہ بھی شرعاً جائز نہیں ؛ اس لیے کہ  اس میں جب  کوئی تیسرا آدمی دوسرے کے واسطہ سے شامل کیا جاتا ہے تو  پہلے  شخص کو بھی اس میں کمیشن دیا جاتا ہے جو کہ  کسی  محنت کے بغیر ہے اور یہ جائز نہیں ، نیز اس میں  ایک شریک  کا  اجیر بننا لازم آرہا ہے؛ اس لیے کہ انویسٹر کواس کے عمل پر  کمیشن بھی دیا جارہا ہے۔لہذا  مذکورہ ادارے  سے اس نوعیت کا معاہدہ کرنا  جائز نہیں ۔ اور اگر کسی نے یہ عقد کرلیا ہو تو اس پر لازم ہے کہ وہ اس عقد کو ختم کردے  اور اپنی اصل رقم واپس لےلے۔حوالہ جات:"عن عبداﷲ بن مسعود رضي اﷲ عنه قال: سمعت النبي صلی اﷲ علیه وسلم یقول: إن أشد الناس عذاباً یوم القیامة المصورون".(صحيح البخاري، باب عذاب المصورین یوم القیامة، النسخة الهندیة۲/ ۸۸۰، رقم:۵۷۱۷، ف:۵۹۵۰)حاشية ابن عابدين (6/ 91):"( للمستأجر أن يؤجر المؤجر الخ ) أي ما استأجره بمثل الأجرة الأولى أو بأنقص، فلو بأكثر تصدق بالفضل، إلا في مسألتين كما مر أول باب ما يجوز من الإجارة".صحيح مسلم ، باب لعن أکل أمر باوموکله، النسخة الهندیة۲۷/۲۷، بیت الأفکار، رقم:۱۵۹۸:"عن جابر قال: لعن رسول اﷲ صلی اﷲ علیه وسلم، آکل الربوا، ومؤکله، وکاتبه، وشاهدیه، وقال: هم سواء".سنن النسائي، البحث علی ترک الشبهات، النسخة الهندیة۲/۲۸۵:"عن أبي الحوراء السعدي، قال: قلت للحسن بن علي: ما حفظت من رسول اﷲ صلی اﷲ علیه وسلم؟ قال: حفظت منه: «دع ما یریبک إلی مالا یریبک»".الفتاوى الهندية،كتاب الشركة،،قديمي ج٢،ص٣٠٢:"وأن يكون الربح معلوم القدر فإن كان مجهولاً تفسد الشركة، وأن يكون الربح جزأً شائعاً في الجملة لا معيناً، فإن عين عشرةً أو مأةً أو نحو ذلك كانت الشركة فاسدةً".الدر مع الرد، كتاب المضاربة، ص٦٤٨،ج٥ كراچي:"وكون الربح بينهما شائعاً، فلو عين قدراً فسدت، وكون نصيب كل منهما معلوماً عند العقد".ردالمحتار، كتاب الشركة،مطلب في شركة العنان:"إن شرطا الربح بينهما بقدر رأس مالهما جاز، والوضيعة بينهما علي قدر رأس مالهما أبداً".ردالمحتار ص٤٤ ج:"قال في التتارخانیة: وفي الدلال والسمسار یجب أجرالمثل، وما تواضعوا علیه إن في کل عشرة دنانیر کذا فذلک حرام علیهم. وفي الحا وي: سئل محمد بن سلمة عن أجرة السمسار، فقال: أرجو أنه لا باس به، وإن کان في الأصل فاسداً؛ لکثرة التعامل".فقط واللہ اعلم
                                                  
عنوان: موبائل کمپنی کی طرف سے ملنے والے فری منٹس کا حکم
سوال: موبائل کمپنی کی طرف سے آفر ہے کہ آپ اتنے روپے استعمال کریں تو اس پر اتنے منٹ،  ایس ایم ایس مفت ملیں گے مثلاً:  جیز کی طرف سے آفر ہےکہ آپ 11 روپے کا بیلنس استعمال کریں توپچاس منٹس،  ایس ایم ایس اور ایم بی ملیں گے،  کیا ان کا استعمال کرنا جائز ہے؟
جواب: مذکورہ آفر میں ملنے والے فری منٹس اور ایس ایم ایس وغیرہ کمپنی کی طرف سے ہدیہ اور انعام ہے، ان کا ستعمال کرنا شرعاً جائز ہے۔ فقط واللہ اعلم
                                                  
عنوان: مضاربت میں نفع کی تقسیم
سوال: ہم چار لوگ مل کر انسٹالمنٹ (قسطوں) کا کاروبار کرتے ہیں ، اور ہم لوگ انویسٹر (سر مایہ لگانے والوں) سے پیسے لیتے ہیں، پھر جو ماہانہ  منافع آتا ہے اس میں سے 40٪ فیصد  انویسٹر کو دیتے ہیں اور 60 ٪ فیصد ہم رکھ لیتے ہیں، ہمارے انویسٹر ہمارے ساتھ کام نہیں کرتا ، کام صرف ہم کرتے ہیں ، سوال یہ ہے کہ  منافع برابر  یعنی 50٪ تقسیم ہوگا یا پھر ہم زیادہ بھی لے سکتے ہیں؟
جواب: صورت مسئولہ میں انسٹالمنٹ کے کاروبار کے لیے آپ  لوگ  انویسٹر زسے  پیسے لے کر جو  کاروبار کرتے ہیں، اور پھر باہم رضامندی سے منافع کی فیصد کے حساب سے تقسیم کرتے ہیں شرعاً یہ  معاملہ "مضاربت" کہلاتا ہے، اور یہ صورت جائز ہے، اس میں اگر آپ لوگ  باہمی رضامندی  سے نفع کی تقسیم اس طرح کرتے ہیں کہ آپ  یعنی (مضارب)  نفع کا  60 فیصد رکھتے ہیں،اور پیسے لگانے والوں کو 40 فیصد دیتے ہیں تو شرعاً ایسا کرنا جائز ہے۔ نفع کا برابر  تقسیم کرنا ضروری نہیں ہے۔الفتاوى الهندية (4/ 285)
"فهي عبارة عن عقد على الشركة في الربح بمال من أحد الجانبين والعمل من الجانب الآخر حتى لو شرط الربح كله لرب المال كان بضاعةً ولو شرط كله للمضارب كان قرضاً، هكذا في الكافي. فلو قبض المضارب المال على هذا الشرط فربح أو وضع أو هلك المال بعد ما قبضه المضارب قبل أن يعمل به كان الربح للمضارب والوضيعة والهالك عليها، كذا في المحيط ... ولو قال: خذ هذا الألف فاعمل بالنصف أو بالثلث أو بالعشر، أو قال: خذ هذا الألف وابتع به متاعاً؛ فما كان من فضل فلك النصف ولم يزد على هذا شيئاً، أو قال: خذ هذا المال على النصف أو بالنصف ولم يزد على هذا جازت استحساناً، ولو قال: اعمل به على أن ما رزق الله تعالى أو ما كان من فضل فهو بيننا جازت المضاربة قياساً واستحساناً، هكذا في المحيط".فقط واللہ اعلم
                                                  
عنوان: سرکاری بینک سے حاصل شدہ سودی رقم سے سرکاری ٹیکس کی ادائیگی
سوال: کیا گورنمنٹ کے بینک سے حاصل شدہ منافع کی رقم اسی گورنمنٹ کو ادا کی جا سکتی ہے؟
جواب: گورنمنٹ کی طرف سے عائد کردہ غیرمنصفانہ، ظالمانہ ٹیکس کی ادائیگی سرکاری بینک سے حاصل شدہ سودی رقم سے کر سکتے ہیں ، گنجائش ہے;  کیوں کہ اس صورت میں مالک تک اس کا مال لوٹاناپایاجاتا ہے اور یہی حاصل شدہ حرام رقم کا حکم ہے, لیکن اس کا یہ مطلب نہ لیا جائے کی ٹیکس کی ادائیگی کے لیے سرکاری بینکوں سے سود وصول کرنا جائز ہے۔ یہ حکم اس رقم کے بارے میں ہے جو کسی وجہ سے حاصل ہوچکی ہو ۔یہ مطلب لینا بھی درست نہیں کہ ہر ٹیکس کی مد میں یہ رقم ادا کرسکتے ہیں۔فقط واللہ اعلم
                                                  
عنوان: پاکستانی مصنوعات کو غیر ملکی کا نام دینے والے ادارے کی اشیاء حقیقتِ حال بتاکر فروخت کرنا
سوال: کوئی کسی کمپنی سے مال منگوا تا ہے وہ کمپنی پاکستان میں ہے، مگر وہ اپنی چیز پر کسی اور ملک کا نام لکھتی ہے، مگر مارکیٹ میں بیچنے والا بتاۓ کے یہ چیز پاکستانی ہے اس پر غلط لکھا ہوا ہے تو اس کا وہ کام کرنا صحیح ہے ؟
جواب: فروخت کردہ چیز کا پاکستانی ہونا بیان کرکے اسے فروخت کرنا جائزہے، البتہ اس سے اجتناب بہترہے۔ فقط واللہ اعلم
                                                  
عنوان: کسی اور کی بیوی کو بھاگر کر لے جانا / عدالت سے نکاح فسخ کرانا
سوال: ایک عورت کانکاح ایک مرد کےساتھ ہوگیا  رخصتی بھی ہوگئی ، بیوی خاوند کے ساتھ ایک سال رہی، اس کے بعدخاوند اس بیوی کوچھوڑکرطلاق دیے بغیر ، چچاکی بیوی کو لے کر بھاگا، اورایک سال سے اسی کے ساتھ رہ رہاہے،  اب اس کی بیوی کوعدالت نے اس کی طرف سے طلاق دے دی تو کیاطلاق ہوئی یا نہیں؟
جواب: صورتِ مسئولہ میں ذکر کردہ تفصیل اگر واقعہ کے مطابق اور درست ہے تو شوہر کا اپنی بیوی کو چھوڑ کر چچا کی بیوی کو بھگا کر لے جانا شرعاً ناجائز اور حرام ہے ، اور چچا کی بیوی اگر اب تک اس کے چچا کے نکاح میں تھی اور چچا نے اسے طلاق نہیں دی اور چچا حیات بھی ہے تو وہ مذکورہ خاتون بدستور چچا کی بیو ی ہے، اس مذکورہ شخص کا اس کے ساتھ رہنا اور تعلقات قائم کرنا شرعاً زنا اور بدکاری کے زمرے میں آتا ہے، اور اگر چچا کا انتقال ہوگیا تھا یا چچا نے طلاق دے دی تھی اور عدت گزرنے کےبعد مذکورہ شخص نے اس سے نکاح کیا تو یہ نکاح درست ہوگا، گو اس طریقہ سے بھگانا مناسب نہ تھا۔الغرض مذکورہ تمام کیفیات اور حالات  میں مذکورہ شخص کی بیوی کو جو عدالت نے طلاق دی ہے وہ کس بنیاد پر دی ہے؟ عدالتی کاغذات اور کیس کی کاروائی جانے بغیر اس کا حکم نہیں بتایا جاسکتا ہے،  اصولی طور پر حکم یہ ہے کہ اگر عدالت نے خلع کی بنیاد پر نکاح فسخ کیا ہے تو  شوہر کی رضامندی اور اجازت کے بغیر یک طرفہ خلع درست نہیں ہوتا، اور نکاح بدستور قائم رہتا ہے، اوراگر  عدالت میں کیس  شوہر کے غیر موجود ہونے یا نان ونفقہ نہ دینے کی بنیاد پر دائر کیا گیا تھا اور عدالت نے شرائط کے مطابق نکاح فسخ کردیا یا شوہر کی طرف سے طلاق دے دی  تو یہ فیصلہ معتبر ہوگا، عدالتی کاروائی کی تفصیل کسی مستند مفتی یا قریبی دارالافتاء میں دکھا کر یا یہاں ارسال کرکے  مسئلہ کا جواب معلوم کرلیں۔فقط واللہ اعلم
                                                  
عنوان: کال سینٹر ملازمت
سوال: آج کل نوجوانوں کی بڑی تعداد بے روزگاری کے باعث کال سینٹر میں ملازمت اختیار کرنے پر مجبور ہے۔ واضح ہو کہ کال سینٹرز میں غیر ملکی کمپنیز کے لیے کام کرتے ہیں۔ کال کا جواب انگریزی زبان میں دینا ہوتا ہے۔ ہمیں اپنا کوئی فرضی نام بتانا پڑتا ہے۔ مثلاً جانسن ، رچرڈ۔ وغیرہ ۔ غرض یہ کہ پورا انگریز بن کر بات کرنی ہوتی ہے۔
جواب: کسی کو دھوکا دینا حرام ہے ،  رسول اللہ ﷺ کا ارشاد ہے:"من غشنا فلیس منا" . ( صحیح مسلم ،حدیث نمبر۱۴۶ ) ترجمہ:"جو شخص دھوکا دے وہ ہم میں سے نہیں"۔لہذا کال سینٹر میں اپنے آپ کو انگریز ظاہر کرنا یا اپنا غلط نام بتانا ہرگزجائز  نہیں اورایسی ملازمت بھی جائز نہیں جو جھوٹ ،غلط بیانی اور دھوکا دہی کے بغیر ممکن نہ ہو۔ فقط واللہ اعلم
                                                  
عنوان: بینک شیئرز سے جان چھڑانے کی صورت
سوال: میرے والدین کے کچھ بینک شیئرز ہیں، اب میں  اُن سے جان چھڑانا چاہتا ہوں تو کیا یہ طریقہ اختیار کر سکتا ہوں کہ   ابھی جتنے شیئرز ہیں اُن سب کو بیچ کر اصل رقم حاصل کر لوں (بشمول بونس شیئرز کے) اور منافع کو بھی اسی میں شامل کر لوں اور اصل رقم سے جو کچھ زائد ہے اس کو ثواب کی نیت کے بغیر صدقہ کر دوں؟
جواب: بینک شیئرز خریدنا جائز نہیں، اس پر ملنے والے منافع اور بونس شیئرز کا وصول کرنا بھی درست نہیں،  لیکن اگر  شیئرز خریدے جا چکے ہیں اور بونس شیئرز و منافع وصول کیے جا چکے ہیں اور اب ان سے جان چھڑانا چاہتے ہیں تو اس کا یہی طریقہ ہے کہ اصل رقم سے زائد جتنی رقم حاصل ہو خواہ وہ منافع ہو یا بونس شیئرز ہوں اس کو ثواب کی نیت کے بغیر صدقہ کر دیں۔ صحيح مسلم (3/ 1219)
"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»" .المبسوط للسرخسي (12/ 172)
" والسبيل في الكسب الخبيث التصدق" .  فقط واللہ اعلم
                                                  
عنوان: اسمگل شدہ موبائل کا کاروبار
سوال: بارڈر کے راستے پاکستان آنے والے غیرملکی موبائل فون کا کاروبار کرنا جائز ہے؟شرعی نقطہ نظر سے راہ نمائی فرمائیں۔
جواب: فی نفسہ جائز ہے، مگر ملکی قوانین کی خلاف ہے جس کی وجہ سے دین یا عزت خطرے میں رہتی ہے؛ اس لیے اجتناب کریں ۔فقط واللہ اعلم
                                                  
عنوان: امانت رکھوا کر مالک واپس نہ آئے تو کیا حکم ہے ؟
سوال: میری کاسمیٹکس کی دکان ہے،کسی کسٹمر نے میری دکان پر امانت کے طور پرسامان رکھوایاتھا،جس میں جیولری وغیرہ دیگر چیزیں شامل ہیں،مختلف کسٹمر سامان رکھواتے رہتے ہیں اور پھر لے جاتے ہیں، بسااوقات کوئی بھول جاتاہے،اب ہمیں بھی یاد نہیں رہتاکہ کس نے سامان رکھوایاہے،تو مذکورہ سامان کو رکھے دو سال ہوگئے ہیں ہم نے سنبھالا ہواہے، اب اس کا کیاکیاجائے؟
جواب: امانت کاحکم یہ ہے کہ جس شخص نے امانت رکھوائی ہے اسے حتی الامکان تلاش کیاجائے اور اس کے بارے میں لوگوں سے معلومات حاصل کی جائیں،اگروہ شخص مل جاتاہے تو امانت اس کے حوالے کی جائے اور اگر کسی بھی طرح امانت رکھوانے والے کا پتا نہ چلے تو اس شخص کے ورثاء کو تلاش کیاجائے، ورثاء مل جانے کی صورت میں امانت ان کے حوالے کی جائے،  اگر ان میں سے کوئی صورت بھی ممکن نہ ہو تو   امانت کا حکم "لقطہ " (گم شدہ چیز) کا ہوگا، یعنی اس صورت میں بھی بہتر تو یہی ہوگا کہ  امانت رکھنے والا شخص اس رقم یاشے کو محفوظ  رکھے، تاکہ مالک آجانے کی صورت میں مشکل پیش نہ آئے۔ اور  یہ بھی جائز ہوگا کہ امانت رکھوانے والے شخص کی طرف سے مذکورہ رقم یا چیز فقیر کو صدقہ کردے، اور اگر امین (جس کے پاس امانت رکھوائی گئی ہو)  زکاۃ کا مستحق ہے تو خود بھی استعمال کرسکتاہے۔البتہ صدقہ کرنے یاخود استعمال کرنے کے بعد صاحبِ مال آجاتاہے تواسے اپنی امانت کے مطالبے کااختیارحاصل ہوگا۔لہٰذا آپ فی الحال  مذکورہ سامان(امانت) کو محفوظ رکھیں، اور امانت رکھوانے والے شخص یا اس کے ورثاء کی تلاش حتی الوسع جاری رکھیں، اگر پوری کوشش کے بعد بھی امانت رکھوانے والے شخص یا اس کے کسی وارث کا علم نہ ہو تواس صورت میں آپ ان کا سامان ان کی طرف سے صدقہ کرسکتے ہیں اور اگر مستحق ہوں تو خود بھی استعمال کرسکتے ہیں، البتہ  اگر سامان کا مالک آجائے تواس کےمطالبے پر اس کی امانت واپس کرنالازم ہوگی۔(امدادالاحکام،کتاب الودیعہ،ص:624،ط:مکتبہ دارالعلوم کراچی)فقط واللہ اعلم
                                                  
عنوان: سودی رقم کا مصرف
سوال: بینک کے سودی اکاؤنٹ سے ملنے والی سالانہ سود کی رقم کے بارے میں علمائے کرام یہ فرماتے ہیں کہ اس سود کی رقم کو بغیر ثواب کی نیت کے کسی مستحق کو دے دیا جائے۔ سوال یہ ہے کہ اگر میرا کوئی ملازم ہے جس کو میں اس کے کام کی ماہانہ تنخواہ ادا کرتا ہوں اگر وہ ملازم تنخواہ کی رقم کے علاوہ کچھ رقم کی درخواست کرے تو کیا اس کو سود کی رقم بغیر ثواب کی نیت کے دی جا سکتی ہے؟
جواب: واضح رہے کہ بینک میں سودی اکاؤنٹ کھلوانا ناجائزہے، اور اگر کسی نے لاعلمی میں کھلوالیا ہو تو اسے چاہیے کہ صدقِ دل سے توبہ و استغفار کرے اور سودی اکاؤنٹ بند کردے یا کرنٹ اکاؤنٹ میں تبدیل کردے۔ اگر کسی مجبوری کی وجہ سے سودی اکاؤنٹ باقی ہو  تو اس کے بارے میں حکم یہ ہے کہ اس میں جتنی رقم اصل ہے صرف اتنی ہی رقم سے استفادہ کرنا چاہیے، سودی رقم اکاؤنٹ سے نکلوانا بھی درست نہیں ہے۔ تاہم کسی نے سودی رقم نکلوالی ہو تو اس کا مصرف یہ ہے کہ کسی مستحقِ زکاۃ کو ثواب کی نیت کے بغیر دے دی جائے۔لہٰذا صورتِ مسئولہ میں اگر آپ رقم نکلواچکے ہیں اور مذکورہ ملازم زکاۃ کا مستحق ہے تو تنخواہ کے علاوہ مذکورہ سودی رقم اسے بطورِ تعاون دی جاسکتی ہے، بصورتِ دیگر سودی رقم نکلوانا اور اسے صرف کرنا درست نہیں ہوگا۔فقط واللہ اعلم
                                                  
عنوان: رقم منتقلی اور اکاؤنٹ سے پیسہ نکالنے کا کام کرنا
سوال: منی ٹرانسفرکرنا اور کسٹمر کے اکاؤنٹ سے پیسہ نکال کر دینا اور اجرت لینا ایسی تجارت جائز ہے؟
جواب: جو رقم بھیجنے کا معاملہ ہو وہ مکمل پہنچادی جائے، اسی طرح کسٹمر کے جتنے پیسے آئیں ہوں وہ اسے  مکمل دے دیے جائیں اور اس کام کی باہمی رضامندی سے الگ  سے  اجرت طے کرلی جائے  تو  شرعاً یہ جائز ہے۔فقط واللہ اعلم
                                                  
عنوان: قسطوں پر گاڑی خریدنا
سوال: آج کل قسطوں میں جو گاڑیاں خریدتے ہیں آیا یہ جائز ہے یا نہیں ؟ اگر ناجائز ہے تو جواز کی صورت کیا ہے؟ اور ناجائز کس بنیاد پر ہے؟
جواب: قسطوں پر گاڑی  کا لین دین (خواہ نقد کے مقابلے میں زیادہ قیمت پر ہی کیوں نہ ہو ) درست ہے، بشرطیکہ کل قیمت اور اور ادھار کی کل مدت  متعین کردی جائے، اور گاڑی  کسی سودی ادارے سے نہ خریدی جائے، نیز قسط کی ادائیگی میں تاخیر پر اضافی رقم ادا کرنے کی شرط نہ ہو۔ فقط واللہ اعلم
                                                  
عنوان: جوے کے مال سے اجرت لینا
سوال: جوے کے پیسے حلال ہیں یا حرام ؟ اگرمیں کسی کے کپڑوں کی سلائی  کروں اور وہ کپڑوں کی سلائی کے پیسے دے اور وہ پیسے اس نے جوے سے کمائے ہوں اور مجھے معلوم بھی ہو تو وہ پیسے میرے لیے حلال ہیں یا حرام؟
جواب: جوئے کے پیسے اجرت میں وصول کرنے میں کراہت ہے۔ فقط واللہ اعلم
                                                  
عنوان: گٹکے ماوے اور سگریٹ وغیرہ کا کاروبار
سوال: کیا گٹکے، ماوے اور سگریٹ وغیرہ کا کاروبار درست ہے?
جواب: سگریٹ کاکاروبار درست اوردوسری اشیاء کا درست نہیں۔ کفایت المفتی میں ہے:" (سوال ) میں نے ایک دکان فی الحال کھولی ہے جس میں متفرق اشیاء ہیں ارادہ ہے کہ سگریٹ اور پینے کا تمباکو بھی رکھ لوں یہ ناجائز تو نہیں ہوگا ؟ 
( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے (۲)
محمد کفایت اللہ کان اللہ لہ"۔ فقط واللہ اعلم
                                                  
عنوان: روزانہ دو سو روپے کے بدلہ رکشہ کرا یہ پر چلانے کے لیے دینا
سوال: ڈرائیور کو گاڑی یا رکشہ چلانے کے لیے دینا؟ آج کل شہروں میں گاڑی یا رکشہ مالکان کرایہ پر چلانے کے لیے دیتے ہیں اور یوں کہتے ہیں کہ مجھے 200 دینا اور باقی جتنا بچ جائے وہ تمہارا ہوگا شرعاً یہ عقد جائز ہے؟
جواب: گاڑی یا رکشہ کا مالک اگر کسی کو اپنی گاڑی یا رکشہ کرائے پر دے اور اس سے یہ طے کر لے کہ میں ایک دن کا کرایہ آپ سے دو سو روپے ( مثلاً )  روزانہ وصول کروں گا، آپ جتنا کماؤ وہ آپ کا معاملہ ہے، مجھے اس سے کوئی سرو کار نہیں ہے، تو یہ اجارہ کا معاملہ ہے اور یہ عقد شرعاً جائز ہے،  لیکن اس طرح معاملہ جائز نہیں ہےکہ جو کماؤگے اس میں سے دوسو روپے میرے ہوں گے۔ فقط واللہ اعلم
                                                  
عنوان: ٹیلی نار ایزی پیسہ اکاؤنٹ کی شرعی حیثیت
سوال: کیافرماتے ہیں علماء ومفتیانِ کرام ذیل مسئلہ کے بارے میں:ہماری معلومات کے مطابق ٹیلی نار ایزی پیسہ خوش حال بیمہ اکاؤنٹ ،بینک اکاؤنٹ کی طرح ایک اکاؤنٹ ہے جس کے اکاؤنٹ ہولڈر کو کمپنی کی طرف سے اپنے اکاؤنٹ کی بنیاد پرمختلف سہولیات اورخدمات حاصل کرنے کی اجازت ہوتی ہے،  مثلاً روزانہ کچھ منٹس ،sms، ایزی پیسہ ،ایزی لوڈ اور بل جمع کروانے کی سہولت،اس سہولت سے فائدہ حاصل کرنے کے لیے مخصوص مقدار میں مثلاً 1000روپے ہوناضروری ہے، اس کا کیا حکم ہے؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ فقط واللہ اعلم
                                                  
عنوان: بینک کے ڈیبٹ کارڈ پر ملنے والے ڈسکاؤنٹ  کا حکم
سوال: بینک کے ڈیبٹ کارڈ کے ذریعہ اگر کسی جگہ ڈسکاؤنٹ ملے تو کیا حلال ہے؟
جواب: ڈیبٹ کارڈ کے ذریعہ ادائیگی کی صورت میں کچھ پیسوں کی رعایت (Discount) ملتی ہے  تو اس میں یہ معلوم کرنا چاہیے کہ یہ ڈسکاؤنٹ کس کی طرف سے ہے؟1۔اگر یہ رعایت بینک کی طرف سے ملتی ہوتو اس صورت میں اس رعایت کا حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ رعایت  اس ادارے کی جانب سے ہو جہاں سے کچھ خریدا گیاہے یاوہاں کھاناکھایاگیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔4۔ اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔ فقط واللہ اعلم
                                                  
عنوان: شراکت میں نفع تقسیم کرنے کے لیے ایک خاص مقدار طے کرنے کا حکم
سوال: میں نے ایک دوست کے ساتھ کپڑ ے کا کاروبار شروع کیا ہے، میں نے دوست کو 2000000 بیس لاکھ روپیہ دیا ہے ۔میرا دوست کراچی سے کپڑے لے کر گوادرمیں لاتا ہے، گوادر میں اپنی دوکان کے لیے، پھر تمام کپڑوں کو میرے پاس لیتا ہے اور فی میٹر کپڑے پر مجھے 10 روپیہ منافع دیتا ہے ۔میرا یہ کاروبار جائزطریقہ ہے ؟
جواب: واضح رہے کہ شرکت  کے کاروبار کی درستگی کے لیے ضروری ہے کہ منافع تقسیم کرنےکے لیے ایک خاص مقدار  طے نہ کی جائے، بلکہ اس کے لیے شرح فیصد طے کر لی جائے اور اسی حساب سے نفع کو تقسیم کیا جائے، اگر کسی کاروبار میں شرکاء نے منافع تقسیم کرنے کے لیے ایک خاص مقدار طے کر لی تو ایسا کرنا جائز نہیں۔لہذا آپ نے اپنے دوست کے ساتھ جو معاملہ کیا ہے اور  اس میں تقسیمِ منافع  کے بارے میں آپ نے لکھا ہے کہ آپ کا دوست ہر میٹر پر 10 روپے آپ کو دے دیتا ہے، یہ صورت اختیار کرنا شرعاً درست نہیں، اس کی جائز صورت  یہ ہے کہ منافع کو فیصد کے اعتبار سے تقسیم کیا جائےمثلاً دونوں پچاس پچاس فیصد کے حق دار ہوں گے،  اس طرح یہ شراکت درست ہو گی۔ایک جائز صورت یہ  ہوسکتی ہے کہ آپ خود کپڑاخرید لیں اور پھر اپنے دوست پر کچھ مدت کےلیے زیادہ قیمت پر فروخت کردیں یعنی نقد میں کم پر خریدیں اور ادھار زیادہ پر بیچ دیں۔ فقط واللہ اعلم
                                                  
عنوان: موبی کیش کو رقم کی منتقلی یا بیلنس بھیجنے کے لیے استعمال کرنا
سوال: موبی کیش کو صرف رقم کی منتقلی اور بیلنس بھیجنے کے لیے استعمال کرسکتے ہیں؟
جواب: ایزی پیسہ یا موبی کیش  اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرے تو یہ بھی درست ہوگا۔لیکن  اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہےیا رقم کی منتقلی پر ڈسکاؤنٹ وغیرہ دیتی ہو تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   نیز   چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔ عموماً ''ایزی پیسہ یا موبی کیش اکاؤنٹ'' دوسری صورت کا ہوتاہے ؛ لہٰذا اس میں اکاؤنٹ نہ کھلوایا جائے۔ فقط واللہ اعلم
                                                  
عنوان: کمپنی کے ملازم کا کمپنی کا کام کرواکر اپنا کمیشن بل میں لکھوانا
سوال: میں ایک  اسٹیٹ ایجنسی میں ملازمت کرتا ہوں  جس میں میری تنخواہ بھی ہے اور ڈیل کرنے پر کمیشن بھی ہے، میں یہاں  شروع میں آؤٹ ڈور  کا  کا م کرتا  تھا  اور ساتھ ساتھ ڈاکومنٹس کا کام بھی کرتا تھا  جیسے کہ  taransfer mutation demolish permission     وغیرہ میں   وغیرہ۔  میری ان اداروں  کے لوگوں سے سیٹنگ  ہے ، انہیں بلواتا ہو ں، وہ مجھے خرچہ بتا دیتا ہے،  میں سب کام اس کو دے دیتا ہوں وہ ہر کا م خود ہی کرواتا ہے  جس کے پیسے بھی لیتا ہے یہ سب  باس کو معلوم ہے،  باس (مالک) ہی پیسے دیتے ہیں۔ مسئلہ یہ ہے کہ مجھے آفس سے نہ  کلائنٹ  (کسٹمر) ملتے ہیں اور نہ ہی کچھ سیلز کے پروڈکٹ جو  ہم ایڈ لگاکر کلائنٹس بناسکیں ، میری تنخواہ 17 ہزار ہے اور 3 ہزار پیٹرول جس میں  یہ سب آفس میں کام کرتا ہوں، میں نے اپنی ڈیلز کی تھیں تو مجھے 25٪ کمیشن ملا، جب کہ بروکر کو آفس سے 40 فیصد ملتا ہے،  مجھے یہ کہا گیا کہ سیلر ی والےکو 25٪ ملتا ہے،  جب  کہ میں تنخواہ لیتا ہوں تو  آؤٹ ڈور کے لیے سب کام کرتا ہوں،  اب میں موٹیشن کا کام کرتا ہوں جو میں نے 3 سال سیکھا ہے، جس کے باہر لوگ ٹھیک ٹھاک پیسے لیتے ہیں، میرے باس مجھے یہ کام دیتے ہیں کلائنٹ کے، جب باس کوئی بنگلہ بیچتے ہیں تو اس کی کاغذی کاروائی مجھ سے کرواتے ہیں، یہ ٹرانسفر کرادو  پارٹی کے نام پر  جس کا خرچہ آتا ہے وہ باس کلائنٹ سے لیتے ہیں  ، جیسے خرچہ 50 سے 70 اور 80 ہزار بھی لیتے ہیں، اور کبھی جو خرچہ ہوا وہ لیتے ہیں  اب یہ بتائیں کہ میں جس سے کام کرواتا ہوں  اس سے یہ کہہ کر   کہ میں سب کام آپ سے کرواتا ہوں مجھے بھی کمیشن چاہیے،  اور وہ دس ہزار میرے بھی لے لے باس سے ، جو کہ باس نہیں دیتے، کلائنٹ سے لے دیتے ہیں،تو میرا ایسا کرنا صحیح ہے؟  کیوں کہ سب اس کام کے پیسے لیتے ہیں ،میں بھی چاہتا ہوں کہ اتنی بھاگ دوڑ کے بعد  کچھ پیسے مجھے بھی  بچیں۔
جواب: آفس والے اگر آپ سے کوئی کام کرنے کا کہیں  تو آپ   اس متعلقہ کام میں ان کے وکیل ہیں ، لہذا اس کام میں جتنا خرچہ آئے یا جتنی رقم میں وہ  کام ہوجائے اتنی ہی رقم  آپ کمپنی سے لے سکتے ہیں ، کام کم رقم میں کرواکر زیادہ رقم کا بل بنانا یا جس سے کام کروایا اس سے کہہ کر اپنا کمیشن بھی بل میں شامل کرانا  خیانت اور دھوکا دہی ہے ،  جو ناجائز ہے، اگرمذکورہ کام آپ کے فرائض میں داخل نہیں تو آپ کمپنی والوں سے اس کام کو منع کردیں یا ان سے پہلے بات کرکے اس کی الگ سے اجرت طے کرلیں۔درر الحکام فی شرح مجلۃ الاحکام میں ہے:" أما لو قال الموكل: اشتر لي الدار الفلانية بعشرة آلاف درهم واشترى الوكيل بأقل من عشرة آلاف، فيكون قد اشترى للموكل. وقد عينت الدار التي ستشرى (بقيد الفلانية) ؛ لأنه إذا لم تعين كقولك (اشتر لي دارا في الحي الفلاني بعشرة آلاف درهم) واشترى الوكيل داراً في ذلك الحي بأقل من عشرة آلاف درهم، فإذا كانت قيمة تلك الدار عشرة آلاف درهم نفذ الشراء في حق الموكل. أما إذا كانت قيمتها أقل من عشرة آلاف درهم فلا ينفذ في حق الموكل".(الکتاب الحادی عشر الوکالۃ، الباب الثالث،الفصل االثانی،المادۃ:۱۴۷۹ ،ج:۳؍۵۸۷،ط:دارالجیل)وفیہ ایضاً:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل... لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة". (الکتاب الحادی عشر الوکالۃ، الباب الثالث،الفصل االاول،المادۃ:۱۴۶۷ ،ج:۳؍۵۷۳،ط:دارالجیل) فقط واللہ اعلم
                                                  
عنوان: کمپنی میں تین دن تاخیر سے آنے پر ایک دن کی تنخواہ کی کٹوتی ہونا / کمپنی کے ملازمین کی شرعی حیثیت
سوال: ہماری کمپنی میں ایک ضابطہ یہ ہے کہ تین لیٹ پر ایک چھٹی کی کٹوتی ہوجاتی ہے (یعنی تین دن تاخیر سے آنے پر ایک دن کی  تنخواہ کٹ جاتی ہے) ، اب ہماری کمپنی میں دور دور سے بھی لوگ آتے ہیں جو کبھی ٹریفک  کی وجہ سے ایک، دو منٹ یا پانچ ، دس منٹ لیٹ ہوجاتے ہیں، جس پر ان کی تںخواہ کی ایک بڑی رقم کی کٹوتی ہوجاتی ہے، میرا سوال یہ ہے کہ کمپنی کا بالکل ضابطہ رکھنا چاہیے کہ تاخیر سے آنے پر کٹوتی کرے ؛ تاکہ لوگ وقت پر آئیں،  لیکن پانچ سے دس منٹ تاخیر ہوجائے تو وہ سمجھ آتا ہے  کہ ٹریفک میں پھنسا ہوا ہوگا، جان بوجھ کر لیٹ نہیں نکلا ہوگا تو ان کی لیٹ ختم کردینی چاہیے یا پیسے نہیں کاٹنے چاہییں، اس معاملہ میں  شریعت کی راہ نمائی فرمائیں!
جواب: واضح رہے کہ کسی بھی ادارے کے ملازمین کی حیثیت شرعی طور پر اجیر خاص کی ہوتی ہے؛  کیوں کہ وہ وقت کے پابند ہوتے ہیں، اور  اجیر خاص  ملازمت کے مقررہ وقت پر حاضر رہنے سے اجرت (تنخواہ)  کا مستحق ہوتا ہے، اگر وہ  ملازمت کے اوقات میں  حاضر نہیں  رہا یا تاخیر سے آیا  تو اس   غیر حاضری اور تاخیر کے بقدر تنخواہ  کا وہ مستحق نہیں ہوتا،   اس معاملہ کا  اصل تقاضا تو یہ ہے کہ جب ملازم  کام نہ کرے تو اس کا معاوضہ بھی نہ لے، یا جتنی تاخیر سے آئے اس تاخیر کے بقدر تنخواہ وصول نہ کرے ، لیکن  شریعت نے طرفین کو اختیار دیا ہے کہ  تنخواہ کے بارے میں باہمی رضامندی سے چھٹی یا تاخیر  کی صورت میں جو جائز ضابطہ بناکر آپس میں طے کرلیں اس کی شرعاً بھی اجازت ہوگی۔مذکورہ تمہید کے بعد آپ کے سوال کا جواب عرض ہے! آپ کے سوال میں بنیادی طور پر دو باتیں ہیں، دونوں کا جواب الگ الگ درج ذیل ہے:(1) کمپنی کا کسی ملازم کی تین دن تاخیر کرنے پر ایک دن کی تنخواہ کی کٹوتی کرنا:اس کا  حکم یہ ہے کہ یہ ضابطہ شرعاً درست نہیں ہے، تین دن تاخیر سے آنے پر ایک پورے دن کی تنخواہ کاٹنا جائز نہیں ہے؛ اس لیے ملازم نے جتنا وقت دیا ہے اتنے وقت کی تو وہ تنخواہ کا مستحق ہے ،البتہ تنخواہ میں کٹوتی کے جواز کی صورت یہ ہے کہ  ملازم کی ماہانہ تنخواہ کو  اس کی ملازمت کے مکمل وقت (مثلا صبح 8 سےشام 5 بجے تک وغیرہ)میں تقسیم کردیا جائے پھر جس دن کوئی ملازم ملازمت کے وقت تاخیر سے آئے تو  اس کی تنخواہ  میں سے صرف اس تاخیر کے بقدر کٹوتی کی جاسکتی ہے۔(2) کمپنی کو کچھ وقت تاخیر سے آنے والے ملازم کی تنخواہ سے کٹوتی نہیں کرنی چاہیے:اس کا جواب یہ ہے کہ یہ معاملہ انتظامی نوعیت کا ہے، جیسا کہ تمہید میں ذکر ہوا کہ اجیر خاص ملازمت کے وقت میں حاضر ہونے سے تنخواہ کا مستحق ہوتا ہے، اگر تاخیر سے آئے  تو جس قدر تاخیر سے آئے اس قدر وہ تنخواہ کا حق دار نہیں ہوتا، البتہ اگر فریقین باہمی رضامندی سے کوئی جائز ضابطہ بنالیں تو اس کی اجازت ہے، لہذا اگر کمپنی ملازمین کے لیے ایسا کوئی ضابطہ بنالیتی ہے کہ ملازمت کے وقت شروع ہونے کے مثلاً دس یا پندرہ  تک تاخیر سے آنے کی گنجائش ہے اور اس کے بعد آنے والوں کی  کل تاخیر کے بقدر تنخواہ سے کٹوتی ہوگی تو یہ ضابطہ شرعاً جائز ہے، اور یہ کمپنی کی طرف سے تبرع اور احسان ہوگا، شرعاً ان کے ذمہ یہ لازم نہیں ہے۔مشکاۃ المصابیح  میں ہے:"وعن عمرو بن عوف المزني عن النبي صلى الله عليه وسلم قال: «الصلح جائز بين المسلمين إلا صلحاً حرم حلالاً أو أحل حراماً، والمسلمون على شروطهم إلا شرطاً حرم حلالاً أو أحل حراماً» . رواه الترمذي وابن ماجه وأبو داود وانتهت روايته عند قوله: «شروطهم»".(1/253، باب الافلاس والانظار، الفصل الثانی، ط؛ قدیمی)     فتاوی شامی میں ہے:"وليس للخاص أن يعمل لغيره، ولو عمل نقص من أجرته بقدر ما عمل، فتاوى النوازل.(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولا يشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لا يؤدي نفلاً، وعليه الفتوى ... (قوله: ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواة بدرهم وهو يعلم فهو آثم، وإن لم يعلم فلا شيء عليه، وينقص من أجر النجار بقدر ما عمل في الدواة".(6/70،  کتاب الاجارۃ، ط؛ سعید)شرح المجلۃ میں ہے: "لایجوز لأحد  أن یاخذ  مال أحد  بلا سبب شرعي".(1/264،  مادۃ: 97، ط؛ رشیدیہ)      البحر الرائق میں ہے:"وفي شرح الآثار: التعزير بالمال كان في ابتداء الإسلام ثم نسخ. والحاصل أن المذهب عدم التعزير بأخذ المال".(5/41، فصل فی التعزیر،  ط:  سعید) فقط واللہ اعلم
                                                  
عنوان: سود کے پیسے انکم ٹیکس میں دینا
سوال: بیاج (سود)کے پیسےکو انکم ٹیکس والوں کو دے سکتے ہیں؟
جواب: سو د کا  پیسہ، مالِ حرام ہے، سود  قطعی نصوص سے حرام ہے اس کا وصول کرنا ہی ناجائز ہے، اگر غلطی سے وصول کرلیا ہو تو اس کا حکم یہ ہے کہ اس کے  مالک کو لوٹادیا جائے اور اگر یہ ممکن نہ ہوتو ثواب کی نیت کے بغیر  صدقہ کردیا جائے۔ اور اگر غفلت یا لاعلمی میں  حکومتی ادارہ یا حکومتی بینک سے  سود وصول کرلیا گیا ہو تو انکم ٹیکس کی مد میں دینے کی گنجائش ہوگی۔  تاہم اس میں یہ ملحوظ رہے  انکم ٹیکس میں رقم دینے کے لیے سود لینا جائز نہیں ہوگا ، بلکہ سود لینے کا کبیرہ گناہ ہوگا۔ 'فتاوی شامی' میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له، ويتصدق به بنية صاحبه". (5/99، مَطْلَبٌ فِيمَنْ وَرِثَ مَالًا حَرَامًا، ط: سعید)وفیه أیضاً:"(ويجب رد عين المغصوب) ما لم يتغير تغيراً فاحشاً، مجتبى (في مكان غصبه)؛ لتفاوت القيم باختلاف الأماكن (ويبرأ بردها ولو بغير علم المالك) في البزازية: غصب دراهم إنسان من كيسه ثم ردها فيه بلا علمه برئ، وكذا لو سلمه إليه بجهة أخرى كهبة أو إيداع أو شراء".(6/ 182) فقط واللہ اعلم
                                                  
عنوان: دادا کی وراثت میں پوتوں کا حصہ
سوال: والد کی زندگی میں اگر بیٹے کا انتقال ہوجائے تو  اس کے بچوں کو دادا کی وراثت میں سے حصہ ملے گا یا نہیں ؟
جواب: وراثت کا استحقاق مورِث کی موت کے بعد  ثابت ہوتا ہے؛  اس لیے کسی شخص کے انتقال کے وقت اس کے جو ورثاء موجود ہوں  وہی اس کے وارث ہوتے ہیں، اس کی زندگی میں فوت ہونے والے اس کے وارث نہیں بنتے ، لہذا اگر کسی بیٹے کا انتقال والد کی زندگی میں ہی ہوجائے تو اس کے بچے (اپنے چچا کی موجودگی میں) اپنے دادا کی میراث میں شرعاً حق دار نہیں ہوں گے،  ایسی صورت میں اگر پوتے ضرورت مند ہوں اور دادا کو اندازا ہوکہ میرے بعد میرے بیٹے پوتوں کو  تبرعاً کچھ نہیں دیں گے تو دادا کو  چاہیے کہ وہ ایک تہائی ترکہ کے اندر اندر پوتوں کے لیے وصیت کرجائے، لیکن اگر دادا وصیت کے بغیر انتقال کرجائے تو اس کی وراثت میں پوتوں کا شرعاً کوئی حصہ نہیں ہوگا۔ ہاں اگر  مرحوم کے  بالغ ورثاء  مرحوم کےپوتوں کو اپنی رضامندی سے کچھ دے دیں تو یہ ان کی طرف سے تبرع واحسان ہوگا اور ثواب کا باعث ہوگا۔صحيح بخاري میں ہے  :"وقال زيد: «ولد الأبناء بمنزلة الولد، إذا لم يكن دونهم ولد ذكرهم كذكرهم، وأنثاهم كأنثاهم، يرثون كما يرثون، ويحجبون كما يحجبون، ولا يرث ولد الابن مع الابن»".(8/ 151،باب میراث ابن الابن، ط: دار طوق النجاہ)البحر الرائق   میں ہے:"وأما بيان الوقت الذي يجري فيه الإرث فنقول: هذا فصل اختلف المشايخ فيه، قال مشايخ العراق: الإرث يثبت في آخر جزء من أجزاء حياة المورث، وقال مشايخ بلخ: الإرث يثبت بعد موت المورث".(9/346 ، کتاب الفرائض، ط: رشیدیہ) فقط واللہ اعلم
                                                  
عنوان: انعامی بانڈ کا شرعی حکم
سوال: پرائز بانڈ  کی شرعی حیثیت کیا ہے؟ براہ کرام مجھے آگاہ کیجیے!
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے؛  کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے، اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ تعریف ایک حدیث میں ان الفاظ کے ساتھ آئی ہے ”کل قرض جر منفعةً فهو ربوا “یعنی ہر وہ قرض جو نفع کمائے وہ سود ہے ،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے ، ''جو ا'' جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔قرآنِ کریم میں ہے:﴿يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَل الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]      شرح معانی الآثار میں ہے:"عن عمرو بن يثربي، قال: خطبنا رسول الله صلى الله عليه وسلم فقال: «لا يحل لامرئ من مال أخيه شيء إلا بطيب نفس منه»".(2/313، کتاب الکراھۃ، ط: حقانیہ)حدیث مبارکہ میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»". (الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)الجامع الصغیر میں ہے:             "كل قرض جر منفعةً فهو ربا".(الجامع الصغیر للسیوطی، ص:395، برقم :9728، ط: دارالکتب العلمیہ، بیروت)      فتاوی عالمگیری میں ہے:"وهو في الشرع عبارة عن فضل مال لا يقابله عوض في معاوضة مال بمال".(3/ 117، کتاب البیوع، الباب التاسع فیما یجوز بیعہ وما لا یجوز، الفصل السادس فی تفسیر الربوٰ واحکامہ، ط: رشدیہ)      مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط؛ مکتبہ رشد، ریاض)أحکام القرآن  میں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه".      (احکام القرآن للجصاص، 1/ 398،  باب تحریم المیسر، سورۃ البقرۃ، ط: دار الکتب العلمیۃ بیروت - لبنان)فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".  (6 / 403، کتاب الحظر والاباحۃ، ط ؛ سعید) فقط واللہ اعلم
                                                  
عنوان: ڈیبٹ کارڈ پر ملنے والے ڈسکاؤنٹ کا حکم
سوال: بینک کے ڈیبٹ کارڈ پر اگر کسی جگہ ڈسکاؤنٹ ملے تو کیسا ہے؟
جواب: ڈیبٹ کارڈ پرملنے والے ڈسکاؤنٹ کودیکھا جائے کہ یہ ڈسکاؤنٹ بینک کی طرف سے ہے یا جس ادارے سے  چیز خریدی جارہی ہے(مثلاً : ہوٹل یاشاپنگ مالز وغیرہ) یہ رعایت اس ادارے کی جانب سے ہے،  اگر بینک کی طرف سے ڈسکاؤنٹ مل رہاہو تو یہ شرعاً سود کے زمرے میں شامل ہونے کی  بنا پر ناجائزہوگا،اور اگرمتعلقہ ادارے کی طرف سے یہ رعایت مل رہی ہو توجائز ہے۔ ایک تیسری صورت ہے کہ نہ تو بینک ڈسکاؤنٹ دیتا ہے نہ متعلقہ ادارہ (شاپنگ مال، یا ریسٹورنٹ وغیرہ) بلکہ جو ادارہ ڈیبٹ کارڈ بناتا اس کی طرف سے ڈسکاؤنٹ ملتاہے، اگر ایسی صورت ہو اور اس ادارے کے کل معاملات یا اکثر معاملات حلال کام اور حلال آمدن پر مشتمل ہوں تو بھی اس ڈسکاؤنٹ سے فائدہ اٹھانے کی اجازت ہوگی۔البتہ اگر یہ واضح نہ ہو کہ ڈسکاؤنٹ بینک طرف سے ہے یا متعلقہ ادارے کی جانب سے یا تیسرے ادارے کی جانب سے تب احتیاط اسی میں ہے کہ اس سہولت کو استعمال نہ کیا جائے۔فقط واللہ اعلم
                                                  
عنوان: بذریعہ بینک گھر خریدنا
سوال: کیا بینک سے لون لے کر رہنے کے لیے گھر خریدا جا سکتا ہے؟ اگر ہاں تو کون سے بینک سے؟ نیز گاڑی وغیرہ کے بارے میں بھی کیا حکم ہو گا؟
جواب: موجودہ کسی  بینک سے قرض لے کر گھر یا گاڑی خریدنا جائز نہیں ہے۔ فقط واللہ اعلم
                                                  
عنوان: آفس سے ملنے والے موبائل اور بیلنس کو اپنے ذاتی استعمال میں لانا
سوال: مجھے آفس سے موبائل ملا ہوا ہے اور سم بھی، 2000 کی سم لِمٹ limit ہے، اب میں صرف آفس کے استعمال کے لیے رکھوں تو 2000 استعمال نہیں ہوتے تو میں پرسنل میں ذاتی کال  بھی کرلیتا ہوں ،  شریعت کی روشنی میں راہ نمائی فرمادیں۔
جواب: 1۔۔اگر آفس والے  آپ کو یہ سہولت  آپ کے  ذاتی استعمال  کے لیے دیتے ہیں یعنی یہ آپ کی تنخواہ کا حصہ ہو تو آپ کی مرضی جس طرح چاہیں استعمال کریں۔2۔۔  یہ سہولت صرف آفس کے کام کے لیے ملی ہو، یعنی آفس والے یہ کہہ کر دیں کہ یہ صرف آفس کے کام کے لیے دیے جاتے ہیں تو اس صورت میں آپ اسے اپنے ذاتی استعمال میں نہیں لاسکتے، اگرچہ یہ مکمل 2000 روپے آفس کے کام میں استعمال نہ ہوں اور بچ جائیں۔3۔۔ یہ سہولت آپ کو آفس اور ذاتی استعمال دونوں کے لیے دی گئی ہو، تو اس صورت میں آپ اسے آفس اور ذاتی دونوں کاموں میں استعمال کرسکتے ہیں۔4۔۔ آفس والے یہ کہیں کہ یہ سہولت آفس کے کام کے لیے ہے، لیکن اگر اس میں سے کچھ  بچ جائے تو آپ استعمال کرسکتے ہیں تو اس صورت میں بھی آپ باقی ماندہ کو اپنے ذاتی کام میں لاسکتے ہیں۔فقط واللہ اعلم
                                                  
عنوان: بٹ کوائن کی بیع و شراء کا حکم
سوال: بٹ کوئن (bit coin) کی بیع و شراء جائز ہے یا نہیں؟ اسے حاصل ہونے والا نفع حلال ہے یا حرام؟
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت سے گریز چاہیے۔فقط واللہ اعلم
                                                  
عنوان: دعوت وغیرہ کرانے کی تعزیر کرانا اور وہ کھانا کیسا ہے؟
سوال: دعوت وغیرہ کرانے کی تعزیر کرانا اور وہ کھانا کیسا ہے?
جواب: تعزیر  مالی(مالی جرمانہ )شرعاً جائز نہیں ہے، مالی جرمانہ کے ناجائز ہونے کامطلب یہ نہیں ہے کہ صرف پیسوں کے ذریعے جرمانہ لینا ناجائز ہے،  بلکہ اس کا مطلب یہ ہے کہ  کوئی بھی مملوکہ چیز  خواہ وہ سامان ہو یا نقدی ہو، یا مویشی وغیرہ ، غرض کوئی بھی چیز جو قیمت رکھتی ہو اس کو جرمانہ میں لینا تعزیر بالمال کے زمرے میں آتا ہے؛ اس لیے دعوت وغیرہ کی تعزیر کرنا اور اس دعوت کا کھانا شرعاً درست نہیں۔"والحاصل أن المذهب عدم التعزير بأخذ المال"۔ ( كتاب الحدود، باب التعزير ۴/ ٦۱ ط: سعيد)فقط واللہ اعلم
                                                  
عنوان: سودی قرض لینے کا حکم
سوال: اگر کسی شخص نے بینک سے قرضہ لیا تو جب بینک اس کو قرضہ پر رقم دے گا تو وہ دی ہوئی رقم بھی حرام ہوگی یا صرف اس شخص کا بینک سے قرضہ لینے کا عمل ناجائز ہوگا اور جو وہ اس پر سود دے گا وہ مال حرام ہوگا؟
جواب: سودی معاملہ اور سودی لین دین پر قرآن وحدیث میں سخت وعیدیں آئی ہیں ،اور سودی لین دین قرآن وحدیث کی رو سے حرام ہے۔نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں؛ اس لیے سودی معاہدہ کرنااور سود کی بنیاد پر قرضہ لینا جائز نہیں ہے۔تاہم اگر کوئی شخص بینک سے قرض لیتا ہے تو نفسِ قرض کی رقم  حرام نہیں کہلائے گی ، البتہ اس کامعاہدہ اور سود دینے کا عمل  ناجائز وحرام ہوگا۔فقط واللہ اعلم
                                                  
عنوان: نا جائز رقم کا مصرف
سوال: میں آڈٹ آفیسر ہوں، محکمہ صحت کاآڈٹ مجھےحوالاکیا گیا۔تمام اشیاءکوحکومتی معیارکےمطابق پایا، ذرہ برابرکمی نہ پائی۔حکومت کی مقررشدہ رقم بھی صحیح طورپرلگائی گئی ہے۔صحت کےافسران بالانےفیکٹریوں کورقم اداکرتےوقت کمپنیوں سےان کےمنافع میں کمیشن لیا، اسی کمیشن کو آڈٹ آفیسر، ہیلتھ  آفیسر وغیرہ میں فیصدکےاعتبارسےتقسیم کیاگیاہے، جب میں نےآڈٹ مکمل کیا، تمام چیک کیا، حکومت کی رپورٹ تیارکی تورخصتی کےوقت مجھےاعشاریہ5فیصد کےحساب سےدس لاکھ روپےدیے۔اگرمیں نہ لیتا تو وہ اس رقم کوآپس میں تقسیم کرتے۔اس لیےمیں نےان سےلے لی، لیکن اپنےساتھ محفوظ رکھاہے۔اب سوال یہ ہے کہ یہ رقم حکومت کی نہیں ہے کہ میں خزانہ میں جمع کروں اورنہ ان فیکٹریوں کاپتا معلوم ہے، جن سےان کےمنافعےمیں کمیشن لیاگیاہے تویہ رقم میراحق بن سکتاہے؟  میں اپنےاستعمال میں لاؤں؟ اگرمیراحق نہیں تواس رقم کو کس مد میں استعمال کروں؟
جواب: محکمہ صحت کے افسرانِ بالا نے فیکٹری مالکان سے جو کمیشن وصول کیا وہ بطورِ رشوت وصول کیا ،ان کے لیے یا آپ کے لیے کچھ بھی لینا جائز نہیں تھا،  لیکن جب آپ نے وہ رقم وصول کر لی تو اب  اس کو اس کے اصل مالک تک  پہنچانا ضروری ہے اور اگر اصل مالک تک پہنچانا ممکن نہیں ہے تو کسی غریب مستحق کو بلانیتِ ثواب دے دیجیے۔ فقط واللہ اعلم
                                                  
عنوان: نرینہ اولاد نہ ہونے کی صورت میں بہن بھائی بھی وارث ہوں گے
سوال: شاہد نے دوکان بیچی 20لاکھ میں، 10 لاکھ وصول کرلیے اورقضاءِ الہی سے انتقال کر گیا ۔پس ماندگان میں دو بیٹیاں اور بیوہ ہے۔ دوکان والے کہتے ہیں کہ بقایا  دس لاکھ لو اور رجسٹری کروادو ۔شاہد کے بہن اور بھائی آگئے اور بیوہ سے اپنے حصے کا مطالبہ کر دیا۔ کیاان کا مطالبہ درست ہے؟ شریعت کے مطابق راہ نمائی فرما دیں!
جواب: مرحوم کے ورثاء میں نرینہ اولاد نہ ہونے کی صورت میں مرحوم کے بہن بھائی بھی وارث ہوں گے،لہذا اگر مذکورہ دکان فقط شاہد مرحوم کی ملکیت تھی اور وہ اپنی زندگی میں فروخت کرکے آدھی رقم وصول کرچکاتھااور آدھی رقم خریداروں پر باقی ہے،تو یہ کل رقم مرحوم کے ترکہ میں شامل ہوگی،مرحوم کے ورثاء میں ان کی بیوہ ،دونوں بیٹیاں اور بہن بھائی شامل ہیں اوریہ ترکہ  تمام ورثاء میں ان کے شرعی حصوں کے مطابق تقسیم ہوگی۔نیز اگر مرحوم کے والدین حیات ہیں تو وہ بھی مرحوم کے ترکہ میں وارث ہونگے ۔لہذاوالدین کی صراحت اوربہن ،بھائیوں کی تعداد لکھ کر وراثت کی تقسیم کی صورت دوبارہ دریافت کرلیں۔فقط واللہ اعلم
                                                  
عنوان: Pakistan Engineering Council کا سرٹیفکیٹ بیچنا
سوال: Pakistan Engineering Council cards and supervisory certificate  کیا یہ  جائز ہے کہ ہم اپنا کارڈ بیچ دیں؟
جواب: Pakistan Engineering Council  ایک سرکاری ادارہ ہے جو کہ پاکستان کے انجینئرز   کا ریکارڈ  رکھنے کے ساتھ ان کو  انٹرویوز  کے بعد  مہارت کے سرٹیفکیٹ  جاری کرتا ہے۔ اور نئے انجینیرز کو رجسٹریشن کارڈ فراہم کرتا ہے۔اگر آپ کی مراد سرٹیفکیٹ بیچنے سے یہ ہے کہ کسی انجینئر کا سرٹیفکیٹ کوئی دوسرا انجینئر استعمال کرے تو یہ جائز نہیں؛ اس لیے کہ یہ سرٹیفکیٹ کسی خاص انجینئر کو اس کی صلاحیتوں کو جانچنے کے بعد ادا کیے جاتے ہیں، جو کہ اس کی صلاحیتوں کا اعتراف ہے۔لہذا  یہ سندات  کسی اور کو بیچنا کہ کوئی اور انجینئر   ان کو دکھا کر کہیں کام کا آرڈر لےلے دھوکا ہے ۔ نیز  کسی ادارے سے آرڈر لینے کے لیے ایسے انجینئر ز کا سرٹیفکیٹ دکھانا جو کہ آرڈر لینے والی کمپنی کے ملازمین نہ ہوں اور ان کو اپنا ملازم ظاہر کرکے آرڈر لینا  جھوٹ اور ناجائز ہے۔فقط واللہ اعلم
                                                  
عنوان: ٹریول ایجنسی میں کام کی ایک صورت کا حکم
سوال: 1. ٹریول & ٹورز (حج و عمرہ و دیگر ٹورزم) کا کام کرنا کیسا ہے؟2. نومبر ٢٠١٦ سے میں نے اپنے محلے کے قریبی ساتھی (عبدالوہاب بھائی) کے ساتھ جن کی ٹریول ایجنسی ہے جس میں حج و عمرہ و دیگر کام ہوتے ہیں اور وہ ٢٠١٠ سے یہ خدمت انجام دے دہے ہیں۔ ان کے ساتھ حج و عمرہ کا کام سیکھنے کے ارادے سے ان کے آفس میں کام شروع کیا،  گزشتہ سال حج سے پہلے ان سے کام کے حوالے سے بات چیت ہوئی اور ان کے ساتھ کام کرنے کا ارادہ ظاہر کیا جس پر انہوں نے بھی رضامندی ظاہر کی لیکن ابتداءً  کوئی  معاملات طے نہیں ہوئے تھے کہ میں ان کے ساتھ کس حیثیت سے کام کروں گا۔ اس وقت ارادہ یہ تھا کہ ان کے ساتھ ایک سال میں کام سیکھ کر اپنا ذاتی کام شروع کروں گا،  لیکن بعد میں مدرسہ کی پڑھائی اور دیگر مشغولیات کی وجہ سے ارادہ یہ ہوا کہ پڑھائی  کے زمانے تک تو ساتھ کام کروں پھر فراغت کے بعد مشورہ کرکے آگے شروع کروں، اس پر بھی انہیں کوئی اعتراض نہیں. جب میری طرف سے دسمبر میں پہلا گروپ عمرہ پر گیا تو اس میں ١٢ ہزار روپے کا نفع ہوا، اس پر میں نے مکمل رقم انہیں پیش کرکے کہا: آپ سے کام سیکھا ہے، آپ کا زیادہ حق ہے، آپ جو دیں گے منظور ہے تو انہوں نے کہا کہ یہ آپ کا پہلا کام ہے یہ پوری رقم (١٢ ہزار) آپ رکھ لو،  آئندہ جو بھی ہوگا اس میں ٥٠ ٥٠ فیصد کرلیں گے۔ اس وقت میری حیثیت نہ ان کے ساتھ شریک کی ہے، کیوں کہ میری کوئی انویسٹمنٹ نہیں) اور نہ ملازم کی ہے (کیوں کہ میری کوئی  تنخواہ مقرر نہیں ہے) اس کے باوجود صرف تعلق کی بنیاد پر انہوں نے مجھے اپنے آفس کی تمام تر چیزیں استعمال کرنے کا مکمل اختیار دے رکھا ہے۔ میں ان کے آفس میں ان کی جگہ، آفس کی چیزیں استعمال کررہا ہوں اور ان کی طرف سے اس پر کسی معاوضے کا بھی مطالبہ نہیں، اس کے علاوہ میرے لیے آفس آنے جانے کا بھی کوئی وقت متعین نہیں، نہ میں کسی کام کا پابند ہوں۔ اگر بغیر اطلاع بھی نہ جاؤں تو کوئی  سوال نہیں، لیکن اکثر اوقات نہ جانے پر اطلاع کردیتا ہوں۔ نماز کے معاملے میں وہ بھی پابند ہیں؛ اس لیے الحمدللہ نماز کے اوقات کی بھی پابندی رہتی ہے اور امتحان، جائزے اور دیگر مدرسہ کی مشغولیت میں بھی چھٹی پر ان کی طرف سے کوئی  پابندی نہیں ہے۔ بحیثیت طالب علم وہ اور دوسرے آفس کے ساتھی بھی عزت و اکرام کرتے ہیں۔ اب آئندہ سال کے لیے انہوں نے عمرہ کا کام میرے اور ایک دوسرے آفس کے ساتھی کے حوالے کرنے کا ارادہ ظاہر کیا ہے کہ اب کام کچھ سمجھ آگیا ہے تو اب ہم براہ راست کام کریں۔ اس کے علاوہ حج کے کام میں بھی میری کوئی شرکت نہیں ہے، لیکن اس سال جو حاجی میرے توسط سے جائیں گے تو ان سے حاصل شدہ نفع میں بھی مجھے متعین حصہ دیا جائے گا جو اب تک بیان نہیں کیا گیا، نہ میں نے ان سے کسی نفع کا مطالبہ کیا۔ تو یہ منافع کس عوض میں ہوگا اور کیا یہ لینا میرے لیے جائز ہے؟ ابتداءً حج و عمرہ کا کام ساتھ کرنے کی بات ہوئی تھی، لیکن ٹریول ایجنسی میں اور بھی کام ہوتے ہیں، مثلاً دبئی ٹورز، ویزہ اور بیرون و اندرون ممالک کے ٹکٹ وغیرہ۔  اگر وہ میری محنت سے جاری ہوں یا میں حج و عمرہ و دیگر ٹورزم کے کام ہوٹل وغیرہ کی عدم موجودگی یا ریٹ میں فرق کی وجہ سے دوسرے ٹور آپریٹرز سے کرواتا ہوں تو اس سے حاصل شدہ نفع میں بھی شرکت ہوگی یا مکمل نفع میرا ہوگا؟خلاصہ سوال یہ کہ میں محض کام سیکھنے کے لیے وہاں ہوں،  ملازمت کا کوئی معاہدہ نہیں ہوا ہے۔ مالکان نے پہلی مرتبہ میں میرے کام سے حاصل ہونے والے نفع کو مجھے ہی دے دیا تھا اور پھر آئندہ میرے کام سے حاصل ہونے والا نفع آدھا آدھا کرنے کا کہا۔ براہ کرم تفصیلی طور پر بتادیں کہ مکمل نفع یا یا نفع کی یہ شرکت کس اعتبار سے ہے اور آئندہ  کے لیے معاملات کس طور پر طے کیے جائیں؟ اور اگر کوئی  معاہدہ کریں تو اس کی شرعی اعتبار سے کیا صورت ہوگی؟
جواب: ٹریول ایجنسی کا کام اگر شرعی حدود و قیود کی رعایت کے ساتھ کیا جائے تو یہ کام کرنا شرعاً جائز ہے اور اس میں کوئی حرج نہیں۔آپ نے چوں کہ اب تک اس کاروبار میں کوئی انویسمنٹ نہیں کی ہوئی ، اس لیے  آپ اب تک اس کاروبار میں شریک نہیں اور نہ آپ بطورِ شریک اس کاروبار سے حاصل ہونے والے نفع کے حق دار ہیں،  البتہ اگر آپ اسی دفتر میں کام کرنا چاہتے ہیں تو اس کی ایک صورت یہ ہو سکتی ہے کہ آپ کمیشن پر کام کریں یعنی آپ کے ذریعہ ادارے کی جتنی سیل ہو گی اُس کے منافع میں سے ایک طے شدہ فیصد آپ کے لیے متعین ہو ، یہ صورت اختیا کرنا  شرعاً جائز ہے، اس میں کوئی حرج نہیں۔ فقط واللہ اعلم
                                                  
عنوان: وراثت کی تقسیم سے پہلے کسی وارث کا دوسرے ورثاء کا حصہ خریدنا
سوال: کیا کوئی وارث بقیہ وارثوں کا حصہ زمین تقسیم سے پہلے خرید سکتا ہے؟ اگر خرید سکتا ہے تو  آیا اپنا حصہ رقم منہا کرکے یا پھر کل قیمت کے ساتھ؟
جواب: کسی شخص کے انتقال کے بعد ا س کے کل متروکہ ترکہ میں اس کے تمام ورثاء  کا حق متعلق ہوجاتا ہے اور وہ سب  ترکہ میں  اپنے اپنے حصوں کے بقدر شریک ہوجاتے ہیں،  اگر کوئی وارث  دوسرے وارثوں کا حصہ تقسیم سے پہلے خریدنا چاہتا ہے تو  دیگر ورثاء کی رضامندی سے خرید سکتا ہے،  پھر متروکہ جائیداد میں جس قدر حصہ اس کا اپنا ہے وہ تو اس کی ملکیت ہے،اب  اسے دوسرے ورثاء کا حصہ خریدنے کے لیے اپنے حصہ کے علاوہ صرف  ان کے حصوں کے بقدر رقم ادا کرنی ہوگی۔فتاوی شامی میں ہے:" (وكل) من شركاء الملك (أجنبي) في الامتناع عن تصرف مضر (في مال صاحبه)؛ لعدم تضمنها الوكالة (فصح له بيع حصته ولو من غير شريكه بلا إذن".وفی الرد: "فبيع كل منهما نصيبه شائعا جائز من الشريك والأجنبي" . (4/300، کتاب الشرکۃ، ط؛ سعید)فقط واللہ اعلم
                                                  
عنوان: بیوہ کا ترکہ میں حصہ
سوال: والد صاحب کے انتقال کے بعد ان کی جائیداد میں والدہ کا حصہ ہوتا ہے، اگر ہاں تو کتنا؟
جواب: والد صاحب کے انتقال کے بعد ان کی جائیداد میں  والدہ (یعنی ان کی بیوہ ) کا حصہ ہوتا ہے، اولاد موجود ہوں تو بیوہ کو حقوقِ متقدمہ (تجہیزوتکفین، وصیت اور قرض) کی ادائیگی کے بعد  کل ترکہ کا آٹھوں حصہ ملتا ہے،اور اگر  مرحوم کی کوئی اولاد  موجود نہ ہو تو   اس صورت میں اس کی بیوہ کو حقوقِ متقدمہ کی ادائیگی کے بعد کل مال کا چوتھائی حصہ ملتا ہے۔فقط واللہ اعلم
                                                  
عنوان: ایزی پیسہ اکاؤنٹ سے بل ادا کرنے یا رقم کی منتقلی پر ملنے والے نفع کا حکم
سوال: درج ذیل سہولتوں سے استفادے کا کیا حکم ہے؟1۔ایزی پیسہ ریٹیلر اکاؤنٹ کے ذریعہ بل کی ادائیگی کرنے پر ساڑے چار روپے اکاؤنٹ میں آتے ہیں۔2۔ایزی پیسہ اکاؤنٹ سے اپنے نمبر پر لوڈ کرنے سے ایک ہزار منٹس۔ایس ایم ایس۔انٹرنیٹ دیتے ہیں۔مثلاً اپنے نمبر پر اپنے ایزی پیسہ اکاؤنٹ سے سو روپے سے زائد لوڈ کرنے پر ہزار منٹس۔ ایس ایم ایس اور انٹرنیٹ دیتے ہیں۔
جواب: ایزی پیسہ اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرے تو یہ بھی درست ہوگا، اور ایسی صورت میں اگر ایزی پیسہ اکاؤنٹ سے اپنے بجلی، فون وغیرہ کے بل کی ادائیگی کرنے پر اکاؤنٹ میں کچھ پیسے اکاؤنٹ میں آتے ہوں یا  اپنے نمبر یا  کسی دوسرے کے نمبر پر لوڈ کرنے سے کمپنی جو فری منٹس، میسج  اور انٹر نیٹ کی ایم بی وغیرہ دے تو اس کے استعمال کی بھی گنجائش ہوگی۔لیکن  اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے تو چوں کہ ایزی پیسہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا جائز نہیں ہوگا۔واضح رہے کہ عموماً ''ایزی پیسہ اکاؤنٹ'' دوسری صورت کا ہوتاہے ؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کمپنی پہلی صورت کے مطابق '' ایزی پیسہ اکاؤنٹ'' کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔ فقط واللہ اعلم
                                                  
عنوان: پانی بیچنے کا کاروبار کرنا
سوال: پانی بیچنے  کا کام(جو آج کل مختلف کمپنیاں کر رہی ہیں ) جائز  ہے؟
جواب: اپنے مملوکہ پانی  کو  یا  پانی کو کسی برتن وغیرہ میں محفوظ کرنے کے بعد اس کو فروخت کرنا شرعاً جائز ہے، لہذا مختلف کپمنیاں جو پانی کو  فلٹر وغیرہ کرکے  بوتلوں میں  بھر کر فروخت کرتی ہیں شرعاً یہ جائز ہے۔ فقط واللہ اعلم
                                                  
عنوان: ادائیگی رقم کی تاخیر کی صورت میں تعزیری صورت کیا ہو؟
سوال: قرعہ میں اگر کوئی ساتھی ماہانہ رقم کی ادائیگی  میں تاخیر کرتا ہے تو وقت پر اداکرانے کے لیے شرعاً  تعزیری صورت کیا ہے؟
جواب: مذکورہ معاملہ کا تعلق انتظامی امور سے ہے، منتظمین جس صورت کو مناسب سمجھیں وہ اختیار کر سکتے ہیں، بس ایک بات کا خیال رہے کہ عموماً بر وقت رقم کی وصولی کے لیے مالی جرمانہ عائد کر دیا جاتا ہے جو کہ  نا جائز ہے اس کے علاوہ کوئی جائز صورت اختیار کی جائے۔الدر المختار وحاشية ابن عابدين (رد المحتار) (4/ 61)
"وفي شرح الآثار: التعزير بالمال كان في ابتداء الإسلام ثم نسخ. اهـ". فقط واللہ اعلم
                                                  
عنوان: مضاربت میں راس المال کی واپسی میں تاخیر کے باعث اضافی رقم کا مطالبہ کرنا
سوال: میں نے ایک سوال بھیجا تھا جو یہ تھا:میرے پیسے زید کے پاس بطور مضاربت عرصہ سات آٹھ سال رہے ، زید بکر سے کاروبار کراتارہا اور جو منافع ملتا مجھے بھی زید دیتا رہا، لیکن گزشتہ جنوری میں بکر ایک حادثے میں ملک سے باہروفات پاگئے. کچھ دن بعد زید نے مجھے بلا کر کہاکہ میں تین چار ماہ میں آپ کے پیسے واپس کردوں گا، باقی نظام اب چلنا مشکل ہے. چوں کہ یہ پیسے جو منافع کے آتے تھےگھر کے کرایہ کے لیےتھے متبادل میرے پاس کوئی ترتیب نہیں ہے؛ لہٰذا میں نے ان سے کہاکہ آپ مجھے ماہانہ دس ہزار روپے میعاد پورے ہونے تک دیتے جائیں؛ تاکہ میں کرایہ دیتارہوں اور یہ رقم میرے راس المال ہی سے کاٹی جائے گی۔ ہوا یہ کہ میں نے ان کو بھی آفر دی کہ اگر وہ کاروبار چلاسکتے ہیں تو بھی مجھے اعتراض نہیں ، بس صرف میرےگھرکےکرایہ کی رقم نکلے، باقی ا بھی آ پ بے شک رکھیں، لیکن وہ نہیں کرسکے، اور بات ہماری رمضان تک پوری رقم واپس کرنے پر رکی. چوں کہ تادمِ تحریر وہ پوری رقم واپس کرنے میں ناکام رہے ہیں، کچھ اب بھی بقایا ہے، میں نے درمیان میں ان کو باربار کہا کہ میں اب کوئی رقم نہیں کاٹوں گا ؛ کیوں کہ اگر آپ بروقت یہ رقم دیتے تو میں متبادل انتظام کرتا، وہاں سے مجھےکرایہ ملتا، لیکن اب میں نے شروع مہینے سے جتنا کرایہ دیا ہے وہ ساری رقم آپ اصل رقم کے علاوہ دیں گے ؛ کیوں کہ آپ نے مجھے نقصان دیا ہے. اگر آپ وعدے کے مطابق رقم دیتے تو چالیس ہزار بے شک کم دیتے، لیکن اب تو سات ماہ گزرگئے اور آپ نے رقم واپس نہیں کی تو جو سات ماہ کا کرایہ میں نے دیا ہے وہ میں اب نہیں کاٹوں گا ، آپ اس رقم کے علاوہ دیں گے؛ کیوں کہ منافع کی بات تو اب ہے ہی نہیں، لیکن آپ مجھے نقصان بھی نہ دیں ۔ اب میری راہ نمائی فرمائیں اس بارے میں کہ اس نےکیے گئے وعدے کے مطابق رقم واپس نہیں کی، بلکہ چار ماہ اوپر ہوگئے اور میں کرایہ دیتا رہا ، میں نے بروقت اس کو کہابھی کہ آپ پیسے پورے کریں ورنہ میں آئندہ کرایہ آپ ہی سے لوں گا ؛کیوں کہ میرے پاس گنجائش نہیں ، کیا میں ان سے اس کرایہ میں دی گئی رقم کے مطالبے میں حق بجانب ہوں؟ اور اس رقم کو لینے کا حق دار بنتا ہوں یانہیں؟اس کا جواب یہ ملا:جواب:  بصورتِ مسئولہ اگر کاروبار میں کوئی حقیقی نقصان نہ ہوا ہو تو آپ صرف اپنی اصل رقم لینے کے حق دار ہیں ،اس کے علاوہ اضافی رقم لینےکاحق نہیں ہے ۔ او ر اگر کاروبار میں کوئی نقصان ہوا ہو تو اس میں آپ کو بھی اپنے سرمائے کے بقدر شریک ہونا ہوگا۔ اگر زید نے مالی وسعت کے باوجود رقم لوٹانے میں تاخیر کی اور ٹال مٹول سے کام لیا تو زید کا یہ فعل شرعاً ناروا اور ظلم ہے۔ فقط واللہ اعلماب میری گزارش یہ ہے کہ  میری اصل رقم تو چار لاکھ ہی ہے،  اور میں اس سے زیادہ لینانہیں چاہتا جو  سود کے زمرے میں آتا ہو ،لیکن جو رقم مجھے بر وقت نہ ملی اور مجھے اور اس سے مجھے نقصان پہنچا تو زائد رقم لے کر میں اس سے اپنے نقصان کا ازالہ کرنا چاہتا ہوں، اس رقم کے بغیر تو مجھے چار لاکھ کی واپسی نہ ہوگی، بلکہ تین لاکھ بیس ہزار کی ہوئی، تو یہ زائد رقم لینا میرے لیے جائز ہے یا نہیں؟
جواب: زید نے آپ کو راس المال  (سرمائے) کی واپسی میں جو  تاخیر کی، اس تاخیر  کی وجہ سے آپ اس سے  اپنےنقصان کی تلافی کا مطالبہ نہیں کرسکتے۔الدر المختار وحاشية ابن عابدين (رد المحتار) (4/ 61)
"وفي شرح الآثار: التعزير بالمال كان في ابتداء الإسلام ثم نسخ." اهـ. فقط واللہ اعلم
                                                  
عنوان: اسکول کا لیٹ فیس ادا کرنے پر جرمانہ وصول کرنا
سوال: اس بارے میں راہ نمائی فرمائیں کہ ہمارا ایک پرائیویٹ سکول ہے، جس میں مناسب فیس کے ساتھ بچوں کو تعلیم کے مواقع فراہم کیے  جاتے ہیں، والدین پر سے فیس کے بوجھ کو کم سے کم رکھنے کے لیے ہم نے فیس کی مقدار بہت کم رکھی ہے جس میں اگر طلبہ فیس تاخیر سے جمع کروائیں تو ہمارے ماہانہ بل وغیرہ بھی ادا کرنا مشکل ہو جاتا ہے ۔ تو ہم نے فیس جمع کروانے کے لیے لازم کر دیا کہ والدین بینک میں فیس جمع کروائیں گے۔اور بینک میں سکول کے اکاؤنٹ پر ہم نے بینک کے ذریعے فیس تاخیر پر یومیہ کچھ اضافی جرمانہ لگوایا ہے، یعنی اگر ووالدین ایک دن دیر سے جمع کروائیں تو دس روپے اور دو دن کی تاخیر پر بیس روپے۔  اور مقصد یہ پیش نظر تھا کہ والدین اس کی وجہ سے جلدی فیس جمع کروئیں گے۔ لیکن اب سائل کو اس حوالے سے کچھ تذبذب ہے کہ شرعاً اس جرمانے کی کیا حیثیت ہے؟ اس حوالے سے شرعی راہ نمائی فرما کر ممنون فرمائیں۔ اور اگر کوئی متبادل اس سے بہتر صورت ممکن ہو تو ضرور راہ نمائی فرمائیں؛ تاکہ ہم تعلیم جیسی عظیم دولت کے فروغ میں کسی بھی غیر شرعی صورت سے اجتناب کر سکیں۔
جواب: فیس کی ادائیگی میں  تاخیر پرمالی  جرمانہ لگانا شرعاً جائزنہیں ہے، فیس کی جلد وصول یابی کے لیے مالی جرمانہ کے علاوہ کوئی اور  صورت اختیار کی جاسکتی ہے، مثلاً: سرپرستوں ے کہا جائےکہ مقررہ وقت پر فیس نہ جمع کرانے کی صورت میں کلاس میں بیٹھنے کی گنجائش نہیں ہوگی یا اس سے ملتی جلتی کوئی صورت اختیار کی جاسکتی ہے۔"والحاصل أن المذهب عدم التعزير بأخذ المال". ( كتاب الحدود، باب التعزير ۴/ ٦۱ ط: سعيد)فقط واللہ اعلم
                                                  
