عنوان: اگر زمین پر کوئی دعویدار نکل آیا تو بائع دوگنی قیمت دینے کا پابند ہوگا شرط لگانا
سوال: ایک آدمی زمین خریدتا ہے اور فروخت کرنے والے سے کہتاہے کہ اگر اس زمین پر کسی نے دعویٰ کرلیا تو مجھے اس کی دوگنا قیمت دیں گے تو سال دو سال بعد زمین پر کسی نے دعویٰ کرلیا ،کیا اس کی دوگنی قیمت لینا جائز ہے؟
جواب: صورتِ  مسئولہ میں خریدار کی جانب سے زمین کی دوگنی قیمت دینے کی شرط لگانا شرط فاسد ہے، لہذا اس شرط کے ساتھ زمین فروخت کرنا شرعاً درست نہیں، جب معاملہ ناجائز ہے تو دوگنی قیمت بھی ناجائز ہے۔ فقط واللہ اعلم
                                                  
عنوان: بز ٹریک (BIZZTREK) ایپلیکیشن کا حکم
سوال: ’’بز ٹریک ایپلیکیشن‘‘  کے بارے میں کیا حکم ہے؟  اس میں فوریکس ٹریڈنگ کی جاتی ہے، حلال حرام کے اعتبار سے بھی  بتادیجیے ، یہ کمپنی BIZZTREK کے نام سے مشور ہے ۔
جواب: ’’BIZZTREK‘‘  ایک آن لائن تجارتی پلیٹ فارم ہے جس میں آن لائن خرید وفروخت کے ساتھ کاروباری تشہیر بھی کی جاسکتی ہے، اس ایپ میں جس کام سے متعلق شرعی حکم درکار ہو اس کے طریقہ کار کی تفصیل بھیج کر جواب معلوم کیا جاسکتا ہے، البتہ مذکورہ ایپ میں جو ’’فاریکس ٹریڈنگ‘‘  کی جاتی ہے وہ شرعاً جائز نہیں ہے۔ فاریکس ٹریڈنگ کی تفصیل اور اس کی اقسام اور ان کے شرعی حکم کے لیے درج ذیل لنک پر جامعہ کا فتوی ملاحظہ فرمائیں :فاریکس ٹریڈنگ کا حکمفقط واللہ اعلم
                                                  
عنوان: ایک بیٹے کے لیے دفتر کی وصیت
سوال: زید کے والد کا دفتر تھا جو کرایہ پر دیا گیا تھا،  دفتر زید کے نام پر تھا،  آفس کا کرایہ زید اور اس کے والد کے مشترکہ بینک اکاؤنٹ میں آتا تھا،  زید کے والد اس رقم کو اپنے زندگی بھر خود استعمال کرتے تھے، زید کی والدہ کے مطابق، زید کے والد نے اپنے اہلِ  خانہ کے سامنے کہا تھا کہ میں اپنی زندگی کےدوران دفتر کے کرایہ کی یہ رقم استعمال کروں گا، اور میری موت کے بعد دفتر اور کرایہ کی رقم زید کی ہوگی۔ زید کے والد کا انتقال ہوگیا ہے۔ زید کا ایک بھائی اور ایک بہن ہے اور اس کی والدہ بھی زندہ ہیں۔ کیا اب دفتر اور اس کے کرائے کی رقم زید کی ملکیت ہے، یا یہ تمام ورثا کی ملکیت ہے؟
جواب: صورتِ  مسئولہ میں جب دفتر زید کے والدکا تھا اور مکمل قبضہ اور تصرف بھی اُن ہی کا تھا تو صرف زید کے نام پر کرنے سے زید اس دفتر کا مالک نہیں بنا تھا۔زید کے والد کے مذکورہ الفاظ ’’میں اپنی زندگی کےدوران دفتر کے کرایہ کی یہ رقم استعمال کروں گا، اور میری موت کے بعد دفتر اور کرایہ کی رقم زید کی ہوگی‘‘ وصیت ہے،  اور وارث کے حق میں وصیت نافذ ہونے کے لیے دیگر ورثاء کی اجازت ضروری ہے، اگر دیگر تمام ورثہ عاقل و بالغ ہیں اور انہوں نے اجازت دی تو یہ وصیت نافذ ہوجائےگی، اور دفتر اور کرایہ کا مالک زید ہوگا۔ اگر کچھ بالغ ہیں کچھ نابالغ اور بالغ اجازت دیتے ہیں تو ان کے حق میں نافذ ہوجائے گی۔  اور اگر دیگر ورثاء نے اجازت نہیں دی تو وصیت نافذ نہیں ہوگی،  بلکہ کالعدم ہوجائے گی اور تمام ورثاء کا اس دفتر اور اس کے کرایہ میں حصہ ہوگا۔الدر المختار وحاشية ابن عابدين (رد المحتار) (5 / 689):
"جعلته باسمك فإنه ليس بهبة".الدر المختار وحاشية ابن عابدين (رد المحتار) (5 / 690):
"(وتتم) الهبة (بالقبض) الكامل".الدر المختار وحاشية ابن عابدين (رد المحتار) (6 / 656):
"(إلا بإجازة ورثته)؛ لقوله عليه الصلاة والسلام: «لا وصية لوارث إلا أن يجيزها الورثة»، يعني عند وجود وارث آخر كما يفيده آخر الحديث". فقط واللہ اعلم
                                                  
عنوان: شوہر، بھائی اور بہن وارث ہیں
سوال: سسر نے اپنی بہو کو مکان بنوا کر دیا تھا۔ سسر صاحب اور خاتون کے والدین سب وفات پا چکے ہیں، اب خاتون خانہ کا بھی انتقال ہو گیا ہے۔ اس مرحومہ کی کوئی اولاد نہیں ۔خاوند نے دوسری شادی کر لی ہے، مرحومہ کی بہنیں اور بھائی موجود ہیں،  جن کی مالی حیثیت کم زور  ہے ، شرعی طور پر کیا میراث میں مرحومہ کے رشتے داروں کا حصہ ہو گا؟
جواب: صورتِ  مسئولہ میں مرحومہ کے شوہر اور بھائی بہنوں کا میراث میں حصہ ہوگا اور اس کی تفصیل یہ ہے  کہ مرحومہ کے ترکہ میں سے آدھا شوہر  کو ملے گا اور بقیہ آدھے میں بہنوں کو ایک ایک اور بھائیوں کو دو دو حصے ملیں گے۔ نیز اگر مرحومہ کے سسر نے اپنی زندگی میں مکمل قبضہ اور تصرف کے ساتھ مرحومہ کو مکان دےدیا تھا تو مذکورہ مکان مرحومہ کے ترکہ میں شمار ہوگا، اور اگر مکمل قبضہ اور تصرف کے ساتھ مکان نہیں دیا تھا تو مذکورہ مکان سسسر کا ترکہ شمار ہوگا۔ فقط واللہ اعلم
                                                  
عنوان: ایزی پیسہ میں کیش بیک
سوال: ٹیلی نار ایزی پیسہ میں کیش بیک کا حکم کیا ہے؟
جواب: ایزی پیسہ اور اس جیسی دوسری سروسز  جن میں پیسے قرض رکھوانے کی وجہ سے ڈسکاؤنٹ ملتا ہو،  ایسے اکاؤںٹ کھولنا چوں کہ ناجائز معاملے کے ساتھ مشروط ہے، اس لیے ایسا اکاؤنٹ اپنے اختیار سے کھولنا ہی جائز نہیں ہے، نیز ان سے ڈسکاؤنٹ وصول کرنا بھی جائز نہیں ہے، چاہے وقتی طور پر اکاؤنٹ میں رقم موجود ہو یا نہ ہو ،کیوں کہ بنیاد قرض ہے۔ اور قرض کی وجہ سے ملنے والے نفع کو حدیث شریف میں سود کہا گیا ہے۔ فقط واللہ اعلم
                                                  
عنوان: پیٹرول پمپ کے ملازم کا پیٹرول کی رسیدیں کمپنیوں کا فروخت کرنا
سوال: ایک آ دمی بیرو ن ملک پٹرول پمپ پہ کا م کرتا ہے اور ہر  پٹرو ل خریدا ر کو رسید دیتاہے،  بعض لو گ اپنی رسیدیں وہیں پھینک جا تے ہیں،  یہ آ دمی ان رسید وں کو محفو ظ کر لیتا ہے،  پھر کمپنیوں  کے مالک آ کر اس آدمی سے وہ رسیدیں خرید لیتے ہیں، تا کہ یہ رسیدیں حکومتی ادا رو ں کو دکھا کر اپنے سالانہ ٹیکس میں کٹو تی کرائیں،  اب پو چھنا یہ ہے کہ ا س آ دمی کے لیے ان   کی  رسیدوں کی قیمت استعما ل کرنا شرعاً  کیسا ہے ؟
جواب: پیٹرول ڈلوانے کے بعد دی جانے والی رسید کا مطلب یہ ہوتا ہے  پیٹرول ڈلوانے والے شخص نے اتنا پیٹرول ڈلوایا ہے اور اس کی قیمت اتنی ہے،  یہ اس کا ثبوت ہے، تاکہ  بوقتِ  ضرورت کام آئے، لیکن یہ رسید ایسا کوئی مال نہیں ہے کہ جس کی خرید و فروخت کی جاسکے، نیز  جس شخص نے پیٹرول نہیں ڈلوایا اس کو پیٹرول کی رسید دینا جھوٹ ہے کہ اس نے اتنے کا پیٹرول ڈلوایا ہے،حال آں کہ اس نے پیٹرول ڈلوایا ہی نہیں ہے، نیز  بعد ازاں وہ ان رسیدوں کے ذریعے جھوٹ ظاہر کریں گے، یا وکیل، ملازم اپنے موکل یا کمپنیوں سے اس کے پیسے وصول کریں گے یہ سب ناجائز کام ہیں، جس میں مذکورہ شخص کا تعاون شامل ہوگا۔ لہذا مذکورہ شخص کے لیے پیٹرول کی رسیدیں فروخت کرناً اور ان سے حاصل رقم استعمال کرنا  شرعا جائز نہیں ہے۔فقط واللہ اعلم
                                                  
عنوان: کریانے کی دکان سے قیمت کا تعین کیے بغیر اشیاء خریدنے کے بعد مہینے بعد پیسے پوچھ کر ادائیگی کرنے کا حکم
سوال: ہمارے یہاں لوگ کریانہ کی دکان سے کوئی شے  خریدتے ہیں اور اس وقت بھاؤ متعین نہیں کرتے،  مہینہ کے اختتام پر مشتری دکان دار سے ثمن دریافت کرتا ہے اور اس کے مطابق ادا کر دیتا ہے تو کیا اس طرح معاملہ کرنا درست ہے ؟
جواب: عام طور سے جو لوگ کریانہ کی دکان سے گھر کا راشن وغیرہ خریدتے ہیں اور ماہانہ حساب کرتے ہیں ان کے اور دکان دار کے درمیان ان اشیاء کی قیمت معروف ہوتی ہے؛  اس  لیے ہر مرتبہ قیمت کی تعیین  کی ضرورت نہیں ہوگی اور قیمت متعین کیے بغیر بھی یہ بیع صحیح ہوجائے گی، اور اگر قیمت معروف نہ بھی ہو  تو بھی مذکورہ معاملہ کو علامہ شامی رحمہ اللہ  نے ’’رد المحتار‘‘ میں ’’بیع استجرار‘‘ کے تحت تفصیل بیان کرتے ہوئے  استحساناً عرفِ  عام ہونے  کی وجہ سے درست قرار دیا ہے۔الدر المختار وحاشية ابن عابدين (رد المحتار) (4/ 516):" ما يستجره الإنسان من البياع إذا حاسبه على أثمانها بعد استهلاكها جاز استحساناً. (قوله: ما يستجره الإنسان إلخ) ذكر في البحر أن من شرائط المعقود عليه أن يكون موجوداً، فلم ينعقد بيع المعدوم ثم قال: ومما تسامحوا فيه، وأخرجوه عن هذه القاعدة ما في القنية الأشياء التي تؤخذ من البياع على وجه الخرج كما هو العادة من غير بيع كالعدس والملح والزيت ونحوها ثم اشتراها بعدما انعدمت صح. اهـ.فيجوز بيع المعدوم هنا. اهـ.وقال: بعض الفضلاء: ليس هذا بيع معدوم إنما هو من باب ضمان المتلفات بإذن مالكها عرفا تسهيلا للأمر ودفعا للحرج كما هو العادة، وفيه أن الضمان بالإذن مما لايعرف في كلام الفقهاء حموي، وفيه أيضاً أن ضمان المثليات بالمثل لا بالقيمة والقيميات بالقيمة لا بالثمن ط. قلت: كل هذا قياس، وقد علمت أن المسألة استحسان ويمكن تخريجها على فرض الأعيان، ويكون ضمانها بالثمن استحساناً وكذا حل الانتفاع في الأشياء القيمية؛ لأن قرضها فاسد لايحل الانتفاع به، وإن ملكت بالقبض وخرجها في النهر على كون المأخوذ من العدس ونحوه بيعا بالتعاطي، وأنه لايحتاج في مثله إلى بيان الثمن؛ لأنه معلوم. اهـ.واعترضه الحموي بأن أثمان هذه تختلف فيفضي إلى المنازعة. اهـ.قلت: ما في النهر مبني على أن الثمن معلوم، لكنه على هذا لا يكون من بيع المعدوم بل كلما أخذ شيئا انعقد بيعا بثمنه المعلوم قال: في الولوالجية: دفع دراهم إلى خباز فقال: اشتريت منك مائة من من خبز، وجعل يأخذ كل يوم خمسة أمناء فالبيع فاسد وما أكل فهو مكروه؛ لأنه اشترى خبزاً غير مشار إليه، فكان المبيع مجهولاً ولو أعطاه الدراهم، وجعل يأخذ منه كل يوم خمسة أمنان ولم يقل في الابتداء اشتريت منك يجوز، وهذا حلال، وإن كان نيته وقت الدفع الشراء؛ لأنه بمجرد النية لاينعقد البيع، وإنما ينعقد البيع الآن بالتعاطي والآن المبيع معلوم فينعقد البيع صحيحاً. اهـ.قلت: ووجهه أن ثمن الخبز معلوم فإذا انعقد بيعا بالتعاطي وقت الأخذ مع دفع الثمن قبله، فكذا إذا تأخر دفع الثمن بالأولى، وهذا ظاهر فيما كان ثمنه معلوماً وقت الأخذ مثل الخبز واللحم، أما إذا كان ثمنه مجهولاً فإنه وقت الأخذ لاينعقد بيعاً بالتعاطي لجهالة الثمن، فإذا تصرف فيه الآخذ وقد دفعه البياع برضاه بالدفع وبالتصرف فيه على وجه التعويض عنه لم ينعقد بيعاً، وإن كان على نية البيع لما علمت من أن البيع لاينعقد بالنية، فيكون شبيه القرض المضمون بمثله أو بقيمته فإذا توافقا على شيء بدل المثل أو القيمة برئت ذمة الآخذ، لكن يبقى الإشكال في جواز التصرف فيه إذا كان قيمياً فإن قرض القيمي لايصح؛ فيكون تصحيحه هنا استحساناً كقرض الخبز والخميرة، ويمكن تخريجه على الهبة بشرط العوض، أو على المقبوض على سوم الشراء. ثم رأيته في الأشباه في القول في ثمن المثل حيث قال: ومنها لو أخذ من الأرز والعدس وما أشبهه، وقد كان دفع إليه ديناراً مثلاً لينفق عليه ثم اختصما بعد ذلك في قيمته هل تعتبر قيمته يوم الأخذ أو يوم الخصومة. قال: في التتمة: تعتبر يوم الأخذ قيل: له لو لم يكن دفع إليه شيئاً بل كان يأخذ منه على أن يدفع إليه ثمن ما يجتمع عنده قال: يعتبر وقت الأخذ؛ لأنه سوم حين ذكر الثمن. اهـ". فقط واللہ اعلم
                                                  
عنوان: کم تنخواہ طے کرکے زیادہ تنخواہ دینا
سوال: کم تنخواہ پر دستخط لے کر زیادہ تنخواہ دینے کا شرعی حکم  کیا ہے؟
جواب: ملازم کی ایک تنخواہ مقرر کرکے اس مقدار پر دستخط لینا اور اس مقدار سے زیادہ تنخواہ دینا جائز ہوگا، بشرطیکہ با اختیار ذمہ داران کی طرف سے اضافی مقدار دی جائے۔  اگر سوال کا مقصد کچھ اور ہے تو وضاحت کرکے دوبارہ سوال کرلیجیے۔ فقط واللہ اعلم
                                                  
عنوان: حرام کی کمائی سے خریدی گئی موٹر سائیکل اور موبائل استعمال کرنے اور ان سے پیسے کمانے کا حکم
سوال: میرے پاس ایک موبائل ہے، جو حرام پیسوں کا ہے اور ایک موٹر سائیکل ہے اور وہ بھی حرام پیسوں کی ہے اور ان دونوں کے ذریعہ میں پیسے کماتا ہوں،  پیسے میں اس طرح کماتا ہوں کہ میں بائیکیا کمپنی میں بائیک چلاتا ہوں، موبائل سے مجھے سواری ملتی ہے اور بائیک پر میں اس سواری کو لے کر جاتا ہوں اور سواری کو جب میں اس کی منزل پر پہنچاتا ہوں اور جتنا ہم نے سفر کیا ہوتا ہے، موبائل اس کے مطابق ٹوٹل رقم بتا دیتا ہے اور وہی رقم میں سواری سے لیتا ہوں تو کیا یہ پیسے میرے لیے حلال ہیں یا نہیں؟ اسی طرح اسی کمپنی میں پارسل کی ڈیلیوری بھی ہوتی ہیں اور اس کی بھی رقم الگ ہوتی ہے ۔
جواب: حرام کی کمائی سے خریدی گئی موٹر سائیکل اور موبائل کا کسی بھی طرح کا استعمال جائز نہیں ہے، نہ پیسے کمانے کے لیے اور نہ ہی اپنی ذاتی ضرورت کے لیے، حرام کمائی سے خریدی گئی موٹر سائیکل اور موبائل کے ذریعہ کمائے جانے والے پیسے حلال و طیب نہیں ہوں گے، بلکہ ان میں کراہت آئے گی، البتہ جتنے پیسوں کی آپ نے یہ موٹر سائیکل اور موبائل خریدے ہیں، اتنی رقم حلال مال میں سے صدقہ کردینے سے اس موٹر سائیکل اور موبائل  کا استعمال اور اس سے پیسے کمانا آپ کے لیے حلال ہوجائے گا۔نیز واضح رہے کہ بائیکیا / کریم وغیرہ کمپنی اور رائیڈر/ڈرائیور کے درمیان جو معاہدہ طے پاتا ہے ہمارے پاس اس کی مکمل تفصیلات نہیں ہیں، اس لیے سائل اور مذکورہ کمپنی کے درمیان ہونے والے عقد کے بارے میں قطعی حکم نہیں بتایا جاسکتا کہ یہ معاہدہ جائز ہے یا نہیں۔ لہٰذا بہتر یہ ہے کہ سائل مذکورہ ذریعہ آمدن کے بجائے کوئی جائز ذریعہ آمدن تلاش کرے، جیسے ہی حلال طیب ذریعہ معاش مل جائے تو مذکورہ کام چھوڑ دے۔ یا معاہدے کی مکمل تفصیل ہمیں ارسال کردے؛ اس کی روشنی میں حتمی فتویٰ دیا جائے۔بدائع الصنائع میں ہے:"ولو اشترى بالدراهم المغصوبة شيئاً، هل يحل له الانتفاع به أو يلزمه التصدق؟ذكر الكرخي - رحمه الله - وجعل ذلك على أربعة أوجه: إما أن يشير إليها وينقد منها، وإما أن يشير إليها وينقد من غيرها، وإما أن يشير إلى غيرها وينقد منها، وإما أن يطلق إطلاقاً وينقد منها، وإذا ثبت الطيب في الوجوه كلها، إلا في وجه واحد وهو أن يجمع بين الإشارة إليها والنقد منها ... ومن مشايخنا من اختار الفتوى في زماننا بقول الكرخي تيسيراً للأمر على الناس لازدحام الحرام". (کتاب الغصب، فصل في حکم الغصب، ج:۷ ؍۱۵۴ ،۱۵۵، ط:سعید ) فقط واللہ اعلم
                                                  
عنوان: کسٹمر لانے پر چین در چین کمیشن کا لینا دینا
سوال: فتوی نمبر:144012201297 وضاحت:جب کوئی کسٹمر آتا ہے تو میں اس کا اکاؤنٹ بناتا ہوں، جب وہ خریداری کرتا ہے، تو میں اس کی خریداری پر اس کے اکاؤنٹ میں 7.5روپےڈالتا ہوں اور 2.5روپے اس شخص کے اکاؤنٹ میں ڈالتا ہوں جو اس نئے کسٹمر کو لایا تھا اسی طرح چین در چین یہ سلسلہ کمپیوٹر کی مدد سے چلتا ہے۔یعنی ہر اوپر والے کے اکاؤنٹ میں 75فیصدرہ جاتے ہےاور25فیصد اس کے اوپر والے کے اکاؤنٹ میں چلے جاتے ہیں۔اسی طرح یہ سلسلہ چلتا رہتا ہے۔
جواب: صورتِ  مسئولہ میں  کسٹمر کو لانے والے شخص کو  اس پہلے کسٹمر کے لانے پر  کمیشن دینا تو جائز ہے، لیکن اس کے بعد چین در چین یہ سلسلہ چلنا کہ ہر بعد والے کسٹمر کا کمیشن بھی پہلے والے  شخص کو ملتا رہے یہ شرعاً جائز نہیں ہے۔الدر المختار وحاشية ابن عابدين (رد المحتار) (6 / 47):
" قال في البزازية: إجارة السمسار والمنادي والحمامي والصكاك وما لايقدر فيه الوقت ولا العمل تجوز؛ لما كان للناس به حاجة، ويطيب الأجر المأخوذ لو قدر أجر المثل، وذكر أصلاً يستخرج منه كثير من المسائل، فراجعه في نوع المتفرقات والأجرة على المعاصي".الدر المختار وحاشية ابن عابدين (رد المحتار) (6 / 63):
"وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل، وكثير من هذا غير جائز، فجوزوه لحاجة الناس إليه، كدخول الحمام". فقط واللہ اعلم
                                                  
عنوان: قسطوں پر پلاٹ فروخت کرتے وقت مسلسل تین ماہ قسطیں ادا نہ کرنے کی وجہ سے پلاٹ منسوخ کر کے اداشدہ رقم واپس کرنے کی شرط لگانے کا حکم، خیار نقد کا بیان
سوال: ہم قسطوں میں پلاٹس فروخت کرتے ہیں، جس کے اگریمنٹ میں یہ شرط لکھتے ہیں کہ اگر آپ نے مسلسل تین ماہ قسطیں ادا  نہیں کیں  تو ہم آپ کا پلاٹ منسوخ کر کے آپ کو آپ کی ادا شدہ رقم کل کی  کل واپس کردیں گے، کیا یہ شرط لگانا درست ہے؟ اگر یہ درست نہیں تو پھر کیا راستہ اختیار کریں؟ کیوں کہ بعض لوگ جگہ لے کر پھر بے فکر ہوجاتے ہیں اور اپنے وعدہ کا کوئی خیال نہیں کرتے، جب کہ کاروباری بندہ کا بڑا نقصان ہوتا ہے اس سے.
جواب: اگر سودا کرتے وقت بائع (بیچنے والا) یہ شرط لگادے کہ’’ اگر اتنی (معینہ) مدت تک مشتری نے کل رقم یا کل رقم کا ایک معینہ حصہ ادا نہ کیا تو یہ بیع (سودا) ختم ہوجائے گی‘‘ یہ خیارِ نقد کہلائے گا۔ اس کا حکم یہ ہے کہ متعینہ مدت میں اگر مشتری نے کل رقم یا کل رقم کا بعض معین مشروط حصہ ادا نہیں کیا تو معاہدے کو منسوخ کرنا اور اس کی ادا کردہ رقم واپس کرنا جائز ہے۔درر الحكام في شرح مجلة الأحكام (1/ 309):"[ (المادة 313) تبايعا على أن يؤدي المشتري الثمن في وقت كذا](المادة 313) إذا تبايعا على أن يؤدي المشتري الثمن في وقت كذا وإن لم يؤده فلا بيع بينهما، صح البيع، وهذا يقال له: خيار النقد (انظر المادة 83 وشرح المادة 188)، كما يشترط للمشتري خيار النقد يشترط للبائع أيضاً. والبيع بخيار النقد يكون مشروطاً فيه إقالة فاسدة معلقة على شرط وبما أن الإقالة الصحيحة التي يشترط فيها البيع فاسدة فيكون البيع الذي تشترط فيه الإقالة الفاسدة فاسداً بطريق الأولى، فالقياس يوجب عدم جواز البيع الذي يشترط فيه خيار النقد إلا أنه جوز استحساناً، ووجه الاستحسان الاحتراز من مماطلة المشتري؛ لأن المشتري إن لم يدفع الثمن فالحاجة تمس إلى فسخ البيع، (انظر مادة 20) ومقتضى هذه المادة أنه إذا عقد البيع بخيار النقد فللمشتري دفع الثمن وإمضاء البيع وفسخ البيع وعدم دفع الثمن فيكون الخيار ثابتاً للمشتري مع أن الغريب في ذلك أن الذي ينتفع من الخيار إنما هو البائع.إيضاح شرط البائع - إذا سلم المشتري ثمن المبيع إلى البائع واشترط البائع أنه إذا رد الثمن إلى المشتري إلى أجل معين فلايكون بينهما بيع فالبيع صحيح، ويكون المشتري ضامناً للمبيع بقيمته، وإذا قبض المبيع وعقد البيع على هذا الوجه فالبائع هو صاحب الخيار، وهو القادر على فسخ البيع، حتى إذا تصرف البائع بالمبيع المذكور وباعه من الغير يكون تصرفه صحيحاً ويكون تصرف المشتري فيه غير صحيح، والغريب في ذلك أنه مع أن الخيار للبائع فالمنفعة تعود على المشتري (بحر. هندية)وفي سائر الخيارات النفع لصاحب الخيار إلا خيار النقد فالأمر فيه بخلاف ذلك؛ إذ الخيار في جانب والمنفعة في جانب كما تقدم.توضيح القيود: (إلى أجل) يعني يجب تعيين المدة في الصورتين من صور الخيار سواء أكانت تلك المدة يومين أم ثلاثةً أم أكثر، فإذا لم تبين مدة الخيار مطلقاً كأن يعقد البيع على شرط أنه إذا لم يؤد الثمن بين البائع والمشتري بيع أو ذكرت مدة غير مجهولة كأن يكون الخيار بضعة أيام فالبيع يكون فاسداً له.[ (المادة 314) إذا لم يؤد المشتري الثمن في المدة المعينة](المادة 314) : إذا لم يؤد المشتري الثمن في المدة المعينة كان البيع الذي فيه خيار النقد فاسداً. المراد من المدة المعينة ما يعينه الطرفان في عقد البيع، فإذا أدى المشتري الثمن إلى البائع في تلك المدة أصبح البيع صحيحاً ولازماً، أما إذا لم يؤد المشتري الثمن في تلك المدة بقي المبيع على حاله فالبيع الذي ينعقد بخيار النقد لاينفسخ بل يكون فاسداً، وإذا كان المبيع في يد المشتري وباعه بعد مرور المدة أو وهبه وسلمه آخر كان تصرفه نافذاً ويضمن المشتري بدله إلى البائع. أما إذا لم يكن المبيع في قبضته فتصرفه لايكون نافذاً، (انظر المادتين 371 و 382) .توضيح القيود: (في المدة المعينة) يؤخذ من هذه العبارة أن المشتري إذا لم يؤد الثمن في المدة المعينة بل بعد انقضائها فلاينقلب البيع إلى الصحة؛ لأنه صار فاسداً بعدم الأداء ولايرتفع الفساد بعد ذلك (بقي المبيع على حاله) فإذا لم يبق على حاله وتصرف فيه المشتري في المدة المعينة قبل نقد الثمن أو تلف في يده أو استهلكه فالبيع يصير لازماً ولايبقى حق الفسخ، فلذلك يجب على المشتري أن يؤدي ثمن المبيع إلى البائع (رد المحتار)؛ لأن البيع بخيار النقد بمنزلة البيع بخيار الشرط، أما إذا حصل عيب في المبيع بخيار النقد وهو في يد المشتري بلا تعد ولا تقصير والمدة المعينة، ثم انقضت تلك المدة ولم يدفع المشتري إلى البائع ثمن المبيع فالبائع مخير بين أخذ المبيع معيباً، وحينئذ لايأخذ شيئاً من الثمن، وترك المبيع للمشتري مع أخذ الثمن، أما إذا تلف المبيع في يد المشتري بعد مرور المدة المعينة وقبل أن يؤدي الثمن أو أتلفه هو ضمن قيمته أو بدله للبائع (بزازية) . (انظر المادة 371)".الدر المختار وحاشية ابن عابدين (رد المحتار) (4/ 571):"(فإن اشترى) شخص شيئاً (على أنه) أي المشتري (إن لم ينقد ثمنه إلى ثلاثة أيام فلا بيع صح) استحساناً، خلافاً لزفر، فلو لم ينقد في الثلاث فسد فنفذ عتقه بعدها لو في يده فليحفظ. (و) إن اشترى كذلك (إلى أربعة) أيام (لا) يصح، خلافاً لمحمد. (فإن نقد في الثلاثة جاز) اتفاقاً؛ لأن خيار النقد ملحق بخيار الشرط، فلو ترك التفريع لكان أولى.مطلب خيار النقد(قوله: على أنه أي المشتري إلخ) وكذا لو نقد المشتري الثمن على أن البائع إن رد الثمن إلى ثلاثة فلا بيع بينهما صح أيضاً، والخيار في مسألة المتن للمشتري؛ لأنه المتمكن من إمضاء البيع وعدمه، وفي الثانية للبائع؛ حتى لو أعتقه صح ولو أعتقه المشتري لايصح، نهر. [تنبيه] ذكر في البحر هنا بيع الوفاء تبعاً للخانية قائلاً؛ لأنه من أفراد مسألة خيار النقد أيضاً، وذكر فيه ثمانية أقوال وذكره الشارح آخر البيوع قبيل كتاب الكفالة، وسيأتي الكلام عليه هناك إن شاء الله تعالى. (قوله: فلو لم ينقد في الثلاث فسد) هذا لو بقي المبيع على حاله. قال: في النهر: ثم لو باعه المشتري ولم ينقد الثمن في الثلاث جاز البيع وكان عليه الثمن، وكذا لو قتلها في الثلاث أو مات أو قتلها أجنبي خطأ وغرم القيمة؛ ولو وطئها وهي بكر أو ثيب أو جنى عليها أو حدث بها عيب لا بفعل أحد ثم مضت الأيام ولم ينقد خير البائع، إن شاء أخذها مع النقصان ولا شيء له من الثمن، وإن شاء تركها وأخذ الثمن كذا في الخانية. اهـ.(قوله: فنفذ عتقه إلخ) أي وعليه قيمته بحر عن الخانية، وهذا تفريع على قوله فسد. قال: في النهر: واعلم أن ظاهر قوله فلا بيع يفيد أنه إن لم ينفذ في الثلاث ينفسخ. قال: في الخانية: والصحيح أنه يفسد ولا ينفسخ، حتى لو أعتقه بعد الثلاث نفذ عتقه إن كان في يده. اهـ. وأما عتقه قبل مضي الثلاث فينفذ بالأولى، كما لو باعه كما مر؛ لأنه بمعنى خيار الشرط. (قوله: وإن اشترى كذلك) أي على أنه إن لم ينقد الثمن إلى أربعة أيام. (قوله: لايصح) والخلاف السابق في أنه فاسد أو موقوف ثابت هنا، نهر عن الذخيرة. (قوله: خلافاً لمحمد) فإنه جوزه إلى ما سمياه". فقط واللہ اعلم
                                                  
عنوان: جی پی فنڈ
سوال: میں سرکاری ملازم ہوں، ہماری تنخواہ میں سے کچھ حصہ جی پی فنڈ کے نام سے کٹتا ہے اور یہ حصہ ہمیں ریٹائر ہونے کے وقت مل جاتا ہے اور اس کے علاوہ گریجویٹی کے نام سے کچھ رقم ملتی ہے جو ہمارے جی پی فنڈ کی رقم سے تین سو فیصد زیادہ ہوتی ہے۔ کیا یہ گریجویٹی ہمارے لیے جائزہے؟ ہماری معلومات کے مطابق یہ گریجویٹی، جی پی فنڈ کا منافع ہوتا ہے جو سرکار ہمارے جی پی فنڈ  کی کہیں سرمایہ کاری کرتی ہے۔
جواب: ’’'جی پی‘‘  فنڈ جس  کی کٹوتی ملازمین کی مرضی سے نہ ہوتی ہو  اس کی اصل رقم بمع اضافی رقم کے لینا جائز ہے۔  اور اس کی وجہ سے تنخواہ پر اثرنہیں  پڑتا۔البتہ جہاں کٹوتی اختیاری ہو ،وہاں  اضافی رقم لینا درست نہیں ہے۔ فقط واللہ اعلمہماری ویب سائٹ پر تفصیلی فتویٰ کے لیے درج ذیل لنک ملاحظہ کیجیے:جی پی فنڈ (GP Fund) پر ادارے کی طرف سے ملنے والے منافع کا حکم
                                                  
عنوان: انڈا خراب نکلے تو خیار کا حکم
سوال: بازار سے انڈا خرید کر گھر توڑ کر دیکھا تو خراب تھا۔ خیارِ  عیب کی وجہ سے اب میں بائع سے رجوع کر سکتا ہوں یا نہیں؟  میں ’’شرح الوقایہ‘‘  کا طالبِ علم ہوں اور  ’’باب الخیار‘‘  میں فصل خیار پڑھ رہا ہوں۔
جواب: مذکورہ صورت میں اگر انڈا بالکل بھی استعمال کے قابل نہیں تھا تو مکمل رقم واپس لینے کا مشتری کواختیار ہوگا اور اگر استعمال کے قابل تھا، لیکن عیب تھا تو دونوں قیمتوں میں جو فرق ہے اس کے لینے کا اختیار ہوگا۔الدر المختار وحاشية ابن عابدين (رد المحتار) (5/ 25):
"(شرى نحو بيض وبطيخ) كجوز وقثاء (فكسره فوجده فاسدا ينتفع به) ولو علفا للدواب (فله) إن لم يتناول منه شيئا بعد علمه بعيبه (نقصانه) إلا إذا رضي البائع به، ولو علم بعيبه قبل كسره فله رده (وإن لم ينتفع به أصلافله كل الثمن) لبطلان البيع، ولو كان أكثره فاسدا جاز بحصته عندهما نهر. وفي المجتبى: لو كان سمنا ذائبا فأكله ثم أقر بائعه بوقوع فأرة فيه رجع بنقصان العيب عندهما، وبه يفتى". فقط واللہ اعلم
                                                  
عنوان: میموری کارڈ کی خرید وفروخت کا حکم
سوال: موبائل اور میموری کارڈ کا کاروبار کیسا ہے جب کہ بندہ کومعلوم بھی ہوکہ لینے والا فلمیں گا نے وغیرہ دیکھے سنے گا؟
جواب: جس چیز کا جائز اور ناجائز دونوں طرح استعمال کیا جاسکتا ہو اس کی خرید وفروخت جائز ہے، اور اس سے حاصل ہونے والی آمدنی حرام نہیں ہے، اگر کوئی اس کا غلط استعمال کرتا ہے  تو اس کو وبال اس پر ہے، لہذا میموری کارڈ کی خریدوفروخت جائز ہے ، اگر   کوئی  شخص اسےخرید کر  ناجائز امور میں استعمال کرے گا تو   اس کا گناہ اسے ہی ملے گا۔البحرالرائق میں ہے :" وقد استفيد من كلامهم هنا أن ما قامت المعصية بعينه يكره بيعه وما لا فلا ولذا قال الشارح إنه لا يكره بيع الجارية المغنية والكبش النطوح والديك المقاتل والحمامة الطيارة". (5/155)فتاوی شامی میں ہے :"وكذا لايكره بيع الجارية المغنية والكبش النطوح والديك المقاتل والحمامة الطيارة؛ لأنه ليس عينها منكراً وإنما المنكر في استعمالها المحظور اهـ  قلت: لكن هذه الأشياء تقام المعصية بعينها لكن ليست هي المقصود الأصلي منها، فإن عين الجارية للخدمة مثلاً والغناء عارض فلم تكن عين المنكر، بخلاف السلاح فإن المقصود الأصلي منه هو المحاربة به فكان عينه منكراً إذا بيع لأهل الفتنة، فصار المراد بما تقام المعصية به ما كان عينه منكر بلا عمل صنعة فيه، فخرج نحو الجارية المغنية؛ لأنها ليست عين المنكر، ونحو الحديد والعصير؛ لأنه وإن كان يعمل منه عين المنكر لكنه بصنعة تحدث فلم يكن عينه". (4/268)فقط واللہ اعلم
                                                  
عنوان: ملٹی لیول ماکیٹنگ کی ایک صورت
سوال: پاکستان میں ایک رجسٹرڈ کمپنی ہے، جس کا نام شئیر بزنس(share business) ہے ، اس کا طریقہ کار کچھ یوں ہے کہ  کمپنی کے ساتھ کام کرنے کے لیے سب سے پہلے ۱۰۰۰ روپے پر رجسٹرڈ کارڈ بنانا ہوگا، اس کے بعد کمپنی کے فرنچائز سے شاپنگ کرکے پوائنٹس حاصل کرنا ہے، شاپنگ کرتے کرتے 5000 پوائنٹس پورا کرکے کمپنی کے ساتھ ( % ۱۰) شئیر ہولڈر ہوجاتاہے، اس کے بعد آپ کو تین بندے بھی اسی طریقے سے % ۱۰ کرنا ہیں کہ جس سے پہلے والا بندہ خودبخود %۱۵ ہوجائے گا، اس طرح جب یہ تین بندے %۱۵ فیصد ہوجائیں  تو وہ پہلے والا بندہ % ۲۰ ہوجائے گا، %۲۰ ہونے پر کمپنی لیپ ٹاپ دیتی ہے، %۳۰ ہونے پر موٹر سائیکل دیتی  ہے اور %۳۴ پر ماہانہ 50000 کا گلوبل بونس دیتی ہے، اور جتنی ترقی ہوگی، اتنے زیادہ پیسے ملیں گے۔ لہٰذا پہلا بندہ اپنے لیے ۳ بندے %۱۰ کرے گا، اس طرح وہ تین بندے اپنے لیے تین تین بندے تلاش کریں گے، اور اسی تین میں ہرایک اپنے لیے تین تین تلاش کریں گے، تو یہ (Indirect) کی وجہ سے پہلے بندے کو فائدہ زیادہ ہوگا۔اس میں کمپنی نے کوئی پیسہ نہیں لگایا،  بلکہ اس فرنچائسز میں صرف یہ طریقہ ہی چلتا ہے، اور پاکستان میں اس کمپنی کے 20 فرنچائسز ہے، فرنچائز سے شاپنگ کرتے کرتے کسٹمر کو ایک روپے رعایت کے بدلے ایک پوائنٹ دیا جاتا ہے ، جب اس فرنچائس میں 50000 پوائنٹس جمع ہوجاتے ہیں، تو یہ فرنچائس والے اُس کمپنی کو اس (۵۰ ھزار پوائنٹس) کے بدلے 50000 روپے بھیجتے ہیں۔ اب ان پیسوں میں کسٹمر کو کمیشن دیا جاتا ہے، اس طور پر کہ ۵۰ ہزار میں 9 فیصد یعنی (4500)کمپنی والے لیتے ہیں جب کہ باقی 91 فیصد یعنی (45500) روپے اُن کسٹمر پر تقسیم کیے جاتے ہیں جو کمپنی میں (%۱۰)ہو، یہ نیٹ ورک کا کاروبار ہے، آیا یہ جائز ہے یا ناجائز؟ اگر ناجائز ہے ، تو اس کے جائز کرنے کے لیے کیا کیا جائے؟  کیونکہ بہت سے لوگوں نے اس میں پوائنٹس جمع کیے ہیں، اور ناجائز ہونے کی صورت میں جو لوگ اب تک اس میں شریک ہیں، ان لوگوں کو یہ رقم لینا چاہیے یا نہیں؟
جواب: کمپنی کا طریقہ کاروبار ملٹی لیول مارکیٹنگ کا ہے جوکہ ناجائز ہے، اس لیے مذکورہ معاملے اجتناب ضروری ہے، اگر کوئی پہلے یہ معاملہ کرکے فوائد حاصل کرچکا ہو تو اگر رقم یا اشیاء بعینہ موجود ہوں تو بہتر یہ ہے کہ تمام رقم یا اشیاء ثواب کی نیت کے بغیر صدقہ کردے، اور اگر استعمال کرچکا ہے تو بالواسطہ جو لوگ چین میں شامل ہوئے ہیں ان کے عوض جتنے منافع حاصل کیے اس کے بقدر  ثواب کی نیت کے بغیر کسی مستحقِ زکاۃ کو دے دے۔  اس کی مزید تفصیل کے لیے فتاوی بینات جلد 4 ص 233  نیز درج ذیل لنک ملاحظہ کیجیے:pay diamond کمپنی میں سرمایہ کاری کرکے نفع کمانافقط واللہ اعلم
                                                  
عنوان: پتلون(pant) کا کاروبار کرنا
سوال: کیا پینٹ (پتلون) کا کاروبار کرنا جائز ہے؟
جواب: اگر مخصوص سائز کے حساب سے پینٹ اس طرح بنائی گئی ہوں کہ اس سے جسم کی ساخت واضح نہ ہوتی ہو اور ستر نہ کھلتاہو تو ایسی صورت میں اس کا کاروبار کرنا جائز ہے، اور اس سے حاصل ہونے والی آمدنی بھی حلال ہوگی۔  لیکن اگر اس کی بناوٹ ایسی ہو کہ اس سے جسم کی ساخت واضح ہوتی ہو  یعنی اسکن فٹنگ ہو یا ستر کا حصہ کھلتاہو تو ایسی صورت میں اس کے پہننے کی طرح اس کا کاروبار کرنا بھی درست نہ ہو گا۔بہرصورت  صلحاء کا لباس چوں کہ قمیص شلوار ہے؛ اس لیے اس کی ترویج کی نیت سے اگر پینٹ شرٹ کے بجائے قمیص شلوار کا کاروبار کیا جائے تو   زیادہ بہتر ہو گا۔  فقط واللہ اعلم
                                                  
عنوان: چھ بھائی اور پانچ بہنوں میں میراث کی تقسیم
سوال: تین لاکھ روپے چھ بھائی اور پانچ بہنوں میں کس طرح تقسیم ہوں گے؟ہر ایک کی علیحدہ علیحدہ رقم بتادیں اور فی صد بھی ہر ایک کی بتادیں۔
جواب: مذکورہ رقم اگر ترکہ کی ہے تو مرحوم کے حقوق متقدمہ ادا کرنے  کے بعد ،اگر اس کے ذمہ قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو ایک تہائی ترکہ میں اس وصیت کو نافذ کرنے کے بعد کل جائیداد کے 17 حصے کرکے مرحوم کے ہر بیٹے کو دو دو حصے اور ہر ایک بیٹی کو ایک حصہ ملے گا، یعنی سو روپے میں سے 11.76% ہر ایک بیٹے کو  اور  5.88% ہر بیٹی کو ملیں گے۔یعنی 3 لاکھ روپے میں سے مرحوم کے ہر بیٹے کو  35294.12روپے اور ہر بیٹی 17647.06کو روپے ملیں گے۔ فقط واللہ اعلم
                                                  
عنوان: کیمرہ مین کی تنخواہ کا حکم
سوال: جو بندہ میڈیا میں کام کرتا ہے اس کی تنخواہ کا کیا حکم ہے؟ آیا حلال ہے یا حرام؟ نیز وہ میڈیا کے کیمرہ مین ہیں۔
جواب: جو شخص میڈیا میں کیمرہ مین  ہو اس کی تنخواہ حلال نہیں۔ تبیین الحقائق میں ہے:"(و لایجوز علی الغناء و النوح و الملاهى ) لأن المعصیة لا یتصور استحقاقها بالعقد فلایجب علیه الأجر ... و إن أعطاه الأجر و قبضه لایحل له"· (کتاب الإجارة ، باب الإجارة الفاسدة ج:6  ص: 118 و 119 ط:سعید) فقط و اللہ اعلم
                                                  
عنوان: کرنسی ایکسچینج کا کام کرنا
سوال: کیا کرنسی ایکسچینج میں کام کر نا ٹھیک ہے؟
جواب: کرنسی ایکسچینج کا کام کرنا درج ذیل شرائط کے ساتھ جائز ہے:1۔کرنسی کی لین دین نقد ہو،خواہ ایک ملک کی کرنسی کاتبادلہ ہو یا مختلف ممالک کی کرنسی کا لین دین ہو۔2۔ایک ہی ملک کی کرنسی کےتبادلہ میں کمی زیادتی نہ ہو،بلکہ برابر سرابر ہو۔3۔اجرت الگ سے طے کی جائے کرنسی کے ریٹ کے فرق سے نفع نہ کمایا جائے۔4۔ اگر حوالہ کا کام کیا جائے تو اس میں اپنی اجرت الگ سے مقرر کی جائے ،کسٹمرز کی دی ہوئی رقم میں سے اجرت کی کٹوتی نہ ہو ۔ فقط واللہ اعلم
                                                  
عنوان: طلبائے کرام سے غیر حاضری پر مالی جرمانہ لینے کا حکم
سوال: طلبہ کرام سے جرمانے یا قیمت طعام کے نام سے غیر حاضری کی بنا پر پیسے لینا جائز ہیں یا نہیں؟ازراہِ  کرم مدلل جواب عنایت فرمائیں!
جواب: مالی جرمانہ (جسے تعزیر بالمال اور معاصر اصطلاح میں غرامہ مالیہ کہا جاتا ہے) شرعاً جائز نہیں، لہذا طلبائے کرام پر کسی اور  جرم کی بنا پر  زجراً وتنبیہاً کسی بھی صورت میں مالی جرمانہ عائد کرنا یا  وصولی کی صورت میں اسے خرچ کرنا یا استعمال میں لانا شرعاً جائز نہیں، لوٹانا واجب ہے۔قال في الدر :"(لَا بِأَخْذِ مَالٍ فِي الْمَذْهَبِ) بَحْرٌ. وَفِيهِ عَنْ الْبَزَّازِيَّةِ: وَقِيلَ يَجُوزُ، وَمَعْنَاهُ أَنْ يُمْسِكَهُ مُدَّةً لِيَنْزَجِرَ ثُمَّ يُعِيدَهُ لَهُ".  وفي الرد:"مَطْلَبٌ فِي التَّعْزِيرِ بِأَخْذِ الْمَالِ(قَوْلُهُ: لَا بِأَخْذِ مَالٍ فِي الْمَذْهَبِ) قَالَ فِي الْفَتْحِ: وَعَنْ أَبِي يُوسُفَ يَجُوزُ التَّعْزِيرُ لِلسُّلْطَانِ بِأَخْذِ الْمَالِ. وَعِنْدَهُمَا وَبَاقِي الْأَئِمَّةِ لَا يَجُوزُ. اهـ. وَمِثْلُهُ فِي الْمِعْرَاجِ، وَظَاهِرُهُ أَنَّ ذَلِكَ رِوَايَةٌ ضَعِيفَةٌ عَنْ أَبِي يُوسُفَ. قَالَ فِي الشُّرُنْبُلَالِيَّةِ: وَلَا يُفْتَى بِهَذَا لِمَا فِيهِ مِنْ تَسْلِيطِ الظَّلَمَةِ عَلَى أَخْذِ مَالِ النَّاسِ فَيَأْكُلُونَهُ اهـ وَمِثْلُهُ فِي شَرْحِ الْوَهْبَانِيَّةِ عَنْ ابْنِ وَهْبَانَ (قَوْلُهُ وَفِيهِ إلَخْ) أَيْ فِي الْبَحْرِ، حَيْثُ قَالَ: وَأَفَادَ فِي الْبَزَّازِيَّةِ أَنَّ مَعْنَى التَّعْزِيرِ بِأَخْذِ الْمَالِ عَلَى الْقَوْلِ بِهِ إمْسَاكُ شَيْءٍ مِنْ مَالِهِ عَنْهُ مُدَّةً لِيَنْزَجِرَ ثُمَّ يُعِيدُهُ الْحَاكِمُ إلَيْهِ، لَا أَنْ يَأْخُذَهُ الْحَاكِمُ لِنَفْسِهِ أَوْ لِبَيْتِ الْمَالِ كَمَا يَتَوَهَّمُهُ الظَّلَمَةُ إذْ لَا يَجُوزُ لِأَحَدٍ مِنْ الْمُسْلِمِينَ أَخْذُ مَالِ أَحَدٍ بِغَيْرِ سَبَبٍ شَرْعِيٍّ.
وَفِي الْمُجْتَبَى لَمْ يَذْكُرْ كَيْفِيَّةَ الْأَخْذِ وَأَرَى أَنْ يَأْخُذَهَا فَيُمْسِكَهَا، فَإِنْ أَيِسَ مِنْ تَوْبَتِهِ يَصْرِفُهَا إلَى مَا يَرَى. وَفِي شَرْحِ الْآثَارِ: التَّعْزِيرُ بِالْمَالِ كَانَ فِي ابْتِدَاءِ الْإِسْلَامِ ثُمَّ نُسِخَ. اهـ. وَالْحَاصِلُ أَنَّ الْمَذْهَبَ عَدَمُ التَّعْزِيرِ بِأَخْذِ الْمَالِ" . [الدر مع الرد :٤/ ٦١-٦٢]فقط واللہ اعلم
                                                  
عنوان: بینک کی طرف سے مفت سروس کا ملنا
سوال: بینک میں کرنٹ اکاؤنٹ بھی مختلف اقسام کے ہوتے ہیں،  جن میں سے ایک قسم یہ ہے کہ اگر ہم بینک کی مجوزہ رقم یا اس سے زیادہ رکھتے ہیں تو بینک سروسز فراہم کرنے کی کوئی فیس نہیں لیتا۔ اور یہ سہولیات مفت فراہم کر تا ہے،  اگر رقم اس مقدار سے کم ہوجائے تو وہ فیس کٹوتی شروع کر دیتے ہیں، وہ مجوزہ رقم ہم بینک سے کسی بھی وقت نکال سکتے ہیں،  بینک کی زیادہ تر کمائی سود کے گرد ہے۔ سوال یہ ہے کہ بینک جو سہولیات مفت دے رہا ہے تو کیا یہ اسلامی نقطہ نظر سے حلال ہے؟ اس میں ہمارے مال میں کوئی سود کا عنصر شامل تو نہیں ہوتا؟
جواب: مخصوص رقم بینک کے اکاؤنٹ میں رکھنے پر ملنے والی سہولت قرض کے بدلے نفع اٹھانا ہے جو کہ ناجائز ہے؛ لہذا بینک کی اس طرح کی مفت سہولیات بھی نہ وصول کی جائیں۔ فقط واللہ اعلم
                                                  
عنوان: خلاف حقیقت تاریخوں پراور ٹائم ڈیوٹی کے پیسے حاصل کرنے کاحکم
سوال: میں ایک جگہ پر کام کرتا ہوں، ہماری ڈیوٹی 9 بجے سے لے کر شام 5 بجے تک ہے۔ ہماری ذمہ کام ایک قسم کی پروڈکٹ بنانا ہے، لیکن بعض اوقات ہم ایک قسم پروڈکٹ کے بجائے دوسری قسم کے پروڈکٹ بھی بنا لیتے ہیں، اس لیے بعض اوقات اپنی ڈیوٹی سے ہٹ کر یعنی پانچ بجے کے بعد بھی رک کر وہ کام کرتے ہیں، بعض اوقات ہم اپنی ہی ڈیوٹی یعنی 9 بجے سے پانچ کے درمیان وہ کام کرلیتے ہیں، دوسری قسم کے کارڈ (پروڈکٹ) بنانے پر ہمارے دفتر والے ہمیں اپنی تنخواہ کے علاوہ ایکسٹرا تنخواہ بھی دیتے ہیں یا تنخواہ کا کچھ حصہ بھی دیتے ہیں، ابھی پچھلی دفعہ ہم نے دوسری قسم کی پروڈکٹ بنائیں، لیکن انہوں نے ہمیں ایکسٹرا پیسے نہیں دیے، اس دوسری قسم کی پروڈکٹ کے لیے،  کبھی ہم نے اپنے ٹائم سے لے کر 9 بجے سے لے کر پانچ بجے تک کام کیا، کبھی ہم نے پانچ کے بعد بھی کام کیا، کبھی رات دیر تک کام کیا، اب جب ہمیں ایکسٹرا پیسے نہیں دیے گئے تو ہمارے  باس  یعنی  انچارج نے ہمیں کہا کہ تم اور ٹائم فارم بھر کردو،  تاکہ اس طریقے سے آپ نے جو کام کیا وہ پیسے دوسرے طریقے سے مل جائیں، اور یہ طریقہ ہمارے انچارج کے اختیار میں ہے کہ اس طریقے کے ذریعے آپ کو مل جائے، لیکن اس طریقے میں مسئلہ یہ ہے کہ اس میں اور ٹائم فارم میں ہم وہ دن بھی لکھ لیتے ہیں جس دن ہم اپنی ڈیوٹی سے زیادہ رکتے نہیں ہیں، مثلاً ہم اتوار کو بھی اور ٹائم لکھ لیتے ہیں، حال آں کہ اکثر اوقات میں ہم ہفتہ اتوار کو کام نہیں کرتے اور کبھی کبھی ہم ہفتہ اتوار کو کام بھی کر لیتے ہیں، آیا یہ پیسے جو ہمیں ملتے ہیں وہ لینا جائز ہے یا نہیں؟  یاد رہے کہ یہ گھنٹے جو ہم لکھتے ہیں یہ فرضی ہوتے ہیں، حقیقت میں اس طرح نہیں ہوتے، اس کا مطلب صرف اور صرف ایک قسم کے پیسے دوسرے طریقے سے حاصل کرنا ہے اور یہ فارم دینا ضروری ہے ، کیوں کہ اس کے بغیر اکاؤنٹ سیکشن سے پیسے نہیں ملتے، کیوں کہ وہ بغیر ثبوت کے کسی اکاؤنٹ میں پیسے نہیں ڈالتے۔ لہٰذا میری راہ نمائی فرمائیں!
جواب: صورتِ  مسئولہ میں صرف ان دنوں کے اورٹائم کا فارم بھراجاسکتا ہے جن دنوں میں اورٹائم لگایا تھا اور وہ بھی اس شرط کے ساتھ کمپنی کے ساتھ اورٹائم لگانے پر معاوضہ مقرر ہو یا یہ قانون چلاآرہا ہو کہ ملازمین زائد ڈیوٹی دیں تو وہ اورٹائم کے مستحق ہوں گے۔فقط واللہ اعلم
                                                  
عنوان: ایزی پیسہ ایپ سے 99 روپے فی لیٹر پیٹرول ڈلوانا
سوال: عام طور پر پیٹرول 118 میں ملتا ہے جب کہ وہی پیٹرول ایزی پیسہ کے ذریعے  99  روپے فی لیٹر ملتا ہے تو اب جو پیٹرول کم ریٹ پہ ملتا ہے اس کا حاصل کرنا جائز ہے یا نہیں ?نیز یہ بتائیے کہ اس میں سود ہے کہ نہیں?
جواب: ایزی پیسہ اور اس جیسی دوسری سروسز  جن میں پیسے قرض رکھوانے کی وجہ سے ڈسکاؤنٹ ملتا ہو ایسے اکاؤںٹ کھولنا چوں کہ ناجائز معاملے کے ساتھ مشروط ہے، اس لیے ایسا اکاؤنٹ اپنے اختیار سے کھولنا ہی جائز نہیں ہے۔  نیز ان سے ڈسکاؤنٹ وصول کرنا بھی جائز نہیں ہے، چاہے وقتی طور پر اکاؤنٹ میں رقم موجود ہو یا نہ ہو ،کیوں کہ بنیاد قرض ہے۔ اور قرض کی وجہ سے ملنے والے نفع کو حدیث شریف میں سود کہا گیا ہے۔ فقط واللہ اعلم
                                                  
عنوان: رسیدوں کی خرید وفروخت
سوال: ایک شخص یو رپ کے کسی پٹرول پمپ پر کا م کر تا ہے، گا ڑی وغیرہ میں پٹرول ڈال کر کسٹمر کو ایک رسید دیتا ہے،  کچھ کسٹمر رسید وہیں پھینک جا تے ہیں،  یہ شخص ان رسیدوں کو جمع کرلیتا ہے۔اور ان رسیدوں کو فروخت کردیتا ہے۔ پو چھنا یہ ہے کہ ان رسیدو ں کو فر وخت کر کے جو رقم ملتی ہے،  اس رقم کا لینا اس شخص کے لیے جا ئز ہے یا نہیں؟  نوٹ: جو لو گ ان رسید وں کو خریدتے ہیں وہ ان رسید وں کو حکومتی اداروں میں پیش کر کے یہ با ور کرا تے ہیں کہ اس ما ہ ہما را اتنا پٹرو ل لگا ہے اور اتنا خر چ ہو اہے، لہٰذا ہما را ٹیکس کم کیا جا ئے۔ توکیا اس صو رت میں ان رسیدو ں کی قیمت شخص مذکور کے لیے جا ئز ہو گی یانہیں؟
جواب: جس چیز کو خریدا یا بیچا جارہا ہو شریعت کی نگاہ میں  اس چیز کا مالِ  متقوم ہونا ضروری ہے، مذکورہ صورت میں یہ رسیدیں شرعاً  مال متقوم  نہیں ہیں اور نہ ان کے پیچھے کوئی مالِ متقوم ہے جس کو فروخت کیا جارہا ہو ،  بلکہ یہ  جس شخص  نے  پیٹرول خریدا ہے یہ صرف  اس کا ایک ریکارڈ ہے؛ آگے جو لوگ اس کے ذریعہ سے ٹیکس بچاتے ہیں اس کی وجہ سے اس کو مال متقوم نہیں کہا جاسکتا؛  لہٰذا ان کی خرید وفروخت شرعاً جائز نہیں۔        فتاوی شامی میں ہے:’’إذ من شرط المعقود عليه: أن يكون موجوداً مالاً متقوماً مملوكاً في نفسه، وأن يكون ملك البائع فيما يبيعه لنفسه، وأن يكون مقدور التسليم منح‘‘. (5/ 58،   کتاب البیوع، باب بیع الفاسد، ط: سعید)بدائع الصنائع  میں ہے:’’وأما الذي يرجع إلى المعقود عليه فأنواع (منها) : أن يكون موجوداً فلاينعقد بيع المعدوم، ...  (ومنها) أن يكون مالاً؛ لأن البيع مبادلة المال بالمال ...‘‘ الخ (5/ 138، 140، کتاب البیوع، فصل شرائط رکن البیع، ط: سعید)فتاوی شامی میں ہے: ’’وفي الأشباه: لايجوز الاعتياض عن الحقوق المجردة كحق الشفعة، وعلى هذا لايجوز الاعتياض عن الوظائف بالأوقاف.(قوله: لايجوز الاعتياض عن الحقوق المجردة عن الملك) قال: في البدائع: الحقوق المفردة لاتحتمل التمليك ولايجوز الصلح عنها‘‘.(4 / 518، کتاب البیوع،  ط؛ سعید)فقط واللہ اعلم
                                                  
عنوان: شوہر، ایک بیٹا اور دو بیٹیوں میں میراث کی تقسیم
سوال: ایک خاتون جن کے نام پر ایک مکان تھا،  وہ اللہ کے حکم سے انتقال کر گئیں، انہوں نے لواحقین میں شوہر، ایک بیٹا اور دو بیٹیاں چھوڑی ہیں۔ مرحومہ کا سگا بھائی کوئی نہیں ہے ، ایک سگی بہن موجود ہیں۔ مرحومہ کے والد اور والدہ انتقال فرما چکے ہیں۔ براۓ مہربانی جواب مرحمت فرمائیں کہ اس صورت میں ترکہ کی تقسیم کیسے عمل میں آۓ گی؟  اگر حصوں کی تفصیل “فیصد” میں بتا دیں تو بہت مہربانی ہوگی!
جواب: صورتِ مسئولہ میں مرحومہ کے ترکہ کی تقسیم کا شرعی طریقہ یہ ہے کہ مرحومہ کے ذمہ   اگر کوئی قرض ہے تو اسے کل ترکہ  میں سے ادا کرنے کے بعد، مرحومہ نے اگر کوئی  جائز وصیت کی ہو تو اسے  ایک تہائی ترکہ میں سے نافذ کرکے  باقی کل منقولہ وغیر منقولہ  ترکہ کو 16 حصوں میں تقسیم کرکے مرحومہ کے شوہر کو 4 حصے، بیٹے کو 6 حصے اور ہر ایک بیٹی کو 3،3 حصے ملیں گے۔ بیٹے کی موجودگی میں بہن کا میراث میں حصہ نہیں ہوگا۔یعنی کل مالیت مثلاً 100 روپے میں مرحومہ کے شوہر  25 روپے، بیٹے کو 37 اعشاریہ 50  روپے اور ہر ایک بیٹی کو 18 اعشاریہ 75  روپے ملیں گے۔ نیز مرحومہ کی تجہیز وتکفین کے اخراجات اس کے شوہر کے ذمہ لازم ہیں۔ فقط واللہ اعلم
                                                  
عنوان: مروجہ اسلامی بینک کے ساتھ معاملات کا حکم
سوال: موجودہ دور میں اسلامک بینک کے نام پر جو بینک کام کر رہے ہیں تو کیا اسلامک بینک کے ساتھ کوئی معاملہ کرنا یا سیونگ اکاؤنٹ کھلوانا جائز ہے؟  جس طرح میزان بینک یا بینک اسلامی یا دوسرے بینک ہیں۔  کافی علماء کا کہنا ہے کہ اس میں اکاؤنٹ کھلوانا جائز ہے، اس کی ذرا وضاحت فرمادیں!
جواب: میزان بینک یا  بینک اسلامی یا کوئی بھی مروجہ غیر سودی بینکوں سے تمویلی معاملات کرنا، سیونگ اکاؤنٹ  وغیرہ کھلوانا جائز نہیں ہے، ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے ۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ فقط واللہ اعلم
                                                  
عنوان: تربوز کی خرید و فروخت کے وقت کاٹ کر بیچنے میں زیادہ قیمت مقرر کرنا اور بغیر کاٹے بیچنے پر کم قیمت مقرر کرنا
سوال: ہمارے علاقے میں تربوزے کی خرید وفروخت ہوتی ہے تو اس میں ٹکی لگاتے ہیں کے پکا ہے یا کچا ( یعنی چھری سے کاٹ کر دیکھتے ہیں) تو کیا ٹکی لگا درست ہے یا نہیں? جب کچا ہوتا ہے تو وہ دوکان دار کا ہوتا ہے جب پکا ہوتا ہے  تو خریدار کا ہوتا ہے اور ٹکی لگانے میں قیمت کچھ زیادہ ہوتی ہے اور نہ لگانے میں کچھ کم ہوتا ہے, اگر مطلق ہو پھر کیا حکم ہے؟
جواب: صورتِ مسئولہ میں اگر باہمی رضامندی سے قیمت متعینہ طے ہوجائے کہ چھری سے کاٹ کر چیک کرکے لینے پر  60 روپے کلو مثلاً اور بغیر کاٹے خریدنے پر 50 روپے کلو تو اس کی اجازت ہوگی۔ فقط واللہ اعلم
                                                  
عنوان: بھانجے اور بھانجی کی میراث
سوال: ایک آدمی وفات پا گیا ہے،  پیچھے صرف اپنی بیوی چھوڑ گیا ہے،  اس کے علاوہ صرف تین بھانجے اور ایک بھانجی ہے۔ اور کوئی بھی وارث نہیں۔ براۓ کرم شریعتِ مطہرہ کی رو سے راہ نمائی فرمائیں اس کی تقسیم کیسے ہوگی؟
جواب: مرحوم کے ترکہ کی تقسیم کا شرعی طریقہ یہ ہے کہ مرحوم کے ترکہ  میں  اس کے  حقوقِ متقدمہ یعنی تجہیز و تکفین کے اخراجات نکالنے کے بعد،  اگر مرحوم کے ذمہ کوئی قرض ہو تو  اس کو کل ترکہ میں سے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرکے باقی کل منقولہ وغیر منقولہ ترکہ کو  28 حصوں میں تقسیم کرکے مرحوم کی بیوہ  کو 7 حصے،مرحوم کے ہر ایک بھانجےکو 6،6 حصے اور ایک بھانجی کو 3 حصہ ملے گا۔یعنی مثلاً  100 روپے میں سے مرحوم کی بیوہ کو 25اور مرحوم کے ہر ایک بھانجے کو  21اعشاریہ 42روپے، اور ہر ایک بیٹی کو 10اعشاریہ 71 روپے ملیں گے۔الدر المختار وحاشية ابن عابدين (رد المحتار) (6/ 792):"باب توريث ذوي الأرحام (هو كل قريب ليس بذي سهم ولا عصبة) فهو قسم ثالث حينئذ (ولا يرث مع ذي سهم ولا عصبة سوى الزوجين) لعدم الرد عليهما (فيأخذ المنفرد جميع المال)
(ويحجب أقربهم الأبعد) كترتيب العصبات فهم أربعة أصناف جزء الميت، ثم أصله ثم جزء أبويه ثم جزء جديه أو جدتيه (و) حينئذ (يقدم) جزء الميت وهم (أولاد البنات وأولاد بنات الابن)".الدر المختار وحاشية ابن عابدين (رد المحتار) (6/ 792):
"وللذكر كالأنثيين إن كانوا مختلطين كابن بنت وبنت بنت". فقط واللہ اعلم
                                                  
عنوان: قربانی میں شریک کا جانور ذبح کرنے کی اجرت لینا
سوال: ایک آدمی نے بڑے جانور میں قربانی کے لیے  حصہ ڈالا اور وہ آدمی جانور ذبح کرنا جانتا ہے، دوسرے حصہ داروں نے ذبح کا کام  اسی ایک شریک آدمی کے ذمہ لگایا تو کیا یہ شریک آدمی  باقی حصہ داروں سے ان کے حصہ کے بقدر ذبح کرنےکی اجرت لے سکتا ہے؟
جواب: قربانی کے جانور میں شریک آدمی کے لیے اسی جانور کے ذبح کرنے کی اجرت لینا جائز نہیں ہے۔فتاوی شامی میں ہے :"( ولو ) استأجره ( لحمل طعام ) مشترك ( بينهما فلا أجر له )؛ لأنه لايعمل شيئاً لشريكه إلا ويقع بعضه لنفسه فلايستحق الأجر، ( كراهن استأجر الرهن من المرتهن )؛ فإنه لا أجر له لنفعه بملكه". (6/60) فقط واللہ اعلم
                                                  
عنوان: تعمیر کے ابتدائی مراحل میں فلیٹ کرایہ پر دینا
سوال: میں نے ایک عدد فلیٹ خرید ا جو کہ تعمیر کے  ابتدائی مراحل میں ہے، کمپنی کے  مطابق اگر میں ان کوفلیٹ کی پوری رقم یک مشت ادا کرلوں تو وہ مجھے ابھی سےہر ماہ کرایہ شروع کردیں گے،حال آں کہ ابھی تعمیر ابتدائی مراحل میں ہے۔ کیا ایسا کرنا سود میں شمار تو نہیں ہوگا؟
جواب: جب تک آپ کا فلیٹ قابلِ انتفاع نہ ہو جائے، اسے کرایہ پر دینا جائز نہیں ہے۔الدر المختار وحاشية ابن عابدين (رد المحتار) (6 / 4):
"وشرعاً (تمليك نفع) مقصود من العين (بعوض) حتى لو استأجر ثياباً أو أواني؛ ليتجمل بها أو دابة ليجنبها بين يديه أو داراً لا ليسكنها أو عبداً أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، ولا أجر له لأنها منفعة غير مقصودة من العين". فقط واللہ اعلم
                                                  
عنوان: انشورنس پالیسی میں اضافی رقم لینا جائز نہیں
سوال: بہت علماء  کے فتووں میں یہی لکھا ہے کہ انعامی بانڈز اور انشورنس وغیرہ حرام ہیں اور سود ہیں، مجھے انشورنس پالیسی لیے ہوئے 9 سال ہو گئے او ر دل میں یہ نیت تھی کہ یہ پالیسی بیٹی کے جہیز کے کام آئے گی ، میری طبیعت بھی خراب رہتی ہے  اور نظر بھی کم زور ہے اور میں ہوں بھی غریب ، اگر پالیسی واپس کرتا ہوں تو میرے 60000 جمع ہیں، مجھے زیادہ رقم ملےگی، کیا وہ رقم رکھ لوں یا کسی ادارے مسجد وغیرہ یا کسی غریب کو دے دوں؟ میری ایک غریب پھوپی ہے، جس کا  اور کوئی نہیں، اس نے مجھے پالا بھی ہے، لیکن سخت مزاجی کی وجہ سے ہمارے پاس کم ہی رہتی ہے،  اس کے  پاس اگر کوئی رقم ہوتی بھی ہے تووہ مجھے دے دیتی ہے ، لوگ اسے زکاۃ خیرات دیتے ہیں،اس نے مجھے کچھ رقم بھی دی ہوئی ہے، میں نے وہ رقم گھر خریدنے میں لگادی اور نیت یہ ہے کہ میں اسے عمرہ کراؤں گا،  پالیسی کی اضافی رقم اور زکاۃ وغیرہ اس کو دے سکتا ہوں؟
جواب: سوال میں مذکور علماء  کے فتاویٰ درست ہیں،  انشورنس پالیسی ، سود اور جوے  پر مشتمل ہونے کی بنا پر شرعاً جائز نہیں، لہذا آپ نے جتنی رقم (60000) جمع کرائی ہے، وہی  رقم واپس لے سکتے ہیں۔  اضافی رقم سود ہونے کی بنا پر لینا ہی  جائز نہیں ہے؛ اس لیے کہ جیسے سود کا دینا ناجائز  وحرام ہے ویسے سود ی رقم لینا بھی ناجائز ہے۔نیز  آپ کی پھوپھی اگر واقعتاً زکاۃ کی مستحق ہیں تو انہیں زکاۃ دے سکتے ہیں۔ فقط واللہ اعلم
                                                  
عنوان: جوے کی رقم سے سامان خریدنا
سوال: میں اور بھائی والدین کے اخراجات کے لیے 10000 دیتے ہیں   چھوٹے بھائی کو ،  جو ان کے ساتھ رہتا ہے اور وہ 5000 ملا کر کچھ دن بعد ابو کو دیتا ہے، وہ بینک کی پینشن جو 10000 ہے اور جوے  کی رقم سے گھرکا سامان خرید کر لاتے ہیں،  اب ہم جب ان کے گھر جاتے ہیں تو کھانے مٰیں ناگواری ہوتی ہے۔ کیا کریں ؟
جواب: بینک سےحاصل ہونے والی پنشن اور  جوے کی کمائی حرام ہے، آپ پر لازم ہے کو والد کو  حکمت سے سود اور جوے کی حرمت اور نقصان سمجھائیں، نیز یہ کہ جب ہم حلال رقم سے ادا ئیگی کرہے ہیں تو حرام استعمال  کرنے کی کیا ضرورت ہے! بہر حال آپ کے لیے اس کا استعمال جائز نہیں ہے، اور آپ جب جائیں تو خود ہی کھانےکاتیار  سامان لے جایا کریں اور ساتھ کھا لیا کریں؛ تاکہ ان کی وہ رقم آپ کو کھانا نہ پڑے۔ حدیث میں ہے:سیدنا ابوہریرہ رضی اللہ عنہ بیان کرتے ہیں کہ رسول اللہ صلی اللہ علیہ وسلم نے فرمایا: " أَیُّها النَّاسُ! إِنَّ اللّٰه طَیِّبٌ لَایَقْبَلُ إِلاَّ طَیِّبًا، وَإِنَّ اللّٰه أَمَرَ الْمُؤْمِنِیْنَ بِمَا أَمَرَ بِهِ الْمُرْسَلِیْنَ فَقَالَ: {يأَیُّهَا الرُّسُلُ کُلُوْا مِنَ الطَّیِّبَاتِ وَاعْمَلُوْا صَالِحًا اِِنِّی بِمَا تَعْمَلُوْنَ عَلِیْمٌ o}[المؤمنون:۵۱] وَقَالَ: {ياَیُّها الَّذِیْنَ اٰمَنُوْا کُلُوْا مِنْ طَیِّبٰتِ مَا رَزَقْنٰکُمْ وَاشْکُرُوْا لِلّٰهِ اِنْ کُنْتُمْ اِیَّاهُ تَعْبُدُوْنَo} [البقرة:۱۷۲] ثُمَّ ذَکَرَ اَلرَّجُلُ یُطِیْلُ السَّفَرَأَشْعَثَ أَغْبَرَ یَمُدُّ یَدَیْهِ إِلَیالسَّمَاءِ یَا رَبِّ یَا رَبِّ، وَمَطْعَمُه حَرَامٌ، وَمَشْرَبُه حَرَامٌ، وَمَلْبَسَه حَرَامٌ، وَغُذِيَ بِالْحَرَامِ، فَأَنَّی یُسْتَجَابُ لِذَلِكَ؟" (أخرجه مسلم في کتاب الزکاة، باب قبول الصدقة من الکسب الطیب وتربتها، رقم: ۲۳۴۵)  ترجمہ: اے لوگو! بلاشبہ اللہ تعالیٰ پاک ہیں اور پاک چیز کو ہی قبول کرتے ہیں، اور اللہ تعالیٰ نے مؤمنین کو بھی وہی حکم دیا ہے جو رسولوں کو حکم فرمایاہے، چناں چہ ارشاد ہے: اے رسولو! کھاؤ پاکیزہ چیزیں اور کرو نیک اعمال، بے شک میں تمہارے اعمال جانتاہوں۔ اور اللہ تعالیٰ کا ارشاد ہے: اے ایمان والو! کھاؤ پاکیزہ چیزیں اس میں سے جو ہم نے تمہیں روزی دی، اور اللہ کا شکر ادا کرو اگر تم اسی کی عبادت کرتے ہو۔ پھر رسول اللہ ﷺ نے ایک شخص کا ذکر کیاکہ وہ لمبا سفر کرے، پراگندہ بال اور غبار آلود جسم والا ہو، (یعنی دعا کی قبولیت کے اسباب ظاہر میں سب جمع ہیں) اپنے دونوں ہاتھ آسمان کی طرف پھلا کر دعا کررہاہو: اے میرے رب! اے میرے رب! حال آں کہ اس کا کھانا حرام، اس کا پینا حرام، اس کا پہننا حرام اور حرام غذا کھاتاہو، تو کیوں کر اس کی یہ دعا قبول ہو!؟ فقط واللہ اعلم
                                                  
عنوان: حوالہ میں محال کا رقم وصول نہ کرنا اور محال بہ کا دیوالیہ ہوجانا
سوال: احمد نے محمود کو  بکر پر حوالہ دیا, بکر نے اس حوالے کے عوض میں محمود کو بینک کا چیک دے دیا، محمود نے غفلت کی وجہ سے وہ چیک دس دن تک کیش نہیں کیا،  اسی دس دن میں احمد نے اوروں کو بھی بکر پر حوالے دیے، بکر نے اس حوالے کے عوض لوگوں کو چیک دے دیا جہنو ں نے کیش بھی کیے، اس کے بعد بکر نے اپنے آپ کو دیوالیہ ظاہر کیا اور کہیں روپوش ہوگیا۔  اب سوال یہ ہے کہ محمود کا احمد کے اوپر جو ادھار تھا کیا اب بھی باقی ہے یانہیں ہے؛ کیوں کہ محمود کی غفلت کی وجہ سے اسے نقصان اٹھانا پڑا اور اس چیک کا ذمہ کس پر ہے؟
جواب: بکر کی جانب سے چیک کی ادائیگی قبضہ اور ادائیگی شمار نہ ہوگی، جب تک کہ محمود وصول نہ کرے، اور چیک کیش کرانے میں غفلت سے حق ساقط نہیں ہوگا؛  لہذا محمود کا حق اب بھی باقی ہے، اگربکر کو عدلیہ دیوالیہ قراردےدے تو قرض احمد پر لوٹ جائےگا، اس کے ذمہ لازم ہوگا۔الدر المختار شرح تنوير الأبصار وجامع البحار (ص: 461):
"(ولايرجع المحتال على المحيل إلا بالتوى) بالقصر ويمد: هلاك المال لان براءته مقيدة بسلامة حقه. وقيده في البحر بأن لايكون المحيل هو المحتال عليه ثانياً (هو) بأحد أمرين (أن يجحد) المحال عليه (الحوالة ويحلف ولا بينة له) أي المحتال ومحيل (أو يموت) المحال عليه (مفلساً) بغير عين ودين وكفيل وقالا بهما وبأن فلسه الحاكم (ولو اختلفا فيه) أي في موته مفلساً، وكذا في موته قبل الاداء أو بعده (فالقول للمحتال مع يمينه على العلم) لتمسكه بالاصل وهو العسرة. زيلعي. وقيل القول للمحيل بيمينه".
 الهندیة(۱۷۱/۱):"ولو أمر فقیراً بقبض دین له علی آخر ونواه عن زکاة عین عنده جاز". فقط واللہ اعلم
                                                  
عنوان: سودی قرض سے کاروبار اور نفع سے عمرہ ادا کرنے کا حکم
سوال: زید نے سود پر (قرض)رقم لے کر بزنس کیا، اس بزنس میں جو نفع کمایا اس پیسے سے عمرہ کیا جا سکتا ہے یا نہیں؟
جواب: سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے: {یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ کُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔(البقرۃ:۲۷۸،۲۷۹-بیان القرآن)نیز سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلثین زنیةً في الخطیئة‘‘.       (دار قطنی)نیز سود کا انجام تباہی اور بربادی ہی ہے۔ سودی معاملے کی سنگینی کا اندازہ اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ دنیا اور آخرت کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، لہٰذا ہر شخص پر لازم ہے کہ وہ سود بلکہ سود کے شبہ  سے بھی اپنے آپ کو محفوظ رکھے۔کاروبار کو چلانے کے لیے بینک سے سودی قرضہ لینا شرعاً ناجائز اور حرام ہے؛ لہذا فوراً اس معاملہ کو ترک کردینا چاہیے، اور اپنی استعداد کے مطابق کاروبار کو وسعت دینی چاہیے۔ البتہ سود پر قرضہ حاصل کرکے اس رقم سے حلال کاروبار کیا گیا تو دیگر شرعی تقاضے پورے کرنے کی بنا پر یہ کاروبار  فی نفسہٖ مباح ہوگا اور اس میں حاصل ہونے والے نفع سے اداکیاجانے والا عمرہ جائز ہوگا، تاہم سود ادا کرنے کا گناہ ہوگا۔فقط واللہ اعلم
                                                  
عنوان: پورٹ سے نیلام  کیے جانے والا مال خریدنے کا حکم
سوال: باہر ملکوں سے لوگ کارگو کے ذریعے سے سامان اپنے گھروں کو بھیجتے ہیں،  کار گو والے ذمہ داری کے ساتھ سامان گھروں تک پہنچانے کے پیسے وصول کر لیتے ہیں۔ جب سامان پورٹ پہنچ جاتا ہے تو کار گو والے زیادہ خرچ یا دیوالیہ ہو جانے کی وجہ سے وہ سامان پورٹ سے وصول نہیں کرتے۔ پورٹ والے 14 مہینے تک کار گو والوں کا انتظار کرتے ہیں بصورتِ دیگر پورٹ والے اس کو نیلام کر دیتے ہیں۔ کیا ہم اس مال کو پورٹ والوں سے خرید سکتے ہیں؟  کیا اس سامان کی خرید و فروخت جائز ہے  یانا جائز ؟  کیوں کہ یہ سامان جس کا ہے وہ یہ سامان گھر تک پہنچانے کے لیے پیسے کار گو کو د ے چکا ہوتا ہے.
جواب: واضح رہے کہ کارگو پر سامان لینے والے جب مالکان سے ان کا سامان دوسرے ملک پہنچانے کی ذمہ داری لیتے ہیں اور اس پر اجرت بھی وصول کرتے ہیں، تو ان کے ذمہ لازم ہوتا ہے کہ وہ سامان مطلوبہ جگہ تک پہنچائیں، اگر وہ سامان مطلوبہ جگہ تک نہ پہنچائیں اور خود اپنی کوتاہی یا بددیانتی کی بنا پر کہیں اور چھوڑدیں تو وہ گناہ گار ہوں گے اور اس مال کے ضامن بھی ہوں گے، اصل مالک سامان ضائع ہونے کی صورت میں ان سے ضمان وصول کرنے کا حق رکھتے ہیں۔اگر کارگو والے سامان بندرگاہ پر چھوڑ دیں اور وہاں کے پورٹ کا عملہ وہ سامان متعلقہ ملک پہنچادیں تو سامان وہاں پہنچے کے بعد سامان کا مالک معلوم نہ ہو اور کوئی اس کی ملکیت کا دعوی بھی نہ کرے تو  اس کا حکم ”لقطہ“ کا ہوگا، حکومت کے متعلقہ ادارے پر لازم ہے کہ وہ اس کی تشہیر کرے اور اس کے مالک کو تلاش کرے، اعلانات کرائے، اگر اس سامان پر ایڈریس لکھا ہوا ہویا کسی اور ذریعہ سے مالک کو تلاش کیا جاسکتا ہو تو مالک تک اس کی اطلاع  پہنچانا ضروری ہے، اس کو کسی اور فروخت کرنا جائز نہیں ہے، اس لیے کہ یہ غیر کا مال ہے۔البتہ اگر مالک معلوم نہ ہو، تشہیر اور اعلانات کرانے کے باوجود سامان کا مالک اپنا مال لینے نہ آئے، اور ان سے رابطہ کی کوئی صورت نہ ہو، اور اعلان کے باوجود اتنی معتد بہ مدت گزرجائے  کہ ظن غالب کے مطابق مالک کی واپسی اب بظاہر ممکن نہ ہو تو  متعلقہ ادارہ  اس لقطہ کے سامان کو مناسب قیمت پر فروخت کرسکتا ہے، اور فروخت کرنے کے بعد اگر مالک آجائے تو رقم اس کو دے دیں، ورنہ اس کی رقم لاوارث، ضرورت مند، غربا اور فقراء پر صدقہ کردی جائے،یا ان کی ضرویات میں صرف کردی جائے۔باقی جہاں تک اس سامان کی نیلامی کی صورت میں اس کے خریدنے کا حکم ہے تو اس میں  یہ تفصیل ہے کہ اگر خریدنے والے کو کسی متعین اشیاء کے بارے میں  یقینی طور پر   معلوم ہوکہ  یہ کسی اور کا مال ہے، اس کا مالک بھی معلوم ہے اوراس کی اجازت کے بغیر اس کو فروخت کیا جارہا ہے تو اس کے لیے  اصل مالک کی اجازت کے بغیر اس مال میں تصرف کرنا جائز نہیں ہوگا۔اور اگر خریدار کو حکومت کی طرف سے نیلام کردہ سامان کے بارے میں اس صورتِ حال کا یقینی علم نہ ہو تو چوں کہ اس میں یہ احتمال موجود ہے  کہ لقطہ ہونے کی صورت میں متعلقہ ادارے نے اس کی تشہیر کرائی ہوگی اور مالک کو تلاش کیا ہوگا، اور مالک کے ملنے سے مایوسی کے بعد اس کو فروخت کیا جارہا ہے، یا یہ سامان کسی واجبی حق کی وصولیابی کے لیے نیلام کیا جارہا ہے مثلاً حکومت یا اس کے متعلقہ ادارے کے پاس گروی  رکھا ہوا سامان وغیرہ، اور خریدار کو یقینی طور پر اس کا علم بھی نہیں ہے تو اگر وہ یہ سامان خریدلے تو اس کی آمدنی کو ناجائز نہیں کہا جائے گا، البتہ اس کے خریدنے سے اجتناب کرنا بہتر ہے۔السنن الكبرى میں ہے:" عن شرحبيل مولى الأنصار عن أبي هريرة عن النبي صلى الله عليه وسلم أنه قال: " من اشترى سرقةً وهو يعلم أنها سرقة فقد أشرك في عارها وإثمها ". (السنن الكبرى للبيهقي (5/ 548) کتاب البیوع، باب كراهية مبايعة من أكثر ماله من الربا أو ثمن المحرم، ط: دار الكتب العلمية، بيروت – لبنان)   البحر الرائق شرح كنز الدقائق ومنحة الخالق وتكملة الطوري (5/ 170):
"(قوله: وينتفع بها لو فقيراً وإلا تصدق على أجنبي ولأبويه وزوجته وولده لو فقيراً) أي ينتفع الملتقط باللقطة بأن يتملكها بشرط كونه فقيراً نظراً من الجانبين كما جاز الدفع إلى فقير آخر، وأما الغني فلايجوز له الانتفاع بها، فإن كان غير الملتقط فظاهر للحديث فإن لم يجئ صاحبها فليتصدق بها، والصدقة إنما تكون على الفقير كالصدقة المفروضة وإن كان الملتقط فكذلك ... وإنما فسرنا الانتفاع بالتملك؛ لأنه ليس المراد الانتفاع بدونه كالإباحة، ولذا ملك بيعها وصرف الثمن إلى نفسه كما في الخانية أطلق في عدم الانتفاع للغني فشمل القرض ولذا قال في فتح القدير وليس للملتقط إذا كان غنياً أن يتملكها بطريق القرض إلا بإذن الإمام وإن كان فقيرا فله أن يصرفها إلى نفسه صدقةً لا قرضاً اهـ".
الدر المختار وحاشية ابن عابدين (رد المحتار) (5/ 390):
"قلت: وسيجيء في الحجر أنه يباع ماله لدينه عندهما وبه يفتى وحينئذ فلا يتأبد حبسه فتنبه.
(قوله: وحينئذ فلايتأبد حبسه) أي على قولهما، وكذا على قوله إن كان ماله غير عقار ولا عرض بل كان من الأثمان، ولو خلاف جنس الدين كما قدمناه".
الدر المختار وحاشية ابن عابدين (رد المحتار) (5/ 387):
" لايبيع القاضي عرضه ولا عقاره للدين خلافاً لهما، وبه أي بقولهما يبيعهما للدين يفتى، اختيار، وصححه في تصحيح القدوري ويبيع كل ما لايحتاجه للحال اهـ".    وفیہ ایضاً:"وفيه: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه". (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه".  (5/ 98، کتاب البیوع،باب البیع الفاسد ، مطلب الحرمۃ تتعدد، ط: سعید) فقط واللہ اعلم
                                                  
عنوان: ٰایڈوانس کی رقم سے متعلق ایک سوال
سوال: 3 افراد نے مل کر ایک کمرہ کرائے پر لینے  کے لیے مالک کو 12500 کی رقم دینی تھی، اس طرح ہر ایک فرد کے حصے میں 4,166 روپے آتے تھے، ان میں سے 2 افراد نے اول کو کہا کہ ہمارے پاس ابھی رقم نہیں ہے  تم ایڈوانس کی جتنی رقم ادا کرسکتے ہو ادا کردو تو اول نے 5000 ایڈوانس کی مد میں مالک کو ادا کردیے، لیکن پورا مہینہ گزرگیا  وہ دو افراد ایڈوانس کی رقم ادا نہیں کر سکے جس کے نتیجے میں مالک مکان نے وہ رقم ضبط کرلی، اب سوال یہ ہے کہ اول نے ان میں سے ایک شخص سے موبائل 3500 میں خریدا تھا، جس میں سے 2666اس نے ادا کردیے اور باقی 834 روپے اس ایڈوانس کی مد میں کٹوتی کروالیے. لیکن اب جب رقم مالک نے ضبط کرلی تو بقیہ 834 روپے کا ادا کرنا اول پر لازم ہوگا کہ نہیں؟
جواب: ذکر کردہ معاملہ میں جب اجارہ کا عقد پایہ تکمیل تک نہیں پہنچا  اور معاملہ ختم ہوگیا تو ایسی صورت میں مالکِ  مکان کے ذمہ اس رقم کا واپس لوٹانا ضروری ہے جو ایڈوانس کی مد میں وصول کی ہے،اس رقم کا استعمال شرعاً  اس کے  لیے جائز نہیں، البتہ اگر  مالکِ  مکان وہ رقم واپس نہیں کرتا تو ایسی صورت میں  اول نے جو  رقم موبائل کی قیمت سے منہا کی تھی (834 روپے) اس کا واپس لوٹانا ضروری نہیں جب کہ اس (موبائل بیچنے والے)نے  خوشی سے ایڈوانس کی رقم میں شامل کردیے تھے ۔مجمع الأنهر في شرح ملتقى الأبحر (2/ 230):
"لأن المقر أقر أن لا حق له عليها فيؤخذ بإقراره". فقط واللہ اعلم
                                                  
عنوان: ایزی پیسہ اور جاز اکاؤنٹ کھلوانا
سوال: ایزی پیسہ اور جاز اکاؤنٹ بنانا کیسا ہے؟ میرا ایزی پیسہ اکاؤنٹ بن گیا  اور پھر ایک جگہ پڑھا کہ ٹھیک نہیں، تو اب کیا کروں؟
جواب: واضح رہے کہ کسی کو قرض دے کر اس سے کسی قسم کا فائدہ اٹھانا ناجائز  اور سود ہے۔صورتِ  مسئولہ میں مذکورہ اکاؤنٹ کھولنے کے لیے رقم رکھوانا اس کمپنی کو قرض دینا ہے، جس پر وہ کمپنی فری منٹس اور دیگر سہولیات  دیتی ہے، لہذا قرض پر نفع لینے کی وجہ سے مذکورہ اکاؤنٹ کھلوانا جائز نہیں ہے،  اگر مذکورہ اکاؤنٹ کھلوادیا ہے تو  اسے بند کردیا جائے۔فتاوی شامی میں ہے:"وفي الأشباه كل قرض جر نفعاً حرام". ( كتاب البيوع، فصل في القرض ۵/ ۱٦٦ ط: سعيد) فقط واللہ اعلم
                                                  
عنوان: بل ادا کرنے کی اجرت وصول کرنا
سوال: 1. میں ایک دکان دار ہوں،  میری دکان میں گیس اور بجلی کے بل جمع ہوتے ہیں. بل پر ہم اپنی  مہر لگا کر کسٹمر کو اس سے آزاد کرتے ہیں،  اس کے بعد اپنی ترتیب سے یہ بل ہم جمع کرتے ہیں. بینک ہمیں ایک بل پر تین روپے اسی پیسے دیتی ہے. اس لیے ہم کسٹمر سے 10 روپے اجرت لیتے ہیں،  جس پر کسٹمر راضی ہیں اور بل پر ہم یہ 10 روپے واضح کرتے ہیں،  کیا یہ دس روپے اجرت لینا جائز ہے?2.  کیا ان کے پیسے ہمارے کاروبار میں  وقتی شامل ہونا اور ان سے نفع اٹھانا جائز ہے ?
جواب: 1. اگر آپ لوگوں سے بل وصول کر کے اس کو بینک میں جمع کرواتے ہیں اور اس پر واضح کرتے ہیں کہ اس میں دس روپے میری اجرت ہے اوربینک سے بھی اس کے خلاف کوئی معاہدہ نہیں ہے تو یہ اجرت لینا آپ کے لیے جائز ہے۔2. لوگ اپنے بلز ادا کرنے کے لیے جو پیسے آپ کو دیتے ہیں عرفاً ودلالۃً اس کے استعمال کی اجازت ہوتی ہے، (اصل مقصود ان کے بل ادا کرنا ہوتاہے) لہٰذا اگر آپ ان کے بل بروقت ذمہ داری کے ساتھ ادا کردیتے ہیں تو آپ کے لیے اس رقم کو استعمال کرنا جائز ہوگا۔ البتہ اگر بل دیتے وقت کوئی صراحتاً کہہ دے یا اشارۃً معلوم ہوکہ اس کی طرف سے یہ رقم امانت ہے اور اسے استعمال کرنے کی اجازت نہیں ہے تو آپ اسے استعمال نہ کیجیے۔ فقط واللہ اعلم
                                                  
عنوان: نقل کرکے امتحان پاس کیے، اب ملازمت کی تنخواہ کا حکم
سوال: میں نے میٹرک سے لے کر ماسٹر  تک تمام امتحان نقل کرکے پاس کیے ہیں اور اس طرح ڈگریاں حاصل کی ہیں۔ اب میں اس پر ملازمت کرتا ہوں، کیا میری آمدنی حلال ہے یا حرام؟
جواب: واضح رہےکہ آپ کاامتحانات میں نقل کرنا جائز نہیں تھا، اس پر دلی ندامت و پشیمانی کے ساتھ  ساتھ اگر کسی کی حق تلفی ہوئی ہو، حتی الامکان اس کی ادائیگی کی فکر بھی کرنا چاہیے، اور غلط بیانی/ دھوکا دہی پر اللہ کے حضور بھی توبہ و استغفار کرنا چاہیے۔البتہ اب جو آپ کو آمدنی ملتی ہے، وہ آپ کے عمل کے بدلہ میں ہونے کی وجہ سے جائز ہے بشرطیکہ آپ میں مفوضہ کام کی اہلیت اور صلاحیت ہو اور آپ مفوضہ ذمہ داری کو پوری طرح انجام دیں۔الدر المختار وحاشية ابن عابدين (رد المحتار) (6 / 5):"وشرطها كون الأجرة والمنفعة معلومتين؛ لأن جهالتهما تفضي إلى المنازعة. وحكمها وقوع الملك في البدلين ساعةً فساعةً". فقط واللہ اعلم
                                                  
عنوان: رکشہ قسطوں پرلینا
سوال: ایک شخص نے لون پر آٹو  رکشا لیا ہے جس کی قسطیں ابھی سود سمیت بھرنا باقی ہے، اب اس رکشا کو میں لینا چاہتا ہوں، اس طرح کہ بقیہ قسطیں مجھے بھرنی ہیں تو  کیا میں یہ معاملہ کر سکتا ہوں؟ خاص طور پر روشنی اس پر ڈالیں کہ میں نے براہِ  راست کمپنی سے معاملہ نہیں کیا ہے،  اس کے باوجود اوپر کی زائد رقم میرے حق میں سود کے حکم میں آئے گی؟
جواب: سائل کا مقصود سود سے اگر وہ اضافی رقم ہے جو قسطوں کی صورت میں خریداری کے وقت نقد کے مقابلے میں زیادہ طے کی جاتی ہے (اور مذکورہ صورت میں سودے کی وقت رکشا کی مجموعی قیمت متعینہ طور پر طے کردی گئی تھی) تو یہ رقم سود نہیں ہے، لہذا اس صورت میں سائل کے لیے رکشہ لے کر قسطیں اپنی طرف کرنا جائز ہوگا۔البتہ اگر سود سے مراد  وہ رقم ہے جو قسطوں کی ادائیگی میں تاخیر کی صورت مٰیں کمپنیاں جرمانہ کی شکل میں وصول کرتی ہیں، اس صورت  میں اگر رکشا والے نے یہ معاہدہ کیا ہو کہ وہ تاخیر پر جرمانہ اداکرے گا توسائل کے لیے ایسارکشہ خریدنا مکروہ ہے۔اور اگر سود سے مراد یہ ہو کہ رکشا خریدنے والے نے کسی سے سود پر رقم لے کر رکشا نقد خریدا تھا اور اب وہ قرض کی قسطیں سود سمیت ادا نہیں کرپا رہا، بنا بریں سودی رقم کا معاہدہ سائل کی طرف منتقل کررہاہے، تو سائل کے لیے مذکورہ سودی معاہدے کی بقیہ اقساط ادا کرنا جائز نہیں ہوگا، کیوں کہ اس صورت میں سائل سودی معاملے کا حصہ بن رہاہے، اگر یہی صورت ہے تو سائل کو چاہیے کہ وہ رکشے کے خریدار سے صرف رکشا خریدنے کا معاہدہ کرے، اور اس کی ایک قیمت طے کردے، پھر اس معاہدے کے مطابق رکشے کی قیمت کی مد میں اقساط ادا کرتا رہے۔ رہی بات پہلے سودی معاہدے کی (اگر واقعۃً ہوا ہو) تو اس کا ذمہ دار پہلا خریدار ہوگا، اسے چاہیے کہ وہ اپنا سودی معاہدہ ختم کرکے صدقِ دل سے توبہ و استغفار کرے۔ فقط واللہ اعلم
                                                  
عنوان: ملازم کی تنخواہ سے کٹوتی کے بارے میں
سوال: ماسی نے آٹھ دن کی چھٹی کی جولائی کے شروع میں، مہینہ ختم ہونے پہ تنخواہ دی، چھٹی کے پیسے کاٹ کے تو ماسی نے کہا: پیسےکاٹو گے تو کل سے کام نہیں کروں گی، مجبوراً پوری تنخواہ دے دی۔ اب اگست کی22 کو کافی تکرار کے بعد کام سے نکال دیا ۔ اب کیا اگست کے 22 دن کے پیسوں میں سے جولائی کے پیسے کاٹ سکتے ہیں یا 22 دن کے پورے پیسے دینے ہوں گے؟
جواب: صورتِ  مسئولہ میں ماسی نے جب جولائی کے 8 دن چھٹی کی تھی تو ان چھٹی کے دنوں کے پیسوں کا مطالبہ ماسی کی طرف سے درست نہیں تھا، لیکن جب آپ نے اس کے کہنے پر وہ پیسے اسے دے دیے تو یہ آپ کی طرف سے تبرع اور احسان تھا اور وہ اس کی مالک بن گئی۔ پھر اگست میں جو 22 دن اس نے کام کیا، وہ ان 22 دنوں کی اجرت کی مستحق ہے، اس میں سے 8 دن کی اجرت کاٹنا جائز نہیں ہے۔العقود الدرية في تنقيح الفتاوى الحامدية (2 / 226):" المتبرع لايرجع بما تبرع به على غيره".  فقط واللہ اعلم
                                                  
عنوان: انٹرنیٹ کیبل کے کام کا حکم
سوال: انٹرنیٹ کیبل اور کنکشن کاکام حلال ہے یا نہیں ؟
جواب: انٹرنیٹ کیبل کے کاروبار کی گنجائش ہے؛ کیوں کہ انٹرنیٹ کا استعمال صحیح مقاصد کے لیے بھی ہوتاہے، کنکشن لے کر جو غلط استعمال کرے گا اس کے گناہ کا ذمہ دار وہی ہوگا۔" إذا اجتمع المباشر والمتسبب أضیف الحکم إلی المباشر".  (الأشباه والنظائر۵۰۲جدید، شرح الحموي۴۰۴)فقط واللہ اعلم
                                                  
عنوان: ملازمت کے اوقات کے علاوہ ملازم سے کام لینا
سوال: میں اک دوکان میں کام کرتا ہوں صبح سے دن 1 بجے تک ،بعض دفعہ ایسا ہوتا ہے کہ ہمیں کسی کے گھر کام مل جاتا ہے، مثلاً پردے لگانے ہیں جب کہ میرا دوکان کا ٹائم پورا ہو جاتا ہے،  پھر بھی مالک کام کرنے بھیج دیتا ہے،مالک کے سامان کے پیسے ہوتے ہیں،  لیکن اس کی جو مزدوری ملتی ہے وہ مزدوری بھی مالک رکھ لیتا ہے، اوزار جس سے ہم کام کرتے ہیں وہ مالک کے ہیں، کیا مالک اس مزدوری کو رکھ سکتا ہے جب کہ اس کے اور ہمارےدرمیان کوئی بات طے نہیں ہے؟
جواب: مسئولہ صورت مٰیں آپ کی ملازمت کے اوقات کے علاوہ میں جو کام آپ کو ملتا ہے  اگر براہِ  راست آ پ کو ملتا ہے،  مالک کا اس میں کسی صورت  کوئی دخل نہیں ہوتا تو ایسی  صورت میں مزدوری آپ کا حق ہے ، مالک کے لیے اس کا لینا جائز نہیں، لیکن اگر اس کام کے ملنے میں مالک کا دخل ہو تا ہو ، مثلا پارٹی مالک کی ہو یا اسی کی دوکان پر آپ کو کام ملا ہو تو ایسی صورت میں اضافی اوقات میں جو کام ہو اس  کی اجرت کا معاملہ  مالک سے پہلے سے طے کرلینا چاہیے، مالک کے لیے مزدور کی خوشی کے بغیر اس سے  اضافی اوقات میں کام لینا شرعاً درست نہیں ۔’’شرح المجلہ لسلیم رستم باز ‘‘ میں ہے:’’الأجیر علیٰ قسمین: الأوّل الأجیر الخاص وهو الذی استوجر علیٰ أن یعمل للمستأجر فقط، کالخادم مشاهرةً عملاً موقتاً بمدة معلومة…‘‘. (کتاب الإجارة،الباب الاول، رقم المادة:۴۲۲،ج:۱،ص:۲۳۶،مکتبه حنفیه)  فقط واللہ اعلم
                                                  
عنوان: بلاگ یا چینل پر اشتہارات کے ذریعہ کمائی کا حکم
سوال: بلاگ، یا چینل بناکر پھر اشتہارات لگانا اور گوگل کی طرف سے اس کی رقم لیناجائز ہے یا نہیں ؟
جواب: بلاگ یا چینل  میں اگر جان د ار  کی تصاویر یا ویڈیوز ہوں،  یا میوزک ہو،  یا اس میں جواشتہارات لگائے جائیں اور ان میں کسی قسم کے   غیر شرعی (مثلاً جان دار کی تصاویروغیرہ )اشتہار ہو ں  یا  کسی بھی غیر شرعی چیز کا اشتہار ہو یا کوئی اور غیر شرعی معاملہ کرنا پڑتا ہو تو اس کے ذریعے پیسے کمانا جائز نہیں ہوگا۔ اور اگر مذکورہ باتوں میں سے کوئی نہ ہو (یعنی نفسِ عقد میں بھی کوئی شرعی ممانعت نہ ہو اور خارج میں بھی کسی غیر شرعی شرط کے ساتھ مشروط نہ ہو) تو گنجائش ہے۔ فتاوی شامی میں ہے:"وظاهر كلام النووي في شرح مسلم: الإجماع علي تحريم تصوير الحيوان؛ و قال: وسواء لما يمتهن أو لغيره فصنعه حرام لكل حال؛ لأن فيه مضاهاة لخلق الله". (١/ ٦٤٧، ط: سعيد)فقہ السیرہ میں ہے:"و الحق أنه لاينبغي تكلف أي فرق بين أنواع التصوير المختلفة ... نظراً لإطلاق الحديث". (٤/ ٩٧)فقط واللہ اعلم
                                                  
عنوان: والدہ کا انتقال نانا کی زندگی میں ہونے سے میراث میں حصہ
سوال: میری امی میرے نانا کی وفات سے پہلے فوت ہو گئی تھیں، میری ایک بہن ہے،  کیا ہمارا نانا کی جائیداد میں سے حصہ بنتا ہے؟  اور اگر بنتا ہے تو کیسے تقسیم ہوگا؟
جواب: شرعی اعتبار سے وارث وہی شخص بن سکتا ہے جو مورِث کی وفات کے وقت زندہ ہو؛ لہذا آپ کی والدہ جب نانا کی زندگی میں وفات پاگئیں تو  نانا کے ترکہ میں ان کا حصہ نہیں ہے, اور جب نانا کی میراث میں والدہ کا حصہ نہیں ہے تو آپ اور آپ کی بہن کا بھی شرعی حصہ نہیں ہوگا، البتہ اگر آپ کی والدہ کی ملکیت میں کوئی جائے داد تھی تو ان کی جائے داد میں آپ دونوں کا بحیثیت اولاد شرعی حصہ ہوگا۔ فقط واللہ اعلم
                                                  
عنوان: جانور کے حرام اجزاء کی فروخت
سوال: جانور کے حرام  اجزاء جیسے (کپورے ،آلہ تناسل)  بیچنا کیساہے ؟
جواب: حلال جانور میں سات چیزیں حرام ہیں جن کا کھانا جائز نہیں ہے، وہ سات چیزیں یہ ہیں:1۔دمِ مسفوح ، یعنی بہنے والا خون ۔۲۔پیشاب کی جگہ (نر و مادہ کی) ۔۳۔خصیے (فوطے)۔ ۴۔پاخانے کی جگہ۔ ۵۔غدود (سخت گوشت، جو بیماری کی وجہ سے بعض اوقات پیدا ہوتاہے)۔  ۶۔مثانہ (پیشاب کی تھیلی)۔ ۷۔پتہ۔ان اشیاء کی خریدوفروخت بھی جائز نہیں ہے۔الوجیز فی ایضاح القواعد الفقہیۃ الکلیۃ میں ہے"كل شيء كره أكله والانتفاع به على وجه من الوجوه فشراؤه وبيعه مكروه، وكل شيء لا بأس بالانتفاع به فلا بأس ببيعه". (1/25) فقط واللہ اعلم
                                                  
عنوان: بیوہ، 2 بیٹے اور ایک بیٹی میں میراث کی تقسیم
سوال: ہم دو بھائی، ایک بہن اور والدہ ہیں، والد کی وفات کے بعد ہم جائیداد کی تقسیم چاہتے ہیں، جائیداد میں ایک گھر ہے, جس کی مالیت ایک کروڑ ساٹھ لاکھ ہے۔
جواب: مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی  قرض   ہو اسے ادا کرنے کے بعد،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو/  40 حصوں میں تقسیم کرکے مرحوم  کی بیوہ  کو /5 حصے، ہر بیٹے  کو /14 حصے اور بیٹی کو /7حصے ملیں گے۔ یعنی 1 کروڑ 60 لاکھ میں سے مرحوم کی بیوہ کو 20 لاکھ روپے، ہر بیٹے کو 56 لاکھ روپے اور بیٹی کو 28 لاکھ روپے ملیں گے۔ فقط واللہ اعلم
                                                  
عنوان: قرض خواہ کو کمیشن پر مال فروخت کرنے کے لیے دینا
سوال: جس سے قرض لیا اسی کو مال کمیشن پر فروخت کرنے کے لیے دینا جائز ہے یانہیں؟  قرض اس شرط پردیناکہ مال مجھے دینا ہے یاغیرمشروط قرض دیا پھرمال بھی اسی کودیا، ان دو نوں میں کون ساجائزہے؛ تاکہ اسی پہ عمل کیاجائے؟
جواب: بصورتِ مسئولہ قرض کو کمیشن پر مال دینے کے ساتھ مشروط نہ کیا جائے، قرض کا معاملہ غیر مشروط ہو، پھر قرض دینے والے کو مارکیٹ ویلیو کے مطابق مال کمیشن پر فروخت کرنے کے لیے دیا جائے، (یعنی وہ اس مال کے بیچنے کا اتنا ہی کممیشن لے جتنا دوسرے ایجنٹ لیتے ہیں) تو یہ جائز ہے۔ اور اگر قرض کی وجہ سے  قرض دینے والا مشروط طور پر  زیادہ کمیشن لے  یا مقروض کا  مال سستا خرید لے تو یہ قرض پر نفع ہونے کی وجہ سے سود ہوگا۔  اسی طرح اگر مارکیٹ ویلیو کے مطابق ہی کمیشن پر کام کرے، لیکن قرض دینے سے پہلے ان دونوں کا ایسا باہم مالی معاملہ نہ ہو، صرف قرض کی وجہ سے اسے ایجنسی مل رہی ہو تو اس مشروط معاملے سے بھی اجتناب کیا جائے۔الدر المختار وحاشية ابن عابدين (رد المحتار) (6/ 63):
"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً، وكذا لو أخذ المقرض من المستقرض حماراً ليستعمله إلى أن يرد عليه الدراهم اهـ وهذه كثيرة الوقوع، والله - تعالى - أعلم". فقط واللہ اعلم
                                                  
عنوان: کنوارہ دوبارہ  زنا کرے تو اس کی حد
سوال: اگر ایک کنوارے شخص پر زنا کی شرعی حد جاری ہو چکی ہواور وہ دوبارہ زنا کا مرتکب ہو تو اس صورت میں شرعی حدود کیا ہیں؟
جواب: اگر کنوارے شخص پر زنا کی شرعی حد جاری ہوچکی ہو اور وہ دوبارہ زنا کا مرتکب ہو تو اس پر دوبارہ شرعی حد (سو کوڑے )جاری ہوگی، البتہ اگر کوئی شخص بار بار زنا کا مرتکب ہوتا ہو اور حد جاری ہونے کے باوجود باز نہ آتا ہو تو قاضی کو اس بات کا اختیار ہے کہ وہ اس کے شر سے معاشرے کو محفوظ کرنے کے لیے (اہلِ حل وعقد کے مشورے سے اور قانونی و شرعی تقاضے پورے کرکے) اسے سیاسۃً قتل کردے، لیکن یہ اختیار صرف حکومت کی جانب سے مقرر کردہ جج یا قاضی ہی کو حاصل ہے۔الدر المختار وحاشية ابن عابدين (رد المحتار) - (4 / 58):" (يكتفى بحد واحد لجنايات اتحد جنسها، بخلاف ما اختلف)".و في الرد:"(قوله: يكتفى بحد واحد إلخ) أفاد أن الحد وقع بعد الفعل المتكرر؛ إذ لو حد للأول ثم فعل الثاني يحد حداًّ آخر للثاني سواء كان قذفاً أو زناً أو شرباً، كما صرح به في الفتح وغيره بحر، لكن استثنى ما إذا قذف المحدود ثانياً المقذوف الأول، كما يأتي قريباً (قوله: اتحد جنسها) بأن زنا أو شرب أو قذف مراراً، كنز، وكذا السرقة، بحر".الدر المختار وحاشية ابن عابدين (رد المحتار) - (4 / 63):"مطلب يكون التعزير بالقتلط(قوله: ويكون التعزير بالقتل) رأيت في [الصارم المسلول] للحافظ ابن تيمية أن من أصول الحنفية أن ما لا قتل فيه عندهم مثل القتل بالمثقل والجماع في غير القبل إذا تكرر فللإمام أن يقتل فاعله، وكذلك له أن يزيدعلى الحد المقدر إذا رأى المصلحة في ذلك، ويحملون ما جاء عن النبي صلى الله عليه وسلم وأصحابه من القتل في مثل هذه الجرائم على أنه رأى المصلحة في ذلك ويسمونه القتل سياسةً، وكان حاصله أن له أن يعزر بالقتل في الجرائم التي تعظمت بالتكرار وشرع القتل في جنسها". فقط واللہ اعلم
                                                  
عنوان: حرام آمدنی والے سے فیس لینا
سوال: ایک شخص کا سودی کاروبار ہے یا اس کا ذریعہ معاش کوئی اور راستہ حرام ہے اور اس کا بیٹا مدرسہ میں پڑھ رہا ہو تو کیا اس کے مال سے فیس لینا جائز ہے؟
جواب: جن بچوں کے والد بینک میں کام کرتے ہوں یا ان کا ذریعہ معاش حلال نہ ہو  تو ان سے جو رقم فیس کی مد میں لی جائے گی اس رقم میں کراہت ہوگی۔فقط واللہ اعلم
                                                  
