عنوان: موبائل کمپنی سے ایڈوانس رقم لینا
سوال: سم خالی ہونے یعنی بیلنس نہ ہونے کی صورت میں ایڈوانس منگوا نا کمپنی سے کیساہے؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلم
                                                  
عنوان: ڈش انٹینااور ٹی وی کے آلات کا  کاروبارکرنا
سوال: کیا "ڈش انٹینا"، "ٹی وی" کے آلات وغیرہ کا بزنس کرنا جائز ہے؟
جواب: "ڈش انٹینا" اور "ٹی وی" کے آلات کا کاروبار کرنا شرعاً ناجائز ہے۔''( و ) جاز ( بيع عصير ) عنب ( ممن ) يعلم أنه ( يتخذه خمراً )؛ لأن المعصية لا تقوم بعينه بل بعد تغيره۔ وقيل: يكره؛ لإعانته على المعصية، ونقل المصنف عن السراج والمشكلات: أن قوله: ممن أي من كافر، أما بيعه من المسلم فيكره، ومثله في الجوهرة و الباقاني وغيرهما، زاد القهستاني معزياً للخانية: أنه يكره بالاتفاق، ( بخلاف بيع أمرد ممن يلوط به وبيع سلاح من أهل الفتنة )؛ لأن المعصية تقوم بيعنه، ثم الكراهة في مسألة الأمرد مصرح بها في بيوع الخانية وغيرها، واعتمده المصنف على خلاف ما في الزيلعي و العيني وإن أقره المصنف في باب البغاة۔قلت: وقدمنا ثمة معزياً للنهر أن ما قامت المعصية بعينه يكره بيعه تحريماً، وإلا فتنزيهاً فليحفظ توفيقاً''۔ ( كتاب الحظر و الإباحة، فصل في البيع ٦/ ۳۹۱ ط: سعيد) فقط واللہ اعلم
                                                  
عنوان: سم میں بیلنس ختم ہوتو ایڈوانس لینے کا حکم
سوال: سم میں بیلنس ختم ہوجائے تو کیا سم میں ایمرجنسی میں ایڈوانس بیلنس منگواسکتے ہیں ؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلم
                                                  
عنوان: بینک سے قرض لے کر گھر خریدنا
سوال: میں انگلینڈ میں رہتا ہوں اور یہاں اپنا گھر خریدنا یا کوئی کاروبار کرنا بغیر بینک کے قرضے کے ناممکن ہے۔ اس صورت میں اسلام کا کیا حکم ہے؟ اس زمانے میں نہ صرف یہاں ، بلکہ پاکستان میں بھی اکثر لوگوں کو بغیر کسی بینک سے قرضہ لیے اپنا گھر خریدنا یا پھر کوئی کاروبار کرنا ، ناممکن ہے۔اسلام تا قیامت رہنمائی کے لیے ہے۔ پچھلے سو، دو سو سال سے دنیا بہت بدل گئی ہے اور اس زمانہ فساد میں، کوئی شہر میں تو کیا کسی بنجر زمین پر بھی جھونپڑی ڈالنے کی اجازت نہیں دے گا اور وقت کے حساب سے ، گیس بجلی، پانی اور ہر چیز کےلیے پیسے دینے پڑتے ہیں۔ میرا یہ سب لکھنے کا مقصد صرف یہ ہے کہ پرانے وقتوں میں یہ سب مسائل نہیں تھے اور اسلام نے تاقیامت ہر مسئلے کا حل بتایا ہے!
جواب: بلاشبہ اسلام کی راہ نمائی تاقیامت آنے والی انسانیت کے لیے ہے، اور شریعت نے ہر ہر مسئلہ کا حل بتلادیاہے،زمانہ کی جدت یامادی ترقی کی رفتار تیز ہونے سے شریعت کے احکامات پر کوئی اثر نہیں پڑتا،البتہ جدید پیداہونے والے مسائل قدیم فقہ اسلامی کی مدد سے حل کیے جاتے ہیں۔شریعت نے سود کو حرام قراردیاہے چاہے وہ سود بینک کاہو یا کسی بھی ادارے یافرد کا۔زمانے کی جدت سے سود کی حرمت ،حلت میں تبدیل نہیں ہوسکتی۔لہذا بینک سے سود پر قرض حاصل کرکے گھرخریدنا یاکاروبار کرناہرگزجائز نہیں۔قرآنی اصول کے مطابق سودکی نحوست کی وجہ سے کاروبار اپنے انجام کے لحاظ سے نقصان اور سودپر حاصل شدہ گھر بے برکتی ہی کی جانب جاتاہے، اس لیے بجائے بینک سے سود حاصل کیے انسان کسی سے قرض لے کر یا اپنی استطاعت کے مطابق معمولی کاروبار اورضرورت کے بقدر رہائش گاہ پر اکتفا کرے تو اللہ تعالیٰ اس میں برکت نصیب فرماتے ہیں۔حاصل یہ ہے کہ سودی قرض کے ذریعے گھر خریدنے کا جو طریقہ رائج ہے وہ سود پر مشتمل ہونے کی وجہ سے حرام ہے۔ایک ممکنہ جائز صورت یہ بھی ہے کہ گھرخریدتے وقت مکمل رقم کی ادائیگی کابندوبست نہ ہوتو گھر کے مالک سے معاملہ اس طرح طے ہوجائے کہ گھر کی پوری قیمت بازاری قیمت سے زیادہ مقرر کرلی جائے اور پھر اس کی ادائیگی قسطوں میں کی جائے تو یہ صورت بھی جائز ہے، البتہ اس صورت میں معاملہ کے وقت یہ طے ہونا ضروری ہے کہ کل قیمت کیا ہوگی؟ اور یہ بھی کہ کتنی قسطوں میں ادا کی جائے گی، اور قسط میں تاخیر کی صورت کوئی مالی جرمانہ لگانا بھی جائز نہ ہوگا۔انگلینڈ یا کسی غیر مسلم ملک میں رہنے والے مسلمانوں کو چاہیے کہ باعمل مسلمانوں اور علماء کے ماحول میں جڑے رہیں، تاکہ مصائب اور آزمائشوں کے وقت استقامت اور درست راہ نمائی میسر رہے۔فقط واللہ اعلم
                                                  
عنوان: ٹی وی ڈش انٹینا وغیرہ کا بزنس کرنا
سوال: کیا "ٹی وی"،  "ڈش انٹینا" وغیرہ کا بزنس کرنا جائز ہے؟
جواب: مذکورہ اشیاء  آلاتِ معصیت ہیں، ان اشیاء کا کاروبارکرنا  گناہوں میں معاونت ہے ؛ اس لیے ان کا کاروبار   شرعاً درست نہیں۔قرآنِ پاک میں ارشادِ باری تعالی ہے:﴿وَلَا تَعَاوَنُوْا عَلَی الْاِثْمِ وَالْعُدْوَانِ﴾[المائدۃ: 2]ترجمہ : اور گناہوں کے کاموں میں ایک دوسرے کی معانت مت کرو۔ فقط واللہ اعلم
                                                  
عنوان: وقف پانی روکنے کا اختیار کسی کو نہیں ہے
سوال: کیا وقف شدہ پانی کو تعلقات خراب ہونے  پر روکناجائز ہے؟
جواب: صورتِ مسئولہ میں اگر پانی (مثلاً  کنواں) عوام الناس کے لیے وقف کردیا گیا تھا تو  وقف کے  بعد کسی کو اس سے روکنے کا حق نہیں ہے۔ اور اگر عمومی وقف نہ ہو بلکہ خاص شرائط کے ساتھ وقف ہو تو جو جو افراد ان شرائط پر پورا اترتے ہوں انہیں اس وقف سے استفادے سے کسی کو روکنے کا حق نہیں ہوگا۔فقط واللہ اعلم
                                                  
عنوان: جس کی آمدنی حرام ہے اس کے ساتھ کاروبای شراکت کرنا
سوال: ایک شخص جس کی آمدنی حرام ہے اس کے ساتھ کاروبای شراکت جائزہے؟ جب کہ کاروبار جائز اور حلال ہو!
جواب: جس کی کل یا اکثر آمدنی حرام ہے، اس کے ساتھ کاروبای شراکت جائز نہیں ہے ؛ اس لیے کہ اس مٰیں جو نفع ہوگا اس میں بھی  اس حرمت کا اثر آئے گا،اگر چہ کاروبار حلال ہو۔البتہ اگر لاعلمی میں ایسی کوئی شراکت قائم کرلی ہو  تو جس کی آمدنی حرام ہے اے چاہیے کہ جتنی رقم حرام ملائی ہے اس کے بقدر اپنے پاس سے صدقہ کردے تو یہ کاروبار اور اس کی آمدنی حلال ہو گی۔  یا اگر حرام آمدنی والے شخص کے پاس حلال رقم موجود ہو اور وہ اس سے کاروبار میں شراکت کرے تو شراکت اور اس کا نفع جائز ہوگا۔فقط واللہ اعلم
                                                  
عنوان: وراثت کی تقسیم کا طریقہ
سوال: ہمارے والد کی وراثت میں ایک عدد فلیٹ ہے جس کی مالیت سات لاکھ روپے ہے، والد کے انتقال کے بعد پاور آف اٹارنی میرے نام ہے اور میں اپنے بھائی اور بہن کو ان کا حصہ دینا چاہتی ہوں، وارثین میں میری ایک بہن اور ایک بھائی اور میری والدہ شامل ہیں، بھائی اور بہن شادی شدہ ہیں جب کہ میں کنواری ہوں اور والدہ کے ساتھ رہتی ہوں جب کہ میرا بھائی علیحدہ رہتا ہے۔ میرے والد صاحب کا انتقال۲۹ مارچ۲۰۱۵ کو ہوا ہے۔ برائے مہربانی راہ نمائی فرمائیں کہ اپنے بھائی اور بہن کو کتنا حصہ ادا کروں ؟
جواب: آپ کے والد کی جائیداد تقسیم کرنے کا شرعی طریقہ یہ ہے کہ کل مال کے 32 حصے کر کے 4 حصے والدہ کو،14 حصے بیٹے کو اور 7،7حصے ہر بیٹی کوملیں گے۔ یعنی 700000 روپے میں سے 87500 (ستاسی ہزار پانچ سوروپے) بیوہ (آپ کی والدہ) کو 306250 (تین لاکھ چھ ہزار دوسو پچاس روپے) بیٹے (آپ کے بھائی) کو اور153125 (ایک لاکھ ترپن ہزار ایک سو پچیس روپے) ہر بیٹی کو ملیں گے۔ فقط واللہ اعلم
                                                  
عنوان: سودی کاروبار کرنے کا حکم
سوال: سودی کاروبار کرنا کیساہے؟
جواب: سود ی کاروبار کرنا قرآن اور حدیث کی روشنی میں سراسر حرام اور ناجائز ہے، بلکہ سودی کاروبار کرنا وہ کبیرہ گناہ ہے  جس  کا ارتکاب کرنے والوں کے ساتھ اللہ تعالیٰ نے قرآن پاک میں  جنگ کا اعلان فرمایا ہے۔قرآن کریم  میں ہے:﴿ يَاأَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ (278) فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ وَإِنْ تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ ﴾ [البقرة: 278، 279]ترجمہ: اے ایمان والو! اللہ سے ڈرو اور چھوڑ دو جو باقی رہ گیا سود میں سے اگر تم مؤمن ہو۔ سو اگر تم ایسا نہیں کروگے تو سن لو اعلانِ جنگ اللہ اور اس کے رسول کی طرف سے، اور اگر تم توبہ کرو تو تمہارے اصل اموال تمہارے لیے ہیں نہ تم ظلم کروگے کسی پر اور نہ تم پر ظلم کیا جائے گا۔صحيح البخاري (3/ 59)''حدثنا آدم، حدثنا ابن أبي ذئب، حدثنا سعيد المقبري، عن أبي هريرة، عن النبي صلى الله عليه وسلم، قال: «ليأتين على الناس زمان، لا يبالي المرء بما أخذ المال، أمن حلال أم من حرام»۔ترجمہ:حضرت ابوہریرہ رضی اللہ عنہ نبی اکرم ﷺ سے روایت کرتے ہیں، آپ نے فرمایا :لوگوں پر ایسا زمانہ آئے گا کہ لوگ اس کی پرواہ نہیں کریں گے کہ حلال یا حرام کس ذریعہ سے مال حاصل کیا ہے۔صحيح البخاري (3/ 59)''حدثنا موسى بن إسماعيل، حدثنا جرير بن حازم، حدثنا أبو رجاء، عن سمرة بن جندب رضي الله عنه، قال: قال النبي صلى الله عليه وسلم: "رأيت الليلة رجلين أتياني، فأخرجاني إلى أرض مقدسة، فانطلقنا حتى أتينا على نهر من دم فيه رجل قائم، وعلى وسط النهر رجل بين يديه حجارة، فأقبل الرجل الذي في النهر، فإذا أراد الرجل أن يخرج رمى الرجل بحجر في فيه، فرده حيث كان، فجعل كلما جاء ليخرج رمى في فيه بحجر، فيرجع كما كان، فقلت: ما هذا؟ فقال: الذي رأيته في النهر آكل الربا۔ "ترجمہ :موسی بن اسماعیل، جریر بن حازم، ابورجاء، سمرہ بن جندب سے روایت کرتے ہیں نبی ﷺ نے فرمایا :میں نے دو آدمیوں کو خواب میں رات کو دیکھا کہ میرے پاس آئے اور مجھے ارض مقدس کی طرف لے چلے، وہ دونوں بھی چلے یہاں تک کہ ہم ایک خون کی نہر کے پاس پہنچے جس میں ایک شخص کھڑا تھا اور نہر کے بیچ میں ایک آدمی تھا جس کے سامنے پتھر رکھے ہوئے تھے، تو وہ شخص جو نہر میں تھا آنے لگا جب اس نے باہر نکلنے کا ارادہ کیا تو اس شخص نے اسے پتھر مارا جو کنارے پر تھا، چناں چہ وہ وہیں لوٹ گیا جہاں پہلے تھا اور جب بھی وہ نکلنا چاہتا تو وہ اس کو پتھر مارتا ہے اور اس کو وہیں واپس کر دیتا جہاں وہ پہلے تھا، میں نے پوچھا یہ کیا ہے؟ تو اس شخص نے جواب دیا کہ کہ جس کو آپ نے نہر میں دیکھا ہے وہ سود کھانے والا ہے۔فقط واللہ اعلم
                                                  
عنوان: شیئرز اور پرائز پانڈ کی خرید و فروخت
سوال: کیا شیئرز کا کاروبار کرنا جائز ہے؟  نیز پرائز بانڈ پر ملنے والی انعامی رقم استعمال کرنا حلال ہے؟
جواب: ١) شیئرز کی خرید وفروخت کا حکم:شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو، اور نہ ہی اس کمپنی کے کل اثاثے نقد کی شکل میں ہوں، بلکہ اس کمپنی کی ملکیت میں جامد اثاثے بھی موجود ہوں۔2۔ کمپنی کا کل یا کم از کم اکثر سرمایہ حلال ہو۔3۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔4۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے)5۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو  کاروبار جائز ہوگا، ورنہ نہیں۔٢) پرائز بانڈ  پر ملنے والی انعامی رقم کا حکم:پرائز بانڈ چوں کہ سود اور جوے  پر مشتمل ہوتا ہے، اس وجہ سے اس کی خرید و فروخت جائز نہیں ہے، اور نہ ہی اس پر ملنے والی انعامی رقم لینا جائز ہے، پس اگر انعامی رقم مل جائے تو بانڈ کی اصل رقم کے علاوہ انعامی رقم ثواب کی نیت کے بغیر مستحقِ زکاۃ کو دینا شرعاً ضروری ہے۔فقط واللہ اعلم
                                                  
عنوان: بھابی سے زنا کیا یا شہوت سے چھوا تو کیا وہ شوہر پر حرام ہوجائے گی؟
سوال: ایک شخص نے مجھ سے سوال کیا کہ اگر کوئی شخص اپنے بھابی کے ساتھ زنا کرے یا اسے شہوت کے ساتھ ہاتھ لگائے تو کیا وہ عورت اس کے بھائی پر حرام ہوجاتی ہے ؟
جواب: "زنا" انتہائی قبیح فعل اور کبیرہ  گناہ ہے، اللہ تعالیٰ نے اسے بے حیائی کی انتہا اور بدترین چلن قرار دیاہے، اور اس کے ارتکاب پر سزا مقرر کرکے سورہ نور میں اس کی حد بیان فرمائی ہے، نیز رسول اللہ صلی اللہ علیہ وسلم کی زبانی اس کی سزائیں اور وعیدیں انسانوں تک پہنچائی ہیں۔ شریعت کے ان احکام کا مقصد رہتی دنیا تک ایک پاکیزہ معاشرہ تشکیل دینا ہے جس میں انسان کی عزت آبرو محفوظ ہو ، اسی وجہ سے مرد و زن کے آزادانہ اختلاط کی مذمت کی گئی ہے، اور پردہ کے احکامات دیے ہیں، یہاں تک کہ شوہر کے ان قریبی رشتہ داروں سے بھی پردے کا حکم دیا گیا اور انہیں موت جیسا قرار دیا گیا  جو بیوی کے لیے محرم نہیں ہیں، لیکن اجنبی کی بنسبت ان سے احتیاط نہیں برتی جاتی اور ان کا خلوتوں میں آنا جانا معیوب بھی نہیں سمجھا جاتا۔ جیساکہ صحیحین میں ہے:''عن عقبة بن عامر أن رسول الله صلى الله عليه وسلم قال: «إياكم والدخول على النساء!»، فقال رجل من الأنصار: يا رسول الله، أفرأيت الحمو؟ قال: «الحمو الموت» (رواه البخاري: [5232]، ومسلم: [2172]). «الحمو الموت»: معناه "أن الخوف منه أكثر من غيره والشر يُتوقع منه والفتنة أكثر؛ لتمكنه من الوصول إلى المرأة والخلوة من غير أن يُنكَر عليه، بخلاف الأجنبي. والمراد بالحمو هنا: أقارب الزوج غير آبائه وأبنائه''۔ (شرح النووي على مسلم).بہرحال زنا کبیرہ گناہ ہے اور بھابھی سے زنا کرنا اور زیادہ مذموم ہے جس پر فوری طور پر صدقِ دل سے توبہ و استغفار  اور آئندہ کے لیے پردے کا اہتمام ضروری ہے۔ البتہ اس کی وجہ سے بھابی اپنے شوہر پر حرام نہیں ہوگی۔ فقط واللہ اعلم
                                                  
عنوان: قرض میں ٹال مٹول کرنا ظلم ہے
سوال: کیا فرماتے ہیں مفتیان کرام  اس شخص کے بارے میں کہ:ایک بندہ کسی کاپانچ لاکھ کا مقروض ہے اور جب قرض دار اس سے قرض کو طلب کرتا ہے تو اس کے ساتھ ٹال مٹول کرتا ہے اور نہیں دیتا، پھر قربانی کے وقت پر لاکھوں روپیوں کا جانور لے کر آجاتا ہے۔ کیا اس کا یہ عمل درست ہے؟ کیا اس کا قربانی کرنا درست ہے؟ برائے مہربانی جلد از جلد جواب عنایت فرمائیں!
جواب: بصورتِ صدقِ سوال مذکورہ شخص کا قربانی کرنا ثواب کاکام ہے اور قرض ادا نہ کرنا گناہ ہے، اس لیے ایک پہلو سے وہ اطاعت گزار اور دوسرے پہلو  سے گناہ گارہے، تفصیل درج ذیل ہے: گناہ گار اس وجہ سے ہے کہ قرض کا ادا کرنا مقروض پر لازم ہے، اور باوجود وسعت کے ٹال مٹول کرنا ظلم ہے۔ حدیث شریف میں ہے:صحیح بخاری ،  کتاب الاستقراض
"باب : ادائیگی میں مال دار کی طرف سے ٹال مٹول کرنا ظلم ہے "حدیث نمبر : 2400''حدثنا مسدد، حدثنا عبد الأعلى، عن معمر، عن همام بن منبه، أخي وهب بن منبه أنه سمع أبا هريرة ـ رضى الله عنه ـ يقول: قال رسول الله صلى الله عليه وسلم: ‏مطل الغني ظلم‏''. 
ہم سے مسدد نے بیان کیا، کہا کہ ہم سے عبدالاعلیٰ نے بیان کیا، ان سے معمر نے، ان سے ہمام بن منبہ، وہب بن منبہ کے بھائی نے، انہوں نے ابوہریرہ رضی اللہ عنہ سے سنا کہ رسول کریم صلی اللہ علیہ وسلم نے فرمایا، مال دار کی طرف سے ( قرض کی ادائیگی میں ) ٹال مٹول کرنا ظلم ہے۔لہذا مذکورہ شخص پر قرض ادا کرنا فی الفور لازم ہے۔قرض   کی رقم منہا کرکے بھی اگر وہ صاحبِ نصاب ہو تو اس کی وجہ سے اس پرقربانی بھی لازم ہوگی۔اور اگر قرض کی رقم منہا کرنے کے بعد وہ صاحبِ نصاب نہ رہے تو وہ نفل قربانی ادا کررہا ہے، اس صورت میں اسے قربانی کی بجائے قرض اد اکرنے کی فکر کرنی چاہیے۔ فقط واللہ اعلم
                                                  
عنوان: گھر کے لیے سودی قرض لینا
سوال: کیا فرماتے ہیں مفتیانِ کرام مسئلہ ذیل کے متعلق :تنویر احمد کا اپنا کوئی مکان نہیں ہے، وہ شادی شدہ ہیں، ان کے دو بڑے بڑے بچے ہیں،  فی الحال گھر تیار کرنے کی کوئی جائز صورت انہیں نظر نہیں آرہی ہے،بٹوارہ ہونے کی وجہ سے جس گھر میں وہ رہ رہے تھے وہ گھر دوسرے بھائی کے حصے میں چلا گیا ہے، جس کی وجہ سے فوری طور پر انہیں دوسرے گھر کی ضرورت ہے، تو وہ سودی قرض یا بینک سے لون لے سکتے ہیں؟ وافی و شافی جواب مرحمت فرما کر عند الناس مشکور اور عند اللہ اجر عظیم کے مستحق ہوں!
جواب: گھر انسان کی بنیادی ضرورت ہے، لیکن  یہ ضرورت  کرایہ کے مکان میں رہ کر بھی پوری کی جاسکتی ہے، لہذا   گھرخریدنے یا مکان بنانے کے لیے سودی قرضہ حاصل کرنا جائز نہیں۔ پنج وقتہ نماز باجماعت پڑھیں، تلاوت اور استغفار کی کثرت کے ساتھ اللہ تعالیٰ سے دعا کرتے رہیں، اور حسبِ استطاعت صدقہ بھی نکالیں، ان شاء اللہ حالات بہت جلد بہتر ہوجائیں گے۔ انہی آزمائشوں کے لیے صبر اور اس کے فضائل ہیں۔'وکل قرض شرط فیہ الزیادۃ فہو حرام بلا خلاف، قال ابن المنذر: أجمعوا علی أن المسلف إذا شرط علی المستسلف زیادۃً أو ہدیۃً، فأسلف علی ذٰلک أن أخذ الزیادۃ علی ذٰلک ربا، قال رسول اللّٰہ صلی اللّٰہ علیہ وسلم: کل قرض جر منفعۃً فہو ربا'۔ (إعلاء السنن، کتاب الحوالۃ / باب کل قرض جر منفعۃ فہو رہا ۱۴؍۴۹۹ إدارۃ القرآن کراچی، فیض القدیر ۹؍۴۴۸۷ رقم: ۶۳۳۶ مکتبۃ نزار مصطفیٰ الباز ریاض) فقط واللہ اعلم
                                                  
عنوان: غاصب کی سزا
سوال: غاصب کی سزا کیا ہے؟
جواب: حدیث شریف میں غاصب کی اخروی سزا یہ بیان کی گئی ہے۔''عن سعيد بن زيد قال : قال رسول الله صلى الله عليه و سلم : " من أخذ شبراً من الأرض ظلماً ؛ فإنه يطوقه يوم القيامة من سبع أرضين "
ترجمہ: حضرت سعید بن زید کہتے ہیں کہ رسول کریم ﷺ نے فرمایا: جو شخص کسی کی بالشت بھر زمین بھی ازراہِ ظلم لے گا قیامت کے دن ساتوں زمینوں میں سے اتنی زمین اس کے گلے میں بطورِ طوق ڈالی جائے گی۔ ( بخاری ومسلم)اور  غاصب کے لیے دنیاوی حکم یہ ہے کہ اگر مغصوب چیز  اس کے پاس موجود ہو تو  وہ مالک کو واپس  کردے اور اگر وہ موجود نہ ہو  تو اس کی قیمت  یا اس جیسی چیز اس کو ادا کرے ۔ اور جب یہ معاملہ قاضی کے سامنے پیش ہو اور وہ مناسب سمجھے تو اس فعل پر جو مناسب سمجھے تعزیر بھی کرسکتاہے۔مزید یہ کہ اس نے اصل مالک کو جو تکلیف پہنچائی اس پر اس سے معافی مانگے۔ '' لأن الغصب لیس من أسباب الملک، هذا عند الجمهور، وأما عند أبي حنیفة رحمه الله ؛ فلعدم زوال الید المحقة في العقار، فتکون للمالک السابق بلاریب''۔(ردالمحتار ۵:۱۶۲)قال العلّامة المرغینانی رحمه اللّٰه : ''وعلی الغاصب ردّالعین المغصوبة معناه مادام قائمًا لقوله علیه السلام:’’علی الید ما أخذت حتّی تردّ.‘‘وقال علیه السلام: ’’لایحلّ لأحد أن یأخذ متاع أخیه لاعبًا ولاجادًّا فإن أخذه فلیردّه علیه‘‘۔'' (الهدایة، ۳:۳۷۳، کتاب الغصب)
''والتعزیر تادیب دون الحد، أکثره تسعة وثلاثون سوطاً، وأقله ثلاثة لو بالضرب، وجعله فی الدر علی أربع مراتب''. (شامی 3/ 274) فقط واللہ اعلم
                                                  
عنوان: عمرہ بیسی / کمیٹی  اور اس کی شرائط  کا حکم
سوال: ہماری کمپنی میں ملازمین ایک عمرہ کمیٹی رکھ رہے ہیں، ہر ممبر 2000 تک ہر ماہ دے گا اور سب باری باری قرعہ اندازی کے ذریعے عمرہ کریں گے. مسئلہ یہ دریافت کرنا تھا کہ اگر کسی کا 10 ماہ کمیٹی جمع کروانے کے بعد انتقال ہو جاتا ہے تو اس کا اپنا نمبر 25 پر ہے تو کیا اس کے منتخب شدہ وارث کو سب ممبران کی رضامندی سے پوری رقم دے سکتے ہیں؟ یہ سود کے زمرے میں تو نہیں آتا؟  اور اگر کوئی ممبرپہلے عمرہ کر چکا ہے اس کا اگر انتقال ہو جاتا ہے تو اس کی باقی اقساط سب ممبر ورثا سے نہ لینے کے لیے رضا مند ہیں کیا یہ درست ہے؟
جواب: بی سی (کمیٹی) میں تمام شرکاء برابر رقم جمع کرائیں، اور انہیں برابر رقم دی جائے یا اس سے عمرہ کیا جائے اورتمام شرکاءاخیرتک شریک رہیں (ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائے) اور ہر شریک کو ہر وقت بطورِ قرض دی ہوئی اپنی رقم واپس لینے کے مطالبہ کا پورا حق ہو، اس پر جبر نہ ہو تو اس طرح کی عمرہ کمیٹی / بیسی ڈالنا جائزہے۔باقی  اس عمرہ کمیٹی کی جو  شرائط  آپ نے ذکر کی ہیں ان کا حکم یہ ہے :(1) اگر شروع ہی سے یہ ضابطہ ہو کہ جس ممبر کا انتقال عمرہ کرنے سے پہلے ہوجائے تو  اس کے منتخب شدہ وارث کو تمام ممبران رضامندی سے پوری رقم دیں گے یہ صورت جائز نہیں ہے۔ درست طریقہ یہ ہے کہ عمرہ کرنے سے پہلے جس ممبر کا انتقال ہوجائے اس نے جتنی رقم جمع کرائی وہ سب اس کا ترکہ ہے جو اس کے تمام ورثاء کا حق ہے، انہیں صرف  جمع کرائی گئی رقم واپس کرنا ضروری ہے۔(2) عمرہ کرنے کے بعد بیسی مکمل ہونے سے پہلے ممبر کے انتقال کی صورت میں  شروع ہی سے یہ ضابطہ ہو کہ سب ممبران اس کی باقی اقساط  معاف کردیں گے تو یہ صورت بھی ناجائز ہے۔  اس  صورت میں حکم یہ ہے کہ اس ممبر کے انتقال کے بعد اس کے ترکہ میں سے یہ قرض وصول کیا جائے گا۔ان دونوں صورتوں میں اگرشروع سے  ضابطہ نہ ہو اور تمام ممبران اس کا معاہدہ نہ کریں، بلکہ مذکورہ جائز صورتوں کے مطابق معاہدہ ہو اور پھر  درمیان میں خدا نخواستہ کسی ممبر کا انتقال ہوجائے ، اور اس وقت ممبران میں سے جو بھی اپنی رضامندی سے ان کے ورثاء کو تبرع واحسان کے طور پر کچھ رقم دے دے  یا ان کا قرضہ معاف کردے تو یہ جائز ہوگا۔فقط واللہ اعلم
                                                  
عنوان: پاک قطر تکافل کی پالیسی خریدنا اور اس ادارے میں ملازمت کرنے کا حکم
سوال: " پاک قطر فیملی تکافل" کے بارے میں فتویٰ درکار ہے، نیز اس کمپنی میں جاب کرنا ملازمت کرنا کیسا ہے?اس سے پہلے کچھ فتاوی بھیجے تھے ابھی تک جواب نہیں آیا اس کو بھی دیکھ لیں.
جواب: "پاک قطر فیملی تکافل" اور  موجودہ دور میں اس جیسی جتنی دیگر پالیسیاں ہیں، ان میں بھی وہی خرابیاں (سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس کی طرح تکافل کرانا بھی ناجائز ہے اور اس کمپنی میں ملازمت بھی جائز نہیں ہے۔ الدر المختار وحاشية ابن عابدين (رد المحتار) (6/ 403)''لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه، وهو حرام بالنص''۔سود اور جوے کا مطلب تو واضح ہے، غرر کا مفہوم یہ ہے کہ کسی معاملہ  میں کم از کم ایک فریق کا معاوضہ غیر یقینی کیفیت کا شکار ہو جس کا تعلق معاملہ کے اصل اجزاء سے ہو ، تکافل کے اندر  بھی جس خطرہ کی حفاظت کے لیے معاملہ کیا جاتا ہے اس کا پایا جانا غیر یقینی ہے اور معلوم نہیں کہ کتنی رقم واپس ہو گی، یہ بھی ہو سکتا ہے کہ جتنی رقم دی ہے وہ ساری کی ساری ڈوب جائے اور یہ بھی ہو سکتا ہے کہ نقصان اور حادثہ کی صورت میں زیادہ رقم مل جائے، تو چوں کہ مذکورہ معاملہ میں صورتِ حال واضح نہیں؛ اس لیے یہ معاملہ غرر پر مشتمل اور نا جائز ہوا۔صحيح مسلم (3/ 1153)'' عن أبي هريرة قال: «نهى رسول الله صلى الله عليه وسلم عن بيع الحصاة، وعن بيع الغرر»''۔باقی تکافل کی بنیاد جن اصول پر رکھی گئی ہے وہ بھی باطل ہیں، مثلاً:ایک بنیاد یہ  بیان کی گئی ہے کہ منقولی اشیاء کا وقف پہلے اپنی ذات یا صرف اغنیاء پر ہو سکتا ہے، اُس کے بعد وجوہِ خیر کے لیے ہو گا ، یعنی جو شخص پریمیم ادا کرتا ہے وہ واقف ہے اور وہ اپنا وقف شدہ مال پہلے اپنے ہی اوپر وقف کر رہا ہے اور بالآخر وجوہِ خیر کے لیے ہو گا، لیکن یہ باطل ہے جس کا باطل ہونا درج ذیل عبارت سے ثابت ہوتا ہے:فتح القدير للكمال ابن الهمام (6/ 219)'' ثم إذا عرف جواز وقف الفرس والجمل في سبيل الله، فلو وقفه على أن يمسكه ما دام حياً إن أمسكه للجهاد جاز له ذلك ؛ لأنه لو لم يشترط كان له ذلك؛ لأن لجاعل فرس السبيل أن يجاهد عليه، وإن أراد أن ينتفع به في غير ذلك لم يكن له ذلك، وصح جعله للسبيل: يعني يبطل الشرط، ويصح وقفه''۔اسی طرح  تکافل کو جن بنیادوں پر کھڑا کیا گیا ہے ان میں سے ایک یہ بھی ہے کہ  چندہ دینا ایک مستقل معاملہ ہے اور اگر چندہ دینے والے کا نقصان ہو جائے تو اسی چندہ سے اس چندہ دینے والے کے نقصان کی تلافی کرنا  دوسرا معاملہ ہے، دونوں ایک دوسرے کے عوض نہیں ہیں،  یعنی چندہ دینے والا کوئی عقدِ معاوضہ نہیں کر رہا کہ اُس کے بدلے اُس کو بعد میں نقصان کی صورت میں معاوضہ دیا جائے گا، بلکہ یہ دونوں علیٰحدہ معاملہ ہیں، لہذا عقدِِ معاوضہ نہ ہونے کی وجہ سے اگر زیادہ وصول کر بھی لیا تو یہ  سود نہ ہوگا۔لیکن یہ بھی باطل ہے ؛ کیوں کہ الفاظ میں تو اگرچہ یہی کہا جا رہا ہےکہ یہ نقصان کی تلافی اس کا عوض نہیں ہے ، لیکن در حقیقت نقصان کی تلافی اُسی چندہ کا عوض ہوتا ہے  اور گویا یہ کہا جا رہا ہے کہ اگر آپ زیادہ چندہ دیں گے تو زیادہ تلافی کی جائے گی اور اگر کم چندہ دیں گے تو کم تلافی کی جائے گی۔ نیز ظاہر ہے کہ نقصان کی صورت میں انہی افراد کے نقصان کی تلافی کی جائے گی جو چندہ دیتے ہوں، جو چندہ نہیں دیتے ان کے نقصان کی تلافی بھی نہیں ہوگی۔البحر الرائق شرح كنز الدقائق ومنحة الخالق وتكملة الطوري (8/ 46)'' أن العبرة للمعاني دون الألفاظ''۔مجوزینِِ تکافل کی طرف سے تکافل کی ایک بنیاد یہ  بھی بیان کی گئی   ہے کہ "وقف فنڈ" اور "تکافل کمپنی" دونوں الگ الگ شخص قانونی ہیں ؛ اس لیے ایک ہی شخصیت  رب المال اور مضارب  نہیں، بلکہ دونوں جدا جدا ہیں،  لیکن در حقیقت ایسا نہیں ہے؛ کیوں کہ شخصِ معنوی چوں کہ ایک معنوی چیز ہے، جس کا خارج میں کوئی وجود نہیں ہے؛ اس لیے کمپنی کے ڈائیریکٹرز خود ہی ان دونوں کے متولی ہوتے ہیں، گویا خود ہی مضارب ہوتے ہیں اور خود ہی رب المال ہوتے ہیں، اور ایک ہی شخص مضارب بھی ہو اور رب المال بھی ہو یہ شرعاً درست نہیں، اس لیے یہ بنیاد بھی باطل ہے۔بدائع الصنائع في ترتيب الشرائع (5/ 135)''والثاني: العدد في العاقد، فلا يصلح الواحد عاقداً من الجانبين في باب البيع''۔اسی طرح نظامِ تکافل میں ایک خرابی یہ بھی ہے کہ وقف کے باب میں ایک ضابطہ یہ ہے کہ وقف کی رقم مالک کو واپس نہیں کی جا سکتی، بلکہ وہ صرف وقف کے مصالح اور مقاصد میں ہی استعمال کی جا سکتی ہے، جب کہ نظامِِ تکافل میں  نقصان کی صورت میں وقف کی ہوئی رقم مالک کو واپس کر دی جاتی ہے۔البحر الرائق شرح كنز الدقائق ومنحة الخالق وتكملة الطوري (5/ 221)'' (قوله : ولا يملك الوقف) بإجماع الفقهاء، كما نقله في فتح القدير ؛ ولقوله عليه السلام لعمر - رضي الله عنه -: «تصدق بأصلها، لا تباع ولا تورث»؛ ولأنه باللزوم خرج عن ملك الواقف، وبلا ملك لا يتمكن من البيع، أفاد بمنع تمليكه وتملكه منع رهنه، فلا يجوز للمتولي رهنه''۔نیز کسی بھی عقد کے درست ہونے کے لیے ضروری ہے کہ عاقدین عاقل ہوں جب کہ اس نظام میں عقد کی نسبت شخصِ معنوی کی طرف کی جاتی ہے جو کہ خارج میں وجود ہی نہیں رکھتا اس لیے عقد کی نسبت اس کی طرف کرنا سراسر غلط ہے۔بدائع الصنائع في ترتيب الشرائع (5/ 135)''(أما) شرائط الانعقاد فأنواع: بعضها يرجع إلى العاقد، وبعضها يرجع إلى نفس العقد، وبعضها يرجع إلى مكان العقد، وبعضها يرجع إلى المعقود عليه، (أما) الذي يرجع إلى العاقد فنوعان: أحدهما أن يكون عاقلاً''۔مذکورہ بالا مفاسد کی بنا پر تکافل کا مروجہ نظام شرعاً درست نہیں خواہ وہ "پاک قطر تکافل" ہو یا کوئی اور، اس لیے تکافل کے تحت دی جانے والی سہولیات اور پالیسیاں لینا , استعمال کرنا اور اس ادارے میں ملازمت کرنا شرعاً جائز نہیں ہے۔ فقط واللہ اعلم نوٹ: جو سوالات آپ نے اس سے پہلے ارسال کیے ہیں ان کے نمبر اگر ارسال کردیں گے تو ہمیں سہولت رہے گی۔
                                                  
عنوان: حجام کا پیشہ اختیار کرنے اور استخارہ کرنے کا حکم
سوال: 1۔ حجام کا کام کیسا ہے؟  میرے دادا اور میرے والد کا بھی یہی کام تھا اور اب میرے بھائی بھی یہی کام کرتے ہیں۔ برائے مہربانی میری راہ نمائی فرمائیں!2۔ استخارہ کرنا جائز ہے کہ نہیں؟
جواب: 1۔ حجام کے پیشے کا حکم:حجام کا کام جائز ہے، اور اس کی آمدنی حلال ہے،بشرطیکہ اس میں ناجائز انداز سے بال نہ کاٹے جائیں اور نہ ہی داڑھی حد شرعی سے زیادہ کاٹی جائے۔ ان ناجائز امور سے بچتے ہوئے یہ کام جائز ہے، اگر  حجام ناجائز انداز سے بال کاٹے یا داڑھی شرعی حد سے کم کرے تو یہ جائز نہیں ہے۔  اگر کوئی شرعی شرائط کے مطابق یہ پیشہ جاری رکھے تو بہتر ہے تاکہ دوسروں کے لیے مثال بنے۔2۔  استخارہ کا حکم:"استخارہ" کامعنی خیر طلب کرناہے، یعنی اپنے معاملہ میں اللہ تعالیٰ سے خیر اور بھلائی کی دعا کرے۔ اہم امور میں اس کا کرنا سنت ہے۔ اس کا طریقہ یہ ہے کہ دو رکعت نفل نماز پڑھی جائے، اس کے بعد پوری توجہ کے ساتھ یہ دعا پڑھے:'' اللّٰهُمَّ إِنِّيْ أَسْتَخِیْرُکَ بِعِلْمِکَ وَأَسْتَقْدِرُکَ بِقُدْرَتِکَ وَأَسْأَلُکَ مِنْ فَضْلِکَ الْعَظِیْمِ، فَإِنَّکَ تَقْدِرُ وَلاَ أَقْدِرُ وَتَعْلَمُ وَلاَ أَعْلَمُ وَأَنْتَ عَلاَّمُ الْغُیُوْبِ، اَللّٰهُمَّ إِنْ کُنْتَ تَعْلَمُ أَنَّ هذَا الْأَمْرَ خَیْرٌ لِيْ فِيْ دِیْنِيْ وَمَعَاشِيْ وَعَاقِبَةِ أَمْرِيْ، أَوْ قَالَ: عَاجِلِ أَمْرِیْ وَاٰجِلِه فَاقْدُرْهُ لِيْ وَیَسِّرْهُ لِيْ ثُمَّ بَارِکْ لِيْ فِیْهِ، وَإِنْ کُنْتَ تَعْلَمُ أَنَّ هذَا الأَمْرَ شَرٌّ لِيْ فِيْ دِیْنِيْ وَمَعَاشِيْ وَعَاقِبَةِ أَمْرِيْ أَوْ قَالَ: عَاجِلِ أَمْرِيْ وَاٰجِلِه فَاصْرِفُه عَنِّيْ وَاصْرِفْنِيْ عَنْهُ وَاقْدُرْ لِيَ الْخَیْرَ حَیْثُ کَانَ ثُمَّ رَضِّنِیْ بِه''۔ (صحیح البخاري رقم:۱۱۶۶، سنن الترمذي۴۰۸، سنن أبي داؤد۱۵۳۸)ترجمہ:- اے اللہ! میں آپ کے علم کے ذریعہ خیر کا طالب ہوں، اور آپ کی قدرت سے طاقت حاصل کرنا چاہتا ہوں، اور آپ کے فضلِ عظیم کا سائل ہوں، بے شک آپ قادر ہیں اور میں قدرت نہیں رکھتا، اور آپ کو علم ہے اور میں لاعلم ہوں، اور آپ چھپی ہوئی باتوں سے اچھی طرح واقف ہیں۔ اے اللہ! اگر آپ علم کے مطابق یہ کام (یہاں اس کام کا تصور کرے) میرے حق میں دینی، دنیوی اور اخروی اعتبار سے (یا فی الحال اور انجام کار کے اعتبار سے) بہتر ہے، تو اسے میرے لیے مقدر فرمائیے، اور اسے میرے حق میں آسان کرکے اس میں مجھے برکت سے نوازیے، اور اگر آپ کو علم ہے کہ یہ کام (یہاں کام کا تصور کرے) میرے حق میں دینی، دنیوی اور اخروی اعتبار سے (یا فی الحال اور انجام کے اعتبار سے) برا ہے تو اس کو مجھ سے اور مجھے اس سے ہٹادے اور جس جانب خیر ہے وہی میرے لیے مقدر فرمادے، پھر مجھے اس عمل سے راضی کردے۔دعا پڑھتے ہوئے جب""هذا الأمر"" پر پہنچے تو دونوں جگہ اس کام کا دل میں دھیان جمائے جس کے لیے استخارہ کررہا ہے، یا دعا پوری پڑھنے کے بعد اس کام کو ذکر کرے۔ دعا کے شروع اور اخیر میں اللہ کی حمد وثنا اور درود شریف بھی ملالے، اور اگر عربی میں دعا نہ پڑھی جاسکے تو اردو یا اپنی مادری زبان میں اسی مفہوم کی دعا مانگے۔''ومنها: رکعة الاستخارة: عن جابر بن عبد اللّٰه قال: کان رسول اللّٰه صلی اللّٰه علیه وسلم یعلّمنا الاستخارة في الأمور کلها … الخ۔ رواه الجماعة إلا مسلمًا۔ شرح المنیة … ویسمی حاجته، قال ط: أي بدل قوله "هذا الأمر". قلت: أو یقول بعده: وهو کذا وکذا … وفي الحلیة: ویستحب افتتاح هذا الدعاء وختمه بالحمدلة والصلاة''۔ (الدر المختار مع الشامي / باب الوتر والنوافل۲؍۴۷۰) فقط واللہ اعلم
                                                  
عنوان: غیر مسلم کے ساتھ کاروباری شراکت
سوال: کیاایک ہندو اور مسلمان کے درمیان کاروبار میں شراکت جائز ہے؟
جواب: کسی غیر مسلم کو اپنے ساتھ تجارت میں شریک کرناجائز ہے بشرطیکہ مسلمان کا دینی لحاظ سے بھی کوئی نقصان نہ ہو اور مسلمانوں کی طاقت وقوت بھی اس سے متاثر نہ ہوتی ہو اور کاروبار میں شرعی اصولوں کالحاظ رکھاجاتاہو۔(کفایت المفتی 9/410)واضح رہے کہ غیر مسلم سے دوستانہ ، دلی تعلق اور ان کی مذہبی مجالس اور معاملات میں شرکت سے شریعت نے منع کیاہے، باقی تجارتی معاملات دیگر شرعی احکامات کو مدنظر رکھ کر کیے جائیں تو نہ صرف تجارتی معاملات غیر مسلم کے ساتھ جائز ہیں، بلکہ اسلامی اخلاق کے ذریعے ان کی تبلیغ اور اسلام کی طرف راغب کرنے کی بھی تعلیم ہے۔ اور انسانی ہمدردی کا غیر مسلم بھی مستحق ہے۔ فقط واللہ اعلم
                                                  
عنوان: زندگی کا بیمہ
سوال: زندگی کابیمہ کرانا کیسا ہے؟ دلیل دے کر آگاہ کریں!
جواب: زندگی کا بیمہ کرانا ناجائز ہے، اس کی وجہ یہ   ہے کہ بیمہ سود ، جوا  وغیرہ  جیسے حرام عناصر پر مشتمل ہے ،  جن کا حرام ہونا کسی مسلمان پر مخفی نہیں ۔قرآن کریم میں ہے:﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے. اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )مزید تفصیل کے لیے  مفتی ولی حسن رحمہ اللہ کے رسالہّ  اسلام اور  بیمہ کا مطالعہ کیا جائے ۔فقط واللہ اعلم
                                                  
عنوان: وراثت کی تقسیم کا طریقہ کار
سوال: کیا فرماتے ہیں مفتیانِ کرام اس مسئلہ کے بارے میں:ایک شخص کے سات بیٹے اور ایک بیٹی ہے ،اس کی جائیداد کچھ گاؤں میں ہے اور دو مکان شہر میں ہیں۔اب جو گاؤں کے گھر ہیں وہ زلزلے کے نتیجے میں گرے اور پاکستان گورنمنٹ نے اس کی نقصان کی تلافی کے لیے  پیسے د یے، وہ اس کے بڑے چار بیٹوں نے وصول کیے اور چھوٹے 3بھائیوں اور بہن کو کچھ بھی نہیں دیاگیا، اب یہ سب بھائی شہر کے مکانوں میں بھی حصہ کا مطالبہ کر رہے ہیں، تو ان کو اس میں سے حصہ دیاجائے گا یا نہیں؟ راہ نمائی فرمائیں جب کہ اس آدمی کی باقی جو جائیداد ہے اس میں وہ سب کو حصہ دے رہے  ہیں، جورقم گورنمنٹ نے دی ہے اس کو بھی وراثت میں شامل کر کے حصے نکالے جائیں ؟
جواب: آپ نے سوال میں وضاحت نہیں کی کہ والد صاحب حیات ہیں یا نہیں۔اگر آپ کے والد صاحب حیات ہیں تو وہ اپنی حیات میں اپنی جائیداد و اموال کے خود مالک ہیں، ان کی زندگی میں اولاد کو ان سے مطالبے کا حق حاصل نہیں ہے۔اور  اگر والد صاحب اپنی زندگی میں اپنی اولاد کے درمیان اپنی جائیداد و اموال تقسیم کرناچاہتے ہیں تو یہ تقسیم وراثت نہیں، بلکہ ہدیہ(گفٹ)کہلائے گی۔اور زندگی میں اولا دکے درمیان جائیداد کی تقسیم کے بارے میں شرعی حکم یہ ہے کہ تمام اولاد کو برابربرابر حصے دیے جائیں ، اور جتناحصہ بیٹے کودیں اتناہی حصہ بیٹی کوبھی دیاجائے،بغیر کسی شرعی بنیاد کے کسی کو کم اور کسی کو زیادہ دینادرست نہیں ہے۔لہذا اگر آپ کے والد نے گورنمنٹ کی جانب سے ملنے والی رقم اپنے چاربیٹوں کو دی ہے اوروالد صاحب اپنی جائیداد اولاد میں تقسیم کرناچاہتے ہیں تو اس رقم کے بقدر دیگر بیٹوں اور بیٹی کو جائیداد میں کچھ حصہ زائد دے دیں۔اور اگر والد صاحب حیات نہیں ہیں،اور گورنمنٹ سے حاصل شدہ رقم زلزلہ میں تباہ شدہ گھروں کے بدلہ میں تھی اور وہ گھر سب بہن بھائیوں میں مشترک ہیں تو اس رقم میں سارے بہن بھائیوں کا حصہ ہے،صرف بڑے چار بھائیوں کا اس رقم کو لے لینادرست نہیں،بلکہ اس رقم میں شرعی حساب سے 2،2حصے ہر ایک بھائی کے  اور ایک حصہ بہن کا ہے۔لہذا وہ رقم تمام ورثاء میں حصوں کے مطابق تقسیم ہونی چاہیے۔نیز والد صاحب کے جتنے بھی متروکہ مکانات ہیں وہ تمام مکانات بھی تمام ورثاء میں شرعی حصوں کے مطابق تقسیم کیے جائیں گے۔یعنی کل جائیداد کو پندرہ حصوں میں تقسیم کرکے دو،دوحصے ہر ایک بھائی کو اور ایک حصہ بہن کو ملے گا۔فقط واللہ اعلم
                                                  
عنوان: میڈیکل انشورنس کا کیا حکم ہے؟
سوال: میڈکل انشورنس کا کیا حکم ہے؟
جواب: انشورنس کامروجہ طریقہ کارشرعاً ناجائزوحرام ہے،اس لیے کہ اس میں سود اور جوا دونوں چیزیں پائی جاتی ہیں۔جوااورسود دونوں کی حرمت قرآن وحدیث سے ثابت ہے۔اس لیے میڈیکل انشورنس کرواناجائز نہیں۔البتہ اگر کوئی شخص  میڈیکل انشورنس کی مد میں رقم جمع کرواچکا ہو یاکسی کمپنی نے اپنے ملازمین کے میڈیکل انشورنس کی مد میں رقم جمع کی ہوتوان دونوں صورتوں میں صرف اسی قدرمیڈیکل کی سہولت اٹھاسکتے ہیں جس قدر انشورنس کی مدمیں رقم جمع کروائی گئی ہے۔اس سے زائد فائدہ اٹھاناجائزنہیں ہوگا۔یعنی صرف بقدررقم علاج معالجہ کراسکتے ہیں۔فقط واللہ اعلم
                                                  
عنوان: وصیت کا حکم
سوال: وصیت کا طریقہ کیاہے؟ اورکب کرنی چاہیے؟
جواب: ہر انسان کا دنیا میں رہتے ہوئے مختلف لوگوں سے واسطہ رہتاہے،کسی سے کچھ لینایا کسی کو کچھ دیناحقوقِ واجبہ ہوتے ہیں،بسااوقات قرض لیے جاتے ہیں ،لوگوں کی امانتیں کسی کے پاس رکھی ہوتی ہیں،اور انسان کو اپنی موت کا کچھ علم نہیں کہ کس وقت آجائے۔اس لیے افضل یہ ہے کہ وصیت لکھی ہوئی ہر وقت تیار رہے،اور آدمی پر جس جس کا جو حق ،یاقرضہ یاامانتیں ہیں یادینی فرائض اور واجبات میں سے ادائیگی باقی ہے ان تمام کو کسی کاغذ پر لکھ کر وصیت تیار رکھے، تاکہ اگر اچانک موت آجائے تووارثین ان تمام چیزوں کو اداکرسکیں اور درست انتظامات کرسکیں۔بخاری شریف میں حضرت عبداللہ بن عمررضی اللہ عنہ سے روایت ہے کہ رسول اللہ ﷺنے فرمایا:''کسی مسلمان کے پاس کوئی بھی چیز ہو جس کی وصیت کرناہوتواس کے لیے یہ بات ٹھیک نہیں ہے کہ دوراتیں گزرجائیں اور اس کی وصیت ا س کے پاس لکھی ہوئی نہ ہو''۔(1/382)نیز سنن ابن ماجہ کی حدیث میں رسول اللہ ﷺسے منقول ہے کہ :''جس شخص کو وصیت پر موت آئی (یعنی وصیت کرکے دنیاسے گیا)وہ صحیح راستے پر اور سنت پر مرا۔''(ص:194)فقط واللہ اعلم
                                                  
عنوان: پرائز بونڈ کا انعام
سوال: پرائز بونڈ کا انعام حلال ہے یا حرام؟
جواب: پرائز بونڈ سود اور جوئے کا مجموعہ ہے ، اس لیے اس سے حاصل ہونے والا انعام حرام ہے۔فقط واللہ اعلم
                                                  
عنوان: میراث، دو بیٹے، چھ بیٹیاں
سوال: ایک گھر شہر میں ہے، چار گھر گاؤں میں ہیں، ایک کشتی ہے، اس کے حصہ دار دو بھائی چھ بہنیں ہیں، اس جائیداد میں بہنوں کو کتنا حصہ ملے گا؟ راہ نمائی فرما دیں!
جواب: اگر مذکورہ جائیداد ان بھائی، بہنوں کے والدین میں سے کسی کا ترکہ ہے اور ورثاء میں ان بھائی، بہنوں کے علاوہ اور کوئی نہیں تو اس کی تقسیم کا  شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے حقوق متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو  تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو ۱۰ حصوں میں تقسیم کر کے اس میں سے دو، دو حصے ہر ایک بھائی کو اور ایک، ایک حصہ ہر ایک بہن کو ملے گا۔فیصد کے اعتبار سے 100% میں سے  20%  ہر ایک بھائی کو اور 10%   ہر ایک بہن کو ملیں گے۔فقط واللہ اعلم
                                                  
عنوان: عقد بیع میں ’’ان شاء اللہ‘‘ کہنے کا حکم
سوال: اگر عقد بیع کرتے ہوئے متصلاً ان شاءاللہ  کہہ دیا جائے تو یہ بیع لازم ہوگی یا نہیں؟ یعنی یہ میں آپ کو فروخت کروں گا ان شاءاللہ یا آپ سے خریدوں گا ان شاءاللہ!
جواب: مذکورہ جملوں: ’’ یہ میں آپ کو فروخت کروں گا ان شاءاللہ" یا "آپ سے خریدوں گا ان شاءاللہ‘‘ میں اگر لفظ " ان شاء اللہ" نہ بھی ہو تب بھی یہ بیع میں ایجاب یا قبول نہیں بن سکتے، اس لیے اس طرح کے جملے کہنے سے بیع لازم نہیں ہوگی، کیوں کہ ایجاب و قبول بننے کے لیے ایک شرط یہ ہے کہ دونوں جملے زمانہ ماضی  پر دلالت کرتے ہوں (جیسے : ’’میں نے خریدا ‘‘ یا  ’’میں نے بیچا‘‘ ) یا دونوں جملے زمانہ حال پر دلالت کریں یا ایک زمانہ ماضی پر اور دوسرا زمانہ حال پر دلالت کرے (جیسے: ’’میں خرید رہا ہوں‘‘ یا ’’میں بیچ رہا ہوں‘‘ )۔ لیکن جو جملہ زمانہ مستقبل پر دلالت کرے وہ نہ تو ایجاب بن سکتا ہے اور نہ ہی قبول بن سکتا ہے۔ لہٰذا سوال میں مذکورہ جملوں کی حیثیت بیع کے ارادہ یا وعدہ کی ہوگی، نہ کہ بیع کی۔دوسری وجہ یہ ہے کہ  بیع سے مقصود  ایک جانب سے دوسری جانب  ملکیت کا تبادلہ ہوتا ہے، اور ملکیت کے تبادلہ کے لیے رضامندی شرط ہوتی ہے، اور رضامندی  کا اظہار تعلیق کے ساتھ نہیں ہوسکتا، بلکہ حتمی اور دو ٹوک بات ضروری ہوتی ہے، جب کہ مذکورہ جملوں ’’ یہ میں آپ کو فروخت کروں گا ان شاءاللہ یا آپ سے خریدوں گا ان شاءاللہ‘‘ میں ایجاب  و قبول کو اللہ تعالیٰ کی مشیت کے ساتھ معلق کیا گیا ہے، اور اللہ تعالیٰ کی مشیت کسی کو معلوم بھی نہیں ہے۔ اس لیے ایجاب و قبول کے ساتھ اگر متصلاً  ’’ان شاء اللہ‘‘ کہہ دیا جائے تو اس ایجاب و قبول کا اعتبار نہیں ہوگا اور اس جملے سے بیع لازم نہیں ہوگی۔الدر المختار وحاشية ابن عابدين (رد المحتار) (4/ 510)'' (وهما عبارة عن كل لفظين ينبئان عن معنى التملك والتمليك ماضيين) كبعت واشتريت، (أو حالين) كمضارعين لم يقرنا بسوف والسين كأبيعك فيقول: أشتريه، أو أحدهما ماض والآخر حال.(و) لكن (لا يحتاج الأول إلى نية، بخلاف الثاني)، فإن نوى به الإيجاب للحال صح على الأصح، وإلا لا إذا استعملوه للحال كأهل خوارزم، فكالماضي وكأبيعك الآن ؛ لتمحضه للحال، وأما المتمحض للاستقبال فكالأمر لا يصح أصلاً، إلا الأمر إذا دل على الحال، كخذه بكذا، فقال: أخذت أو رضيت صح بطريق الاقتضاء، فليحفظ''۔الموسوعة الفقهية الكويتية (12/ 316)'' لا يجوز في الجملة تعليق البيع على الشرط بالاتفاق، وذلك لأن البيع فيه انتقال للملك من طرف إلى طرف، وانتقال الأملاك إنما يعتمد الرضا، والرضا يعتمد الجزم، ولا جزم مع التعليق''.الفتاوى الهندية (4/ 396)''(وجملة ما لا يصح تعليقه بالشرط ويبطل بالشروط الفاسدة ثلاثة عشر) : البيع والقسمة والإجارة والرجعة والصلح عن مال والإبراء عن الدين والحجر عن المأذون وعزل الوكيل في رواية شرح الطحاوي وتعليق إيجاب الاعتكاف بالشرط والمزارعة والمعاملة والإقرار والوقف في رواية''. فقط واللہ اعلم
                                                  
عنوان: گھر کا ٹی وی بیچنے کا حکم
سوال: کیا ہم اپنے گھر کا ٹی وی بیچ سکتے ہیں کسی کو ؟ اگر بیچ دیں تو اس کی رقم کا کیا حکم ہے? آیا صدقہ کریں یا خود استعمال کرنے میں کوئی قباحت تو نہیں ہے؟
جواب: ٹی وی  کا استعمال جاندار کی تصاویر پر مشتمل پروگراموں کے دیکھنے میں ہوتا ہے اور یہ پروگرام فحش نہ بھی ہوں تب بھی بوجہ تصویر ہونے کے از روئے شرع ان کا دیکھنا اور دکھانا حرام ہے، جب کہ ٹی وی پر آنے والے اکثر پروگرام فحاشی، عریانیت اور بے حیائی پر مشتمل ہوتے ہیں، لہٰذا اصل حکم تو یہی ہے کہ نہ تو ٹی وی کو گھر میں رکھنا جائز ہے اور نہ ہی ٹی وی کی خرید و فروخت جائز ہے ،اگر کوئی آدمی خرید چکا ہو اور اب اسے ٹی وی دیکھنے کے گناہ کا احساس ہوا ہو اور اللہ تعالیٰ نے اسے اس گناہ کبیرہ سے توبہ کی توفیق دے دی ہو تو اب اگر وہ اس گناہ سے جان چھڑانے کے لیے  ٹی وی  کسی اور  کو بیچے گا تو وہ دوسرا شخص اس گناہ میں مبتلا ہوگا اور یہ پہلا شخص اس کے اس گناہ کا ذریعہ بننے کی وجہ سے معاون اور مددگار ہوگا، اور گناہ کے کاموں میں معاون بننا جائز نہیں ہے۔چنانچہ اسے چاہیے کہ بجائے ٹی وی بیچنے کے  اس معصیت کے آلہ کو توڑ کر ضائع کردے، یا  ٹی وی کوکھول کر تمام پرزے الگ الگ کردے، پھر جو پرزے کسی مباح کام میں استعمال ہو سکتے ہوں تو ان پرزوں کو نکال کر الگ سے ان کو بیچنا جائز ہوگا،  اسی طرح جس شخص سے یہ ٹی وی خریدا تھا اس کو قیمتِ خرید یا اس سے کم پر واپس بھی کیا جاسکتا ہے، لیکن قیمتِ خرید سے زیادہ پر بیچ کر منافع حاصل کرنا جائز نہیں ہوگا، اسی طرح قیمت خرید پر کسی کافر کو بھی فروخت کر نا جائز  ہے ؛ کیوں کہ وہ فرعی مسائل کا مکلف نہیں ہے، اگر ٹی وی بصورتِ اسکرین ہو تو ایسے آدمی پر اس کو فروخت کرنا جائز ہوگا جس کے بارے میں یہ بات معلوم ہو کہ وہ اسے کسی جائز کام میں استعمال کرے گا، مثلاً:  ہوائی اڈوں (ایئر پورٹ) وغیرہ پر سامان کی چیکنگ اور ہوائی جہاز کے نظام الاوقات بتلانے یا مختلف اعلانات کرنے کے لیے استعمال کرنا،  اسٹاک ایکسچینج میں حصص  کی تفصیلات وغیرہ دکھانے کے لیےاستعمال کرنا۔جن صورتوں میں ٹی وی بیچنا منع لکھا گیا ہے ان صورتوں میں بیچنے کی صورت میں اس  رقم کا استعمال کرنا بھی منع ہے، اس رقم کو صدقہ کردیا جائے، اسی طرح قیمتِ خرید سے زیادہ پر بیچنے کی صورت میں بھی اضافی رقم کو صدقہ کردیا جائے، اور بیچنے کی جو جائز صورتیں لکھی گئی ہیں ان میں اس رقم کا استعمال کرنا بھی جائز ہے۔الدر المختار وحاشية ابن عابدين (رد المحتار) (6/ 391)'' (و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لا تقوم بعينه بل بعد تغيره، وقيل: يكره لإعانته على المعصية، ونقل المصنف عن السراج والمشكلات: أن قوله ممن أي من كافر أما بيعه من المسلم فيكره، ومثله في الجوهرة والباقاني وغيرهما، زاد القهستاني معزياً للخانية: أنه يكره بالاتفاق.(بخلاف بيع أمرد ممن يلوط به وبيع سلاح من أهل الفتنة)؛ لأن المعصية تقوم بعينه، ثم الكراهة في مسألة الأمرد مصرح بها في بيوع الخانية وغيرها، واعتمده المصنف على خلاف ما في الزيلعي والعيني وإن أقره المصنف في باب البغاة. قلت: وقدمنا ثمة معزياً للنهر أن ما قامت المعصية بعينه يكره بيعه تحريماً وإلا فتنزيهاً. فليحفظ توفيقاً.خلاصۃ الفتاویٰ (ج:۳ ؍ ۱۰۰ )''و بیع الغلام الامرد ممن یعلم انہ ممن یعصی اللہ یکرہ ؛ لانہ اعانۃ علی المعصیۃ''۔فقط واللہ اعلم
                                                  
عنوان: آبائی گاؤں میں تدفین کی وصیت کرنا
سوال: میرے والد صاحب نے وصیت کی تھی کہ میری تدفین میرے آبائی گاؤں (آزاد کشمیر)ہو، اور ہم سب اس وقت کراچی میں رہائش پذیر ہیں۔انتقال کے وقت والد صاحب بڑے بھائی کے پاس تھے، اور باقی بھائیوں کو وصیت کا علم نہیں تھا۔اور انتقال کے وقت وصیت پر عمل نہیں ہو ا، اس صورت میں کون فرد ان تمام باتوں کا جواب دہ ہے ؟
جواب: مذکورہ وصیت پر عمل کرنا شرعاً ضروری نہیں تھا، بلکہ آپ کے والد مرحوم کا انتقال اگر آزاد کشمیر سے باہر مثلاً کراچی میں ہوا تو ان کی میت منتقل کرنا اور مذکورہ وصیت پر عمل کرنا شرعاً درست نہیں تھا، لہٰذا اس وصیت پرعمل نہ ہونے کی وجہ سے کوئی بھی گناہ گار اور جواب دہ نہیں ہے۔الدر المختار وحاشية ابن عابدين (رد المحتار) (6/ 666)'' أوصى بأن يصلي عليه فلان أو يحمل بعد موته إلى بلد آخر أو يكفن في ثوب كذا أو يطين قبره أو يضرب على قبره قبة أو لمن يقرأ عند قبره شيئاً معيناً فهي باطلة، سراجية، وسنحققه''.فقط واللہ اعلم
                                                  
عنوان: بیوی کی اجازت کے بغیر دوسری شادی/ خلع کا مطالبہ/ شوہر کا بیوی کو باہر ملک لے جانا
سوال: میں اپنے شوہر سے خلع لینا چاہتی ہوں ، کیوں کہ میرے شوہر نے آج سے دس سال پہلے دھوکے سے دوسری شادی کی، مجھ  سے اجازت لیے بغیر، دوسری شادی اولاد کے لیے کی؛ کیوں کہ مجھ سے اولاد نہیں ہے، میری شادی کو اٹھارہ سال ہوگئے  ہیں ، ڈیڑھ سال سے میرے شوہر  اپنی دوسری بیوی اور چار بیٹیوں کے ساتھ سعودیہ میں ہیں، مجھے حقِ زوجیت نہیں دے رہے، پاکستان بھی نہیں آرہے، مجھے سعودیہ بلارہے ہیں، ڈیڑ سال پہلے مجھے میری ساس نے گھر سے نکال دیا تھا، میرے شوہر جھوٹ بہت بولتے ہیں ،میں اپنا حق معاف نہیں کرسکتی، میں خوش اور مطمئن نہیں ہوں ، میرے شوہر مجھے جان بوجھ کر طلاق نہیں دے رہے، میں خلع لینا چاہتی ہوں۔
جواب: مسلمان مرد  اگر بیک وقت ایک سے زائد بیوں کے مالی اور جسمانی حقوق ادا کرنے پر قادر ہو اور ان کے درمیان انصاف اور برابری بھی کرسکتاہو تو اسکے لیے شرعاً  دوسری شادی کرنا جائز ہے، اس کے لیے  پہلی بیوی کی اجازت لینا  ضروری نہیں۔ لہذا اگر آپ کے شوہر دونوں بیویوں کے حقوق کی ادائیگی پر قادر ہیں اور اولاد نہ ہونے کی صورت میں آپ کے شوہر نے دوسری شادی کی ہے تو اس کاحق رکھتے تھے۔ صرف اس بات کی وجہ سے آپ کی طرف سے جدائی کا مطالبہ مناسب نہیں ہے۔اگر شوہر سعودیہ بلاتے ہیں  اور کسی نقصان کا اندیشہ نہ ہو تو چلے جانا چاہیے، اس صورت میں اگر خاندان کے بڑے بزرگ بیٹھ کر معاملات طے کرلیں اور آپ وہاں چلی جائیں تو بہتر ہوگا، نکاح کے بعد جدائی چاہے طلاق کی صورت میں ہو چاہے خلع کی صورت میں، مناسب نہیں ہے، اس لیے اولاً باہم نباہ اور معاملات کی اصلاح کی کوشش کریں۔ اگر آپ کے شوہر واقعۃً جھوٹ کہتے ہیں تو انہیں حکمت ونرمی سے سمجھائیں، اپنا معاملہ صاف اور درست رکھیں، تاکہ کل روزِ قیامت آپ کے ذمہ دوسرے کا حق باقی نہ ہو، ہر شخص روزِ قیامت اپنے اعمال کا جواب دہ ہوگا۔فقط واللہ اعلم
                                                  
عنوان: میراث،مناسخہ،والدہ،بہن،چچا،پھوپھی
سوال: (1) ایک آدمی فوت ہوجاتا ہے اور اُس کے پیچھے اس کی اولاد میں ایک بیٹا اور ایک بیٹی اور بیوہ موجود ہیں، اِس کی میراث کس طرح تقسیم ہوگی؟اور بیوی کامہر باقی ہے۔(2) اسی آدمی کے فوت ہونے کے پانچ سال بعد اُس کا بیٹا بھی فوت ہوجاتاہے، اس بچے کی میراث کا کون کون حق دار ہے جب کہ اِس کی والدہ -بہن -3چچے -2پھوپیاں موجود ہیں؟
جواب: صورتِ مسئولہ میں مرحوم کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو ۲۱۶  حصوں میں تقسیم کر کے اس میں سے ۶۹ حصے مرحوم کی بیوہ کو، ۱۲۶ حصے مرحوم کی بیٹی کو اور ۹ حصے مرحوم کے ہر بھائی ( یعنی مرحوم بیٹے کے ہر ایک چچا ) کو ملیں گے۔ مرحوم کی بہنوں (یعنی مرحوم بیٹے کی پھوپھیوں ) کو کچھ نہیں ملے گا۔فیصد کے اعتبار سے 100 % میں سے   31.94%  مرحوم کی بیوہ کو،58.33%  مرحوم کی بیٹی کو اور  3.24%  مرحوم کے ہر بھائی ( یعنی مرحوم بیٹے کے ہر ایک چچا ) کو ملیں گے۔نوٹ: یہ جواب اس صورت میں ہے کہ مرحوم بیٹے کی بیوی، بچے نہ ہوں۔ اگر ہوں تو جواب مختلف ہوگا۔الفتاوى الهندية (6/ 449،450،451)''والثالثة : الأم، ولها ثلاثة أحوال: السدس مع الولد وولد الابن أو اثنين من الإخوة والأخوات من أي جهة كانوا، والثلث عند عدم هؤلاء وثلث ما يبقى بعد فرض الزوج والزوجة ۔۔۔ الخامسة : الأخوات لأب وأم، للواحدة النصف، وللثنتين فصاعداً الثلثان، كذا في خزانة المفتين۔ ومع الأخ لأب وأم للذكر مثل حظ الأنثيين، ولهن الباقي مع البنات أومع بنات الابن، كذا في الكافي ۔۔۔ وباقي العصبات ينفرد بالميراث ذكورهم دون أخواتهم وهم أربعة أيضاً: العم وابن العم وابن الأخ وابن المعتق، كذا في خزانة المفتين''.فقط واللہ اعلم
                                                  
عنوان: ڈیبٹ کارڈ کے ذریعہ ملنے والی رعایت کا حکم
سوال: مختلف ریسٹورینٹ پر ڈیبٹ کارڈ کے ذریعہ جو ڈسکاؤنٹ دیاجاتاہے، یہ درست ہے؟
جواب: ڈیبٹ کارڈ (Debit Card)کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:1۔ ڈیبٹ کارڈ کے ذریعہ ادائیگی کی صورت میں اگر کچھ پیسوں کی رعایت (Discount) ملتی ہے  تواگر یہ رعایت بینک کی طرف سے ملتی ہوتو اس صورت میں اس رعایت کا حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ رعایت  اس ادارے کی جانب سے ہو جہاں سے کچھ خریدا گیاہے یاوہاں کھاناکھایاگیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔4۔ رعایت نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے رعایت ہو، تو اگر اس ادارے کے تمام یا اکثر معاملات بھی جائز ہوں اور ان کی آمدن کل یا کم از کم اکثر حلال ہو تو اس صورت میں بھی ڈسکاؤنٹ سے مستفید ہونے کی اجازت ہوگی۔5۔ اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔ فقط واللہ اعلم
                                                  
عنوان: ڈیبٹ کارڈ پر ملنے والے ڈسکاؤنٹ کا حکم
سوال: بعض کمپنیاں ڈیبٹ کارڈ پر ڈسکاؤنٹ دیتی ہیں،  وہ لینا صحیح  ہے؟ مثلاً:  اگر ہم نے کوئی چیز خریدی پھر کسی بینک کے ڈیبٹ کارڈ سے پیمنٹ کی جس کی وجہ سے وہ دکان والا اصل قیمت سے کم لیتا ہے، یہ صحیح ہے ؟
جواب: ڈیبٹ کارڈ پرملنے والے ڈسکاؤنٹ کودیکھا جائے کہ یہ ڈسکاؤنٹ بینک کی طرف سے ہے یا جس ادارے سے  چیز خریدی جارہی ہے(مثلاً : ہوٹل یاشاپنگ مالز وغیرہ) یہ رعایت اس ادارے کی جانب سے ہے،  اگر بینک کی طرف سے ڈسکاؤنٹ مل رہاہو تو یہ شرعاً سود کے زمرے میں شامل ہونے کی  بنا پر ناجائزہوگا،اور اگرمتعلقہ ادارے کی طرف سے یہ رعایت مل رہی ہو توجائز ہے۔ ایک تیسری صورت ہے کہ نہ تو بینک ڈسکاؤنٹ دیتا ہے نہ متعلقہ ادارہ (شاپنگ مال، یا ریسٹورنٹ وغیرہ) بلکہ جو ادارہ ڈیبٹ کارڈ بناتا اس کی طرف سے ڈسکاؤنٹ ملتاہے، اگر ایسی صورت ہو اور اس ادارے کے کل معاملات یا اکثر معاملات حلال کام اور حلال آمدن پر مشتمل ہوں تو بھی اس ڈسکاؤنٹ سے فائدہ اٹھانے کی اجازت ہوگی۔البتہ اگر یہ واضح نہ ہو کہ ڈسکاؤنٹ بینک طرف سے ہے یا متعلقہ ادارے کی جانب سے یا تیسرے ادارے کی جانب سے تب احتیاط اسی میں ہے کہ اس سہولت کو استعمال نہ کیا جائے۔فقط واللہ اعلم
                                                  
عنوان: سافٹ وئیرز کاپی رائٹ
سوال: کمپیوٹر کے کاروبار سے منسلک بہت سارے دوست اپنے کسٹمرز کو ونڈوز انسٹال کر کے دیتے ہیں، جس کی مد میں وہ 150-200 روپے چارج کرتے ہیں، جب کہ ونڈوز اگر ہم کمپنی سے خریدتے ہیں تو اس کی قیمت 8000-10000تک ہے جو کہ ہماری بساط سے باہر ہوتی ہے، اس بارے میں کیا حکم ہوگا؟ کیوں کہ جو ہم ونڈوز استعمال کرتے ہیں اس میں انٹرنیٹ پر موجود کوڈز دیکھ کر ونڈو کو رجسٹر کرتےہیں۔بعد ازاں بہت سارے سافٹ وئیر بھی انسٹال کرتے ہیں ۔ان کو بھی اوپر بیان کیے گئے طریقے سے رجسٹر کرتےہیں۔اس طرح کا کاروبار نیز سافٹ وئیرز کا استعمال جائز ہو گا کہ نہیں؟ کیوں کہ ہم لوگ سافٹ وئیرز ڈالر میں قیمت ہونے کی وجہ سے خرید نہیں سکتے۔بعض اوقات کئی سافٹ وئیرز کی قیمت لاکھوں میں بھی ہوتی ہے!
جواب: مختلف قسم کے سافٹ ویئر جو کہ اس کے بنانے والے کے علاوہ کی جانب سے فراہم کیے جاتے ہیں جو عموماً مفت ہوتے ہیں ان کے استعمال کی گنجائش ہے ؛ اس لیے کہ اس کی جو کاپی سی ڈی یا انٹر نیٹ پر فراہم کی جارہی ہے وہ اس بنانے والے کی ملکیت کا حصہ نہیں ہے۔ فقط واللہ اعلم
                                                  
عنوان: قسطوں پر  چیز خریدنا
سوال: قسطوں پر ضرورت کی چیز مارکیٹ سے زائد رقم پر خریدنا کیسا ہے؟ جیسے موٹر سائیکل کی مارکیٹ کی نقد قیمت 48000 ہے،  قسطوں پر 15 ہزار ایڈوانس اورماہانہ 3000 قسط سے یہ17 ماہ میں یہ موٹر سائیکل 68000 کی پڑ جائے گی، چوں کہ ضرورت کی چیز ہے اور اتنی خطیر رقم یک مشت دینا آسان نہیں،  تو یہ اس قسم کی قسطوں کی چیز سود کے زمرے میں آئے گی؟
جواب: قسطوں پر موٹرسائیکل یا دیگر اشیاء لینا جائز ہے، تاہم شرط یہ ہے کہ عقد کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے۔ مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔ واضح رہے کہ یہ شرائط عام اشیاء کے بارے میں ہیں، نقدی یا سونا چاندی قسطوں پر خریدنا جائز نہیں ہے۔فقط واللہ اعلم
                                                  
عنوان: ٹیلی نار ایزی پیسہ اکاؤنٹ میں رقم رکھوانے پر فری منٹس ملنا
سوال: ٹیلی نار کمپنی والوں کے پاس  ایزی پیسہ اکاؤنٹ میں ایک ہزارروپے رکھ لیے جائیں توجب تک یہ ہزارروپے پورےموجودہوں تواکاؤنٹ والےکوروزانہ 50منٹ مفت دیتےہیں توکیایہ جائزہےیایہ سودہے؟
جواب: ٹیلی نار ایزی پیسہ اکاؤنٹ میں صارف جو رقم رکھتا ہے، اس کی حیثیت قرض کی ہوتی ہے  اور قرض دے کر اس سےمشروط  نفع اٹھانا شرعاً سود ہے؛ اس لیے مذکورہ قرض کے بدلہ میں کمپنی جو فری منٹس دیتی ہے ،ان کااستعمال جائز نہیں ہے۔ فقط واللہ اعلم
                                                  
عنوان: چچازاد بھائی کی موجودگی میں چچازاد بہن کا میراث میں حصہ
سوال: خاتون سفیدہ جان لاولد وفات پاگئی ہے، اب اس کا کوئی بھی وارث زندہ نہیں، سوائے تین چچا زاد بھائی اور ایک چچا زاد بہن۔اور ایک ماموں زاد بھائی اور تین ماموں زاد بہنیں زندہ ہیں۔ اب متوفیہ کا ترکہ کا  کس نہج پر تقسیم ہوگا؟ کیا چچا زاد بہن کو بھی حصہ ملے گا یا صرف چچا زاد بھائیوں کو؟ یا کوئی اور طریقہ ہوگا؟
جواب: صورتِ مسئولہ میں اگر واقعۃً مرحومہ سفیدہ جان کی موت کے وقت اس کے صرف یہی ورثاء ہیں تو اس کے ترکہ میں سے اس کی تجہیز وتکفین کے اخراجات نکالنے کے بعد، اگر اس کے ذمہ کوئی قرض ہوتو اسے کل ترکہ میں سے ادا کرنے کے بعد، اگر مرحومہ نے کوئی جائز وصیت کی ہوتو اسے ایک تہائی ترکہ میں سے نافذ کرنے کے بعد باقی کل منقولہ وغیرمنقولہ ترکہ کو 3 حصوں میں تقسیم کرکے مرحومہ کے ہر ایک چچازاد بھائی کو ایک، ایک حصہ ملے گا۔ باقی چچازاد بھائی کی موجودگی میں چچازاد بہن، ماموں زاد بھائی بہن وارث نہیں بنیں گے۔الفتاوى الهندية (6/ 451)
'' وباقي العصبات ينفرد بالميراث ذكورهم دون أخواتهم، وهم أربعة أيضاً: العم وابن العم وابن الأخ وابن المعتق، كذا في خزانة المفتين''.
اور اگر مرحومہ کی وفات کے وقت تو کوئی وارث حیات تھا، اب وہ موجود نہیں ہے تو تقسیم کی صورت مختلف ہوگی۔ فقط واللہ اعلم
                                                  
عنوان: میراث۔شوہر،ماں، بیٹا، بیٹی
سوال: ایک عورت وفات پاجائے تو اس کے ورثاء کون کون ہوں گے؟ عورت کا شوہر، ایک بیٹا، ایک بیٹی،  ماں،  ساس اور چھ بہنیں ہوں، براہِ مہربانی عورت کے اصل وارثوں کے نام اور ان کے حصے بتادیں۔
جواب: صورتِ مسئولہ میں مرحومہ عورت کے ورثاء اس کا شوہر، ایک بیٹا، ایک بیٹی اور   ماں ہے۔ مرحومہ عورت کے ترکہ کی تقسیم کا شرعی طریقہ کار یہ ہے کہ سب سے پہلے مرحومہ کی کل جائیداد منقولہ و غیر منقولہ میں سے مرحومہ کے حقوق متقدمہ یعنی تجہیز و تکفین کے اخراجات نکالنے اور اگر مرحومہ کے ذمہ کوئی قرضہ ہو تو قرضہ کی ادائیگی کے بعد، اور اگر مرحومہ نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو ۳۶ حصوں میں تقسیم کر کے اس میں سے ۹ حصے مرحومہ کے شوہر کو، ۶ حصے مرحومہ کی ماں کو، ۱۴ حصے مرحومہ کے بیٹے کو اور ۷ حصے مرحومہ کی بیٹی کو ملیں گے۔یعنی 100% فیصد میں سے25% فیصد  مرحومہ کے شوہر کو،16.667%   فیصدمرحومہ کی والدہ کو،38.88% فیصد مرحومہ کے بیٹے کو اور 19.44% فیصد مرحومہ کی بیٹی کو ملیں گے۔فقط واللہ اعلم
                                                  
عنوان: میزان بینک میں رقم ڈپازٹ کرنے کا حکم
سوال: میزان بینک میں رقم ڈپازٹ کرنا کیسا ہے؟ کیا یہ سود کے زمرے میں تو نہیں آتا؟
جواب: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں ہماری تحقیق کے مطابق ان کے تمویلی معاملات اسلامی نہیں ہیں، اس لیے اگر آپ کے سوال کا مطلب یہ ہے کہ میزان بینک میں اکاؤنٹ کھلوانا  اور اس پر نفع لینا کیسا ہے تو اس کا جواب یہ ہے کہ روایتی بینکوں کی طرح مروجہ اسلامی بینکوں میں بھی سیونگ اکاؤنٹ کھلوانا اور منافع لیناجائزنہیں  ہے۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔فقط واللہ اعلم
                                                  
عنوان: بینک کے پیسوں سے دعوت
سوال: اگر کوئی شخص بینک میں نوکری کرتا ہے  اور وہ دعوت کرے  اپنے رشتہ داروں کی  تو کیا  اس  کے ہاں جانا چاہیے،جب کہ بینک کا پیسہ اس کی  دعوت میں استعمال  ہورہا ہے؟
جواب: بینک کی کمائی حلال نہیں ہے۔ اس کمائی  سے جو دعوت کی جائے گی اس میں جانا اور وہ کھانا کھانا  بھی جائز نہیں ہے ؛اس لیے ان سے اچھے انداز میں معذرت کرلیں ۔واضح رہے کہ اگر  کسی کی اکثر کمائی حلال ہو اور کچھ حصہ بینک کی کمائی کا بھی ہو  ، یا اکثر کمائی حرام ہو لیکن یہ معلوم ہو کہ اس دعوت  میں حلال پیسہ لگایا جارہا ہے تو اس دعوت کو قبول کرنا جائز ہے۔الفتاوى الهندية (5/ 342)'' أهدى إلى رجل شيئاً أو أضافه، إن كان غالب ماله من الحلال فلا بأس، إلا أن يعلم بأنه حرام، فإن كان الغالب هو الحرام ينبغي أن لا يقبل الهدية ولايأكل الطعام، إلا أن يخبره بأنه حلال ورثته أو استقرضته من رجل، كذا في الينابيع ۔ ولا يجوز قبول هدية أمراء الجور ؛ لأن الغالب في مالهم الحرمة إلا إذا علم أن أكثر ماله حلال، بأن كان صاحب تجارة أو زرع فلا بأس به ؛ لأن أموال الناس لا تخلو عن قليل حرام، فالمعتبر الغالب، وكذا أكل طعامهم''۔ فقط واللہ اعلم
                                                  
عنوان: ایزی پیسہ اکاؤنٹ میں ۱۰۰۰ روپے سے زیادہ رکھنے کی شرط پر ملنے والے اضافی منٹس کے استعمال کا حکم
سوال: ایزی پیسہ موبائل اکاونٹ میں 1000سے زیادہ روپے رکھنے پر روزانہ 50منٹ کمپنی والے دیتے ہیں، اور روپیوں میں کوئی کمی نہیں آتی۔ اور ہر وقت وہ روپے استعمال کےلیے موجود ہوتے ہیں۔اس 50منٹس کے استعمال کے بارے میں راہ نمائی فرمائیں!
جواب: کمپنی کی طرف سے مذکورہ اضافی ۵۰ منٹس  اکاؤنٹ میں ۱۰۰۰ روپے سے زیادہ رکھنے کی شرط پر دیے جاتے ہیں، اور یہ  قرض کی بنیاد پر حاصل ہونے والا مشروط نفع ہونے کی وجہ سے سود میں داخل ہے، لہٰذا  ان منٹس کا استعمال کرنا جائز نہیں ہوگا۔الدر المختار وحاشية ابن عابدين (رد المحتار) (5/ 166)''وفي الأشباه كل قرض جر نفعاً حرام''۔(قوله: كل قرض جر نفعاً حرام) أي إذا كان مشروطاً''۔ فقط واللہ اعلم
                                                  
عنوان: ایزی پیسہ اکاؤنٹ سے کسی دوسرے نمبر پر لوڈ کروانے پر کمپنی کی طرف سے سہولیات
سوال: ایزی پیسہ اکاؤ نٹ سے کسی دوسرے نیٹ ورک کے نمبر کو 100 یا 100 سے زیادہ لوڈ کروانے پر مجھے 1000 منٹس 1000 میسجز اور 1000 MB Data ملتا ہے. کیا یہ جائز ہے یا حرام ہے؟
جواب: ایزی پیسہ اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرے تو یہ بھی درست ہوگا، اور ایسی صورت میں اگر کسی دوسرے کے نمبر پر لوڈ کرنے سے کمپنی جو فری منٹس اور نیٹ کی ایم بی وغیرہ دے تو اس کے استعمال کی بھی گنجائش ہوگی۔اور اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے تو درحقیقت یہ قرض ہے، قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع اٹھانے کو نبی کریم ﷺ نے سود قرار دیا ہے۔ (مصنف بن أبی شیبہ، رقم: ۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا جائز نہیں ہوگا۔واضح رہے کہ عموماً ''ایزی پیسہ اکاؤنٹ'' دوسری صورت کا ہوتاہے ؛ لہٰذا ایسا اکاؤنٹ کھلوانا ناجائز ہوگا، البتہ اگر کمپنی پہلی صورت کے مطابق '' ایزی پیسہ اکاؤنٹ'' کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔ فقط واللہ اعلم
                                                  
عنوان: قسطوں پر خریداری کے بعد چیز ضائع ہوجائے تو رقم کی ادائیگی
سوال: میں نے ایک موبائل اپنے دوست کو قسطوں پر دیا, موبائل کا سودا ہونے سے پہلے سارے قواعدو ظوابط ہوگئے تھے, موبائل کی اقساط اس نے دو مہینوں میں دینی تھیں، ان دو مہینوں میں موبائل گم ہو گیا،  اب وہ کہہ رہا ہے کہ آپ مجھ سے پورے پیسے نہ لیں۔ ہمارا سوداپہلے ہی طے ہوچکا ہے، وہ کہہ رہا ہے کہ آپ سود لے رہے ہیں مجھ سے ،کیوں کہ موبائل میرا گم ہوچکا ہے اور آپ کو کوئی نقصان نہیں ہوا ہے۔ میری آپ سے گزارش ہے کہ کیا اس میں کوئی سود ہے اور اگر ہے تو وہ کیسے ؟
جواب: اگر کوئی چیز قسطوں پر فروخت کی جائے تو  خرید وفروخت کا معاملہ مکمل ہونے کے بعد  خریدنے  والا اس چیز کا مالک ہوجاتا ہے، اور فروخت کرنے والے کی ملکیت سے وہ چیز نکل جاتی ہے، البتہ معاہدہ کے بعد خریدار پر رقم کی ادائیگی قسط وار لازم ہوتی ہے،  بعد ازاں اگر وہ چیز ضائع ہوجائے تو  فروخت کرنے والے کا اس سے کوئی تعلق نہیں ہے، بلکہ وہ اپنی رقم کا مطالبہ کرسکتا ہے، لہذ اصورتِ مسئولہ میں  آپ موبائل کی مکمل رقم وصول کرنے کا حق رکھتے ہیں ، یہ سود   نہیں ہے،  تاہم اگر  اپنے دوست پر کچھ تخفیف کردیں تو  یہ آپ   کی طرف سے  تبرع واحسان ہوگا، جو کہ شرعاً مستحسن  (پسندیدہ) بھی  ہے۔ فقط واللہ اعلم
                                                  
عنوان: قرض ادا کرنا دوسری کرنسی میں
سوال: ایک شخص نے دوسرے شخص کو غیر کرنسی (مثال کے طور پر درہم) ایک ماہ کے لیے دی، فی الحال ایک درہم کی قیمت آج کے حساب سے 30 روپے ہے۔ لیکن یہ بات طے ہوئی کہ قیمت میں اضافہ کر کے (مثلاً: اس کا ریٹ 32 روپے کے حساب سے) ایک ماہ بعد ممجھے  بدلے میں روپے دے دینا ،  اگر ایک ماہ میں نہ دے سکے تو کوئی بات نہیں، پینتیس یا چالیس دن بعد دے دینا۔ کیا وہ ۲ روپیے سود ہوجائیں  گے؟ یاد رہے وہ  روپے نہیں درہم دے رہا ہے، اور ایک ماہ بعد روپے لے گا، دوبارہ درہم نہیں لے گا۔
جواب: اس صورت میں پہلے شخص نے دوسرے کو  درہم قرض  دیے ، مدت مکمل ہونے پر  اس شخص کا حق اتنے ہی  درہم یا اُس وقت اُس کی  موجودہ قیمت میں ہے ؛ لہذا پہلے سے اپنی مرضی سے قیمت  طے کرلینا کہ تم مجھے یہ درہم زیادہ روپے کی صورت میں واپس دینا ، یہ سود ہے، البتہ یہ کیا جاسکتا ہے کہ قرض کی وصولی کے وقت مارکیٹ میں جتنے ریٹ رائج ہوں ان میں سے کسی ایک ریٹ کو اختیار کر لیا جائے۔فقط واللہ اعلم
                                                  
عنوان: مروجہ اسلامی بینکوں میں سیونگ اکاؤنٹ کھولنا
سوال: سیوینگ اکاؤنٹ ( saving account ) اگر اسلامی بینک میں ہو تو جائز ہے؟
جواب: مروجہ اسلامی بینک کے سیونگ اکاؤنٹ کے ذریعہ حاصل ہونے والا نفع ناجائز ہے، اس سے اجتناب لازم ہے ؛  اس لیے کہ  ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے ۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔فقط واللہ اعلم
                                                  
عنوان: ووٹ دینے اور نہ دینے کا حکم
سوال: ووٹ دینے کا کیا حکم ہے؟ اور اگر کوئی شخص ووٹ نہ دے تو کیا وہ گناہ گار ہوگا؟
جواب: ووٹ دیناچاہیے، مگرنہ دینا گناہ نہیںہے۔ فقط واللہ اعلم
                                                  
عنوان: قسطوں پر گاڑی خریدنے کا حکم
سوال: قسطوں میں گاڑی وغیر ہ لینا کن صورتوں میں جائز ہے؟ اور کن صورتوں میں ناجائز ؟وضاحت فرمائیں!
جواب: قسطوں پر گاڑی یا دیگر اشیاء لینا جائز ہے، تاہم شرط یہ ہے کہ عقد کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادہارپر، اور ادہار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے۔یہ شرائط عام اشیاء کے بارے میں ہیں، نقدی یا سونا چاندی قسطوں پر خریدنا جائز نہیں ہے۔فقط واللہ اعلم
                                                  
عنوان: میراث، بیوہ، ماں، بیٹا، بیٹی۔ پنشن کا حکم
سوال: شوہر کی وفات کے بعد ورثاء میں کون کون شامل ہے؟ ایک بیوہ، ایک بیٹا، ایک بیٹی، ایک ماں، دو بھائی۔ ورثاء کے نام بتادیں، یہ بھی بتائیں کہ کیا شوہر کی پنشن بھی ترکہ میں تقسیم ہو گی؟ جب کہ شوہر نے زندگی میں ہی کاغذات میں اپنی پنشن بیوی کے نام لکھوادی ہو؟
جواب: صورتِ مسئولہ میں مرحوم کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ ۷۲حصوں میں تقسیم کر کے اس میں سے ۹حصے مرحوم کی بیوہ کو،۱۲حصے مرحوم کی والدہ کو، ۳۴ حصے مرحوم کے بیٹے کو اور ۱۷ حصے مرحوم کی بیٹی کو ملیں گے، مرحوم کے بھائیوں کو مرحوم کے ترکہ میں سے کچھ نہیں ملے گا۔پنشن  حکومت کی طرف سے عطیہ ہے ، مرحوم کا ترکہ نہیں ہے،  لہٰذا  حکومت جس کو پنشن دے ،اسی کا حق ہوگا۔فقط واللہ اعلم
                                                  
عنوان: کسی علاقہ میں اگر تمام امیدوار ظالم و خائن ہوں تو ووٹ کس کو دیا جائے؟
سوال: ووٹ کی شرعی حیثیت کیا ہے؟ اور اگر تمام کینیڈیٹ ہی ظالم یا فنڈ کا پیسہ کھانے والے ہوں تو ووٹ کس کو دیا جائے یا ووٹ ضائع کردیا جائے؟
جواب: فی زمانہ ووٹنگ کا عمل رائے شماری کی ایک صورت ہے، اس میں رائے شماری کے شرعی اصولوں کی رعایت کے ساتھ رائے دی جائے، یہی اس کی شرعی حیثیت ہے۔بظاہر سارے امیدوار خائن اور بد دیانت نہیں ہوں گے، کوئی نہ کوئی صحیح، دیانت دار امیدوار مل جائے گا، تحقیقِ احوال کرلیں۔ اور جو امیدوار اسلام، ملک اور ملت کے حق میں بہتر معلوم ہو اسے ووٹ دیا جائے ۔ فقط واللہ اعلم
                                                  
عنوان: غیر مسلم کو ووٹ دینا
سوال: غیر مسلم کو مسلمان ووٹ دے سکتا ہے یا نہیں؟
جواب: ووٹ ایسےامید وار  کو دینا چاہیے جو  خود بھی مطلوبہ اہلیت اور صلاحیت رکھتا ہو ،  اس کا جماعتی منشور بھی درست ہو  اور جس کے متعلق اطمینان ہو کہ وہ اہلِ محلہ کے لیے دینی و دنیوی لحاظ سے بہتر اقدامات کر سکتا ہے۔ اور غیر مسلم امیدوار چوں کہ ان شرائط پر پورا نہیں اترتا  ؛ اس لیے اُس کے مقابلہ میں کسی مسلمان امید وار کو ووٹ دینا  زیادہ بہتر ہے۔ فقط واللہ اعلم
                                                  
عنوان: ووٹ کی شرعی حیثیت
سوال: ووٹ کی شرعی حیثیت کیا ہے ?
جواب: ووٹ دیناجائز اورنہ دینا گناہ نہیں ۔فقط واللہ اعلم
                                                  
عنوان: غیر مسلم کو ووٹ دینے کا حکم
سوال: ہمارے علاقے شہر میرپورخاص سندھ پاکستان میں ایک بڑی سیاسی جماعت نے عام انتخابات میں صوباِئی امیدوار اچھے مسلمان امیدوار کی موجودگی میں ایک غیر مسلم بت پرست کومنتخب کیا ہے جب کہ قانونی طور پر اقلیت کی مخصوص نشست موجود ہیں۔  عوام یہ معلوم کرنا چاہتی ہے آیا اس صورتِ حال میں غیر مسلم کو ووٹ دینا شرعی اعتبار سے جائز ہےیاناجائز ہے یا کوئی تیسری صورت بھی موجود ہے؟
جواب: ووٹ ایسےامید وار  کو دینا چاہیے جو  خود بھی مطلوبہ اہلیت اور صلاحیت رکھتا ہو ،  اس کا جماعتی منشور بھی درست ہو  اور جس کے متعلق اطمینان ہو کہ وہ اہلِ محلہ کے لیے دینی و دنیوی لحاظ سے بہتر اقدامات کر سکتا ہے۔ اور غیر مسلم امیدوار چوں کہ  ان شرائط  پر پورا  نہیں اترتا؛   اس  لیے  اُس  کے  مقابلہ  میں  کسی مسلمان امید وار کو ووٹ دینا  زیادہ بہتر ہے۔ فقط واللہ اعلم
                                                  
