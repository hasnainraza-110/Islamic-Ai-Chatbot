عنوان: چار لاکھ روپے قرض دے کر بی سی کھلنے پر پانچ لاکھ روپے وصول کرنا
سوال: ایک بندے نے بی سی ڈالی پانچ لاکھ کی، اور اس کی بی سی ملنے میں ابھی وقت ہے، اب اس  کو پیسوں کی ضرورت ہے اور بی سی کھلنے میں زیادہ وقت ہے، اب بی سی اونر نے اسے کہا کہ میں آپ کو چار لاکھ دے رہا ہوں اور آپ کی پانچ لاکھ کی بی سی میری ہوجائے گی،  تو اس اونر کا اس صورت میں ایک لاکھ روپے رکھنا جائز ہے؟
جواب: واضح رہے کہ قرض کا ضابطہ یہ ہے کہ جتنا قرض دیا جائے اتنا ہی واپس لیا جائے،  اس پر کسی قسم کا مشروط نفع لینایا دینا سود ہے، قرض دے کر اس پر اضافی رقم لینا صریح سود ہے، اور سود کا لینا، دینا اور اس میں کسی قسم کی معاونت کرنا حرام اور ناجائز ہے، سودی لین دین کرنے والوں سے اللہ اور اس کے رسول کی طرف سے جنگ کا اعلان ہے۔لہذا صورتِ مسئولہ میں چار لاکھ روپے قرض لے کر بی سی کھلنے پر پانچ لاکھ روپے وصول کرنا سود ہے، اور  ایسا قرض لینا جائز نہیں ہے۔نیز بی سی میں جمع کرائی ہوئی رقم کی حیثیت قرض کی ہوتی ہے، اور اسے جب چاہے بی سی جمع کرنے والا واپس لے سکتا ہے، لہذا مذکورہ شخص نے جس قدر رقم بی سی میں جمع کرادی ہے وہ اس قدر اپنی رقم وصول کرنے کا حق دار ہے، بی سی اونر کو اس سے منع کرنے کا حق نہیں ہے۔حدیثِ  مبارک میں ہے:عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء».(الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)الجامع الصغیر میں ہے:            كل قرض جر منفعةً فهو ربا.(الجامع الصغیر للسیوطی، ص:395، برقم :9728، ط: دارالکتب العلمیة، بیروت) فقط والله أعلم
                                                  
عنوان: کمپنی کا ملازم کو گاڑی دینا
سوال: میں K Electric میں کام کرتا ہوں۔ ہماری کار پالیسیی کے بارے میں پوچھنا چاہتا ہوں، اس میں ہماری تنخواہ میں سے ہر مہینے ایک رقم کٹتی ہے۔ نان پیمنٹ کا کوئی چانس نہیں۔ براہِ کرم اس بارے میں رہنمائی فرمائیں!
جواب: عمومًا کمپنیاں گاڑیاں بینک سے لے کر اپنے ملازمین کو دیتی ہیں۔ اگر پالیسی یہ ہے کہ  ادارہ آپ کو گاڑی دے گا اور کٹوتی  آپ کی تنخواہ سے ہوتی رہے گی، اور گاڑی کے لیے بینک سے معاہدہ  ادارہ خود کرے  آپ کو اس میں شریک نہ ہونا پڑے، اس صورت میں بینک  سے ناجائز معاہدے کا گناہ  ادارے پر ہی ہوگا۔ اور آپ کے لیے گاڑی لینا جائز ہوگا۔لیکن اگر بینک سے معاہدہ ملازم کرتا ہے تو   اس صورت میں گاڑی لینا جائز نہیں ہوگا۔الصحیح المسلم رقم الحدیث: ۳۹۷۲لعن رسول الله صلی الله علیه وسلم آكل الربوا و موكله و كاتبه و شاھدیه، و قال: ھم سواء.و في تکملة فتح الملهمج: ۱ ص: ۶۱۹(قوله: و كاتبه) لان كتابة الربا إعانة علیه، ومن ھنا ظھر أنّ التوظف في البنوك الربویة لا یجوز، فإن كان عمل الموظف في البنك ما یعین على الربا كالکتابة والحساب فذلك حرام لوجھین: الأول إعانة  على المعصیة، والثاني أخذ الاجرة من المال الحرام۔فقط والله أعلم
                                                  
عنوان: کلو سے زائد کھجوریں تبرعاً دینے کے عرف کا حکم
سوال: ہمارے یہاں کھجور بازار میں یہ طریقہ رائج ہے کہ وزن میں راؤنڈ فیگر کیا جاتا ہے، مطلب یہ کہ اگر ایک کھجور کی پیٹی کا وزن 40 کلو اور 600 گرام ہوا تو 600 گرام شمار نہیں کیے جاتے اسی طرح اگر 40 کلو اور 900 گرام وزن ہوا تو 900 گرام شمار نہیں کیے جاتے، جب تک ایک ہزار گرام مکمل نا ہو تب تک اس کلو کو شمار نہیں کیا جاتا۔  یہ بازار کا اصول بنا دیا گیا اور اسی پر سب عمل کرتے ہیں، بیچنے والے اور خریدار کو پہلے سے پتا ہوتا ہے اور کوئی نزاع بھی نہیں ہوتا۔ شریعت کے مطابق راہ نمائی کیجیے ایسا اصول بنانا جائز ہے؟
جواب: اگر کسی بازار میں کسی چیز کا عرف بن جائے جس پر بائع مشتری سب راضی ہوں اور اُس میں نزاع کی نوبت بھی نہ آتی ہو تو ایسے عرف کے مطابق معاملات  کرنے میں شرعاً کوئی حرج نہیں، چنانچہ آپ نے سوال میں جس عرف کا ذکر کیا ہے ایسا عرف شرعًا معتبر ہے اور اس کے مطابق معاملات کرنا بھی درست ہے بشرطیکہ کھجور کی خرید و فروخت کرنسی کے بدلے یا کھجور کے علاوہ کسی اور جنس کے بدلے ہورہی ہو۔ اس صورت میں کلو سے زائد جو اضافی کھجوریں سودے میں ہوں گی وہ فروخت کنندہ کی طرف سے تبرع شمار ہو گا۔اگر کھجور کی خرید و فروخت کھجور کے بدلے ہورہی ہو، مثلاً: ادنیٰ کھجور دے کر اعلیٰ کھجور لینا مقصود ہو تو دونوں طرف مقدار برابر ہونا ضروری ہے، اگر ایک جانب مقدار زیادہ ہوگی تو یہ سود ہونے کی وجہ سے حرام ہوگا۔نیز اگر کوئی عرف ایسا ہو جو صریح نص کے خلاف ہو وہ قابلِ قبول نہ ہو گا۔بدائع الصنائع في ترتيب الشرائع (5/ 259):وروي عن النبي  عليه الصلاة والسلام  أنه قال: «المسلمون عند شروطهم»فقط واللہ اعلم
                                                  
عنوان: مروجہ اسلامی بینک کا حکم
سوال: اسلامی بینک جائز ہے؟ اگر نہیں تو کیوں؟
جواب: ملک کے اکثر جید اور مقتدر علماءِ کرام  کی رائے یہ ہے کہ مروجہ اسلامی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات  تقریباً ایک جیسے ہیں، لہذا روایتی بینکوں میں جو ناجائز معاملات ہیں، ان کی طرح ان کے بدل کے طور پر اسلامی بینک کے معاملات بھی ناجائز ہیں۔تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے۔ فقط واللہ اعلم
                                                  
عنوان: جرمنی میں بینک سے قسطوں پر گھر لینا
سوال: کیا ہم جرمنی میں اپنی ضرورت یا رہنے کے لیے بینک سے قسط پر گھر لے سکتے ہیں؟
جواب: بینک کا نظام کی بنیاد سود پر ہے اور بینک سے قرضہ لے کر گھر کی خریداری اور قرضہ کی اصل رقم سے زائد رقم کی ادائیگی سود ہے؛ لہٰذا  سود پر مشتمل ہونے کی وجہ سے بینک سے قسطوں پر گھر لینا شرعًا جائز نہیں ہے،    نیز ذاتی مکان خریدنا اضطراری ضرورت نہیں ہے، بلکہ کرایہ وغیرہ پر رہ کر، یا کسی سے قرض لے کر بھی یہ ضرورت پوری کی جاسکتی ہے، دوسری طرف سود کا معاملہ انتہائی خطرناک ہے، سود کا معاملہ کرنے والوں کے لیے اللہ اور اس کے رسول کی طرف سے جنگ کا اعلان ہے، بے شمار قرآنی آیات اوراحادیث میں اس کی شناعت اور قباحت ذکر ہوئی ہے،  لہذا وہاں کے مسلمانوں کو چاہیے کہ بینک سے قرضہ لے کر گھر خریدنے کے بجائے شریعتِ اسلامیہ کے اصولوں کے مطابق جائز طریقہ اختیار کرنے کی کوشش کریں، اور یہ کوشش کریں  کہ بینک کے علاوہ کسی سے غیر سودی قرض مل جائے، اگر یہ نہ ہوسکے اور کرایہ کے مکان میں کفایت شعاری کے ساتھ رہ سکتے ہوں تو ایساہی کیجیے اور ساتھ ساتھ مکان کے لیے رقم کا انتظام کرتے رہیے، جب انتظام ہوجائے تو یک مشت مکان خرید لیجیے۔اعلاء السنن میں ہے:قال ابن المنذر: أجمعوا علی أن المسلف إذا شرط علی المستسلف زیادةً أو هديةً، فأسلف علی ذلك إن أخذ الزیادة علی ذلك ربا.(14/513، باب كل قرض جر  منفعة، كتاب الحوالة، ط: إدارة القرآن)فقط واللہ اعلم
                                                  
عنوان: ادھار فروخت میں گاھک کوبتائے بغیر قیمت میں اضافہ کرنا
سوال: کیا ادھار فروخت پر ایک دوکان دار  گاہک کو بغیر بتائے نقد قیمت سے زیادہ قیمت کھاتے میں لکھ سکتا ہے؟
جواب: واضح رہے کہ قیمت کی تعیین کے بغیر کسی بھی چیز کی خرید وفروخت  کا معاملہ شرعًا درست نہیں ہوتا، البتہ  عام طور پر  جو لوگ کسی  دکان سے سامان  وغیرہ خریدتے ہیں اور ماہانہ حساب کرتے ہیں، اگرچہ وہ ہر مرتبہ قیمت کی تعیین نہیں کرتے، لیکن  ان کے اور دکان دار کے درمیان ان اشیاء کی قیمت معروف ہوتی ہے؛  اس  لیے ہر مرتبہ قیمت کی تعیین  کی ضرورت نہیں ہوگی اور قیمت متعین کیے بغیر بھی یہ بیع صحیح ہوجائے گی؛ لہٰذا بصورتِ مسئولہ گاہک کو قیمت کا بتائے بغیر قیمت کے معروف ہونے کی وجہ سے خرید و فروخت کا یہ معاملہ درست تو ہوجائے گا، لیکن گاھک کو بتائے بغیر اس کی قیمت میں (ادھار فروخت کی بنا پر) اضافہ کرنا شرعًا درست نہیں۔الدر المختار وحاشية ابن عابدين (رد المحتار) (4/ 516):" ما يستجره الإنسان من البياع إذا حاسبه على أثمانها بعد استهلاكها جاز استحساناً. (قوله: ما يستجره الإنسان إلخ) ذكر في البحر أن من شرائط المعقود عليه أن يكون موجوداً، فلم ينعقد بيع المعدوم ثم قال: ومما تسامحوا فيه، وأخرجوه عن هذه القاعدة ما في القنية الأشياء التي تؤخذ من البياع على وجه الخرج كما هو العادة من غير بيع كالعدس والملح والزيت ونحوها ثم اشتراها بعدما انعدمت صح. اهـ.فيجوز بيع المعدوم هنا. اهـ.فقط والله أعلم
                                                  
عنوان: پوسٹل لائف انشورنس کا حکم
سوال: پوسٹل لائف انشوریشن کا کیاحکم ہے؟ قرآن حدیث سے رہنمائی فرمائیں!
جواب: واضح رہےاز روئے شرع مروج انشورنس اور بیمہ کی تمام پالیسیاں (لائف انشورنس، ہیلتھ انشورنس، ایجوکیشن انشورنس، میرج انشورنس، گاڑی وغیرہ کی انشورنس یا اس کے علاوہ دیگر پالیسیاں) سود اور جوے پر مشتمل ہونے کی وجہ سے ناجائز اور حرام ہیں، اور سود اور جوا کرنے والوں پر قرآن وحدیث میں سخت وعیدیں آئی ہے۔بصورتِ مسئولہ پوسٹل لائف انشورنس سود اور جوے اور غرر (دھوکے) پر مشتمل ہونے کی وجہ سے ناجائز اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]ترجمہ: اے ایمان والوں! شراب، اور جوا اور بت اور فال کے تیرسب شیطان کے گندے  کام ہیں،سو بچتے رہو تاکہ تم نجات پاؤ۔صحیح مسلم  میں ہے:عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ».(3/1219، كتاب المساقات،دار احیاء التراث ، بیروت)ترجمہ: حضرت جابر رضی اللہ عنہ سے مروی ہے کہ حضوراکرمﷺ نے سود کھانے والے، اور کھلانے والے اور (سودکاحساب) لکھنے والے اور سود پر گواہ بننے والے پر لعنت فرمائی ہے،اور فرمایا : کہ وہ سب (گناہ میں) برابر ہے،مصنف ابن ابی شیبہ میں ہے:عن ابن سیرین قال: كل شيء فیه قمار فهو من المیسر.(4/483، کتاب البیوع  والأقضیة، ط: مکتبة رشد، ریاض)فتاوی شامی میں ہے:وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ.(6 / 403، كتاب الحظر والاباحة، ط: سعید)فقط والله أعلم
                                                  
عنوان: PHA کی قرعہ اندازی میں نکلے ہوئے گھر کے لیے بینک سے قرضہ لینے کا حکم
سوال: ہمارا پی ایچ اے پشاور کی قرعہ اندازی میں گھر نکلا ہے، حکومت نے پانچ مرلے پر تین سال میں 53,59, 43 لاکھ روپے رکھے ہیں۔ حکومت چار مہینے میں 4 لاکھ روپے مانگتی ہے جو کہ عام شہری کے بس کی بات نہیں۔ میری آمدن 35000روپے ہے، ہر انسان کا خواب ہوتاہے کہ میرا اپنا گھر ہو۔ اس صورت میں پی ایچ اے والوں نے بینک سے قرضے کا آپشن رکھا ہے 11.5 پرسنٹ پر، سالانہ تو اگر میں 20 لاکھ بینک سے لوں اور اس پر تجارت کروں، اور جو نفع ہو وہ میں بینک میں جمع کرتا رہوں اس طرح قرضہ بھی ختم ہوگا کیا ایسا جائز ہے؟
جواب: واضح رہے بینک مختلف کاموں کے لیے  جو قرضہ دیتے ہیں وہ سودی قرضہ ہوتا ہے،   جس طرح سودی قرضہ دینا حرام ہے اسی طرح سودی قرضہ لینا بھی حرام ہے، اگر آپ  کے پاس  فی الحال اتنی رقم نہیں ہے جس سے آپ ذاتی مکان خرید سکیں اور قسطوں پر خریدنے کی بھی کوئی جائز صورت نہ بن سکے تو بھی آپ کے لیے بینک سے سودی قرضہ لینے کی اجازت نہیں ہے، اگر  کسی سے غیر سودی قرض مل جائے تو آدمی لے لے، بصورتِ دیگر مکان خریدنے کے لیے رقم جمع کرنا شروع کر دے اور  جب تک رقم جمع نہ ہو جائے اُس وقت تک اپنی حیثیت کے مطابق کرایہ کے مکان میں رہے، شرعی حدود میں رہ کر کفایت شعاری سے کام لے، پھر جب پیسے جمع ہو جائیں تو اُن پیسوں سے مکان خرید لے۔اس دوران جو تکالیف آئیں ان پر صبر کرنا چاہیے؛ کیوں کہ مؤمن کی نظر اللہ تعالیٰ کی رضا اور آخرت پر ہوتی ہے، اللہ تعالیٰ جس حال میں راضی ہوں اور جس عمل کے نتیجے میں آخرت کی لازوال نعمتوں کا وعدہ ہو اسے مدِ نظر رکھتے ہوئے ان شاء اللہ دنیا کے مصائب ہیچ معلوم ہوں گے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔ قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔حدیث شریف میں ہے:شعب الإيمان (2/ 434):عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ .ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔  "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط: سعید)فقط واللہ اعلم
                                                  
عنوان: بینک میں فکس ڈپازٹ کے طور پر رقم رکھوانا
سوال: ہم جو بینکوں میں پیسہ فکس ڈیپازٹ کرتے ہیں اس سے بینک تجارت کرتا ہے معین مدت کے بعد منافع پر زائد رقم دیتاہے، کیا یہ سود ہے؟
جواب: بینک کا مدار سودی نظام پر ہے اور بینک منافع  کے نام سے جو کچھ دیتا ہے شرعاً وہ سود کے حکم  میں  ہے، اور سود لینا، دینا دونوں  ناجائز اور حرام ہے، سودی معاملات کرنے والوں پر  رسول اللہ ﷺ نے لعنت  کی ہے، لہذا بینک میں فکس ڈپازٹ کے طور پر  رقم رکھوانا ناجائز ہے، اور اس پر ملنے والی رقم سود ہے۔ اگر کبھی بینک میں ضرورتاً رقم رکھوانا بھی پڑے تو ایسے اکاؤنٹ میں رکھنا ضروری ہے جس پر نفع (سود) نہ ملتا ہو جیسے کرنٹ اکاؤنٹ، لاکرز۔  اگر  بینک میں فکس ڈپازٹ کے طور  پر  رقم رکھوالی گئی تو سب سے پہلے ایسے   معاملہ  کو  ختم کروائیں  اور توبہ واستغفار کریں،  اس  اکاؤنٹ سے صرف اپنی اصل رقم وصول کرلیں، اس پر ملنے والا منافع  (سود )  وصول ہی نہ کریں، اس لیے کہ سود کا استعمال  جس طرح ناجائز ہے، اسی طرح  سود کا وصول کرنا بھی ناجائز اور حرام ہے، اور اگر لاعلمی میں وصول کرلیا اور واپس نہ کرسکیں  تو  اسے ثواب کی نیت کے بغیر   غرباء وفقراء میں تقسیم  کردینا ضروری ہے۔فقط واللہ اعلم
                                                  
عنوان: ایک لاکھ روپے دے کر ماہانہ ایک ہزار وصول کرنا
سوال: جب ہم کسی کو ایک لاکھ روپے دیں اور ہر ماہ ہزار روپے اس سے لیں اور جب چاہیں اپنی رقم واپس لے لیں۔ ایسا عمل سود کہلاتا ہے؟ اگر دل کی تسلی کے لیے ہم ایک لاکھ کا سونا خرید کر کسی کو دے دیں اور ہر ماہ ایک ہزار روپے لیتے رہیں اور جب چاہیں، اپنا اصل سونا واپس لے لیں، کیا یہ عمل بھی سود ہی ہے؟ اور اگر ہم دلی  تسلی کے لیے ایک لاکھ روپے کی زمین خرید لیں اور وہ کسی کو دے دیں، اس کے بدلے ہر ماہ ایک ہزار روپے لے لیں اور جب چاہیں اپنی زمین واپس لے لیں اور ہر سال 10 % اضافہ بھی کر دیں۔ تو کیا یہ جائز ہوگا؟ کسی کو پیسہ دینے میں بھی ہماری انویسمنٹ ہوتی ہے اور زمین خریدنے میں بھی بات تو ایک لاکھ روپیہ انویسٹ کرنے کی ہے۔ برائے مہربانی دلیل سے بتائیں کہ دونوں عمل میں کیا فرق ہے؟ ایک لاکھ کی زمین کسی کو دینے اور رقم دینے میں کیوں فرق ہے اور کیسے؟
جواب: واضح رہے کہ اجارہ کا تحقق ایسی چیزوں میں ہوتا ہے جن کا وجود برقرار اور سالم رہتے ہوئے اس سے فائدہ حاصل کیا جاسکے، جیسا کہ مکان، دوکان، زمین، گاڑی اور سامان وغیرہ اور اگر نفع حاصل کرنے کے لیے اس کا وجود ختم کرنا پڑے جیسا کہ کرنسی یا سونا چاندی وغیرہ، ان میں اجارہ کا تحقق ہی نہیں ہوتا؛ کیوں کہ ان کو ضائع کیے بغیر ان سے نفع اٹھانا ممکن نہیں۔صورتِ مسئولہ میں روپیہ اور سونا دونوں چوں کہ ایسی چیزیں ہیں کہ ان کو ضائع اور خرچ کیے بغیر ان سے نفع اٹھانا ممکن نہیں، ان سے نفع اس وقت اٹھایا جاسکتا ہے جب ان کو آگے کسی پر فروخت کردیا جائے؛ اس لیے یہ دونوں چیزیں کسی شخص کو دے کر اس پر اس سے پیسے اور نفع لینا جائز نہیں، بلکہ سود ہے، جس کی حرمت نصِ قطعی سے ثابت ہے، البتہ زمین کو باقی رکھتے ہوئے اس سے نفع اٹھانا ممکن ہے؛ اس لیے اس کو اجارہ (اجرت اور کرایہ) پر دینا اور اس کی اجرت وصول کرنا جائز ہے۔لہٰذا جب دونوں کی حیثیت ایک دوسرے سے مختلف ہیں تو پھر ایک کو دوسرے پر قیاس کرکے دونوں کو یک ساں قرار دینا درست نہیں۔خلاصہ یہ ہے کہ سائل نے تین صورتیں ذکر کی ہیں، ان میں سے پہلے دو صورتوں (رقم دے کر یا سونا دے کر نفع حاصل کرنا، اور آخر میں کل رقم یا سونا واپس لے لینا) میں نفع لینا جائز نہیں ہے؛ کیوں کہ نقدی کا اجارہ جائز نہیں ہے۔ البتہ تیسری صورت چوں کہ اجارہ (کرایہ داری) کی ہے، لہٰذا کرایہ متعین کرکے وصول کرنا جائز ہوگا۔ بدائع الصنائع میں ہے:الإجارة جائزة عند عامة العلماء. وقال أبوبكر الأصم: إنها لا تجوز، والقياس ما قاله ... لكنا استحسنا الجواز بالكتاب العزيز، والسنة والإجماع.(كتاب الإجارة: 4/ 174، ط: سعيد)فتاوى هنديه میں ہے:ولا تجوز إجارة الدراهم والدنانير ولاتبرهما وكذا تبر النحاس والرصاص ولا استيجار المكيلات والموزونات لأنه لا يمكن الانتفاع بالعين إلا بعد استهلاك أعيانها، والداخل تحت الإجارة المنفعة لا العين.(كتاب الإجارة 4/453، ط: ماجدية)فتاوى شامي میں ہے:(هي تمليك نفع) مقصود من العين (بعوض) حتى لو استأجر ثيابا أو أواني ليتجمل بها أو دابة ليجنبها بين يديه أو دارا لا ليسكنها أو عبدا أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، ولا أجر له لأنها منفعة غير مقصودة من العين بزازية وسيجيء.(كتاب الإجارة، 6/4، ط: سعيد)فقط والله أعلم
                                                  
عنوان: ایزی پیسہ اکاؤنٹ میں رکھی گئی رقم قرض یا امانت
سوال: ایزی پیسہ اکاؤنٹ کے بارے میں ایک فتوی چلا ہوا ہے، وہ یہ کہ ایزی پیسہ اکاؤنٹ میں 1000 روپیہ رکھنے پر جو فری منٹس اور ایس ایم ایس وغیرہ ملتے ہیں ان کا استعمال جائز نہیں؛ اس لیے کہ وہ قرض پر نفع ہے جو کہ سود ہے۔میری ذاتی رائے اس مسئلہ کے متعلق یہ ہے کہ یہ سود نہیں ہے، وجہ یہ ہے کہ ہماری رقم جو کمپنی کے پاس ہوتی ہے، وہ امانت ہی ہوتی ہے، اس کو قرض کا نام دینا اس رقم کے استعمال کی وجہ سے درست نہیں، ہاں امانت میں خیانت ہے جو کہ جائز نہیں؛ اس لیے کہ امانت جب بھی چاہو واپس کی جا سکتی ہے، اور قرض کا تعلق مقروض کے ساتھ ہوتا ہے، یعنی قرض مقروض اپنی مرضی سے واپس کرتا ہے، اور یہی صورت ایزی پیسہ اکاؤنٹ میں بھی ہے کہ آدمی جب چاہے اپنی رقم نکال سکتا ہے، نہ کہ کمپنی کی مرضی پر رقم کو نکالا جاتا ہے، معلوم ہوا کہ وہ امانت ہے؛ لہذا اگر بندہ کی بات درست ہے تو ضرور تصدیق کیجیے گا اور اگر غلط ہے تب بھی بندہ کو اس کی غلطی پر آگاہ فرمائیے گا!
جواب: ایزی پیسہ اکاؤنٹ  سے متعلق مسئلہ یہی ہے کہ اکاؤنٹ میں رکھی گئی رقم قرض ہے اور اس پر ملنے والانفع سود ہے۔باقی سائل نے جس رائے کا اظہار کیا ہے کہ محض استعمال کی اجازت کی وجہ سے یہ رقم قرض نہیں ہے، بلکہ امانت میں خیانت ہے، اور اس کی دلیل یہ ذکر کی ہے امانت جب چاہے واپس لی جاسکتی ہے، جب کہ قرض مقروض اپنی مرضی سے ادا کرتاہے اور چوں کہ ایزی پیسہ اکاؤنٹ میں رکھی گئی رقم جب چاہے نکالی جاسکتی ہے؛ اس لیے یہ امانت ہے یہ دعوی اور دلیل دونوں ہی فقہاء کرام کے اقوال کی رو سے غلط ہے۔دعوی اس لیے غلط ہے  کہ امانت کو جب استعمال کی اجازت دی جائے تو یہ  قرض کے حکم میں ہوجاتی ہے  ؛ لہذا سائل کا اسے قرض نہ سمجھنا ہی غلط ہے۔دلیل اس لیے غلط ہے کہ سائل کا قرض کے بارے میں یہ خیال کہ وہ مقروض اپنی مرضی سے ادا کرتاہے غلط فہمی پر مبنی ہے، امانت کی طرح قرض کا بھی جب چاہے قرض دینے والا مطالبہ کرسکتاہے اور مقروض واپس کرنے کا پابند ہوتاہے۔درمختا ر میں ہے:(ولزم تأجيل كل دين) إن قبل المديون (إلا) في سبع على ما في مدينات الأشباه بدلي صرف وسلم وثمن عند إقالة وبعدها وما أخذ به الشفيع ودين الميت، والسابع (القرض) فلا يلزم تأجيله.(158/5ط: سعید)فقط والله أعلم
                                                  
عنوان: چیتے کی شوقیہ خرید و فروخت
سوال: آپ کی ویب سائٹ پر ایک فتویٰ نمبر (144106200494) ہے، اس میں چیتے کی شوقیہ خرید و فروخت کو اس بنیاد پر ناجائز لکھاہے کہ اس میں سدھائے جانے کی صلاحیت نہیں ہے، جب کہ آج کے دور میں چیتے کے ذریعے شکار کیا جاتاہے، اسے سدھایا بھی جاتاہے تو کیا اگر چیتا سدھایا ہوا ہو، اور اس کی خرید و فروخت کی غرض کھال کا حصول نہ ہو، تو اس کا کیا حکم ہوگا؟
جواب: فقہائے کرام نے چیتے اور باز کی خرید و فروخت کو جائز کہا ہے، کیوں کہ ان دونوں میں سدھائے جانے کی صلاحیت ہے، البتہ تیندوا (النمر) کی خرید و فروخت جائز نہیں، کیوں کہ اس میں سدھائے جانے کی صلاحیت نہیں۔ذکر کردہ فتوی میں تسامح ہے، آپ کی نشان دہی کے بعد اس کی اصلاح کردی گئی ہے۔البناية شرح الهداية - (8 / 378): (قال) أي القدوري:(ويجوز بيع الكلب والفهد والسباع) مثل الأسد والدب ونحوهما، فالقدوري أطلق بيع الكلب وما ذكر معه ليتناول (المعلم وغير المعلم) وأوضحه المصنف بقوله: وغير المعلم (في ذلك سواء) أي المعلم وغير المعلم منها من الكلب والفهد والسباع من المذكور في جواز البيع سواء.وفي " الإيضاح ": بيع كل ذي ناب من السباع وذي مخلب من الطير جائز معلما كان أو غير معلم في رواية الأصل، أما الكلب المعلم فلا شك في جواز بيعه لأنه آلة الحراسة والاصطياد فيكون محلًا للبيع منتفعًا به حقيقة وشرعا، فيكون مالًا.وأما غير المعلم فلأنه يمكن أن ينتفع به بغير الاصطياد فإن كل كلب يحفظ بيت صاحبه ويمنع الأجانب عن الدخول فيه ويخبر عن الجاني بنباحه عليه فساوى المعلم في الانتفاع به.الدر المختار وحاشية ابن عابدين (رد المحتار) - (5 / 227):لكن في البحر عن المبسوط: أنه لايجوز بيع الكلب العقور الذي لايقبل التعليم في الصحيح من المذهب، وهكذا نقول في الأسد إن كان يقبل التعليم، ويصطاد به يجوز بيعه، وإلا فلا والفهد والبازي يقبلان التعليم، فيجوز بيعهما على كل حال اهـ. قال في الفتح: فعلى هذا لا يجوز بيع النمر بحال لأنه لشراسته لا يقبل التعليم، وفي بيع القرد روايتان اهـ وجه رواية الجواز وهو الأصح زيلعي أنه يمكن الانتفاع بجلده، وهو وجه ما في المتن أيضا وصحح في البدائع عدم الجواز لأنه لا يشترى للانتفاع بجلده عادة بل للتلهي به وهو حرام اهـ بحر. قلت: وظاهره أنه لولا قصد التلهي به لجاز بيعه، ثم إنه يرد عليه ما ذكره الشارح عن شرح الوهبانية من أن هذا لا يقتضي عدم صحة البيع بل كراهته.والحاصل: أن المتون على جواز بيع ما سوى الخنزير مطلقا وصحح السرخسي التقييد بالمعلم منها (قوله لا ينبغي اتخاذ كلب إلخ) الأحسن عبارة الفتح، وأما اقتناؤه للصيد وحراسة الماشية والبيوت والزرع، فيجوز بالإجماع لكن لا ينبغي أن يتخذه في داره إلا إن خاف لصوصا أو أعداء للحديث الصحيح «من اقتنى كلبا إلا كلب صيد أو ماشية نقص من أجره كل يوم قيراطان»تاج العروس من جواهر القاموس (8 / 512):فهد : ( الفهد : سبع م ) أي معروف ، يصاد به ، والأنثى . فهدة . وفي المثل . ( أنوم من فهد ).تاج العروس من جواهر القاموس (14 / 293): والنمر ، ككتف ، والنمر بالكسر ، لغتان : سبع م معروف أخبث من الأسد ، سمي بذلك للنمر التي فيه. فقط و اللہ اعلم
                                                  
عنوان: ٹیکس کی ادائیگی کے بغیر سیگریٹ کے کارٹن بیرون ملک سے منگوانا
سوال: ایک بندہ سیگریٹ کے کارٹن درآمد کرے (صرف برانڈ سیگریٹ چرس وغیرہ نہیں) اور اس در آمد کا حکومت کو ٹیکس بھی نہ دے، البتہ سرکاری ملازمین سے بات چیت کر کے انہیں کے ساتھ کوئی مناسب رقم طے کر لے؛ تاکہ سکون سے درآمدات ہو سکیں۔ آیا یہ طریقہ جائز ہے یا نہیں؟ اور اگر اس میں شرعاً کوئی خرابی تو درست طریقہ کی طرف رہنمائی فرمائیں!
جواب: واضح رہے کہ  مفادِ عامہ کی خاطر اگر حکومتی سطح پر جائز اشیاء کو ملک میں لانا ممنوع ہو تو اس سے گریز کرناچاہیے؛ کیوں کہ قانون شکنی کی صورت میں  مال اور عزت کا خطرہ رہتا ہے، تاہم ایسا کرلینے کے بعد جو نفع حاصل ہو، وہ حلال ہے۔صورتِ مسئولہ میں مال اور عزت کو خطرہ میں ڈالنے سے بہتر ہے کہ  سیگریٹ کے کارٹن کی در آمد نہ کی جائے، البتہ اگر اس کی در آمد کرلی جائے تو اس کا نفع فی نفسہ حلال ہوگا۔ تاہم اس کاروبار کے لیے ناجائز ذرائع مثلاً رشوت دینا، جھوٹ بولنا، شرعاً جائز نہیں ہے؛ لہذا سرکاری ملازمین کو رشوت دے کر کام کرنا جائز نہیں ہوگا، نیز اس کا گناہ مستقل رہے گا، اور جھوٹ بول کر یا رشوت اور دھوکا دے کر جو آمدن حاصل ہوگی (گو فی نفسہ وہ اشیاء حلال ہوں) اس میں کسی درجے کراہت آجائے گی، ایک حدیث میں ہے کہ رسول اللہ ﷺ نے بازار میں تاجروں سے خطاب کرکے فرمایا: اے تاجروں کی جماعت! بلاشبہ خرید و فروخت میں لغو باتیں اور (خلافِ واقع) قسمیں بھی شامل ہوجاتی ہیں، لہٰذا اسے صدقے سے ملا لیا کرو۔ یعنی خلافِ واقع قسم کھانے یا پروڈکٹ کے حقیقت سے زیادہ اوصاف وغیرہ بیان کرکے جو جھوٹ لازم آتاہے، اس سے آمدن میں اتنی کراہت آجاتی ہے جتنا جھوٹ وغیرہ کے ذریعے کمایا، لہٰذا صدقے دے کر آمدن کی پاکی کا انتظام کرو، اور اللہ تعالیٰ کے غضب کو ٹھنڈا کرو۔معارف القرآن میں تفسیر بحر محیط کے حوالہ سے درج ہے:جس کام کا کرنا اس کے ذمہ واجب ہے اس کے کرنے پر معاوضہ لینا یا جس کام کا چھوڑنا اس کے ذمہ لازم ہے اس کے کرنے پر معاوضہ لینا رشوت ہے۔ (ج۵ / ص۳۹۷)فقط واللہ اعلم
                                                  
عنوان: مروجہ تکافل میں سرمایہ کاری کرنا
سوال: تکافل کمپنی میں سرمایہ کاری کرنا تکافل کمپنی میں سرمایہ کاری کرنا کیسا ہے اور اس کمپنی کا کچھ ڈیٹا بھی درکار ہے؟
جواب: ہماری تحقیق کے مطابق مروجہ تکافل  مکمل طورپر غیرسودی  نہیں، لہذا تکافل میں سرمایہ کاری کرنا جائز نہ ہوگا، مزید تفصیل کے لیے دیکھیے:تکافل ماڈل اور اس کی شرعی خرابیاں فقط واللہ اعلم
                                                  
عنوان: پی ایف فنڈ کا حکم
سوال: کیا پی ایف رقم پر مجوزہ سود لینا جائز ہے؟ جس کی شکل کچھ یوں ہوتی ہے کہ ملازم کی تنخواہ کا کچھ حصہ روک لیا جاتا ہے، اور اسی بقدر اس میں اضافہ کردیا جاتا ہے۔ اب جو رقم بنتی ہے اس میں سود دیا جاتا ہے۔ مثلاً: زید کی تنخواہ ایک ہزار روپے ہے، ہر ماہ اس کو 880 روپیے دے دیے جاتے ہیں، باقی 120 روپیہ کمپنی روک لیتی ہے، پھر اسی بقیہ میں اسی قدر یعنی 120 روپیہ کا مزید اضافہ کردیا جاتا ہے۔ مزید اب موجودہ رقم پر سود دیا جاتا ہے؟
جواب: مذکورہ صورت میں پراویڈنٹ فنڈ جس کی کٹوتی ملازمین کی مرضی سے نہ ہوتی ہو اس کی اصل رقم بمع اضافی رقم کے لینا جائز ہے۔ اور جہاں کٹوتی اختیاری ہو وہاں بنام سود   ملنے والی رقم از روئے احتیاط نہ لی جائے۔ فقط واللہ اعلم
                                                  
عنوان: پرپال میں سرمایہ کاری کرنے کا حکم
سوال: prpal میں سرمایہ کاری کرنا کیسا ہے؟
جواب: prpal   کمپنی کی ویب سائٹ پر اس کا طریقہ کار دیکھا گیا۔  اس طریقہ کار پر کام کرکے پیسہ کمانا درج ذیل وجوہات کی بنا پر ناجائز ہے:1- اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو بلا ضرورت  اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- نیز اس معاملے میں جس طریق پر اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ .ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به. لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    الشامیة(6/ 63):مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام.الموسوعة الفقهية الكويتية (1/ 290):الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير. فقط والله أعلم
                                                  
عنوان: بیوہ، 5 بیٹوں اور 4 بیٹیوں میں تقسیمِ میراث
سوال: ایک بیوہ، پانچ بھائی اور چار بہنوں میں میراث کیسے تقسیم کریں؟
جواب: ایک بیوہ، پانچ بھائیوں ( یعنی میت کے بیٹوں) اور چار بہنوں (یعنی میت کی بیٹیوں) میں میراث تقسیم کرنے کا طریقہ یہ ہے کہ سب سے پہلے مرحوم کے کل ترکہ میں سے مرحوم کے حقوقِ متقدمہ  یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو 112 حصوں میں تقسیم کر کے اس میں سے 14 حصے مرحوم کی بیوہ کو، 14 حصے مرحوم کے ہر ایک بیٹے کو اور 7 حصے مرحوم کی ہر ایک بیٹی کو ملیں گے۔ فقط واللہ اعلم
                                                  
عنوان: کیا B4U میں پیسے انویسٹ کرنا جائز ہے؟
سوال: کیا B4U میں پیسے انویسٹ کرنا جائز ہے؟
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور مذکورہ کرنسی پاکستان و دنیا کے بیشتر ممالک میں تاحال غیر تسلیم شدہ ہے، لہذا اس میں سرمایہ کاری کرنے سے اجتناب کیا جائے۔2- مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم یہ ہے کہ کرپٹو کرنسی کو چوں کہ پاکستان میں قانونی حیثیت حاصل نہیں ہے، تاحال اس کرنسی کا معاملہ ہی  مشکوک ہے، اور ابھی تک علماء نے اس کی خرید و فروخت کی اجازت نہیں دی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔ لہذا اس کمپنی میں پیسے انویسٹ کرنا جائز نہیں ہے۔3- اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹر کو اجرت یا کسی عنوان سے رقم دی جاتی ہے تو یہ مزید قباحت ہے۔فتاوی شامی میں ہے:(وكون الربح بينهما شائعًا) فلو عين قدرًا فسدت.(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:وعن النعمان بن بشير - رضي الله عنهما - قال: قال رسول الله - صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه.(باب الكسب وطلب الحلال، ج:5، ص:1891، ط:دار الفكر.بيروت) مزید  تفصیل کے لیے دیکھیے:B4u میں انویسٹمنٹ کرناb4u کمپنی میں انوسٹ کرنے کا حکم
                                                  
عنوان: میزان بینک میں کفالہ کروانا جائز ہے؟
سوال: میزان بینک میں کفالہ کروانا جائز ہے؟
جواب: ہمارے دارالافتاء  کی تحقیق کے مطابق انشورنس اور تکافل (کفالہ اسکیم)  دونوں میں حکم کے اعتبار سے فرق نہیں، میزان بینک اور دیگر مروجہ اسلامی بینکوں نے تکافل یا کفالہ کے نام سے انشورنس کا جو متبادل متعارف کروایا ہے، اس میں بھی تمام شرعی اصولوں کی رعایت نہیں کی گئی ہے، بلکہ یہ نظام بہت سے شرعی اصولوں سے متصادم ہے ،اس لیے انشورنس کی طرح تکافل (کفالہ اسکیم) بھی جائز نہیں اور اس اسکیم میں پیسہ لگانا اور اس پر نفع حاصل کرنا درست نہیں۔  تفصیل کے لیے درج ذیل لنک میں موجود تفصیلی فتوی ملاحظہ فرمائیے:( EFU ) ای ایف یو حمایہ تکافل کا شرعی حکمپاک قطر تکافل کی پالیسی خریدنا اور اس ادارے میں ملازمت کرنے کا حکمفقط واللہ اعلم
                                                  
عنوان: آڑھتیوں کا مالک اور خریدار دونوں سے کمیشن لینا
سوال: سبزی منڈی کوٹ ادو کے آڑھتی صرف بائع سے 6 روپے فی سینکڑا کمیشن لیتے تھے، اور مشتری سے صرف دامی کے نام سے فی بوری یا فی پیٹی 10 روپے لیتے تھے، چاہے مشتری مال نقد لے یا ادھار۔ لیکن اب آڑھتیوں نے مل کر یہ طے کیا ہے کہ بائع سے کمیشن لینے کے ساتھ ساتھ اس مشتری سے بھی کمیشن لیں گے جو ادھار مال لے گا۔ یہ کمیشن 3 روپے فی سینکڑا ہوگا۔ مذکورہ بالا معاملے کی شرعی حیثیت کیا ہے، اور جانبین سے کمیشن لینا مذکورہ صورت میں جائز ہے یا نہیں؟ اگر نہیں تو جواز کی کیا صورت ہو سکتی ہے؟
جواب: واضح رہے کہ دلال/ کمیشن ایجنٹ کی دو حیثیتیں ہیں، ایک تو یہ ہے  وہ ایسا کمیشن ایجنٹ ہو  جو صرف  خریدنے والے یا بیچنے والے کی ترجمانی کرتے ہوئے اس کا وکیل بنتا ہے اور خود اس کی طرف سے عقد کرتا ہے، اس صورت میں وہ صرف اسی سے کمیشن لے سکتا ہے  جس کا وہ وکیل ہو، دوسرے سے نہیں لے سکتا،  کیوں کہ جب اس نے دوسرے فریق کی ترجمانی نہیں کی تو وہ اس کی طرف سے کمیشن لینے کا حق دار بھی نہیں ہوگا۔اور  اس کی دوسری  حیثیت یہ ہے کہ وہ کسی کا وکیل نہ بنے، بلکہ دونوں جانب یعنی  بیچنے والے اور خریدنے والے دونوں کی خدمات انجام دے اور دونوں کے  درمیان  رابطہ کرانے کے عمل کی اجرت لے اس صورت میں دونوں طرف سے کمیشن لینا جائز ہوگا۔لہذا صورتِ مسئولہ میں  اگر آڑھتی مالک سے مال لے کر خود مالک کے لیے فروخت کرتے ہیں  تو آڑھتیوں کے لیے خریدنے والوں سے کمیشن لینا جائز نہیں ہے،  بلکہ وہ صرف  مالک ہی سے طے شدہ کمیشن لے سکتے ہیں، نیز اگر انہوں مالک کو قرض دیا ہو تو اس میں یہ بھی ضروری ہے کہ وہ ان سے مارکیٹ ویلیو کے مطابق ہی کمیشن کا معاملہ کریں، قرض کی وجہ سے اس سے زیادہ نفع لیں گے تو یہ بھی جائز نہیں ہوگا۔اور اگر آڑھتی کا کام صرف خریدنے والے شخص اور مالک کے درمیان رابطہ کرانا ہو اور عقد خود مالک ہی کرتا ہے تو اب  وہ دونوں طرف سے کمیشن لے سکتے ہیں۔مجمع الضمانات (1 / 54):الدلال لو باع العين بنفسه بإذن مالكه ليس له أخذ الدلالة من المشتري إذ هو العاقد حقيقة وتجب الدلالة على البائع إذا قبل بأمر البائع ولو سعى الدلال بينهما وباع المالك بنفسه يعتبر العرف فتجب الدلالة على البائع أو على المشتري أو عليهما بحسب العرف.الدر المختار وحاشية ابن عابدين (رد المحتار) (4 / 560):وأما الدلال فإن باع العين بنفسه بإذن ربها فأجرته على البائع وإن سعى بينهما وباع المالك بنفسه يعتبر العرف وتمامه في شرح الوهبانية.(قوله: فأجرته على البائع) وليس له أخذ شيء من المشتري؛ لأنه هو العاقد حقيقة شرح الوهبانية وظاهره أنه لا يعتبر العرف هنا؛ لأنه لا وجه له. (قوله: يعتبر العرف) فتجب الدلالة على البائع أو المشتري أو عليهما بحسب العرف جامع الفصولين.العقود الدرية في تنقيح الفتاوى الحامدية (1 / 247):(سئل) في دلال سعى بين البائع والمشتري وباع المالك المبيع بنفسه والعرف أن الدلالة على البائع فهل تكون على البائع؟(الجواب) : نعم وفي فوائد صاحب المحيط الدلال إذا باع العين بنفسه ثم أراد أن يأخذ من المشتري الدلالة ليس له ذلك؛ لأنه هو العاقد حقيقة وتجب على البائع الدلالة؛ لأنه فعل بأمر البائع هكذا أجاب ثم قال ولو سعى الدلال بينهما وباع المالك بنفسه يضاف إلى العرف إن كانت الدلالة على البائع فعليه وإن كانت على المشتري فعليه وإن كانت عليهما فعليهما عمادية من أحكام الدلال وما يتعلق به ومثله في الفصولين وشرح التنوير للعلائي من البيع.فقط واللہ اعلم
                                                  
عنوان: میزان بینک یا کسی اور اسلامک بینک سے ہوم لون لینا
سوال: میزان بینک یا کسی اور اسلامک بینک سے ہوم لون لینا جائز ہے؟
جواب: ملک کے جمہور علمائے کرام اور مقتدر مفتیانِ کرام کی رائے کے مطابق میزان بینک سمیت دیگر موجودہ   اسلامک بینکوں کے معاملات مکمل طور  پر شرعی اصولوں کے موافق نہیں ہیں، اس لیے میزان بینک سمیت دیگر موجودہ اسلامک بینکوں سے house loan (گھر خریدنے کے لیے قرضہ) لینا شرعاً جائز نہیں ہے؛  کیوں کہ  ہوم لون  ان کی اصطلاح میں "شرکتِ متناقصہ "کے تحت  جاری ہوتا ہے اور اس معاملے میں بہت سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود (بیع، شرکت اور اجارہ) کو جمع کرنا اور عملاً ایک دوسرے کے لیے شرط قرار دینا وغیرہ۔ تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔ احکام القرآن للجصاص میں ہے:وعلى أن النهي عن أكل مال الغير معقود بصفة وهو أن يأكله بالباطل، وقد تضمن ذلك أكل أبدال العقود الفاسدة كأثمان البياعات الفاسدة۔(باب التجارات وخیار البیع (3/128)،ط.دار إحياء التراث العربي - بيروت، تاريخ الطبع: 1405)حدیث شریف میں ہے: « إن الحلال بين وإن الحرام بين وبينهما مشتبهات لا يعلمهن كثير من الناس فمن اتقى الشبهات استبرأ لدينه وعرضه ومن وقع فى الشبهات وقع فى الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه».أخرجه مسلم في«باب أخذ الحلال وترك الشبهات» (5/ 50) برقم (4178)، ط. دار الجيل  بيروتترجمہ: بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں۔عمدة القاري ميں ہے:وقال الخطابي كل شيء يشبه الحلال من وجه والحرام من وجه هو شبهة والحلال اليقين ما علم ملكه يقينا لنفسه والحرام البين ما علم ملكه لغيره يقينا والشبهة ما لايدري أهو له أو لغيره فالورع اجتنابه ثم الورع على أقسام واجب كالذي قلناه ومستحب كاجتناب معاملة من أكثر ماله حرام ومكروه كالاجتناب عن قبول رخص الله والهدايا۔(«كتاب البیوع »«باب تفسير المشبهات» (11/236)،ط. دارالكتب العلمية. الطبعة الاولى: 1421ه)فقط والله أعلم
                                                  
عنوان: انشورنس کی صورتیں
سوال: اگرہم 1000 میں انشورنش کرواتےہیں صرف گاڑی کامعاوضہ ملےگا بصورتِ حادثہ، 1100 میں کرواتےہیں گاڑی کامعاوضہ بھی اورساتھ ساتھ اگرکسی کوہم نےنقصان پہنچایاہےتو اس دوسرے کو بھی معاوضہ ملے گا، اور اگر 1200 میں کرواتےہیں تو گاڑی کا اور دوسرے کی املاک ڈرائیور ہلاک ہوا ہے تو اس کا بھی معاوضہ ملےگا اور اگر 1300 میں کرواتےہیں تو گاڑی کا اور دوسرے کی املاک کا اور ڈرائیور کے ہلاک ہونے کا مزید اگر گاڑی کا مالک ہوجائے تو اس کا بھی معاوضہ۔کیا یہ سب صورتیں جائز ہیں؟
جواب: زمانے کی جدت  کے  ساتھ ساتھ  ہر چیز کے اندر جدت اور تبدیلی آرہی ہے،  اسی حقیقت کے پیشِ نظر  سودی کاروبار اور جوئے کی شکلوں میں بھی خاصی تبدیلی آگئی ہے، لیکن ان شکلوں کے بنیادی عناصر کو دیکھا جائے  تو ان کی اصلیت  واضح ہوجاتی ہے۔مروجہ انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، کسی زمانے کی کوئی مصلحت اس حرام کو حلال نہیں کرسکتی۔انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم کا  انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]صحیح مسلم  میں ہے:عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ».(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:عن ابن سیرین قال: كل شيء فیه قمار فهو من المیسر.(4/483، کتاب البیوع  والأقضیة، ط: مکتبة رشد، ریاض)فتاوی شامی میں ہے:وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ.(6 / 403، کتاب الحظر والاباحۃ، ط: سعید)فقط واللہ اعلم
                                                  
عنوان: (octafx) پر آن لائن ٹریڈنگ کا حکم
سوال: آج کل octafx پر جو آن لائن ٹریڈنگ (تجارت) ہوتی ہے، اس کا کیا حکم ہے؟
جواب: octafx  وغیرہ کے ذریعے آن لائن ٹریڈنگ کی جاتی ہے، اس میں ٹریڈنگ کے لیے  اکاؤنٹ میں پیسے جمع کر کے اسے آن لائن کرنسی یا الیکٹرانک منی میں تبدیل کر کے کرنسی کی خرید و فروخت کرتے ہیں، اس کے ذریعے پیسے کمانا درج ذیل وجوہات کی بنا پر ناجائز ہے:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے، لہذا اسپاٹ ٹریڈ ہو یا فیوچر ٹریڈ، ایسے تمام سودے ناجائز ہیں  جن میں کرنسی کی خرید و فروخت ادھار ہوتی ہے، یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ حاصل یہ ہے کہ   تقابض نہ پائے جانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلمہ (طے شدہ) اصول ہے کہ بیع شرطِ فاسد  سے فاسد ہو جاتی ہے، ان پلیٹ فارم کے ذریعے بڑے پیمانے پر فاریکس ٹریڈنگ ہوتی ہے، "فاریکس" کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا، حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔ (3) نیز Options میں خریدار کو یہ حق دینا کہ وہ اپنی بیع کو  سامنے والے فریق کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) اس میں فیوچر سیل بھی ناجائز ہے؛ کیوں کہ  بیع  کا فوری ہوناضروری ہے،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر، اسی فیصد لوگ اس مارکیٹ میں خریداری محض کرنسی ریٹ کے اتار چڑھاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔مزید تفصیل کے لیے درج ذیل لنک پر جامعہ کا فتوی ملاحظہ فرمائیں:آئی کیو آپشن (IQ Option) کے ذریعے آن لائن ٹریڈنگ کرنافقط واللہ اعلم
                                                  
عنوان: لڑاکا مرغوں کی خرید وفروخت کا حکم
سوال: کیا اصیل/لڑاکا مرغوں اور مرغیوں کا کاروبار جائز ہے؟
جواب: مرغوں کو آپس میں لڑانا جائز نہیں ہے، لیکن اس طرح کے مرغوں/مرغیوں کی خرید و فروخت جائز ہے، لڑانے والے گناہ گار ہوں گے۔البحرالرائق میں  ہے:(قوله: وكره بيع السلاح من أهل الفتنة لأنه إعانة على المعصية) قيد بالسلاح لأن بيع ما يتخذ منه السلاح كالحديد ونحوه لا يكره لأنه لايصير سلاحًا إلا بالصنعة نظيره بيع المزامير يكره ولايكره بيع ما يتخذ منه المزامير وهو القصب والخشب، وكذا بيع الخمر باطل ولايبطل بيع ما يتخذ منه وهو العنب، كذا في البدائع وذكر الشارح أن بيع الحديد لايجوز من أهل الحرب ويجوز من أهل البغي والفرق أن أهل البغي لا يتفرغون لعمله سلاحًا؛ لأن فسادهم على شرف الزوال بخلاف أهل الحرب اهـ.وقد استفيد من كلامهم هنا أن ما قامت المعصية بعينه يكرهبيعه وما لا فلا ولذا قال الشارح إنه لا يكره بيع الجارية المغنية والكبش النطوح والديك المقاتل والحمامة الطيارة.(155/5 ط: دارالکتاب الاسلامی) فقط والله أعلم
                                                  
عنوان: ایڈوانس لینا
سوال: ایڈوانس رقم لینا کیسا ہے؟
جواب: سوال میں اگر ایڈوانس لینے سے مراد کرایہ دار سے بطور سیکورٹی ایڈوانس لینا ہے تو اس کا حکم یہ ہے کہ کرایہ دار  سے سیکورٹی کے طور پر کچھ رقم (ایڈوانس)  لینا درست ہے۔ یہ رقم مالک کے پاس بطورامانت ہوگی اوراس کااصل مالک کرایہ دارہی ہوگا۔ اور دکان یا مکان  چھوڑتے وقت یہ رقم کرایہ دارکو واپس لوٹانا لازم ہے، اور چوں کہ عرفاً مالکِ مکان یا دکان کو  اس رقم کے استعمال کی اجازت ہوتی ہے؛ لہذا یہ رقم شرعاً مالک کے ذمہ قرض ہوگی، اور اس پر قرض والے احکام لاگو ہوں گے۔اور اگر ایڈوانس لینے سے مراد موبائل سم میں بیلنس ختم ہونے پر ایڈوانس لینا ہے تو اس کا حکم یہ ہے کہ موبائل سم میں لون یا  ایڈوانس بیلنس  حاصل کرنے کی صورت میں کمپنی کچھ رقم اضافی لیتی ہے، اگریہ رقم سروس چارجز کی مد میں لی جاتی ہے تو شرعاً لون لینا دینا جائز ہے، ورنہ اضافی رقم سود ہونے کی بنا پر  لین دین  ناجائز ہوگا۔فقط واللہ اعلم
                                                  
عنوان: جی پی فنڈ کی اضافی رقم سود کے زمرے میں آئے گی یا نہیں؟
سوال: سرکاری ملازمین کو جی پی فنڈ  کے طور پر جو اضافی رقم (profit) دیا جاتا ہے، کیا وہ سود کے زمرے میں آتا ہے؟
جواب: "جی پی" فنڈ جس کی کٹوتی ملازمین کی مرضی سے نہ ہوتی ہو ، بلکہ جبری طور پر ہو، اس پر ملنے والی اضافی رقم سود کے زمرے میں نہیں آتی ہے، اس لیے اس کی اصل رقم بمع اضافی رقم کے لینا جائز ہے اور اس کی وجہ سے ملازم کی تنخواہ پر اثرنہیں  پڑتا۔ البتہ جہاں کٹوتی اختیاری ہو، وہاں  اضافی رقم لینا جائز نہیں ہوگا۔مزید تفصیل کے لیے درج ذیل فتوی ملاحظہ ہو:جی پی فنڈ (GP Fund) کی مد میں ملنے والی اضافی رقم کا حکمفقط واللہ اعلم
                                                  
عنوان: دراہم کو ادھار کے ساتھ فروخت کرنے کا حکم
سوال: ایک آدمی نے کسی کو دراھم موجودہ ریٹ سے زیادہ قیمت پر ایک سال مدت ادھار پرفروخت کیے۔ اب پوچھنا یہ ہے کہ ادھر تو دونوں طرف سے روپیہ ہے، کیا یہ سود ہے کہ نہیں؟
جواب: بصورتِ مسئولہ مذکورہ معاملہ (یعنی دراہم کو ایک سال ادھار پر فروخت کرنے) میں چوں  کہ تقابض فی المجلس ( یعنی اسی مجلس میں قبضہ) نہیں پایا گیا، لہذا یہ معاملہ ادھار اور سود پر مشتمل ہونے کی وجہ سے جائز نہیں ہے۔البحرالرائق میں ہے:هو بَيْعُ بَعْضِ الْأَثْمَانِ بِبَعْضٍ  كَالذَّهَبِ وَالْفِضَّةِ إذَا بِيعَ أَحَدُهُمَا بِالْآخَرِ أَيْ بِيعَ ما من جِنْسِ الْأَثْمَانِ بَعْضُهَا بِبَعْضٍفَلَوْ تَجَانَسَا شُرِطَ التَّمَاثُلِ وَالتَّقَابُضِ.( وَإِلَّا شُرِطَ التَّقَابُضُ ) أَيْ وَإِنْ لم يَتَجَانَسَا يُشْتَرَطُ التَّقَابُضُ قبل الِافْتِرَاقِ دُونَ التَّمَاثُلِ لِمَا رَوَيْنَاهُ ...الثَّالِثُ أَنْ لَا يَكُونَ بَدَلُ الصَّرْفِ مُؤَجَّلًا.(باب الصرف ، ج:6، ص:324، ط:مكتبه رشيديه)فقط والله أعلم
                                                  
عنوان: کتاب چوری کا کفارہ
سوال: کتاب چوری کرنے کفارہ کیا ہے؟
جواب: جس کی کتاب چوری کی ہے، کتاب اسے واپس کردی جائے۔ اگر کتاب ضائع ہوچکی ہے تو کسی بھی عنوان سے اس کی قیمت کتاب کے مالک تک پہنچادی جائے، اور کتاب کے مالک سے معافی بھی مانگ لی جائے، اگر صراحتاً بتاکر معافی مانگنا مشکل ہو تو اشارۃً کہہ کر، یا عمومی الفاظ میں معافی مانگ لے۔ نیز توبہ و استغفار بھی کرنا چاہیے؛ کہ چوری کبیرہ گناہ ہے۔ فقط واللہ اعلم
                                                  
عنوان: غیر مسلم سے سود کا کاروبار کرنا
سوال: غیرمسلم سے سود کا کاروبار کرنا کیسا ہے؟
جواب: کسی مسلمان کے لیے غیر مسلم سے سود کا کاروبار کرنا جائز نہیں، حرام ہے۔الدر المختار وحاشية ابن عابدين (5 / 186):(ولا بين حربي ومسلم) مستأمن ولو بعقد فاسد أو قمار (ثمة)؛ لأن ماله ثمة مباح فيحل برضاه مطلقًا بلا غدر خلافًا للثاني والثلاثة.و في الرد: (قوله لأن ماله ثمة مباح) قال في فتح القدير: لا يخفى أن هذا التعليل إنما يقتضي حل مباشرة العقد إذا كانت الزيادة ينالها المسلم، والربا أعم من ذلك إذ يشمل ما إذا كان الدرهمان أي في بيع درهم بدرهمين من جهة المسلم ومن جهة الكافر ، وجواب المسألة بالحل عام في الوجهين وكذا القمار قد يفضي إلى أن يكون مال الخطر للكافر بأن يكون الغلب له، فالظاهر أن الإباحة بقيد نيل المسلم الزيادة، وقد ألزم الأصحاب في الدرس أن مرادهم في حل الربا والقمار ما إذا حصلت الزيادة للمسلم نظرا إلى العلة وإن كان إطلاق الجواب خلافه والله سبحانه وتعالى أعلم بالصواب اهـ.قلت: ويدل على ذلك ما في السير الكبير وشرحه حيث قال: وإذا دخل المسلم دار الحرب بأمان، فلا بأس بأن يأخذ منهم أموالهم بطيب أنفسهم بأي وجه كان لأنه إنما أخذ المباح على وجه عرى عن الغدر فيكون ذلك طيبا له والأسير والمستأمن سواء حتى لو باعهم درهما بدرهمين أو باعهم ميتة بدراهم أو أخذ مالا منهم بطريق القمار فذلك كله طيب له أهـ ملخصًا.فانظر كيف جعل موضوع المسألة الأخذ من أموالهم برضاهم، فعلم أن المراد من الربا والقمار في كلامهم ما كان على هذا الوجه وإن كان اللفظ عاما لأن الحكم يدور مع علته غالبًا.فقط والله أعلم
                                                  
عنوان: غیر مسلم ملک میں کار انشورنس کا حکم
سوال: میں انگلینڈ میں رہتا ہوں، ہم کار کا انشورنس کراتے ہیں، اگر نہ کروائیں تو وہ لوگ ہماری کار لے جاتے ہیں یا اس شخص کو گرفتار کرلیتے ہیں، مختصر یہ کہ ہم کار نہیں چلا سکتے۔ براہِ کرم شرعی حکم بتائیں کہ کیا کیا جائے؟
جواب: کار انشورنس بھی جوئے کی ایک صورت  ہے ، لہذا اپنے اختیار سے کار انشورنس کراناشرعاً جائز نہیں، لیکن جبری اور قانونی طور پر اگر کار کی انشورنس کرانا لازمی ہو تو دل سے ناجائز سمجھتے ہوئے انشورنس کرانے والے مجبور شخص کو  اس کا گناہ نہیں ہوگا،  البتہ ایکسیڈنٹ کی صورت میں صرف اپنی جمع کی ہوئی رقم کی بقدر ہی فائدہ اٹھاسکتے ہیں۔ فقط واللہ اعلم
                                                  
عنوان: زمین خرید کر قیمت کی ادائیگی سے پہلے آگے بیچنے کا حکم
سوال: ميں زمین اس طرح خریدنا چاہتا ہوں کہ مالکِ زمین سے اس کی زمین کی قیمت مثلاً 1000 فی فٹ مقرر کرتا ہوں اور اس کو یہ کہتا ہوں کہ آپ کی زمین کی قیمت فی فٹ 1000 دوں گا اور آگے میری مرضی کہ جس قدر منافع پر فروخت کروں وہ میرا ہوگا۔ اس کے بعد میں مالک کو پیسے دینے سے قبل اس زمین کو آگے فروخت کرکے 1000روپے فی فٹ مالک کو دے کر بقایا منافع خود رکھتا ہوں۔ کیا شریعت میں اس طرح کی خرید فروخت جائز ہے؟
جواب: اگر آپ زمین کے مالک سے متعینہ زمین کی قیمت طے کر کے زمین خریدنے کا حتمی سودا کرلیں تو آپ اس زمین کے مالک بن جائیں گے، چاہے آپ نے مالک کو پیسوں کی ادائیگی نہ بھی کی ہو، البتہ سودے کے وقت قیمت کی ادائیگی کی مدت کا تعین کرنا لازمی ہے، پھر اس کے بعد آپ کا مالک کو قیمت کی ادائیگی سے پہلے اس زمین کو نفع کے ساتھ آگے بیچنا اور خریدار سے پوری قیمت وصول کر کے مالک کو اس کی قیمت اس میں سے ادا کرنا اور خود نفع رکھ لینا جائز ہے۔لیکن اگر آپ باقاعدہ طور پر زمین خرید کر مالک نہیں بنے، بلکہ اس طرح سودا ہو کہ مالکِ زمین کو تو فی فٹ ایک ہزار روپے دوں گا، اور جو اضافی رقم ہوگی وہ میری ہوگی، تو یہ صورت جائز نہیں۔اگر خرید و فروخت کا معاملہ کرنا ہو تو پہلی صورت اختیار کی جائے، یعنی ہزار روپے فی فٹ کے حساب سے زمین خرید لیں، پھر زمین جتنی قیمت میں بھی فروخت ہو، (خواہ ہزار روپے فی فٹ سے کم قیمت میں فروخت ہو) آپ مالکِ زمین کو ہزار روپے دینے کے پابند ہوں گے۔ اور اگر باقاعدہ خرید و فروخت نہ کرنی ہو تو بروکری کا معاملہ کرلیا جائے، یعنی مالکِ زمین سے باقاعدہ اجرت طے کرلی جائے کہ یہ زمین فروخت کروانے کی میں اتنی متعینہ اجرت لوں گا، خواہ زمین جتنی قیمت میں بھی فروخت ہوجائے۔(قوله : صح بيع العقارقبل قبضه ) أي عند أبي حنيفة وأبي يوسف ، وقال محمد: لايجوز لإطلاق الحديث ، وهو النهي عن بيع ما لم يقبض، وقياسًا على المنقول وعلى الإجارة ، ولهما أنّ ركن البيع صدر من أهله في محله ولا غرر فيه؛ لأنّ الهلاك في العقارنادر بخلاف المنقول، والغرر المنهي غرر انفساخ العقد،  والحديث معلول به عملًا بدلائل الجواز.(16/228)بدائع الصنائع میں ہے:( وأما ) بيع المشتري العقار قبل القبض فجائز عنه عند أبي حنيفة ، وأبي يوسف استحسانًا. (11/259)فقط واللہ اعلم
                                                  
عنوان: ڈیبٹ/ کریڈٹ کارڈ  پر منافع حاصل کرنے کا حکم
سوال: ریسٹورنٹ اور آن لائن شاپنگ وغیرہ میں جو بینک کارڈ (کریڈٹ /ڈیبٹ) پہ ڈسکاؤنٹ (کوئی بھی آفر یا ڈسکاؤنٹ) آتے ہیں، کیا وہ استعمال کرسکتے ہیں؟
جواب: 1- ڈیبٹ کارڈ (Debit Card)بنوانا اور اس کا استعمال کرنا بذاتِ خودجائز ہے، اس کارڈ کے ذریعہ آدمی اتنے ہی پیسوں کی خریداری کرسکتا ہے جتنی رقم اس کے اکاؤنٹ میں موجود ہے، اس کے حاصل کرنے کے لیے سودی معاہدہ نہیں کرنا پڑتا، اورسود لینے دینے کی نوبت نہیں آتی، البتہ ڈیبٹ کارڈکے ذریعہ ادائیگی کی صورت میں اگر کچھ پیسوں کی رعایت (Discount) ملتی ہے  تو معلوم کرنا چاہیے کہ وہ رعایت بینک کی طرف سے مل رہی  ہے یا جہاں سے خریداری کی ہے ان کی طرف  سے؟ اگر یہ رعایت بینک کی طرف سے ملتی ہوتو اس صورت میں رعایت حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔ البتہ اگر یہ رعایت  اس ادارے کی جانب سے ہو جہاں سے خریداری کی جارہی ہے تو یہ ان کی طرف سے تبرع واحسان ہونے کی وجہ سے جائز ہوگا۔ ایک صورت یہ بھی ہے کہ  ایک تیسری صورت ہے کہ نہ تو بینک ڈسکاؤنٹ دیتا ہے نہ متعلقہ ادارہ (شاپنگ مال، یا ریسٹورنٹ وغیرہ) بلکہ جو ادارہ ڈیبٹ کارڈ بناتا اس کی طرف سے ڈسکاؤنٹ ملتاہے، اگر ایسی صورت ہو اور اس ادارے کے کل معاملات یا اکثر معاملات حلال کام اور حلال آمدن پر مشتمل ہوں تو بھی اس ڈسکاؤنٹ سے فائدہ اٹھانے کی اجازت ہوگی۔اوراگر یہ بات پتا نہ چل سکتی ہو کہ یہ رعایت کارڈ ہولڈر کو بینک یا متعلقہ ادارے کی طرف سے مل رہی ہے تو احتیاط اسی میں ہے کہ ڈیبٹ کارڈ سے مذکورہ سہولت حاصل نہ کی جائے۔2- کریڈٹ کارڈ (Credit  Card) بنوانا، اس کا استعمال اوراس کے ذریعہ خرید و فروخت شرعاً درست نہیں ہے، اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ شریعت میں  جس طرح سود لینا حرام ہے اسی طرح اس کا معاہدہ کرنا بھی شرعًا حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔  باقی کریڈٹ کارڈ سے جو جائز سہولتیں متعلق ہیں وہ ڈیبٹ کارڈ سے بھی حاصل ہوجاتی ہیں، اس لیے کریڈٹ کارڈ کے استعمال کو ضرورت قرار نہیں دیا جاسکتا۔وفيمصنف ابن أبي شيبة(4 / 327)20690 -حدثنا أبو بكر قال: حدثنا حفص، عن أشعث، عن الحكم، عن إبراهيم، قال: كل قرض جر منفعة، فهو ربا.فتاویٰ شامیمیں ہے: (قوله : كل قرض جر نفعاً حرام) أي إذا كان مشروطاً كما علم مما نقله عن البحر.( مطلب كل قرض جر نفعاً حرام ٥/ ١٦٦ ط: سعيد)البحر الرائق میں ہے:ولايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام.( فصل في بيان التصرف في المبيع و الثمن ٦/ ١٣٣، ط:دار الكتب الاسلامي)فقط والله أعلم
                                                  
عنوان: غیر مسلم ملک میں رہائش منتقل کرنا
سوال: میں کینیڈا منتقل ہو سکتا ہوں؟
جواب: غیرمسلم  ممالک میں رہائش اور وہاں کی شہریت اختیار کرنے  کا مدار زمانہ و حالات اور رہائش  رکھنے  والے کی اغراض و مقاصد پر ہے، ان کے مختلف ہونے  سے حکم مختلف ہوجاتا ہے۔ جس کی مختصر تفصیل درج ذیل ہے:1- اپنے ملک کے اَبتر حالات اور ظلم و ستم میں اگر کسی شخص کی جان و مال کی حفاظت مشکل ہوجائے اور ان مشکلات کی بنا پر وہ دارالکفر میں رہائش اختیار کرتا ہے اور وہاں پر بذاتِ خود اپنے دین پر کاربند رہ سکتا ہے اور وہاں کے منکرات و فواحش سے خود کو محفوظ رکھ سکتا ہے تو اس کے لیے وہاں رہائش اختیار کرنے کی اجازت ہے، جیساکہ صحابہ کرام علیہم الرضوان نے اپنے وطن میں مذہب کی بنیادپرانتقامی کارروائیوں اور حالات سے تنگ آکر جان کے تحفظ کے لیے اپنے حق میں نرم گوشہ رکھنے والے غیر مسلم ملک ( حبشہ) میں پناہ لی تھی۔2- اسلامی ممالک میں تلاشِ بسیار کے باوجود معاشی مسائل کا حل نہ ہوسکے اور غیر مسلم ملک میں جائز ملازمت اختیار کرنے کی غرض سے وہاں جائے تو یہ بھی جائز ہے، بشرطیکہ وہاں دین پر کاربند رہے۔3- کفار کو تبلیغِ دین اور اہلِ اسلام کی اصلاح کے لیے جانا نہ صرف یہ کہ جائز ہے، بلکہ محمود ومستحسن بھی ہے۔ متعدد صحابہ کرام علیہم الرضوان نے اسی غرض سے غیر مسلم ملک کی سکونت اختیار کی اور وہیں انتقال ہوا۔4- دارالکفر   بے حیائی کے طوفان میں گھرا ہوا ہو، اور کوئی شخص کسی نیک یا دینی مقصد کے لیے نہیں، بلکہ معیارِ زندگی بلند کرنے اور خوش حالی و عیش وعشرت کی زندگی گزارنے کی غرض سے وہاں جاتا ہے،  یہ ترکِ وطن کراہت سے خالی نہیں، بلکہ خود کو منکرات و فواحش کے طوفان میں دھکیلنے کے مترادف ہے۔ بے حیائی اور فحاشی  اور دیگر منکرات کی موجودگی  میں مسلمان کافروں کے ساتھ گھل مل جاتا ہے اور دین سے دور نکل جاتاہے۔ اسی بنا پر حضورِ اکرم صلی اللہ علیہ وسلم نے کفار کے درمیان اقامت (نیشنلٹی) اختیار کرنے کوکفار کی مماثلت قرار دیا، جیساکہ ابو داؤد میں ہے:باب في الإقامة بأرض المشركقال رسول اﷲ صلی اﷲ علیه وسلم:’’ من جامع المشرك وسکن معه فإنه مثله‘‘. آخر کتاب الجهاد.( سنن أبي داؤد، کتاب الجهاد، باب في الإقامة بأرض المشرك، ۲؍۳۸۵۔ط: میر محمد کتب خانه)حدیثِ مذکور میں اجتماع سے مراد  اُن کے ملک وشہر میں ایک ساتھ رہناہے، اسی بنا پر فقہا نے صرف ملازمت کے لیے دارالحرب جانے کو ناجائز لکھا ہے۔5- مسلمانوں پر بڑائی کے اظہار کے لیے دارالکفر کو دارا لا سلام پر ترجیح دینا، گویا کفار کے طرزِ زندگی میں ان جیسا بننے کے لیے ایسا کرنا ہے،  جو کہ شرعاً حرام ہے۔ جیساکہ حدیث میں ہے:من تشبه بقوم فهو منهم. الحدیث.( مشکاة المصابیح، کتاب اللباس، الفصل الثاني، ۲/۳۷۵، ط: قدیمی کراچی)6-  رہا علاج کے لیے جانا،  ظاہر ہے کہ یہ اہم ضرورت ہے،  اگر اپنے وطن میں ناممکن ہو تو  بہرصورت جانا جائز ہوگا۔7- جہاں تک تعلیم کا تعلق ہے،  یہ بڑا سنجیدہ اور سنگین مسئلہ ہے،  ظاہر ہے اس کے لیے رہائش اختیار کرنا ضروری ہے، جن صورتوں میں رہائش اختیار کرنا مکرو ہ یا حرام ہے ان صورتوں میں تعلیم کے لیے جانا اور وہاں رہنا بھی مکروہ یا حرام ہوگا، اور جن صورتوں میں رہائش جائز ہے،ان صورتوں میں تعلیمی سفر بھی جائزہوگا۔ تاہم اس حوالے سے خصوصی توجہ کا اہتمام ضروری ہے،اگر دینی، دنیوی اور تعلیمی ضروریات اپنے ملک میں پوری ہوسکتی ہوں تو بلا شبہ اس گندے ماحول سے دور رہا جائے۔(فتاوی بینات،جلد سوم، عنوان: مغربی ممالک کی شہریت لینے کا حکم، جلد:3،ص:372تا378، ط:مکتبہ  بینات)فقط واللہ اعلمنیز درج ذیل فتاوی ملاحظہ فرمائیں:مسلمانوں کا غیر مسلم ممالک میں رہائش اختیار کرنے کا حکمغیر مسلموں کے ملک میں رہائش اور وہاں کی نیشنیلٹی حاصل کرنے کا حکم
                                                  
عنوان: پرائزبانڈ کی خریدوفروخت اور انعام
سوال: پرائز بانڈ کی خرید و فروخت اور اس کے ذریعے انعام وصول کرنے کا شرعی حکم کیا ہے؟
جواب: پرائز بانڈ ز کی خریدوفروخت کرنا اور اس سے  ملنے والا انعام حاصل کرنا شریعت کی رو سے ناجائز اور حرام ہے۔مزید تفصیل کے لیے درج ذیل لنک پر فتویٰ ملاحظہ کیجیے:پرائز بانڈ خریدنا اور اس پر ملنے والے انعام کا حکمپرائز بانڈ کا حکمفقط واللہ اعلم
                                                  
عنوان: والد کی زندگی میں بیٹی کا انتقال ہونے کی صورت میں اس کے بچوں کا نانا کی میراث میں سے حصہ
سوال: ایک باباجی نے اپنی بیٹی کی شادی کی، تین بیٹے تھے، اور وفات پاگئیں، کچھ سال بعد باباجی کا بھی انتقال ہوگیا، اب باباجی کی وراثت سے بیٹی  کے بچوں کا حصہ ہوگا نانا کی وراثت سے؟
جواب: سوال میں جو تفصیل ذکر کی گئی ہے بظاہر اس میں "تین بیٹے تھے" سے مراد  باباجی کی بیٹی  کے تین بیٹے ہیں، اس صورت میں مرحوم بابا کے ورثاء کی تفصیل بتانا ضروری ہوگا کہ ان کی اور کون کون اولاد ہے، اولاد نہ ہو تو بھائی، ان کے بیٹے، چاچا وغیرہ  اس سب کی تفصیل بتاکر دوبارہ سوال پوچھ سکتے ہیں۔ اور اگر اس میں ’’تین بیٹے تھے‘‘ کا مطلب یہ  کہ مذکورہ شخص (باباجی) کے تین بیٹے تھے تو اس صورت میں بیٹی کا انتقال اپنے والد کی زندگی میں ہونے کی وجہ سے اس کا وراثت میں حق و حصہ نہیں ہوگا،  اور  باباجی کے انتقال کے بعد اس کے ترکے میں سے نواسوں اور نواسیوں کو حصہ نہیں ملے گا۔ فقط واللہ اعلم
                                                  
عنوان: گھر لینے کے لیے بینک سے لون لینا
سوال: کرائے کے مکان میں رہتے ہوئے کیا بینک سے لون لینا جائز ہے یا نہیں؟
جواب: اگر سوال سے مقصود یہ ہے کہ کرائے کے مکان میں رہنے کی وجہ سے ذاتی گھر موجود نہیں اور ذاتی گھر کی خریداری کے لیے  بینک سے قرض لینا جائز ہے یا نہیں تو اس کا جواب یہ ہے کہ:بینک  مختلف کاموں کے لیے جو قرضہ دیتے ہیں وہ سودی قرضہ ہوتا ہے،   جس طرح سودی قرضہ دینا حرام ہے اسی طرح سودی قرضہ لینا بھی حرام ہے، اگر کسی شخص کے پاس اتنی رقم نہ ہو جس سے وہ ذاتی مکان خرید سکے اور قسطوں پر خریدنے کی بھی کوئی جائز صورت نہ بن سکے تو بھی ایسے شخص کے لیے سودی قرضہ لینے کی اجازت نہیں ہے، اگر  کسی سے غیر سودی قرض مل جائے تو آدمی لے لے، بصورتِ دیگر مکان خریدنے کے لیے رقم جمع کرنا شروع کر دے اور  جب تک رقم جمع نہ ہو جائے اُس وقت تک اپنی حیثیت کے مطابق کرایہ کے مکان میں رہے، شرعی حدود میں رہ کر کفایت شعاری سے کام لے، پھر جب پیسے جمع ہو جائیں تو اُن پیسوں سے مکان خرید لے۔اس دوران جو تکالیف آئیں ان پر صبر کرنا چاہیے؛ کیوں کہ مؤمن کی نظر اللہ تعالیٰ کی رضا اور آخرت پر ہوتی ہے، اللہ تعالیٰ جس حال میں راضی ہوں اور جس عمل کے نتیجے میں آخرت کی لازوال نعمتوں کا وعدہ ہو اسے مدِ نظر رکھتے ہوئے ان شاء اللہ دنیا کے مصائب ہیچ معلوم ہوں گے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔ قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾[البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔ حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلاثین زنیةً في الخطیئة‘‘. (دار قطني)نیز سود کا انجام تباہی اور بربادی ہی ہے۔ سودی معاملے کی سنگینی کا اندازا   اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، عموماً جو لوگ سود پر قرض لے کر اپنے کام  کرتے ہیں، ساری زندگی سود سے پیچھا چھڑانے میں گزرجاتی ہے، بلکہ بکثرت ایسے واقعات پیش آتے ہیں کہ اپنے اصل سرمایہ سے بھی ہاتھ دھونا پڑجاتاہے۔ فقط واللہ اعلم
                                                  
عنوان: شوہر، تین بیٹے اور چار بیٹیوں میں تقسیمِ ترکہ
سوال: میاں بیوی نے اپنی مشترکہ کمائی سے 5 مرلے کا ایک پلاٹ خریدا۔ جس میں سے ڈھائی مرلے زمین شوہر کے نام ہے اور ڈھائی مرلے بیوی کے نام ان میاں بیوی کے 3 بیٹے اور 4 بیٹیاں ہیں۔ بیوی کا انتقال ہوگیا ہے بیوی کے انتقال کے بعد شوہر نے اپنے نام ڈھائی مرلے زمین فروخت کردی ہے اور دوسری شادی بھی کرلی ہے۔ اب سوال یہ پوچھنا ہے کہ اول بیوی کے نام جو زمین ہے اس کا شرعاً کیا حکم ہے؟ اگر وہ زمین وراثت بنتی ہے تو تقسیم بھی فرمادیں!
جواب: صورتِ مسئولہ میں اگر میاں بیوی نے دونوں کی مشترکہ کمائی سے پانچ مرلے زمین خریدی تھی اور دونوں آدھی آدھی زمین کے مالک تھے تو ایسی صورت میں جو حصہ بیوی کی ملکیت تھی  وہ حصہ بیوی کے انتقال کے بعد  اُس کا ترکہ شمار ہو گا اور اُس کے تمام ورثاء میں تقسیم ہو گا۔ اولاً اگر بیوی کے ذمہ کوئی قرض ہو تو اُس کو ادا کیا جائے گا، پھر اگر اُس نے کوئی جائز وصیت کی ہو تو اُس کو ایک تہائی میں سے نافذ کیا جائے گا، اس کے بعد مذکورہ زمین اور اس کے علاوہ  دیگر ترکہ کو  چالیس حصوں میں تقسیم کر کے دس حصے شوہر کو، چھ چھ حصے ہر ایک بیٹے کو اور تین تین حصے ہر ایک بیٹی کو ملیں گے۔یعنی فیصد کے اعتبار سے پچیس فیصد شوہر کو، 15 فیصد ہر ایک بیٹے کو اور 7 اعشاریہ 5 فیصد ہر ایک بیٹی کو ملے گا۔ فقط واللہ اعلم
                                                  
عنوان: b4u کمپنی میں انوسٹ کرنے کا حکم
سوال: b 4u کمپنی میں انویسمنٹ کا کیا حکم ہے؟
جواب: مذکورہ ادارے کی ویب سائٹ سے حاصل شدہ معلومات کے مطابق B4U ٹریڈز نامی ادارہ کرپٹو کرنسی کے ذریعہ بزنس کرتا ہے، کرپٹو کرنسی حکومتِ  پاکستان کی جانب سے منظور شدہ نہیں ہے، اور اس کے ساتھ ساتھ اس کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم یہ ہے کہ کرپٹو کرنسی کو چوں کہ پاکستان میں قانونی حیثیت حاصل نہیں ہے، تاحال اس کرنسی کا معاملہ ہی  مشکوک ہے، اور ابھی تک علماء نے اس کی خرید و فروخت کی اجازت نہیں دی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔ لہذا اس کمپنی میں پیسے انویسٹ کرنا جائز نہیں ہے۔فتاوی شامی میں ہے:(وكون الربح بينهما شائعا) فلو عين قدرا فسدت.(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:وعن النعمان بن بشير - رضي الله عنهما - قال: قال رسول الله - صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه.(باب الكسب وطلب الحلال، ج:5، ص:1891، ط:دار الفكر.بيروت)فقط والله أعلم
                                                  
عنوان: گیمنگ زون کی کمائی کا حکم
سوال: ایسے گیمنگ زون کی کمائی کا کیا حکم ہے جس میں کمپیوٹر پر گیم کھیلے جاتے ہیں؟ (یعنی اسنوکر، پٹی  وغیرہ کے علاوہ)
جواب: صورتِ مسئولہ میں  ایسے گیمنگ زون کی آمدن ناجائز ہے؛ کیوں کہ اکثر گیمز جان دار کی تصاویر، موسیقی وغیرہ پر مشتمل ہوتی ہیں۔ نیز اگر یہ قباحت نہ بھی ہو، تب بھی  ایسے گیمنگ زون چلانے والے اس میں یوں منہمک ہوجاتے ہیں کہ فرائض میں کوتاہی وغفلت ہو جاتی ہے اور فرائض کی ادائیگی کا خیال رکھتے ہوئے بھی ایسے زون کو چلانا ایک لہو اور عبث کام ہے، اس لیے بہرصورت اس سے اجتناب کرنا لازم اور ضروری ہے۔الدر الختار میں ہے:قال ابن مسعود: صوت اللهو و الغناء ينبت النفاق في القلب كما ينبت الماء النبات. قلت: و في البزازية: إستماع صوت الملاهي كضرب قصب و نحوه حرام ؛لقوله عليه الصلاة و السلام: استماع الملاهي معصية، و الجلوس عليها فسق، و التلذذ بها كفر؛ أي بالنعمة.( ٦/ ٣٤٨ - ٣٤٩، ط: سعيد) فقط واللہ اعلم
                                                  
عنوان: آبائی گھر چھوٹے بیٹے کو ملنے کے رواج کا حکم
سوال: ميرا تعلق آزادکشمیر کے علاقے راولاکوٹ سے ہے، ادھر یہ رواج ہے کہ آبائی گھر سب سے چھوٹے بھائی کو دیا جاتا ہے، آپ پاکستانی اور اسلامی قانون کے مطابق اس کی تشریح بتا دیں کہ اس کی قانونی حیثیت کیا ہے، اگر باقی بھائی اس پہ راضی نہیں؟
جواب: صورتِ مسئولہ میں والد جب تک زندہ ہیں ان کی جائیداد پر ان ہی کا حق ہے، اولاد یا کسی اور کا اس میں کوئی حق وحصہ نہیں ہوتا اور نہ ہی مطالبہ کا حق حاصل ہوتا ہے، اور والد کے انتقال کے بعد  جو کچھ ان کی ملکیت میں ہو وہ ان کا ترکہ شمار ہوتا ہے،  جس میں مرحوم کے تمام شرعی ورثاء کا شرعی حصص کے مطابق حق وحصہ ہوتا ہے اور وہ سب اس ترکہ میں باہم شریک ہوجاتے ہیں، لہذا اگر والد کے انتقال کے بعد ان کا مکان موجود ہو تو اس میں ان کے تمام ورثاء کا حق وحصہ ہوگا، شرعی طور پر چھوٹا بیٹا والد کے متروکہ گھر کا  تنہا مالک نہیں ہوگا۔البتہ اگر والد اپنی زندگی میں اپنا گھر اپنے کسی  بیٹے کو مکمل مالکانہ تصرف  کے ساتھ ہبہ (گفٹ) کردے، اور اس کا قبضہ بھی اس کو دے دے اور ہبہ کرتے وقت اس سے اپنا تصرف بالکل ختم کردے تو اس گھر کا مالک بیٹا بن جائے گا، اس صورت میں والد کے انتقال کے بعد وہ گھر ترکہ کا شمار نہیں ہوگا، تاہم والد کا اپنی زندگی میں اپنی جائیداد کا  کسی ایک کو بیٹا کو مالک بنادینا اور دیگر  اولاد کو محروم کردینا ناانصافی اور ناجائز ہے، اولاد کے درمیان  ہبہ میں برابری ضروری ہے۔ہاں اگر مذکورہ گھر ترکہ کا ہو، اور اس کی قیمت لگالی جائے اور سب ورثاء  رضامندی سے وہ گھر  مرحوم کے چھوٹے بیٹے  کو دے دیں اور جس قدر دیگر اولاد کا حصہ بنتا ہے وہ اس بیٹے سے قیمتاً لے لیں تو یہ جائز ہے۔فتاوی شامی میں ہے:لأن تركه الميت من الأموال صافيا عن تعلق حق الغير بعين من الأموال كما في شروح السراجية. (6/759،  کتاب الفرائض، ط؛ سعید)شرح المجلۃ میں ہے:لایجوز لاحد  ان یاخذ  مال احد  بلا سبب شرعی.(1/264،  مادۃ: 97، ط؛ رشیدیہ)البحر الرائق میں ہے:يكره تفضيل بعض الأولاد على البعض في الهبة حالة الصحة إلا لزيادة فضل له فيالدين. (7/288، کتاب الھبۃ، ط؛ رشیدیہ)فتاویٰ عالمگیری میں ہے:لا يثبت الملك للموهوب له إلا بالقبض هو المختار، هكذا في الفصول العمادية.(4/378،الباب الثانی فیما یجوز من الھبۃ وما لا یجوز، ط؛ رشیدیہ)فقط واللہ اعلم
                                                  
عنوان: بٹ کوائن مائینگ کا حکم
سوال: بٹ کوائن مائنینگ حلال ہے یا حرام؟
جواب: ’’بٹ کوائن‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب لازم ہے، جب کہ بٹ کوائن مائینگ اسی مقصد کے لیے جاتی ہے کہ اس سے بٹ کوائن حاصل کئے جائیں اس لیے اس سے بھی اجتناب لازم ہے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: جفتی پر کرامت وصول کرنا
سوال: بیل کی جفتی پر اجرت تو جائز نہیں، لیکن اگرکوئی اس واسطے دے کہ اس سے بیل کوکچھ کھلا دیں؛ تاکہ بیل کی کمزوری ختم ہو جائے تو کیا اس مال کو لینا جائز ہے؟
جواب: نر جانور کو  جفتی کرنے اور نسل بڑھانے کے لیے کرایہ پر دینا اور اس جفتی کی اجرت لینا دینا دونوں ناجائز ہیں، حدیثِ مبارک میں اس کی ممانعت وارد ہوئی ہے۔لیکن اگرکوئی اس واسطے دے کہ اس سے بیل کو کچھ کھلا دیں بطور اجرت کے نہ ہو ، بلکہ اس لیے ہو؛  تاکہ بیل کی کمزوری ختم ہو جائے تو اس مال کا لینا جائز ہے۔سنن الترمذي ت شاكر (3/ 564 و 565):عن نافع، عن ابن عمر قال: «نهى النبي صلى الله عليه وسلم عن عسب الفحل».  وفي الباب عن أبي هريرة، وأنس، وأبي سعيد: حديث ابن عمر حديث حسن صحيح، والعمل على هذا عند بعض أهل العلم، وقد رخص بعضهم في قبول الكرامة على ذلك.و عن أنس بن مالك، أن رجلاً من كلاب سأل النبي صلى الله عليه وسلم عن عسب الفحل؟ «فنهاه» ، فقال: يا رسول الله، إنا نطرق الفحل فنكرم، «فرخص له في الكرامة». شرح مختصر الطحاوي للجصاص (3/ 97):قال: (ولايجوز بيع عسب الفحل).قال أحمد: يعني ما يلقح، وذلك لأنه من الملاقيح، وقد نهى عنه رسول الله صلى الله عليه وسلم. وروى ابن عمر أن النبي صلى الله عليه وسلم "نهى عن عسب الفحل". وقال جابر: "نهى رسول الله صلى الله عليه وسلم عن بيع ضرب الفحل". فقط والله أعلم
                                                  
عنوان: بینک الفلاح سے قسطوں پر گاڑی خریدنے کا حکم
سوال: الفلاح بینک سے قسطوں پر گاڑی خریدنا کیسا ہے؟
جواب: ہماری معلومات اور تحقیق کے مطابق  بینک الفلاح اور دیگر مروجہ اسلامی بینکوں کے معاملات اسلامی اصولوں کے مطابق نہیں ہیں؛ اس لیے   ان بینکوں سےتجارتی لین دین اورقسطوں پر گاڑی کی خریداری درست نہیں ہے۔ فقط واللہ اعلم
                                                  
عنوان: کرایہ دار کو دکان فروخت کرنے کے بعد مکمل پیمنٹ کی وصولی تک اس سے کرایہ لیتے رہنا
سوال: میں نے ایک دوکان مثلاً ایک لاکھ روپے میں فروخت کردی اور بیعانہ کی مد میں بیس ہزار دوکان خریدنے والے سے وصول کرلیے ہیں اور بقایا رقم تین ماہ میں ادا کرنے کا وقت دیا ہے۔ خریدار مذکورہ دوکان پر کرایہ داربھی ہے، اب میرے لیے مذکورہ دوکان کا کرایہ لیناکیسا ہے؟ کیا کرایہ لینا سود کےزمرے میں آتاہے؟
جواب: صورتِ مسئولہ میں اگر   آپ نے اپنی  کرایہ پر دی ہوئی دکان باقاعدہ سودا کرکے ایک لاکھ میں  کرایہ دار ہی کو فروخت کردی  اور سودا کرلیا  اور بیعانہ کی مد میں بیس ہزار روپے وصول کرلیے ہیں تو یہ دکان اب خریدار (سابقہ کرایہ دار)  کی ملکیت ہوگئی ہے اور اس کے ذمہ باقی اسّی ہزار روپے ادا کرنا لازم ہیں،  جب یہ دکان کرایہ دار  کی ملکیت ہوگئی   تو اس کے بعد مزید تین مہینہ اس سے  کرایہ وصول کرنا جائز نہیں ہوگا، اس لیے  ایک تو  وہ  شخص  اپنی مملوکہ چیز کا کرایہ دے رہا ہے جو کہ جائز نہیں ہے اور دوسرا یہ کہ آپ کے اسّی ہزار روپے اس خریدنے والے کے ذمہ  قرض ہے، اس باقی قرض کی وجہ آپ اس سے کرایہ وصول کررہے ہیں  یہ صورت قرض پر نفع لینے کی ہے جو کہ سود ہے۔اس کی جائز متبادل صورت یہ ہوسکتی ہے کہ   مثلاً دکان کا کرایہ پانچ ہزار روپے ہے اور آپ دکان  فروخت کرنا چاہ رہے ہیں، لیکن کرایہ دار خریدنے کی صورت میں  مکمل پیمنٹ تین ماہ میں ادا کرے گا   تو اگر آپ نے ابھی تک دکان فروخت نہیں کی ہے تو آپ ایک لاکھ میں دکان فروخت کرنے بجائے  ایک لاکھ پندرہ ہزار روپے میں سودا کرلیں، پھر خواہ اس سے  ہر ماہ پانچ ہزار  وصول کرلیں  یا آخر میں یکمشت لے لیں  دونوں صورتیں جائز ہوں گی۔الفتاوى الهندية (4 / 410): ومنها الملك والولاية فلا تنفذ إجارة الفضولي لعدم الملك والولاية.فقط والله أعلم
                                                  
عنوان: زندگی میں پوتے کو حصہ دینا
سوال: والد اپنے  بیٹے کی زندگی میں پوتے کو  بیٹے کی رضامندی کے بغیر جائیداد میں حصہ دے سکتا ہے؟
جواب: والد زندگی میں تو اپنی جائیداد کا خود مالک ہے، اگر وہ اپنی جائیداد تقسیم کرنا چاہے تو اس میں سے پوتے کو بھی کچھ حصہ دے سکتا ہے،نیز اس تقسیم میں بیٹے اور بیٹی کو برابر حصۃ دینا چاہیئے۔ البتہ اس کی وفات کے بعد میراث کے طور پر جو تقسیم ہوگی اس میں  پوتے کا حق نہیں ہوگا۔فتاوی شامیمیں ہے:و في الخانیة: لابأس بتفضیل بعض الأولاد في المحبة؛ لأنها عمل القلب وكذا في العطایا إن لم یقصد به الإضرار، و إن قصده فسوى بینهم یعطی البنت كالابن عند الثاني، و علیه الفتوى.(ج۔5 ص۔696 ط: سعید)فقط واللہ اعلم
                                                  
عنوان: ہاؤس بلڈنگ فنانس کارپوریشن سے قرض لینا
سوال: کیا ’’ایچ بی ایف سی‘‘ سے ہاؤس لون لینا جائز ہے؟ کیوں کہ ان کی ڈیڈ بھی شریعت کورٹ سے منسلک ہے؟
جواب: اگر HBFC(ہاؤس بلڈنگ فنانس کارپوریشن)کی جانب سے گھر کی خریداری کے لیے  قرضہ سود پر دیا جاتا ہو یعنی جتنا قرضہ دیا ہو قسطوں کی صورت میں  اس سے کچھ زیادہ وصول کیا جاتا ہو تو اس طرح کا سودی قرضہ لینا جائز نہیں ہے، کیوں کہ سودی قرضہ کا لین دین بنصِ قرآنی ناجائز اور حرام ہے۔الدر المختار وحاشية ابن عابدين (رد المحتار) (5/ 166):وفي الأشباه: كل قرض جر نفعاً حرام۔(قوله: كل قرض جر نفعاً حرام) أي إذا كان مشروطاً.فقط واللہ اعلم
                                                  
عنوان: تکافل بیمہ کرنا جائز ہے یا نہیں؟
سوال: تکافل بیمہ کرنا جائز ہے یا نہیں؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔ فقط واللہ اعلممزید تفصیل کے لیے درج ذیل پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکمفقط واللہ اعلم
                                                  
عنوان: ایکسپائر چیزوں کا حکم
سوال: ایکسپائر چیزیں مال متقوم ہے یا نہیں؟ اور ایکسپائر مال معیوب ہے یانہیں ہے؟
جواب: خوردنی استعمال کی ایکسپائر چیزیں بسا اوقات جان لیوا ثابت ہوتی ہے، خصوصاً ایسی دواؤں  کی خرید و فروخت قانوناً جرم بھی ہے؛  لہذا ایسی دوا  کی خریدو فروخت کی شرعاً اجازت نہیں، لیکن ایکسپائر اشیاء مطلقًا مال غیر متقوم نہیں ہیں، بلکہ اگر کسی جائز مقصد میں اس کا استعمال ہوسکتا ہو اور خریدار کو بتاکر بیچا جائے اور خریدار کے بارے میں یقینی معلوم نہ ہو کہ وہ اس کو دھوکادہی سے فروخت کرے گا تو اس صورت میں اس کی خرید وفروخت باطل نہیں ہوگی، البتہ اس کو مال معیوب کہا جاسکتا ہے،اس لیے کہ یہ چیز تاجروں کے عرف میں عیب شمار ہوتی ہے۔ فقط واللہ اعلم
                                                  
عنوان: بھائی کے وارث بننے کی تفصیل
سوال: بھائی کو وراثت میں کب حصہ ملے گا اور کب نہیں؟
جواب: میت کا بیٹا، پوتا یا باپ/ دادا ہونے کی صورت میں میت کا بھائی وارث نہیں ہوتا۔ بیٹا / بیٹے، پوتا / پوتے یا باپ / دادا نہ ہوں تو ذوی الفروض کے حصوں کے بعد جو بچ جائے، اس میں بھائی / بھائیوں کا حصہ ہوتا ہے۔سراجی میں ہے:يرجحون بقرب الدرجة، أعني أولاهم بالميراث جزء الميت أي البنون ثم بنوهم وإن سفلوا، ثم أصله أي الأب ثم الجد أي أب الأب وإن علا، ثم جزء أبيه أي الإخوة۔۔۔الخ(ص 36، بشرى)فقط والله أعلم
                                                  
عنوان: حکومتِ پاکستان کی طرف سے ملنے والے قرض سے استفادہ
سوال: کیا حکومتِ پاکستان کی طرف سے دیے گئے قرضہ جات کو لے سکتے ہیں کاروبار کرنے کے لیے؟
جواب: عام طور پر حکومت کی طرف سے جو قرضہ دیا جاتاہے اس قرض کی واپسی میں اصل رقم سے زائد رقم کی ادائیگی کو لازم قرار دیا جاتا ہے، جس کو شرعاً سودی قرضہ کہا جاتا ہے اور سود پر قرضہ لینا جائز نہیں ہے۔ احادیثِ مبارکہ میں آپ صلی اللہ  علیہ وسلم نے سود کی قباحت بیان فرمائی ہے، چنانچہ حدیث شریف میں ہے:عن جابر بن عبدالله رضی الله تعالیٰ عنه قال: لعن رسول الله صلی الله علیه وسلم آكل الرّبا وموكله وكاتبه وشاهدیه، وقال: هم سواء.  (رواه مسلم)  (البیوع،  باب لعن آكل الرّبا وموكله، ص:297، رقم الحدیث:1598، ط: دارالسلام)ترجمہ:”حضرت جابر بن عبداللہ رضی اللہ عنہ سے مروی ہے کہ رسول اللہ  صلی اللہ  علیہ وسلم نے سود کھانے اور سود دینے اور سودی حسابات یا تحریر لکھنے والے اور سودی لین دین پر گواہ بننے والوں پر لعنت فرمائی ہے، اور فرمایا کہ یہ سب لوگ گناہ میں برابر ہیں۔“اس کے بجائے کسی ایسی جگہ سے قرض حاصل کرنے کی کوشش کریں جو قرض کی واپسی پر اصل رقم سے زائد رقم کی ادائیگی کو لازم قرار نہ دے، اگر یہ ممکن نہ ہو تو کسی سے مضاربت کے طور پر رقم حاصل کر لیں، مضاربت کا معنیٰ یہ ہے کہ  رقم کسی دوسرے شخص کی ہو  اور محنت آپ کی،  اس رقم سے کاروبار کریں اور اس کے منافع کو باہم طے کردہ شرح فیصد کے تناسب سے تقسیم کر لیں۔ فقط واللہ اعلم
                                                  
