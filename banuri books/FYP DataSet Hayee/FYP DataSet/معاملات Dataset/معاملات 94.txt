عنوان: اولاد کا والد سے ہبہ میں عدم مساوات کی وجہ سے ازسرنوتقسیم کا مطالبہ
سوال: 1- کیا فرماتے ہیں مفتیانِ  کرام اس مسئلے کے بارے میں جس میں زید کے 6 بیٹے اور 3 بیٹیاں ہیں. اور اپنی زندگی میں ہی زید نے اپنی وراثت تقسیم کرنے کے لیے اپنے مکان کو فروخت کر دیا اور برابر برابر اپنی اولاد میں رقوم تقسیم کر دی ۔ بیٹیاں اپنے اپنے گھر رہتی ہیں. انہیں ان کا حق دے دیاگیا۔ اور تمام 6 لڑکوں کے لیے زید کی خواہش یہ تھی کہ تمام لڑکے ایک ہی جگہ زمین لے کر الگ الگ، مگر ایک جگہ رہیں۔ چناں چہ ایسا ہی ہوا،  مگر جو زمین خریدی گئی وہ دو سمتوں والی زمین ملی. جس میں آگے کی سمت 3 لڑکوں کو اور پیچھے کی سمت 3 لڑکوں کو برابر برابر زمین تقسیم کی گئی۔ آگے کی سمت 3 لڑکوں کو جو جگہ دی گئی وہ سمت بڑی سڑک ہے اور شاہراہ عام ہے، اور وقت کے اعتبار سے اُس جگہ کی قیمت زیادہ ہے. مگر پیچھے کی سمت 3 لڑکوں کو جو جگہ دی گئی وہ نہایت ہی تنگ چھوٹی سی گلی اور شاہراہ عام بھی نہیں اور وقت کے اعتبار سے اس کی قیمت کم ہے۔ اب ایسی زمین پر مکان کی تعمیر ہوئی اور تعمیر میں بھی تمام دیواریں کالم اور بیم وغیر مشترک رکھی گئی جسے عرف عام میں پڑوسی دیوار کہا جاتا ہے۔ زید کا اصرار تھا کہ تمام لڑکے ایک ہی جگہ الگ الگ درج بالا تر تیب سے ر ہیں۔ اس ترتیب میں پیچھے سمت رہنے والے لڑکوں کو اکثر و بیشتر بہت ساری تکالیف کا سامنا بھی ہوتا ہے بہ نسبت آگے کی سمت والوں سے. اس ترتیب میں سب سے چھوٹے لڑکے کا کہنا ہے کہ درج بالا تقسیم کے وقت میں کافی چھوٹا تھا، بہت سمجھ بھی نہیں تھی مجھے، پیچھے کی تنگ گلی میں جگہ دی گئی. اب مجھے اس بات کا احساس ہورہا ہے کہ یہ تقسیم جیسے کہ غلط ہے.کیا فرماتے ہیں مفتیان کرام اس مسئلے کے بارے میں کیا یہ تقسیم وراثت کی درج بالا ترتیب صحیح ہے؟2-  درج بالا مسئلے میں چوں کہ زید کے اصرار پر ایک جگہ لے کر 6 لڑکوں کے لیے زمین لی گئی اور تقسیمِ وراثت بول کر لڑکوں کو آگے پیچھے تقسیم کی گئی، اب اگر پیچھے رہنے والے ۲ لڑکے اپنے حصے کی جگہ فروخت کرنا چاہیں تو تعمیری کام مشترک ہونے کی وجہ سے اور پیچھے تنگ اور چھوٹی گلی اور شاہراہ عام بھی نہ ہونے کی وجہ سے اِن 2 لڑکوں کو اپنے حصے کی جگہ فروخت کرنے میں حد درجہ دشواریوں کا سامنا ہے، اس حالت میں پیچھے رہنے والے لڑکوں نے زید کی موجودگی میں ہی مشورہ کیا کہ یہ تقسیمِ وراثت صحیح نہیں ہے، اس جگہ کو فروخت کر کے تمام لڑکوں میں رقوم تقسیم کی جائے یا پھر آگے سمت رہنے والے لڑکے پیچھے سمت رہنے آجائیں. مگر اس میں فی الحال پیچھے رہنے والے لڑکوں نے کہا کہ اگر آپ پیچھے آؤ گے تو آپ لوگوں کا حق مارا جائے گا، ہم یہ نہیں چاہتے. اس قسم کی تمام باتوں کی وجہ سے سے زید کے لڑکوں میں پہلے سے جو محبت خلوص ایک دوسرے کا احترام و اکرام تھا وہ مجروح ہوتا گیا اور یہ بات زید کے لڑکوں میں کئی جماعت بندی کر بیٹھی . معاملات لڑائی جھگڑے سے بھی تجاوز ہوتے چلے گئے. دلوں میں ایک دوسرے کے خلاف نفرت بغض و عداوت بڑھتی چلی گئی. اس قسم کے بہت سے حالات دینی اعتبار سے بھی مجروح ہوتے گئے. یہ تمام چیزیں زید کی موجودگی میں ہوتی رہی.کیا فرماتے ہیں مفتیان کرام اس مسئلے کے بارے میں، زید ابھی حیات ہے؟3- درج بالا مسئلے میں زید نے جو وراثت 6 لڑکوں میں تقسیم کی اِس جگہ کی خریدی میں اور تمام مکان کی تعمیر میں زید کے ایک لڑکے نے ایک تہائی رقم اپنی ذاتی محنت کی کمائی سے خرچ کی، چوں کہ زید کے لڑکوں میں درج بالا مسئلے کی وجہ سے نفرت بغض اور عداوت بڑھتی چلی گئی. اس بات کو مد نظر رکھتے ہوئے اِس لڑکے نے اپنی ذاتی محنت سے گھر کی تعمیر میں لگائی ہوئی رقم کا مطالبہ کرتا ہے تو اس صورت میں زید کو کیا کرنا چاہیے؟ حال آں کہ  زید کے لڑکوں میں لڑائی جھگڑے سے پہلے زید کے مذکورہ لڑکے کی طرف سے اس قسم کا کوئی مطالبہ نہیں تھا؟  کیا فرماتے ہیں مفتیان کرام اس مسئلے کا کیا حل ہے؟[نوٹ : زید ابھی حیات ہے]
جواب: 2۔3۔ وراثت  موت کے بعد جاری ہوتی ہے ۔زندگی میں اولاد کے درمیان جائیداد وغیرہ  کی تقسیم  وراثت  کی تقسیم نہیں، بلکہ ہبہ ہے۔  ’’ہبہ‘‘اولاد کو کیا جائے اور اولاد دین داری اور خدمت گزاری وغیرہ اوصاف میں برابر ہو تو ان میں مساوات کرنی چاہیے،  لیکن اگر مساوات نہ بھی ہو تو بھی ہبہ درست اور نافذ ہوجاتا ہے، کیوں کہ دینے والا مالک ہونے کی حٰیثیت سے ہر قسم کے تصرف کا اختیار رکھتا ہے۔لہذا مذکورہ ’’ہبہ‘‘  مکمل اور نافذ ہے اور ہر ایک کی ملکیت ثابت ہے اور والد سے کچھ اولاد کا دوبار ہ تقسیم کا مطالبہ درست نہیں۔ اور خو د والد کو بھی اولاد سے زمین یا مکان لینے کاحق نہیں ہے۔بہرحال جب والد نےسب کو قبضہ بھی دےدیا تو ہر ایک کی ملکیت ثابت ہوگئی اور کسی کو والد سے مزید کے مطالبہ کا حق نہیں ہے۔  البتہ اگر والد اپنی خوشی سے پچھلے حصہ والوں کو کچھ مزید دیتے ہیں تو ان کی خوشی اور رضامندی پر ہے۔نیز اگر تمام بیٹے اس بات پر متفق ہیں کہ اس جگہ کو بیچ کر سب میں رقم برابر تقسیم کردی جائے یا اس جگہ کو بیچنے کے بعد دوسری جگہ رہائش کے لیے جگہ لے لی جائے تو اس طرح بھی صلح کی جاسکتی ہے، الغرض باہم نزاع اور اختلاف بالکل بھی روا نہیں ہے، جس طرح بھی مناسب ہو بھائیوں کو آپس میں صلح کرلینی چاہیے۔جس لڑکے نے رقم لگا ئی ا گر اس نے یہ تعمیر اپنے والد یا بھائیوں کے لیے تعاون یا تحفے کے طورپر  کی ہو تو اس کو تعاون  اور احسان ہی شمار کیا جائے گا اور اسے اخراجات کے مطالبہ کا حق نہ ہوگا۔حضرت نعمان بن بشیر رضی اللہ تعالی عنہ کی  روایت میں ہے:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا، قال: «فأرجعه» . وفي رواية ...... قال: «فاتقوا الله واعدلوا بين أولادكم»". (مشکاۃ  المصابیح، 1/261، باب العطایا، ط: قدیمی)ترجمہ:حضرت نعمان بن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، 3/193، باب العطایا، ط: دارالاشاعت)"وشرائط صحتها في الموهوب أن یکون مقبوضاً غیر مشاع..." الخ (االدر المختار مع رد المحتار، کتاب الهبة، ۸: ۴۸۹، ط: مکتبة زکریا دیوبند)"وتتم الهبة بالقبض الکامل … (في) متعلق ب ”تتم“ (محوز) مفرغ (مقسوم)ومشاع لا) یبقی منتفعاً به بعد أن (یقسم) کبیت وحمام صغیرین لأنها (لا) تتم بالقبض (فیما یقسم الخ) ولو وهبه لشریکه أو لأجنبي لعدم تصور القبض الکامل، کما في عامة الکتب فکان هو المذهب". (المصدر السابق،ص: ۴۹۳، ۴۹۵)"وهب اثنان دارا لواحد صح لعدم الشیوع، وبقلبه لکبیرین لا عنده للشیوع فیما یحتمل القسمة". (المصدر السابق،ص: ۵۰۲)"وکما یکون للواهب الرجوع فیها - أي: في الهبة الفاسدة - یکون لوارثه بعد موته؛ لکونها مستحقة الرد". (رد المحتار، ۸: ۴۹۶) فقط واللہ اعلم
                                                  
عنوان: نومولود کو ملنے والی رقم کا حکم
سوال: نومولود بچے کو بصورتِ رقم ملنے والے ہدیہ کا کیا مصرف ہے؟ کس کس استعمال میں لایا جا سکتا ہے؟کیا یہ رقم عقیقہ کےلیے استعال ہو سکتی ہے ؟
جواب: نابالغ بچوں کو جو پیسے ملتے ہیں وہ اُن ہی کی  ملکیت ہیں جسے اُن ہی کی ضروریات میں صرف کرنا چاہیے۔ والدین اپنی ضرورت میں استعمال نہیں کرسکتے۔  بچے کے پاس اگر مال آجائے تو اس کا نفقہ اسی کے مال میں ہے؛ لہذا اس کی  جملہ ضروریات میں خرچ کردیں ۔ (امداد الفتاوی، ج: ۳، ص؛۴۸۰، ط: مکتبہ دارالعلوم،کراچی)عقیقہ کا  سنت ہونا باپ کے لیے ہے لہٰذا یہ  بھی باپ کو اپنے ہی خرچہ سے کرنا چاہیے، البتہ ان پیسوں سے بچوں کا کھانا پینا وغیرہ خریدا جاسکتا ہے۔"رجل اشتری لنفسه من مال ولده الصغیر أو استهلک مال ولده الصغیر، أو اغتصب حتی وجب علیه الضمان". (قاضي خان، الوصایا، فصل في تصرفات الوصي في مال الیتیم وتصرفات الوالد في مال ولده الصغیر،  ۳/ ۳۹۲) فقط واللہ اعلم
                                                  
عنوان: یوٹیوب پہ پیسہ کمانا
سوال: کوئی ویڈیو وغیرہ بناکر یوٹیوب پر اپ لوڈ کی جاتی ہے،  اور لوگ اس چینل کو فالو کرتے ہیں  یوٹیوب کی اپنی پالیسی ہے کہ اتنی تعداد مکمل ہوجائے تو اس شخص کورقم ملتی ہے تو کیا اس طرح کرنا جائز ہے یوٹیوب کے ذریعہ سے پیسے کمانا ؟
جواب: یو ٹیوب پر جو پیسہ کمایا جاتا ہے اس میں درحقیقت صارف اپنا مواد ویڈیو کی شکل میں بنا کر یوٹیوب کو دیتا ہے اور یوٹیوب کے صارفین اس مواد کو زیادہ دیکھتے ہیں، یا پسند کرتے ہیں تو اس پر یوٹیوب صارف کو طے شدہ رقم ادا کرتا ہے۔اس ادائیگی کے لیے وہ گوگل ایڈ سینس کا اکاؤنٹ استعمال کرتا ہے۔لہذا اپنی ویڈیوز کے ذریعے پیسے کمانے کے لیے ان شرائط کا لحاظ ضروری ہے:1-ویڈیوز میں کسی جان دار کی  تصویر نہ ہو۔2-ویڈیو میں کسی غیر شرعی اور ناجائز امر کی ترویج نہ   کی گئی ہو۔3- ویڈیو میں موسیقی نہ ہو۔4- پیسوں کی وصولی یا ادائیگی  کرنے مٰیں  کوئی سودی معاملہ  یا فاسد عقد نہ کرنا پڑتا ہو۔5-  جان دار کی تصاویر والے یا کسی طور پر بھی غیر شرعی اشتہارات اس چینل پر نہ چلتے ہوں۔اگر ان شرائط کا لحاظ رکھ کر چینل چلایا جاسکتاہے تو اس کی کمائی جائز ہوگی۔ ہماری معلومات کے مطابق یوٹیوب پر ایسا چینل چلانا موجودہ دور میں تقریباً ناممکن ہے، کیوں کہ اپنے تئیں اگر ان شرائط کا لحاظ رکھ بھی لیا جائے تو یوٹیوب انتظامیہ کی طرف سے چینل پر اپنی مرضی سے اشتہارات چلائے جاتے ہیں، جو مختلف ممالک اور علاقوں کے اعتبار سے تبدیل بھی ہوتے ہیں، جن میں بہت سے غیر شرعی امور پر مشتمل اشتہارات ہوتے ہیں، لہٰذا یوٹیوب پر چینل بناکر اس کے ذریعے کمانے سے اجتناب کیا جائے۔ فقط واللہ اعلم
                                                  
عنوان: شوہراورایک بیٹی کی موجودگی میں میراث میں بہن بھائی کا حصہ
سوال: کیا مرحومہ کی میراث میں مرحومہ کے بھائی بہن کو بھی حصہ ملے گا جب کہ مرحومہ کے والدین نے تقسیم کے وقت مرحومہ اور ان کے بھائی  بہن کے درمیان تقسیم کردی ہو اور یہ جائیداد مرحومہ کے حصہ میں آئی ہو اور مرحومہ کا شوہر اور ایک بیٹی حیات ہو؟
جواب: کسی شخص کے انتقال کے بعد اس کی ملکیتی جائیداد اس کا ترکہ ہوتا جو اس کے شرعی ورثہ  میں شرعی حصص کے مطابق تقسیم ہوتا ہے، لہذا صورتِ مسئولہ میں مرحومہ کو اس کے والدین کی طرف سے ملنے والی جائیداد اور اس کی اپنی ملکیتی جائیداد سب اسی کا ترکہ شمار ہوگا،  سب سے پہلے اگر  مرحومہ پر کوئی قرض ہو تو کل ترکہ میں سے اس کو ادا کرنے کے بعد، اگر اس نے کوئی جائز وصیت کی ہو تو ایک تہائی ترکہ میں سے اس کو نافذ کرنے کے بعد باقی کل ترکہ مرحومہ کے ورثہ میں تقسیم ہوگا۔اگر مرحومہ کے والدین حیات نہ ہوں تو ترکہ میں سے ایک چوتھائی (٪25)شوہر کو ملے گا، اور آدھا (٪50) بیٹی کو ملے گا، باقی مرحومہ کے بھائی بہن میں تقسیم ہوگا،(بھائی کو بہن کی بنسبت دگنا دیا جائے گا) یعنی مرحومہ کے بھائی بہن  مرحومہ کے وراث بننے کی وجہ سے حق دار ہوں گے۔فقط واللہ اعلم
                                                  
عنوان: بینک کی انوسٹمنٹ پر قائم کمپنی میں نوکری کرنا
سوال: میں نے یہ بات پڑھی ہے کہ  بینک میں ملازمت حرام ہے۔ میرا سوال یہ ہے کہ کیا ایسی کسی کمپنی میں کام کرنا صحیح ہے جو بینک کے لیے کام کرتی ہے  یا بینک کے پیسے پہ کام کر رہی ہے۔ ان کا کام کرنے کا طریقہ کار یہ ہے کہ ان لوگوں نے بینک سے معاہدہ کیا ہے کہ جب تک ان کو کوئی فائدہ نہیں ہو رہا تب تک بینک ملازمین کی تنخواہ دے گا اس کے بعد منافع میں سے حصہ بینک کو جائے گا۔
جواب: اگر مذکورہ کمپنی کا اصل کام حلال ہے، تو ایسی صورت میں ملازمین کی تنخواہ حلال شمار ہوگی، رہی بات مالکان اور بینک کے مابین معاہدے کی تو اس کی ذمہ داری ملازمین پر عائد نہیں ہوگی۔ فقط واللہ اعلم
                                                  
عنوان: تکافل کی اقسام
سوال: (Takaful Pension Plan ) (Takaful Education Plan ) ( EFU Takaful) یہ لینا ٹھیک ہے؟Takaful  کس ادارے سے لینا ٹھیک ہے؟
جواب: ہر قسم کے تکافل کے بارے میں  ہمارا مؤقف یہ ہے کہ شرعاً اس کی اجازت نہیں ہے۔  تفصیل کے لیے درج ذیل لنک ملاحظہ کیجیے:حمایہ تکافل کا شرعی حکمفقط واللہ اعلم
                                                  
عنوان: قرض کی واپسی میں نقد کے بدلہ عین دینے کا حکم
سوال: ایک بھائی نے دوسرے نسبی بھائی کو نقد قرض دیا، اب مقروض کی استطاعت نہیں کہ وہ نقد ادا کرسکے، وہ اپنے بھائی سے کہتا ہے  کہ میرا ٹائر کا کاروبار ہے، میں افغانستان سے ٹائربھیجوں گا، تم اسے اپنے لیے فروخت کرنا،  کیا اس طرح قرض وصول کرنا اور ٹائروں سے نفع حاصل کرنا قرض کے علاوہ شرعاً جائز ہے؟
جواب: صورتِ مسئولہ میں اگر مقروض کے پاس قرض کی واپسی کے لیے نقد رقم موجود نہیں اور وہ اس رقم کے بدلے میں دائن  پر ٹائر فروخت کر دیتا ہے تو اس طرح مقروض کا نقد رقم کے بدلہ میں ٹائر دینا درست ہو گا،  اس کے بعد اگر دائن ٹائر کو فروخت کر کے اس سے نفع کماتا ہے تو ایسا کرنا بھی درست ہو گا۔ فقط واللہ اعلم
                                                  
عنوان: گوگل پے ایپ (Google Pay App) اور فون پے ایپ(Phone Pay App) کے ذریعہ ٹرانزیکشن اور اس کے بدلہ کوپن کے ذریعہ ملنے والے پیسوں کا حکم
سوال: آج کل موبائل کےذریعہ ’’گوگل پے ایپ‘‘ اور ’’فون پے ایپ‘‘  کے ذریعہ ٹرانزیکشن کی  جاتی ہے، اس پر کبھی سکریچ کوپن دی جاتی ہے تواس کوپن کے ذریعہ جو روپیہ حاصل ہوتاہے، اس کا استعمال کرنا جائز ہے یا ناجائز؟
جواب: ہماری معلومات  کے مطابق گوگل پے ایپ (Google Pay App)  اورفون پے  ایپ (Phone Pay App) آن لائن پیسوں کی ادائیگی کی ایپ ہیں، اور یہ لوگوں کو پیسوں کی ادا ئیگی میں سہولت فراہم کرتی ہیں۔ ادائیگی کا طریقہ کار یہ ہوتا ہے کہ ایپ استعمال کرنے والا شخص اپنے ڈیبٹ کارڈ یا کریڈٹ کارڈ  یا بینک اکاؤنٹ نمبر گوگل پے کی ایپ  کو فراہم کرتا ہے اور گوگل پے ایپ اس شخص کے اکاؤنٹ یا کارڈ کو استعمال کر کے ادائیگی کرتی ہے۔ گوگل پے ایپ کریڈٹ کارڈ سے ادائیگی پر دو اعشاریہ نو فیصد چارجز لگائے جاتے ہیں اور ڈیبٹ کارڈ  اور بینک اکاؤنٹ سے ادائیگی میں کوئی چارجز نہیں لگائے جاتے۔ فون پے ایپ کی معلومات حاصل نہیں ہوسکیں۔مذکورہ تفصیل کے مطابق گوگل پے ایپ (Google Pay App) اور فون پے ایپ (Phone Pay App)،  اس ایپلی کیشن کو استعمال کرنے والے کی طرف سے  قیمت کے ادائیگی کے وکیل ہیں اور استعمال کرنے والوں کی رقوم ان کے پاس قرض نہیں ہوتیں، بلکہ یہ صرف رقوم کی منتقلی میں مدد کرتے ہیں۔ اس منتقلی میں سہولت فراہم کرنے کے ساتھ ساتھ  بعض مرتبہ جو اسکریچ کوپن کی صورت میں  انعام  دیتے ہیں وہ ان کی طرف سے ہبہ ہے جس کا استعمال جائز ہے۔  البتہ گوگل پے ایپ اور فون پے ایپ کے ذریعہ رقم کی  ادائیگی میں کریڈٹ کارڈ  کااستعمال جائز نہیں، کیوں کہ کریڈٹ کارڈ کے استعمال میں بینک سے یہ معاہدہ کیا جاتا ہے کہ بروقت ادائیگی نہ کرنے کی صورت میں سود ادا کروں گا، اور سود ادا کرنے کی طرح سود کا معاہدہ کرنا بھی حرام ہے۔الدر المختار وحاشية ابن عابدين (رد المحتار) (5/ 687):" (هي) لغةً: التفضل على الغير ولو غير مال. وشرعاً: (تمليك العين مجاناً) أي بلا عوض لا أن عدم العوض شرط فيه، وسببها إرادة الخير للواهب) دنيوي كعوض ومحبة وحسن ثناء، وأخروي". فقط واللہ اعلم
                                                  
عنوان: کرایہ پر ڈیکوریشن لے کر کرایہ ادا نہ کرنا
سوال: میت کی تدفین اور قل کے انتظامات کرنےوالے ٹینٹ سروس والوں کا بل نہ ادا کرنا دین اسلام میں کیسا فعل ہے؟
جواب: ڈیکوریشن کرائے پر حاصل کرنے کی صورت میں معاہدہ کے مطابق کرایہ ادا کرنا شرعاً  لازم ہے، اجرت کی ادائیگی میں ٹال مٹول جائز نہیں۔ فقط واللہ اعلم
                                                  
عنوان: جی پی فنڈ پر ملنے والے منافع کا کیا حکم ہے؟
سوال: حکومت کی طرف سے سرکاری ملازمین کو جی پی فنڈ پر سود ملتاہے،  کیا یہ لینا درست ہے یا نہیں؟
جواب: سرکاری و نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فیصد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں، ذیل میں وہ صورتیں، ان میں ملنے والے اضافے کا حکم بیان کیا جاتاہے: پراویڈنٹ فنڈ کی رائج صورتیں:1۔ بعض کمپنیز اپنے ہر ملازم کو جبراً اس فنڈ کا حصہ بناتی ہیں اور ملازم کو عدمِ شمولیت کا اختیار نہیں دیتیں، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض کمپنیز کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ کمپنی اپنے ملازمین کو اختیار دیتی ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور کمپنی ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتی رہتی ہے۔3۔ بعض کمپنیز ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتی ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ احتیاطاً یہ اضافہ نہ لیا جائے تو بہترہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاًجائز نہیں ہوتا ۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا . فقط واللہ اعلم
                                                  
عنوان: موٹر سائیکل فروخت کرنے کی ایک اسکیم
سوال: ایک کمپنی 2160 کی موٹرسائیکل بک کرتی ہے اور چالیس دن بعد ساتھ شوروم سے کہتے ہیں: چابی لاؤ، پھر چابی دے کر 2 ہزار سے 4 ہزار  تک منافع دیتی ہے. یہ جائز ہے یا نہیں؟
جواب: سوال میں ذکر کردہ موٹر سائیکل فروخت کرنے کا معاملہ کے جائز ہونے کے لیے درج ذیل شرائط کا پایا جانا ضروری ہے:1۔۔ مذکورہ معاملہ محض منافع کے حصول اور کاروبار کے لیے نہ کیا جائے، بلکہ حقیقتاً موٹر سائیکل خریدنا ہی مقصود ہو،  لہذا اگر  باقاعدہ موٹرسائیکل کی خریداری مقصود نہ ہو اور مذکورہ بیع  کو باقاعدہ کاروبار کی شکل میں اس لیے کیا جائے؛  تاکہ  فروخت کرنے والا اس بیع کے نام پر لوگوں سے   رقم وصول کرے  ، اور  خریدار کا مقصود بھی اس رقم کے بدلے منافع کمانا ہوتو یہ جائز نہ ہوگا؛  یہ  گویا قرض پر نفع کی صورت ہے کہ  خریدار  ابتداءً قرض دے کر اس پر منافع وصول کررہا ہے۔2۔۔ مذکورہ معاملہ کے معاہدہ میں یہ شرط داخل نہ ہو کہ ایک ماہ یا  چالیس دن بعد خریدار چاہے تو  موٹر سائیکل لے لے یا اضافی رقم وصول کرلے، بلکہ مطلق موٹر سائیکل فروخت کرنے کا معاہدہ ہو؛ اگر مذکورہ معاملہ کے معاہدے میں شروع ہی سے یہ شرط داخل ہوکہ ایک ماہ بعدخریدار کواختیار ہوگاکہ چاہے توموٹرسائیکل لے لے یااضافی رقم وصول کرلے تو یہ معاہدہ ابتدا ہی س فاسد ہے، اورایسے معاہدے کے تحت موٹرسائیکل لینابھی جائز نہیں ہوگا۔3۔۔ بقایا رقم کی ادائیگی کے بعد خریدار موٹر سائیکل پر قبضہ بھی کرلے، اگر خریدار وقتِ مقررہ  پر  فروخت کرنے والے سےموٹرسائیکل  لے کر  اس پر قبضہ حاصل نہ کرے   اورموٹر سائیکل پر قبضہ  کیے بغیر اسے فروخت کرنے والےکو  واپس فروخت کردے تو یہ  بھی جائز نہیں ہے۔4۔۔  بقایا رقم کی ادائیگی کی مدت پوری ہونے کے بعد خریدار پہلے اپنی موٹر سائیکل کی بقایا رقم ادا کرے؛  تاکہ ایک معاملہ مکمل ہوجائے اور اس کے بعد پھر اس  موٹر سائیکل پر قبضہ کرکے  جس کو چاہے موٹر سائیکل فروخت کردے۔5۔۔  موٹر سائیکل کے تمام اوصاف کمپنی کا نام ،  ماڈل، کلر،وغیرہ کی عقد کے وقت ہی تعیین کرلی جائے۔اگر مذکورہ تمام شرائط پائی جائیں تو اس طرح کی خریدو فروخت کا معاملہ کرنا شرعاً جائز ہے، اگر ان میں سے کوئی شرط بھی نہ پائی جائے تو پھر یہ معاملہ درست نہ ہوگا۔"الجامع الصغير" میں ہے:   "كل قرض جر منفعة فهو رباً.(الجامع الصغیر للسیوطی، ص:395، برقم :9728، ط: دارالکتب العلمیہ، بیروت)"تبیین  الحقائق " میں ہے :"قال - رحمه الله -: (لا بيع المنقول) أي لايجوز بيع المنقول قبل القبض؛ لما روينا، ولقوله عليه الصلاة والسلام : «إذا ابتعت طعاماً فلاتبعه حتى تستوفيه». رواه مسلم وأحمد. ؛ ولأن فيه غرر انفساخ العقد على اعتبار الهلاك قبل القبض؛ لأنه إذا هلك المبيع قبل القبض ينفسخ العقد، فيتبين أنه باع ما لايملك، والغرر حرام؛ لما روينا". (4/ 80،  کتاب البیوع، ط: المطبعة الكبرى الأميرية - بولاق، القاهرة)"العنایہ " میں ہے: "والكراهة، إما؛ لأنه احتيال لسقوط الربا، فيصير كبيع العينة في أخذ الزيادة بالحيلة، وإما؛ لأنه يفضي إلى أن يألف الناس فيستعملوا ذلك فيما لايجوز".(العنایة شرح الهدایة، (7/ 148)، کتاب الصرف، ط: دارالفکر)"الأشباہ والنظائر " میں  ہے:"القاعدة الثانية: الأمور بمقاصدها، كما علمت في التروك. وذكر قاضي خان في فتاواه: إن بيع العصير ممن يتخذه خمراً، إن قصد به التجارة فلايحرم، وإن قصد به لأجل التخمير حرم، وكذا غرس الكرم على هذا. (انتهى) .وعلى هذا عصير العنب بقصد الخلية أو الخمرية، والهجر فوق ثلاث دائر مع القصد، فإن قصد هجر المسلم حرم وإلا لا".  (الأشباه والنظائر لابن نجیم(ص: 23)، الفن الأول: القواعد الکلیة، ط: دار الكتب العلمیة، بیروت – لبنان)فقط واللہ اعلم
                                                  
عنوان: چار بیٹیوں، بیوہ، والدہ اور ایک بھائی میں تقسیمِ میراث
سوال: میری چار بیٹیاں ہیں اور بیٹا نہیں ہے۔ بیوی اور والدہ حیات ہیں اور ایک بھائی بھی ہے. سوال یہ ہے کہ میری وراثت میرے مرنے کے بعد کیسے تقسیم ہوگی؟
جواب: صورتِ مسئولہ میں  اگر  سائل کی وفات کے وقت بھی یہی ورثہ  ہوں تو  ترکہ کی تقسیم کا شرعی طریقہ کار یہ ہوگا  کہ سب سے پہلے مرحوم کی کل جائے داد  منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائے داد  منقولہ و غیر منقولہ کو 24 حصوں میں تقسیم کر کے اس میں سے 3 حصے (یعنی 12اعشاریہ 5 فیصد) مرحوم کی  بیوہ کو، 4،4 حصے (یعنی 16اعشاریہ 66 فیصد) مرحوم کی ہر بیٹی کو، 4 حصے (یعنی 16 اعشاریہ 66 فیصد) مرحوم کی والدہ کو  اور 1 حصہ (یعنی 4اعشاریہ 16 فیصد ) مرحوم کے بھائی  کو ملے گا۔اگر سائل کی زندگی میں مذکورہ افراد میں سے کسی کا انتقال ہوگیا تو سائل کی وفات کے وقت ترکے کی تقسیم مختلف ہوگی. فقط واللہ اعلم
                                                  
عنوان: ایزی پیسہ کے فری منٹس
سوال: موبائل  کمپنیاں جیسے Telenor, Zong اور Mobilink وغیرہ اپنے صارفین کےلیے  ایزی پیسہ, زونگ پے اور جازکیش کے نام سے اکاؤنٹ کھولتی ہیں ان اکاؤنٹ میں ایک خاص رقم رکھنے پر صارفین کو فری منٹ, میسج یا MBs روزانہ 24 گھنٹے کے لیے اس شرط پر دیتی ہیں کہ صارف اپنے اکاؤنٹ کا مہینے میں کم از کم ایک باراستعمال کرےگا . صارف اس اکاؤنٹ سے اپنی کمپنی کے دوسرے اکاؤنٹ میں مفت جب کہ دوسری موبائل کمپنی کے اکاؤنٹ ، بینک یا کسی شخص کے شناختی کارڈ نمبر پر رقم کی ایک خاص شرح پر کٹوتی پر رقم بھیج سکتا ہے. صارف اپنے اکاؤنٹ سے کسی بھی کمپنی کے نمبر پر بغیر کٹوتی کے ایزی لوڈ کر سکتا ہے. صارف جب چاہے اپنے اکاؤنٹ سے اپنی رقم ایک خاص شرح کٹوتی سے نکال سکتا ہے. پوچھنا یہ ہے کہ شریعت اسلامی کے مطابق ان منٹوں, میسج وغیرہ کا استعمال ٹھیک ہے یا نہیں؟ یا رقم بھیجنے یا وصول کرنے کے لیے  اس اکاؤنٹ کااستعمال جائز یا نہیں؟ کیوں کہ کسی بھی شہر میں پیسے بھیجنے یا وہاں سے پیسے منگوانے پر بینک بھی ایک خاص شرح سے رقم کاٹتے ہیں؟
جواب: اکاؤنٹ ہولڈر  جو مخصوص رقم کمپنی میں جمع کراتا ہے، یہ درحقیقت قرض ہے، اور قرض دینا فی نفسہ جائز ہے، لیکن کمپنی اس مخصوص رقم(قرض) جمع کرانے کی شرط پر اکاؤنٹ ہولڈر کو یومیہ فری منٹس اور میسیجز وغیرہ کی سہولت فراہم کرتی ہے، یہ قرض پر مشروط منافع ہے یہ  شرعاً ناجائز ہے؛  اس لیے کہ قرض پر شرط لگا کر نفع اٹھانے کو نبی کریم ﷺ نے سود قرار دیا ہے۔ (مصنف بن أبی شیبہ، رقم: ۲۰۶۹۰) اگر اکاؤنٹ کھلوانے میں یہ نفع  ملنے کی شرط نہ ہو، اور  ایزی پیسہ اور موبی کیش سے مقصود فقط رقم کی منتقلی ہوتواس حد تک اس اکاؤنٹ کااستعمال درست ہوگا (جو عموماً نہیں ہوتا) ایسی صورت میں رقم منتقلی پر اگر کمپنی صارف سے کچھ رقم (بطور سروس چارجز) وصول کرتی ہے تو یہ بھی درست ہے۔فتاوی شامی میں ہے:" وفي الأشباه: کلّ قرضٍ جرّ نفعاً فهو حرام". ( ج: ۵، ص: ۱۶۶، ط: سعید)فقط واللہ اعلم
                                                  
عنوان: خریدارکی کمائی مکمل حرام ہے،تو اس کےہاتھ سودا بیچنا
سوال: اگر یہ معلوم ہو جائے کہ خریدار کی کمائی مکمل حرام ہے،تو کیا اس کےہاتھ سودا بیچنا جائزہے  یا نہیں؟باحوالہ جواب عنایت فرمائیں!
جواب: حرام مال دو طرح کا ہے:1-اگر یہ چوری یا غصب کیا ہو اور اس کو یقین ہو کہ یہ   چھینا ہوا مال ہے  تو چوری کامال جتنے ہاتھوں میں چلاجائے وہ حرام ہی رہتا ہے، اس لیے چوری کے مال  کے بدلے فروخت کرنا  جائز نہیں ہے. 2-  اگر یہ  کسی ناجائز کام کی اجرت ہے تو اس صورت میں بہتر تو یہی ہے کہ جب یقینی علم ہے تو اس کو نہ بیچے، لیکن اگر بیچ دیا تو  راجح قول کے مطابق  اس مال سے قیمت وصول کرنے کی گنجائش  ہوگی، گو ایک گونہ کراہت  ہوگی. السنن الکبری میں ہے: " عن شرحبيل مولى الأنصار عن أبي هريرة عن النبي صلى الله عليه وسلم أنه قال: "من اشترى سرقةً وهو يعلم أنها سرقة فقد أشرك في عارها وإثمها". (السنن الكبرى للبيهقي (5/ 548) کتاب البیوع، باب كراهية مبايعة من أكثر ماله من الربا أو ثمن المحرم، ط: دار الكتب العلمية، بيروت – لبنان)         فتاوی شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه". (5/99،مَطْلَبٌ فِيمَنْ وَرِثَ مَالًا حَرَامًا، ط: سعید)       وفیه أیضاً:"وفيه: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه. (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه". (5/ 98، کتاب البیوع،باب البیع الفاسد ، مطلب الحرمۃ تتعدد، ط: سعید) (قوله: اکتسب حراماً الخ)توضیح المسألة ما في التتارخانیة حیث قال: رجل اکتسب مالاً من حرام ثم اشتری فهذا علی خمسة أوجه، إما إن دفع تلك الدراهم إلی البائع أولاً ثم اشتری منه بها أو اشتری قبل الدفع بها ودفعها، أو اشتری قبل الدفع بها ودفع غیرها، أو اشتری مطلقاً ودفع تلك الدراهم، أو اشتری بدراهم أخر ودفع تلك الدراهم، قال أبونصر: یطیب له ولایجب علیه أن یتصدق إلا في الوجه الأول … وقال الکرخي في الوجه الأول والثاني لایطیب، وفي الثلاث الأخیرة یطیب، وقال أبوبکر: لایطیب في الکل.  لکن الفتوی الآن علی قول الکرخی دفعاً للحرج عن الناس".
(ردالمحتار ۴:۲۴۴ مطلب إذا اکتسب حراماً ثم اشتری فهو علی خمسة أوجه)فقط واللہ اعلم
                                                  
عنوان: تقسیم میراث کی ایک صورت کا حکم
سوال: 1. والد کا مکان والد کے انتقال کے بعد کل 11 اولاد 5 بہنیں اور چھ بھائی اور والدہ اپنی رضا مندی سے اپنا حصہ دو چھوٹے بھائیوں کو دیتے ہیں, بعد ازاں اس مکان کا ایک حصہ دو چھوٹے بھائیوں کے علاوہ دوسرا بھائی دس لاکھ میں خرید لیتا ہے، اس رقم سے بڑے بھائی دو چھوٹے بھائیوں کے لیے ایک فلیٹ نو لاکھ کا خرید لیتے ہیں جب کہ ایک لاکھ اپنے پاس امانت رکھ لیتے ہیں. اور والد کے مکان کا دوسرا حصہ ایک دوسرا بھائی دو لاکھ کا خرید لیتا ہے جس میں سے لاکھ بڑے بھائی کو دیتا ہے اور لاکھ بقایا ہیں. سوال یہ ہے کہ میراث پر قبضہ سے پہلے وارثوں کا اپنے چھوٹے بھائیوں کو ھبہ کرنا درست ہو گیا؟اگرنہیں تو اب تقسیمِ  میراث کی کیا صورت ہوگی؟2. فلیٹ میں دو چھوٹے بھائی رہ رہے ہیں ان کا اس میں رہنا درست ہے؟سب بہن بھائی فلیٹ کو بیچے بغیر چھوٹے بھائیوں کو دینا چاہیں تو اس کی کیا صورت ہوگی؟3. اور کیش رقم جو تین لاکھ (ایک لاکھ نہیں ملا)اس کا کیا ہوگا سب رضا مندی سے بھائیوں کو دے سکتے ہیں یا پہلے قبضہ کرنا ہوگا؟
جواب: واضح رہے کہ  میراث  میں      قابلِ  تقسیم  چیز کو قبضہ کیے بغیر  کسی  وارث کا اپنا حصہ  دوسرے  کو دینے سے شرعاً ہبہ (گفٹ) نافذنہیں ہوتا ۔  صورتِ مسئولہ میں  سب  ورثاء نے  تقسیم اور قبضہ سے پہلے اپنا اپنا حصہ مشترکہ طور پر  دو چھوٹے بھائیوں کوہبہ کیاہے ؛ لیکن یہ ہبہ شرعی اصول اور ضابطہ کے مطابق نہیں ہوا ، کیوں کہ  اگر کوئی وارث وراثت سے حصہ نہ لینا چاہے اور متروکہ جائیداد وغیرہ قابل تقسیم ہو تو اس کا صحیح طریقہ یہ ہے کہ پہلے جائیداد کی تقسیم ہو اور ہر وارث اپنے حصہ پر قابض ہوجائے ، پھر جو وارث کسی کو اپنا کل یا بعض حصہ دینا چاہے دے دے ،  اسی طرح اگر کوئی وارث دولوگوں کو اپنا حصہ دینا چاہے اور اس کا حصہ بھی قابلِ  تقسیم ہو تو ہر ایک کو اس کا حصہ متعین کرکے الگ الگ دے ، مشترکہ طور پر نہ دے اور صورتِ  مسئولہ میں بہ ظاہر دونوں میں سے کسی بات پر عمل نہیں ہوا. لہذا     اس مکان کی پہلے  قیمت لگائی جائے اور  تمام  ورثا کو اس کی قیمت دے دی جائے یا   اس کے حساب سے حصہ مکمل قبضہ میں دے دیا جائے، پھر وہ اپنی مرضی سے جتنا چاہیں  اور جس کو چاہیں دے سکتے ہیں، مکان بیچنا ضروری نہیں۔"وهبة حصة من العین لوارث أو لغیره تصح فیما لایحتمل القسمة، ولاتصح فیما یحتملها، قنیة في باب هبة الدین من کتاب الهبة". (واقعات المفتین، ص: ۱۱۰، ط: مصر)"وشرائط صحتها في الموهوب أن یکون مقبوضاً غیر مشاع..." الخ(االدر المختار مع رد المحتار، کتاب الهبة، ۸: ۴۸۹، ط: مکتبة زکریا دیوبند)" لو قال الوارث: ترکت حقي لم یبطل حقه؛ إذ الملک لایبطل بالترک". (الأشباه والنظائر ۲؍۱۶۰ کراچی)(۲)  دونوں چھوٹے بھائی اگر سب کی اجازت سے اس مکان میں رہ رہے ہیں تو ان کا رہنا وہاں درست ہے ، نیز اگر سب بہن بھائی فلیٹ کو بیچے بغیر چھوٹے بھائیوں کو دینا چاہیں  تو اگر مکان قابلِ تقسیم  نہیں ہے تو حصوں کے تعین کے بعد چھوٹے بھائیوں کو دینا درست ہو گا۔(۳) کیش رقم بھی حصوں کے تناسب سےسب کو دی جائے گی اس کے بعد وہ  بھائیوں کو دے سکتے ہیں۔ورثاء میں اگر یہی مذکورہ  افراد   یعنی مرحوم کی بیوہ ، چھ بیٹے اور پانچ بیٹیاں ہیں تو     اگر  کوئی مرحوم والد کے ذمہ  قرضہ ہو اس کو ادا کرنے کے بعد  کوئی جائز وصیت ہو اس کو ترکہ کے ایک تہائی سے مکمل کرنے کے بعد    بقیہ ترکہ کو ۱۳۶ حصوں میں تقسیم کرکے مرحوم کی بیوہ کو ۱۷ حصے  ، ہر بیٹے کو ۱۴ حصے اور ہر بیٹی کو ۷ حصے ملیں گے۔یعنی فیصد کے اعتبار سے بیوہ کو 12.5 فیصد، ہر بیٹے کو  10.29 فیصد  اور بیٹی کو 5.14 فیصد  ملے گا۔ فقط واللہ اعلم
                                                  
عنوان: عورت پر تہمت لگانے کی سزا
سوال: ایک عاقل بالغ شخص جس کی عمر تقریبا 90 سال ہے، اس نےایک عورت جس کی عمرتقریبا 50 سال ہے اس پر یہ الزام لگایا ہے کہ صبح کی نماز کے وقت اس عورت کے گھر کی جالی کے دروازے سے ایک شخص کو گلی میں نکلتے دیکھا اور جب میں نے اس سے پوچھا کہ یہاں کیا کر رہے ہو،تو اس نے کوئی معقول جواب نہیں دیا اور ٹال مٹول کرنے لگا ۔ اس واقعہ کے بعد الزام لگانے والے نے یہ بات پورے خاندان میں پھیلا دی، نیز اس عورت کا خاوند بیرون ملک تھا اس کو بھی بتایا اور خاوند واپس آیا تو الزام لگانے والا کوئی گواہ نہ لا سکا اورنہ  کسی نے اقرار کیا ہے۔ جرگہ میں عورت نے اس بات سے کہ کوئی غیر محرم اس گھر آیا تھا صاف انکار کر دیا اور کہا کہ یہ مجھ پر تہمت ہے اور پرانی دشمنی بھی بتلائی۔اس بارے میں  شریعت کی روشنی میں راہ نمائی فرمائیں۔
جواب: بغیر ثبوت شرعی کی کسی مسلمان مرد یا عورت پربدکاری یا ناجائز تعلق  کی تہمت لگاناحرام اور گناہ کبیرہ ہے، اور عورت پاک دامن ہو تو اس  پر تہمت کا گناہ عام شخص پر تہمت سے بھی سخت ہے، اگر کوئی شخص کسی پر زنا کی تہمت لگاتاہے تواسلامی حکومت میں  ایسے شخص سے اس کے دعوی پر گواہ طلب کیے جائیں گے، اگر وہ گواہ پیش نہ کرسکے تواسے حدقذف لگائی جائے گی.واضح رہے کہ سزا نافذ کرنے کااختیار عام افراد کو حاصل نہیں، بلکہ اسلامی حکومت اس کی مجاز ہے۔ جہاں اسلامی حکومت اور شرعی سزائیں نافذ نہ ہوں تو ایسے شخص سے توبہ کروائی جائے اور اس نے جس شخص پر تہمت لگائی ہے اس سے معافی طلب کرے۔نیز اگر  شرعی  سزائیں نافذ نہ ہوں تو عدالت  ایسے شخص کو تعزیری سزا بھی جاری کر سکتی ہے؛ تاکہ آئندہ ایسی غلطی کا ارتکاب نہ ہو۔(ہدایہ،کتاب الحدود،2/م529 مکتبہ شرکت علمیہ-فتاوی حقانیہ 5/162)فقط واللہ اعلم
                                                  
عنوان: حرام آمدن والے کا ہدیہ قبول کرنے کا حکم
سوال: ایک صاحب مسلمان ہیں، ان کی امریکہ میں جنرل آیٹم کی دکان ہے جس میں دیگر حلال اشیاء کے ساتھ شراب بھی فروخت ہوتی ہے۔ غیر مسلم ملک میں دکان ہونے کی وجہ سے حلال اشیاء کی بنسبت شراب زیادہ فروخت ہوتی ہے، تقریباً 80 فیصد دکان میں شراب کے ذریعہ آمدنی ہوتی ہے۔ سوال یہ ہے کے ایسے شخص کے ساتھ معاملات کرنا کیسا ہے یعنی ان کے بچوں کو قرآن پڑھا کر وظیفہ لینا یا ان کے تحائف  قبول کرنا وغیرہ؟ بحوالہ جواب عنایت فرمائیں۔
جواب: اس صورت میں چوں کہ ان کی غالب آمدنی حرام ہے؛ لہذا  ان سے ہدیہ لینا درست نہیں ۔البتہ ان کو کوئی چیز فروخت کی جائے یا ان کا کوئی کام کرکے  پیسے لیے جائیں تو معاوضہ یا اجرت لینے کی اجازت ہے۔"قوله: اکتسب حرامًا، توضیح المسألة ما في التاتارخانیة حیث قال: رجل اکتسب مالًا من حرام … ثم اشتریٰ منہ بها أو اشتریٰ قبل الدفع بها ودفعها … أو اشتریٰ مطلقًا ودفع تلک الدراهم، قال الکرخي في الوجه الأول والثاني: لایطیب، وفي الثلاث الأخیرة یطیب. وقال أبوبکر: لایطیب في الکل، لکن الفتویٰ الآن علی قول الکرخي دفعاً للحرج عن الناس". (الدر المختار مع الشامي ۷؍۴۹۰ )فقط واللہ اعلم
                                                  
عنوان: تین دن تاخیر سے آنے پر کیا ایک دن کی تنخواہ کاٹنا جائزہے؟
سوال: میں جس کمپنی میں نوکری کرتا ہوں، وہاں کا اصول یہ ہے کہ تین دن تاخیر سے آنے پر ایک دن کی مکمل تنخواہ کاٹ لی جاتی ہے، مسئلہ یہ ہے کہ میں ایئر پورٹ سے کیماڑی ملازمت کے سلسلہ میں جاتا ہوں، وہاں پہنچنے میں عموماً  ایک دو منٹ تاخیر ہوجاتی ہے، جس کی وجہ سے کافی تنخواہ کٹ جاتی ہے، اور میرا گزارا کرنا مشکل ہوجاتا ہے،  چاہے ٹریفک ہو یا کچھ بھی ہو کمپنی اسے تسلیم نہیں کرتی،  کمپنی کو کم از کم 20 سے 25 منٹ کی چھوٹ تو دینی چاہیے نا پھر چاہے کاٹ لے، آپ شریعت کی روشنی میں راہ نمائی فرمائیں۔
جواب: شریعتِ  مطہرہ نے ملازم کو ملازمت کے اوقات کی مکمل پاس داری کا پابند کیا ہے، پس اگر ملازم اوقاتِ کار کی پابندی نہیں کرتا، تاخیر سے آتا ہے،  یا کام کے اوقات میں غائب ہوجاتا ہے تو  جتنا وقت وہ غائب ہو  اتنے وقت کی تنخواہ لینے کا وہ شرعاً مجاز نہیں ہوتا، لہذا صورتِ  مسئولہ میں کمپنی اور ملازم کے درمیان اگر پہلے سے ایسا کوئی معاہدہ نہیں ہوا کہ تین دن تاخیر سے آنے پر ایک دن کی تنخواہ کاٹی جائے گی تو کمپنی ملازم کی تنخواہ سے صرف اتنے وقت کی کٹوتی کرنے کی شرعاً  مجاز ہے جتنے وقت ملازم تاخیر سے آئے یا ڈیوٹی کے اوقات سے غائب رہے، تین دن تاخیر سے آنے پر مکمل ایک دن کی تنخواہ کاٹنا شرعاً جائز نہیں۔ فقط واللہ اعلم
                                                  
عنوان: تحکیم (حکم یا ثالث بننے) کی اجرت کا حکم
سوال: کیا دو فریقوں کے مابین کسی تنازعہ کا فیصلہ کرنے پر ثالث یا کسی گاؤں کا علاقائی قاضی /مفتی اجرت طلب کرسکتا ہے؟ یا اس کو اجرت دینا جائز ہے؟
جواب: دو فریقوں کے درمیان کسی تنازعہ کا فیصلہ کرنے کو تحکیم کہتے ہیں، اور فیصلہ کرنے والے کو ثالث یا حکم کہتے ہیں، تحکیم بھی ایک قسم کی قضا ہونے کی وجہ سے طاعت (نیکی) ہے، متقدمینِ احناف نے کسی بھی طاعت پر اجرت لینے کو ناجائز قرار دیا ہے، البتہ متأخرینِ احناف نے ضرورت کی وجہ سے کچھ چیزوں کا استثنا کیا ہے جس میں سے قضا بھی ہے، چنانچہ قضا کی طرح تحکیم پر بھی اجرت لینا جائز ہے، بشرطیکہ حکم/ثالث میں فیصلہ کرنے کی مطلوبہ اہلیت موجود ہو، کیوں کہ اہلیت نہ ہونے کی صورت میں ثالث بننا ہی جائز نہیں ہوگا چہ جائے کہ  اس پر اجرت لینا،  اگر ثالث/حکم کے لیے  حکومت یا عوام کی طرف سے مستقل اجرت مقرر ہے تو پھر فیصلہ کروانے والے فریقوں سے الگ سے اجرت طلب کرنا  یا لیناجائز نہیں ہوگا، البتہ اگر باقاعدہ  اجرت مقرر نہ ہو تو پھر فیصلہ کروانے والے فریقوں سے اجرت طلب کرنا جائز ہوگا، لیکن اس بات کا خیال رہے کہ ایک تو اجرت اپنی  اور اپنے اہل و عیال کی معاشی ضرورت کے بقدر ہی وصول کرے، لوگوں کی ضرورت اور مجبوری  سے فائدہ اٹھاتے ہوئے بہت زیادہ اجرت وصول نہ کرے، اور دوسرا اس بات کا خیال رکھے کہ یہ اجرت رشوت نہ بن جائے، مثلاً دونوں فریقوں سے برابر سرابر اجرت ہی وصول کرے، کسی سے کم اور کسی سے زیادہ وصول نہ کرے،اسی طرح فیصلہ کروانے والوں کو اجرتِ  مثل کے علاوہ مزید تکلفات مثلاً  ھدایا یا پرتکلف ضیافتوں پر مجبور نہ کرے۔ بلکہ اگر کوئی فریق خود سے بھی ھدیہ دینے کی کوشش کرے تو اس کا ھدیہ قبول نہ کرے. عمدة القاري شرح صحيح البخاري (11/ 186): "للعامل أن يأخذ من عرض المال الذي يعمل فيه قدر عمالته إذا لم يكن فوقه إمام يقطع له أجرة معلومة، وكل من يتولى عملاً من أعمال المسلمين يعطي له شيء من بيت المال؛ لأنه يحتاج إلى كفايته وكفاية عياله، لأنه إن لم يعط له شيء لايرضى أن يعمل شيئاً فتضيع أحوال المسلمين. وعن ذلك قال أصحابنا: ولا بأس برزق القاضي، وكان شريح، رضي الله تعالى عنه، يأخذ على القضاء. ذكره البخاري في: باب رزق الحكام والعاملين عليها، ثم القاضي إن كان فقيراً فالأفضل بل الواجب أخذ كفايته من بيت المال، وإن كان غنياً فالأفضل الامتناع، رفقاً ببيت المال. وقيل: الأخذ هو الأصح صيانةً للقضاء عن الهوان، لأنه إذا لم يأخذ لم يلتفت إلى أمور القضاء كما ينبغي لاعتماده على غناه، فإذا أخذ يلزمه حينئذ إقامة أمور القضاء". عمدة القاري شرح صحيح البخاري (24/ 242):" (باب رزق الحكام والعاملين عليها)أي: هذا باب فيه بيان رزق الحكام بضم الحاء وتشديد الكاف جمع حاكم والعاملين جمع عامل وهو الذي يتولى أمرا من أعمال المسلمين كالولاة وجباة الفيء وعمال الصدقات ونحوهم، وفي بعض النسخ: باب رزق الحاكم، وفي بعضها: باب رزق القاضي، والرزق ما يرتبه الإمام من بيت المال لمن يقوم بمصالح المسلمين. قوله: عليها، قال بعضهم: أي على الحكومات. قلت: الصواب أن يقال: على الصدقات، بقرينة ذكر الرزق والعاملين. وكان شريح القاضي يأخذ على القضاء أجرا. شريح هو ابن الحارث بن قيس النخعي الكوفي قاضي الكوفة، ولاه عمر، رضي الله تعالى عنه، ثم قضى من بعده بالكوفة دهراً طويلاً، ثقة مخضرم أدرك الجاهلية والإسلام، ويقال: إن له صحبة، مات قبل الثمانين وقد جاوز المائة. قوله: أجراً أي: أجرة، وفي التلويح: هذا التعليق ضعيف، وهو يرد على من قال: التعليق المجزوم به عند البخاري صحيح. قلت: رواه عبد الرزاق وسعيد بن منصور من طريق مجالد عن الشعبي بلفظ: كان مسروق لايأخذ على القضاء أجراً، وكان شريح يأخذ، وروى ابن أبي شيبة عن الفضل بن دكين عن الحسن بن صالح عن ابن أبي ليلى قال: بلغنا أو قال: بلغني أن علياً رضي الله تعالى عنه، رزق شريحاً خمسمائة. قلت: هذا يؤيد قول من قال: التعليق المذكور ضعيف، لأن القاضي إذا كان له شيء من بيت المال ليس له أن يأخذ شيئاً من الأجرة. وقال الطبري: ذهب الجمهور إلى جواز أخذ القاضي الأجرة على الحكم؛ لكونه يشغله الحكم عن القيام بمصالحه. غير أن طائفة من السلف كرهت ذلك ولم يحرموه مع ذلك، وقال أبو علي الكرابيسي: لا بأس للقاضي أن يأخذ الرزق على القضاء عند أهل العلم قاطبةً من الصحابة ومن بعدهم، وهو قول فقهاء الأمصار، ولا أعلم بينهم اختلافاً، وقد كره ذلك قوم منهم مسروق، ولا أعلم أحداً منهم حرمه. وقال صاحب الهداية: ثم إن القاضي إذا كان فقيراً فالأفضل بل الواجب أخذ كفايته، وإن كان غنياً فالأفضل الامتناع عن أخذ الرزق من بيت المال رفقاً ببيت المال. وقيل: الأخذ هو الأصح صيانةً للقضاء عن الهوان ونظراً لمن يولى بعده من المحتاجين ويأخذ بقدر الكفاية له ولعياله". لسان الحكام (ص: 219):" قَالَ جلال الدّين أَبُو المحامد حَامِد بن مُحَمَّد رَحمَه الله تَعَالَى فِي كتاب السجلات: يجوز للْقَاضِي أَخذ الْأُجْرَة على كتبه السجلات والمحاضر وَغَيرهَا من الوثائق بِمِقْدَار أُجْرَة الْمثل؛ وَذَلِكَ لِأَن القَاضِي إِنَّمَا يجب عَلَيْهِ الْقَضَاء وإيصال الْحق إِلَى مُسْتَحقّه فَحسب أما الْكِتَابَة فَزِيَادَة عمل يعمله للمقضى لَهُ، وعَلى هَذَا قَالُوا: لَا بَأْس للمفتي أَن يَأْخُذ شَيْئاً على كِتَابَة جَوَاب الْفَتْوَى، وَذَلِكَ لِأَن الْوَاجِب على الْمُفْتى الْجَواب بِاللِّسَانِ دون الْكِتَابَة بالبنان، وَمَعَ هَذَا الْكَفّ عَن ذَلِك أولى احْتِرَازًا من القيل والقال وصيانةً لماء الْوَجْه عَن الابتذال". البحر الرائق شرح كنز الدقائق ومنحة الخالق وتكملة الطوري (8/ 237):" قال: - رحمه الله - (ورزق القاضي) يعني وحل رزق القاضي من بيت المال لأن بيت المال أعد لمصالح المسلمين ورزق القاضي منهم؛ لأنه حبس نفسه لنفع المسلمين «وفرض النبي  صلى الله عليه وسلم لعلي لما بعثه إلى اليمن»، وكذا الخلفاء من بعده هذا إذا كان بيت المال جمع من حل فإن جمع من حرام وباطل لم يحل؛ لأنه مال الغير يجب رده على أربابه ثم إذا كان القاضي محتاجاً فله أن يأخذ ليتوصل إلى إقامة حقوق المسلمين؛ لأنه لو اشتغل بالكسب لما تفرغ لذلك وإن كان غنياً فله أن يأخذ أيضاً وهو الأصح، لما ذكرنا من العلة ونظراً لمن يأتي بعده من المحتاجين ولأن رزق القاضي إذا قطع في زمان يقطع الولادة بعد ذلك لمن يتولى بعده هذا إذا أعطوه من غير شرط فلو أعطاه بالشرط كان معاقدة وإجارة لايحل أخذه لأن القضاء طاعة فلايجوز أخذ الأجر عليه كسائر الطاعات اهـ.ولك أن تقول: يجوز أخذ الأجرة عليه كما قالوا: الفتوى على جواز أخذ أجرة على تعليم القرآن وغيره كما تقدم في كتاب الإجارة، ولايقال: هذا مكرر مع قول المؤلف: وكفاية القضاة في باب الجزية؛ لأنا نقول: ذلك باعتبار ما يجوز للإمام دفعه، وهذا باعتبار ما يجوز للقاضي تناوله، فلا تكرار، قال الشارح: وتسميته رزقاً يدل على أنه يأخذ منه مقدار كفايته وعيلته، وليس له أن يأخذ أزيد من ذلك"."فقط واللہ اعلم
                                                  
عنوان: لنڈے کے مال میں کارٹون نکل آنے کی صورت میں اسے بیچنے کا حکم
سوال: ہمارا کام پرانےلنڈے کا کاروبار ہے، جس میں مختلف قسم کی ورائٹی ہوتی ہے، لیکن کبھی کبھی مال میں باہر ملک سے کارٹون بھی آجاتے ہیں، کیا ہم اس کارٹون کو بیچ سکتے ہیں یا نہیں؟ کارٹون ہمارا کاروبار نہیں، لیکن پیک بنڈل میں آجاتے ہیں۔
جواب: کارٹون  چوں کہ  جان دار کی تصویر پر مشتمل ہوتا ہے، بلکہ خود بعینہ  خالص تصویر/مجسمہ  ہی ہوتا ہے جو کہ حرام ہے اس لیے اس کی خرید و فروخت جائز نہیں ہے،  اگر آپ کے مال میں کارٹون نکل آئے تو اس کو تلف کردیا کریں یا کم از کم اس کا سر کاٹ دیا کریں۔ فقط واللہ اعلم
                                                  
عنوان: قرضہ لینے کے لیے بیع عینہ کا حیلہ
سوال: پنجاب میں یہ سسٹم چل رہا ہے کہ اگر کسی شخص کو پیسوں کی ضرورت ہو، وہ دوکاندار سے 375000 کی کھاد کی بوریاں لے کر کسی دوسرے دوکاندار کو 300000 میں فروخت کردے،  یا  500000 کا سونا خرید کر کچھ وقت کے بعد اسے 400000 میں فروخت کرکے نقد رقم سے اپنی ضرورت پوری کرلے، اس طریقہ پر ضرورت پوری کرنے کا کیا حکم ہے؟
جواب: صورتِ مسئولہ میں جو صورت آپ نے بتائی ہے اسے شریعت کی اصطلاح میں ’’بیع عینہ‘‘  کہتے ہیں جوکہ حرام ہے، اور سود خوری کا ہی ایک راستہ ہے، اور رسولِ اکرم صلی اللہ علیہ وسلم نے اس قسم کے عقد کو رسوائی اور ذلت کا سبب قرار دیا ہے، جیسا کہ ’’سنن ابی داؤد‘‘ میں بروایت حضرت عبد اللہ بن عمر رضی اللہ عنہما رسولِ اکرم صلی اللہ علیہ وسلم کا فرمان منقول ہے کہ جب تک تم بیع عینہ کرتے رہوگے اور جانوروں کی دیکھ بھال میں لگے رہوگے اور زراعت میں گم ہوجاؤ گے اور جہاد چھوڑ دوگے تو اللہ تم پر ذلت و رسوائی مسلط کردے گا، یہاں تک کہ تم دوبارہ دین کی طرف نہ لوٹ آؤ۔’’عن ابن عمر رضي الله عنهما قال: قال رسول الله صلي الله عليه وسلم: إذا تبايعتهم العينة، و أخذتم أذناب البقر، و رضيتم بالزرع، و تركتم الجهاد، سلط الله عليكم الذلة، لاينزعه حتي ترجعوا إلی دينكم‘‘. (رقم الحديث: ٣٤٦٢)   لہذا اگر اس طرح کا عقد کرلیا ہے تو اسے فوری طور پر ختم کر دینا چاہیے اور اللہ رب العزت سے اپنے اس عمل پر سچے دل سے فوری طور پر توبہ کرنا ضروری ہے۔  فتاوی شامی میں ہے:’’(قَوْلُهُ: فِي بَيْعِ الْعِينَةِ) اخْتَلَفَ الْمَشَايِخُ فِي تَفْسِيرِ الْعِينَةِ الَّتِي وَرَدَ النَّهْيُ عَنْهَا. قَالَ بَعْضُهُمْ: تَفْسِيرُهَا أَنْ يَأْتِيَ الرَّجُلُ الْمُحْتَاجُ إلَى آخَرَ وَيَسْتَقْرِضَهُ عَشَرَةَ دَرَاهِمَ وَلَايَرْغَبُ الْمُقْرِضُ فِي الْإِقْرَاضِ طَمَعًا فِي فَضْلٍ لَا يَنَالُهُ بِالْقَرْضِ، فَيَقُولُ: لَا أُقْرِضُك، وَلَكِنْ أَبِيعُك هَذَا الثَّوْبَ إنْ شِئْت بِاثْنَيْ عَشَرَ دِرْهَمًا، وَقِيمَتُهُ فِي السُّوقِ عَشَرَةٌ، لِيَبِيعَهُ فِي السُّوقِ بِعَشَرَةٍ، فَيَرْضَى بِهِ الْمُسْتَقْرِضُ فَيَبِيعُهُ كَذَلِكَ، فَيَحْصُلُ لِرَبِّ الثَّوْبِ دِرْهَمًا، وَلِلْمُشْتَرِي قَرْضُ عَشَرَةٍ. وَقَالَ بَعْضُهُمْ: هِيَ أَنْ يُدْخِلَا بَيْنَهُمَا ثَالِثًا، فَيَبِيعُ الْمُقْرِضُ ثَوْبَهُ مِنْ الْمُسْتَقْرِضِ بِاثْنَيْ عَشَرَ دِرْهَمًا، وَيُسْلِمُهُ إلَيْهِ ثُمَّ يَبِيعُهُ الْمُسْتَقْرِضُ مِنْ الثَّالِثِ بِعَشَرَةٍ وَيُسْلِمُهُ إلَيْهِ، ثُمَّ يَبِيعُهُ الثَّالِثُ مِنْ صَاحِبِهِ وَهُوَ الْمُقْرِضُ بِعَشَرَةٍ وَيُسْلِمُهُ إلَيْهِ، وَيَأْخُذُ مِنْهُ الْعَشَرَةَ وَيَدْفَعُهَا لِلْمُسْتَقْرِضِ فَيَحْصُلَ لِلْمُسْتَقْرِضِ عَشَرَةٌ وَلِصَاحِبِ الثَّوْبِ عَلَيْهِ اثْنَا عَشَرَ دِرْهَمًا، كَذَا فِي الْمُحِيطِ، ... وَقَالَ مُحَمَّدٌ: هَذَا الْبَيْعُ فِي قَلْبِي كَأَمْثَالِ الْجِبَالِ ذَمِيمٌ اخْتَرَعَهُ أَكَلَةُ الرِّبَا. وَقَالَ عَلَيْهِ الصَّلَاةُ وَالسَّلَامُ: «إذَا تَبَايَعْتُمْ بِالْعِينَةِ وَاتَّبَعْتُمْ أَذْنَابَ الْبَقَرِ ذَلَلْتُمْ وَظَهَرَ عَلَيْكُمْ عَدُوُّكُمْ»‘‘. (٥/٢٧٣)  فقط واللہ اعلم
                                                  
عنوان: والد کا اپنی دکان کے بارے میں  ” یہ دکان دونوں  بیٹوں  کی ہے“ کہنا / وارث کے لیے وصیت کا حکم
سوال: ہم دو بھائی اور چار بہن ہیں،  والدہ کے نام ایک دکان ہے جو والد نے خرید ی تھی، والد صاحب اکثر سب کے سامنے یہی جملہ کہتے تھے کہ” یہ دکان دونوں  بیٹوں  کی ہے“(ہم دو بھائی کے استعمال میں ہے ) اور والدہ اپنے زیورات کے بارے اکثر یہ کہتی کہمیرے بعد یہ میری بیٹوں کے ہیں، والدہ کے انتقال کے بعد چاروں بہنوں نے آپس میں خودہی تقسیم کرلیے، ہم دو بھائی کو معلوم بھی نہیں  ہوا، جب ہم نے دکان والی بات کی تو دو بڑی بہن تو خاموش ہیں، دو چھو ٹی بہن کہتی ہیں کہ  ہمیں  بھی دکان میں سے حصہ دو، اور جب ہم بھائی زیورات والی بات کرتے ہیں تو بہنیں کہتی ہیں کہ یہ تو والدہ نے ہمیں دیے تھے،  ہمارے والد حیات ہیں وہ بیٹیوں کی طرف داری کرتے ہیں، زیور ات کے بارے میں اور دکان والی بات پر خاموش رہتے ہیں۔
جواب: کسی چیز  کا  ہبہ  (گفٹ)  مکمل ہونے کے لیے ضروری ہے کہ ہبہ (گفٹ) کرنے والا "موہوبہ"  چیز  (یعنی جو چیز گفٹ کی جارہی ہے)  کو موہوب لہ (جس کو ہبہ کررہا ہے) کے نام کرنے کے ساتھ ساتھ  اس کا مکمل  قبضہ اور تصرف بھی  اسے دے دے، اور ہبہ کے وقت موہوبہ چیز سے اپنا تصرف مکمل طور پر ختم کردے، ورنہ مکمل قبضہ دیے بغیر محض زبانی یا تحریری  ہبہ (گفٹ) کرنا شرعاً  کافی نہیں ہوتا اور وہ موہوبہ  چیز بدستور مالک کی ملکیت میں برقرار رہتی ہے، نیز کسی قابلِ تقسیم چیز کا دو یا دو سے زیادہ افراد کو مشترک طور پر گفٹ کرنے کی صورت میں یہ بھی ضروری ہے وہ ان سب کو الگ الگ تقسیم کرکے دی جائے، ہاں اگر وہ چیز قابل تقسیم نہیں ہے، یعنی اس کو تقسیم کیا جائے تو اس سے انتفاع حاصل نہ کیا جاسکتا ہو تو ایسی صورت میں مشترکہ ہبہ درست ہوجائے گا بشرطیکہ حصص کی تعیین کرلی گئی ہو۔مذکورہ تفصیل کے بعد آپ کے سوال کا جواب یہ ہے کہ :والد صاحب نے اپنی ملکیتی دکان کے بارے  اپنے دونوں بیٹوں کے لیے  اکثر یہ جملہ کہا کہ  ” یہ دکان دونوں  بیٹوں  کی ہے“تو اگر وہ دکان قابلِ تقسیم ہے، تو یہ ہبہ درست نہیں ہوگا، اگرچہ وہ بیٹوں کے قبضہ اور تصرف میں ہو، ہاں اگر والد صاحب اپنی زندگی میں دونوں کو تقسیم کرکے اپنے اپنے حصے کا مالک بنادیں تو ہبہ درست ہوجائے گا۔  اور اگر قابلِ تقسیم نہیں ہے، اور والد صاحب نے بیٹوں کو یہ کہہ کر گفٹ کی اور بیٹوں کے قبضہ اور تصرف میں بھی دے دی، اور ہر ایک کاحصہ بھی متعین کیا ا وراس کے بعد اپنا تصرف اس سے بالکل ختم کردیا تو یہ ہبہ (گفٹ) درست ہوجائے گا، اور یہ دکان بیٹوں کی ملکیت شمار ہوگی۔نیز جس صورت  میں دکان کا ہبہ مکمل نہیں ہوگا، اس صورت میں دکان بدستور والد ہی کی ملکیت میں برقرار رہے گی،  اور وہ اپنی زندگی میں اس میں کسی بھی قسم کا جائز تصرف کا حق رکھتے ہیں، زندگی میں ان کی ملکیتی اشیاء میں اولاد کا ملکیتی حق نہیں ہے اور نہ کسی کے لیے مطالبہ کرنا درست ہے۔باقی زیورات کے بارے آپ کی والدہ مرحومہ  کا اپنی بیٹیوں کے لیے  یہ کہنا ”میرے بعد یہ مری بیٹوں کے ہیں“ یہ وصیت کے الفاظ ہیں، اور شرعاً وارث کے لیے وصیت دوسرے ورثاء کی اجازت پر موقوف ہوتی ہے، اگر ورثاء اجازت دے دیں تو نافذ ہوجائے گی، ورنہ وصیت کالعدم شمار ہوگی، اور یہ زیورات والدہ مرحومہ کا ترکہ ہوں گے جس میں ان کے تمام شرعی ورثاء کا اپنے حصص کے تناسب سے حق ہوگا۔الجوهرة النيرة على مختصر القدوري (1/ 248):
"ولو قال الرجل: جميع مالي، أو جميع ما أملكه لفلان، فهذا إقرار بالهبة لايجوز إلا مقبوضة".فتاویٰ عالمگیری میں ہے (4/ 375):"ولو قال: جعلت لك هذه الدار، أو هذه الدار لك فاقبضها، فهو هبة، هكذا في فتاوى قاضي خان.قوله: " هذه الدار لك " أو " هذه الأرض لك " هبة لا إقرار، كذا في القنية .... ولو قال: جميع مالي أو كل شيء أملكه لفلان فهو هبة، كذا في الاختيار شرح المختار.ولو قال: جميع ما أملكه لفلان، يكون هذا القول هبة؛ حتى لاتجوز بدون القبض".وفیہ ایضا (4/ 376):"قال الأب: جميع ما هو حقي وملكي فهو ملك لولدي هذا الصغير، فهذا كرامة لا تمليك، بخلاف ما لو عينه، فقال: حانوتي الذي أملكه أو داري لابني الصغير فهو هبة، وتتم بكونها في يد الأب، كذا في القنية. رجل قال: جعلت هذا لولدي فلان، كانت هبةً، ولو قال: هذا الشيء لولدي الصغير فلان جاز وتتم من غير قبول، كذا في التتارخانية".وفیہ ایضاً: "لايثبت الملك للموهوب له إلا بالقبض هو المختار، هكذا في الفصول العمادية". (4/378،  الباب الثانی فیما یجوز من الھبۃ وما لا یجوز، ط: رشیدیہ)وفیہ ایضاً:"وتصح في محوز مفرغ عن أملاك الواهب وحقوقه ومشاع لايقسم ولايبقى منتفعاً به بعد القسمة من جنس الانتفاع الذي كان قبل القسمة كالبيت الصغير والحمام الصغير ولاتصح في مشاع يقسم ويبقى منتفعاً به قبل القسمة وبعدها، هكذا في الكافي". (4/374، الباب الثاني فيما يجوز من الهبة وما لايجوز، ط: سعید)البحر الرائق شرح كنز الدقائق  میں ہے:"(قوله: فإن قسمه وسلمه صح) أي لو وهب مشاعاً يقسم ثم قسمه وسلمه صح وملكه؛ لأن التمام بالقبض وعنده لا شيوع فأفاد أنه لو قبضه مشاعاً لايملكه فلاينفذ تصرفه فيه؛ لأنها هبة فاسدة مآلاً وهي مضمونة بالقبض ولاتفيد الملك للموهوب له وهو المختار".  فقط واللہ اعلم
                                                  
عنوان: کاروبار کے مسائل /کمیشن/بیعانہ کا حکم
سوال: 1-کاروبار کے بنیادی مسائل بتادیں.2-کمیشن لینا جائز ہے ؟3- اگربیعانہ دیا جائے اور جس کے ساتھ معاملہ ہوا ہو وہ اپنے وعدہ یا زبان کے مطابق نہ آئے تو کیا بیعانہ دینے کاحق ہے یا نہیں؟
جواب: 1 کاروبار کے بنیادی اصول یہ ہیں کہ حلال کاروبار حلال طریقہ سے امانت اور دیانت کے ساتھ کیا جائے، اس میں سودی لین دین  جھوٹ ،دھوکا دہی رشوت اور ظلم سے اجتناب کیا جائے ،کوئی غیر شرعی معاملہ نہ کیا جائے ۔باقی جس کاروبار کے کرنے کاارادہ ہو اس کی تفصیل بتا کر دارالافتاء سے مکمل رہنمائی حاصل کرلیں۔2-جائز کام کاکمیشن جائز ہے بشرطیکہ پہلے سے طے کردیا گیا ہواور ناجائز کام کا کمیشن ناجائز ہے  ۔3 بیعانہ کی رقم خریدی گئی چیز کی قیمت کا حصہ ہوتی ہے، کسی وجہ سے سودا مکمل نہ ہوسکے تو یہ رقم قابل واپسی ہوتی ہے اس کا ضبط کرلینا جائز نہیں۔فقط واللہ اعلم
                                                  
عنوان: لوگوں کا قرضہ ادا کرنے کے لیے سودی قرضہ لینے کا حکم
سوال: میں اس وقت بہت قرض دار  ہوں جس کو ادا کرنےکے لیے اس وقت سوائے بینک سے قرض لینے کے میرے پاس کوئی راستہ نہیں۔  آپ راہ نمائی فرمائیں!
جواب: جس طرح کسی اور کو سود پر قرض دینا حرام ہے اسی طرح سودی قرضہ لینا بھی حرام ہے، اس لیے آپ کو کوشش کرنی چاہیے کہ اپنا قرضہ ادا کرنے کے لیے کوئی جائز متبادل راستہ اختیار کریں،  سودی قرض لینا اُسی وقت جائز ہوسکتا ہے جب کہ اضطراری حالات پیدا ہوجائیں کہ بلاسودی قرض لیے زندگی گزارنا ہی مشکل ہو یا جان یا عزت کو شدید خطرہ ہو۔اگر ایسی صورت نہ ہو تو سودی قرضہ لینا جائز نہیں ہے۔حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»". (صحیح مسلم، باب لعن آکل الربوٰ و موکلہ، ج:۳ ؍ ۱۲۱۹ ، ط:داراحیاءالتراث العربی)البحر الرائق شرح كنز الدقائق ومنحة الخالق وتكملة الطوري (6/ 137):"وفي القنية من الكراهية: يجوز للمحتاج الاستقراض بالربح اهـ".الأشباه والنظائر لابن نجيم (ص: 78):"السادسة: الحاجة تنزل منزلة الضرورة، عامةً كانت أو خاصةً ... وفي القنية والبغية: يجوز للمحتاج الاستقراض بالربح". (انتهى)کفایت المفتی میں ہے:’’سود پر روپیہ قرض لینا جائز نہیں الا یہ کہ اضطراری حالت ہوجائے۔ محمد کفایت اللہ کان ﷲ لہ ،دہلی‘‘. (کفایت المفتی، کتاب الربوٰ، ج:۸ ؍ ۱۰۶ )فتاوی محمودیہ (ج:۱۶ ؍ ۳۰۲ ) میں ہے:’’سود لینا اور سود  دینا حرام ہے، اگر گزارہ کی کوئی صورت  نہ ہو تو محتاج کے لیے بقدر ضرورت سودی قرض لینے کی گنجائش ہے۔‘‘فتاوی محمودیہ (ج:۱۶ ؍ ۳۰۵ ) میں ہے:’’سود دینا حرام ہے، ایسے شخص پر حدیث شریف میں لعنت آئی ہے، حرام کا ارتکاب اضطرار کی حالت میں معاف ہے، پس اگر جان کا قوی خطرہ ہے یا عزت کا قوی خطرہ ہے، نیز اور کوئی صورت اس سے بچنے کی نہیں، مثلاً: جائیداد فروخت ہوسکتی ہے، نہ روپیہ بغیر سود کے مل سکتا ہے تو ایسی حالت میں زید شرعاً معذور ہے۔ اور اگر ایسی حالت نہیں، بلکہ کسی اور دنیوی کاروبار کے لیے ضرورت ہے یا روپیہ بغیر سود کے مل سکتا ہے یا جائیداد فروخت ہوسکتی ہے تو پھر سود پر قرضہ لینا جائز نہیں، کبیرہ گناہ ہے۔ ‘‘ فقط واللہ اعلم
                                                  
عنوان: سولہ سال کے لڑکے کا گواہ بننا
سوال: کیا سولہ سال کا بالغ لڑکا نکاح کی تجدید کا شرعی گواہ بن سکتا ہے?
جواب: بن سکتا ہے۔فقط واللہ اعلم
                                                  
عنوان: جی پی فنڈ (GP Fund) پر ادارے کی طرف سے ملنے والے منافع کا حکم
سوال: جی پی فنڈ کے بارے میں فتوٰی پڑھا، لیکن میری اُلجھن حل نہیں ہُوئی ۔ براہ کرم رہنمائی کریں کہ جی پی فنڈ پر مُنافع لینا جائز ہے کہ نہیں؟ جی پی فنڈ کی  ماہانہ کاٹی گئی رقم کسی ادارے کے پاس بینک میں پڑی ہوتی  ہے کیوں کہ  کیونکہ ہم جب چاہیں درخواست دے کر اپنے جی پی فنڈ کا 80 فیصد حصہ وصول کر سکتے ہیں جو کہ ہم سے دوبارہ ماہانہ اقساط میں کٹوتی ہوجاتا ہے (یعنی قرض لینے کی صورت میں ایک اصل جی پی فنڈ کی ماہانہ کٹوتی ہوتی ہے اور دوسری جو جی پی فنڈ وصول کیا ہو اُس کی الگ ماہانہ کٹوتی ہوتی ہے)۔۔۔ میرا سوال یہ ہے کہ جی پی فنڈ جو کہ ادارہ کے پاس پڑا ہوتا ہے اور ادارہ مُلازم کو اس پر سالانہ منافع دیتا ہے منافع کی فیصدی گورنمنٹ طے کرتی ہے ، کیا یہ منافع لینا جائز ہے؟
جواب: سرکاری و نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فیصد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں، ذیل میں وہ صورتیں، ان میں ملنے والے اضافے کا حکم بیان کیا جاتاہے:پراویڈنٹ فنڈ کی رائج صورتیں:1۔ بعض کمپنیز اپنے ہر ملازم کو جبراً اس فنڈ کا حصہ بناتی ہیں اور ملازم کو عدمِ شمولیت کا اختیار نہیں دیتیں، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض کمپنیز کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ کمپنی اپنے ملازمین کو اختیار دیتی ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور کمپنی ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتی رہتی ہے۔3۔ بعض کمپنیز ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتی ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ احتیاطاً یہ اضافہ نہ لیا جائے تو بہترہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاًجائز نہیں ہوتا ۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا .اگر اس تفصیل میں سے کوئی بات سمجھ نہ آئی ہو تو اس کی نشان دہی کر کے دوبارہ پوچھ لیں۔ فقط واللہ اعلم
                                                  
عنوان: آن لائن ٹکٹ بکنگ پر کمیشن لینا
سوال: آن لائن ٹکٹ خرید کر کسی کو دینا اور اس پر منافع لینا کیسا ہے؟ مثلاً ایک آدمی مجھے فون کر کے کہتا ہے کہ میرے لیے جہاز کی ٹکٹ بک کروا دو اور میں اسے کہتا ہوں کہ ٹھیک ہے میں اس پر کچھ معاوضہ لوں گا یعنی اگر 100 روپے کا ٹکٹ ہے تو میں اس سے 130 روپے لیتا ہوں، کیا یہ کاروبار ٹھیک ہے؟ اور موبائل پر ایک ایپ ہے جسے موبائل وائپ کہتے اس پر بیلنس ڈالروں میں استعمال ہوتا ہے، نیٹ کے ذریعے اس میں بیلنس ڈالنا ہوتا ہے جو کہ ہر کارڈ سے نہیں ڈلتا، اس کے لیے  کچھ خاص کارڈ ہوتے ہیں تو کیا کسی کے پاس ایسا کارڈ ہو اور وہ اس کے ذریعے لوگوں کو بیلنس ڈال کر دے اور اس پر منافع لے تو کیا یہ جائز ہے، جب کہ بیلنس اسی کرنسی میں نہیں آتا بلکہ ڈالروں میں آتا ہے، مثلاً 10 ڈالر کا بیلنس 100 روپے کا ہو اور میں اس سے 120 روپے لوں.
جواب: صورتِ  مسئولہ میں سائل  ٹکٹ بک کرانے کے حوالہ سے جو  خدمات فراہم کرتا ہے ، اگر اس پر پہلے سے ہی اپنا  حق الخدمت طے کر لیتا ہے اور یہ بات مشتہر بھی کر دیتا ہے تو اس صورت میں سائل کے لیے طے  شدہ حق الخدمت وصول کرنا شرعاً جائز ہوگا. اور یہی حکم  مذکورہ ایپلیکیشن کے ذریعہ بیلنس ٹرانسفر کرنے کا ہے ۔ فقط واللہ اعلم
                                                  
عنوان: والد کی زندگی میں مکان کی مرمت میں خرچ رقم کا حکم
سوال: میرے والد محترم کا انتقال نومبر 2018 میں ہوا ہے، والد مرحوم کی ملکیت میں  ایک گھر ہے۔ میرے والد کے پس ماندگان میں پانچ بیٹے ،دو بیٹیاں ،ایک بھائی اور چار بہنیں (ایک غیر شادی شدہ) ہیں۔1- گھر کی تقسیم ورثا میں  کیسے ہو گی؟2- والد محترم کی زندگی میں اگر کوئی  بھائی یا بیٹا گھر کی مرمت کے لیے اخراجات کا دعوے دار ہے تو اس کے با رے میں کیاحکم ہے؟
جواب: صورتِ مسئولہ میں والد مرحوم کے کل ترکہ کو 12 حصوں میں تقسیم کیاجائے گا ، جس میں سےہر ایک بیٹے کو 2،2 حصے اور ہر ایک بیٹی کو ایک، ایک حصہ ملے گا۔ یعنی مثلاً 100 روپے میں سے مرحوم کے ہر ایک بیٹے کو 16/66 روپے، اور ہر ایک بیٹی کو 8/33 روپے ملیں گے۔ مرحوم کی اولاد کی موجودگی میں مرحوم کے بہن بھائی  میراث کے حق دار نہیں ہوں گے۔والد کی زندگی میں ان کے مکان میں مرمت کروانے والا اگر اس بات کا دعوے دار ہو کہ اس نے والد مرحوم کی اجازت سے مرمت کروائی تھی اور اس کے پاس اس دعویٰ پر گواہ بھی موجود ہوں یا باقی ورثاء اس بات کو تسلیم کرتے ہوں تو اس صورت میں ترکہ کی تقسیم سے پہلے مرمت میں خرچ ہونے والی رقم نکالی جائے گا۔اور اگر باقی ورثاء اس  وارث کی بات کو تسلیم نہ کرتے ہوں اور مذکورہ شخص کے پاس اپنے دعویٰ پرگواہ بھی نہ ہوں یا مذکورہ شخص نے مرمت پر رقم والد کے کہنے پر بطورِ تعاون یا بغیر کسی صراحت کے لگائی تھی تو اس صورت میں یہ احسان وتبرع شمار کیاجائے گا۔اور مذکورہ رقم کے مطالبے کا حق حاصل نہیں ہوگا۔ فقط واللہ اعلم
                                                  
عنوان: غریب آدمی کا پرائز بونڈ خرید کر اسے استعمال کرنا
سوال: ایک شخص گھر خریدنا چاہتا ہے ۔اس کا پرائز بانڈ نکلا ہے،  کیا وہ اس طرح کرسکتا ہے کہ کسی سے قرض لے کر گھر خرید لے اور پرائز بانڈ کی رقم گھر کی مد میں دے دے۔ واضح رہے کہ وہ شخص غریب ہے، کیا غریب کے لیے گنجائش ہوگی؟
جواب: پرائز بونڈ  کی انعامی رقم سود کی ہے، اس لیے اولاً تو اس شخص کو پرائز بانڈ خریدنا ہی نہیں چاہیے تھا، غفلت و لاپرواہی میں خریدلیا اور انعام نکل آیا تو حرام رقم کا اصل حکم یہ ہے کہ اصل مالک کو لوٹانا لازم ہے، اس لیے مذکورہ شخص یہ رقم حکومت کو واپس کردے اور لوٹانے کی صورت نہ ہو تو  کسی  اورمستحقِ زکاۃ  کو بلا نیتِ ثواب دےدے .اس کے لیے خود استعمال کرنا جائز نہٰیں۔ فقط واللہ اعلم
                                                  
عنوان: رہائشی اسکیم پلاٹ کی قرعہ اندازی میں شرکت / پلاٹ کی تعیین سے پہلے اس کی فائل فروخت کرنا
سوال: 1. پاکستان میں کسی بھی نئی رہائشی اسکیم کا اعلان عوام کی بھرپور توجہ حاصل کر لیتا ہے، ان اسکیم میں آفر کیے گئے پلاٹس کی تعداد خواہش مند افراد کی ایپلی کیشن سے کم ہی ہوتی ہے، جس کی وجہ سے ایک "ناقابلِ واپسی پراسیسنگ فیس" کی ادائیگی کے عوض وہ پلاٹ قرعہ اندازی کے ذریعے منتخب افراد کو دیے جاتے ہیں، کیا اس قرعہ اندازی میں شرکت "جوا" کہلائے گی؟2. قرعہ اندازی جیتنے والے کو پلاٹ آفر ہوجاتا ہے، جس کے بعد وہ "ڈاؤن پیمنٹ" اور پہلے سے طے شدہ اقساط کی ادائیگی کے بعد مقررہ وقت پر پلاٹ حاصل کر سکتا ہے، ہاؤسنگ سوسائٹی کی طرف سے کی گئی اس آفر/وعدہ کو عام زبان میں "ٹوکن" کہتے ہیں. یہ ٹوکن پلاٹ کی حق ملکیت کی گارنٹی ہوتے ہیں(بشرطِ ادائیگی)، پلاٹ گو کہ ملا نہیں ہوتا، اور اکثر اوقات پلاٹ کی جگہ متعین بھی نہیں ہوتی، لیکن مارکیٹ میں یہ ٹوکن اچھی قیمت میں بکتے ہیں. کیا ٹوکن کی خرید و فروخت، باوجود اس کے کہ اس کی حیثیت صرف ایک "وعدہ" کی ہے، جائز ہے؟ یہ واضح کردوں کہ خریدار کو معلوم ہوتا ہے کہ وہ جو خرید رہا ہے وہ ٹوکن/آفر/وعدہ ہے، بذاتِ خود پلاٹ نہیں.
جواب: ۱۔۔ اگر وصول کردہ فیس کسی فارم اور عملے کے کام اور  پراسس  وغیرہ کے عوض میں ہے  اوراس کام کی عموماً جتنی فیس ہو اتنی ہی وصول کریں تومذکورہ طریقہ کے مطابق پلاٹ کی خریداری جائز ہے، یہ جوا نہیں کہلائے گا۔۲۔۔ ہاؤسسنگ سوسائٹی  اور خریدار کے درمیان اگر باضابطہ ایجاب وقبول کے ذریعہ بیع(sale deed) نہ ہو، بلکہ صرف وعدہ بیع  (agreement to sell) ہو تو اس صورت میں اس زمین کی فائل کو آگے فروخت کرنا جائز نہیں ہوگا۔ اور اگر باقاعدہ بیع ہوجائے  اور ڈاؤن پیمنٹ اس کی مد میں دی جائے اور باقی رقم قسط وار ہو  تو اس صورت میں یہ بیع ہوجائے گی۔  اب اگر یہ جگہ ہاؤسنگ سوسائٹی کے نقشہ میں متعین ہےاور اس کی فائل کو بیچنے کی اجازت بھی ہے تو خریدار کے لیے اس کو آگے نفع پر فروخت کرنا جائز ہوگا، اور اگر جگہ متعین نہیں ہے تو اسے نفع پر فروخت کرنا جائز نہیں ہوگا۔فقط واللہ اعلم
                                                  
عنوان: بائع کا فروخت کردہ چیز کم قیمت پر واپس خریدنا
سوال: زید نے عمرو سے موٹرسائیکل ادھار کی صورت میں  ستر ہزارمیں خریدی، پھروہی موٹرسائیکل عمرو کو پچاس ہزار نقدمیں بیچی،اوردراصل یہ ادھار رقم پرمنافع حاصل کرنےکاحیلہ ہے،کیاایسا کرنا درست ہے؟
جواب: مذکورہ طریقہ کار ’’بیعِ عینہ‘‘ ہی کی ایک صورت ہے، جس پر حدیث پاک میں وعید آئی ہے۔ یہاں  مشتری کو حاجت قرض کی ہے ، لیکن بائع  براہِ راست قرض دے کر نفع حاصل کرنے سے بچنے کے لیے مذکورہ حیلہ اختیار کرتا ہے، اس لیے اس طریقے سے خریدوفروخت کرنااور نفع حاصل کرنا جائز نہیں ہے۔فقط واللہ اعلم
                                                  
عنوان: ایزی پیسہ اکاؤنٹ میں پیسے ڈالنے کی اجرت حلال ہے
سوال: میں ایزی پیسہ دکان دار ہوں،  لوگ میرےپاس آکر اپنے ایزی پیسہ اکاؤنٹ میں پیسہ ڈالنے کا کہتے ہیں . ان لوگوں میں سے کچھ لوگ تو اسی وقت کسی اور جگہ سے پیسے نکالتے ہیں جب کہ کچھ لوگ پیسے اکاؤنٹ میں رکھتے ہیں جس سے ان کو کمپنی کی طرف سے فری منٹس ملتے ہیں. میرے لیے شرعی کیا حکم ہے کہ ان کے لیے پیسے ڈالوں یا نہیں؟ نیز گاہک سے اس بات کا بھی پوچھنا کہ وہ پیسے رکھےگا یا نکالےگاگاہک کو نامناسب لگتا ہے!
جواب: سائل کا  گاہک کے ایزی پیسہ اکاؤنٹ میں پیسے ڈالنا جائز ہے اور یہ پیسے ڈالنے کی جو اجرت ملتی ہے وہ سائل کے لیے حلال ہے۔ باقی ان پیسوں کو اکاؤنٹ میں رکھ کر ان سے فری منٹس حاصل کرنا (جو کہ سود کے حکم میں ہے اور ناجائز ہے) گاہک کا ذاتی فعل ہے، اس سے سائل کی آمدنی پر کوئی اثر نہیں آئے گا۔جواہر الفقہ میں ہے :’’دوسری قسم سببِ قریب کی وہ ہے کہ ہے تو سبب قریب مگر معصیت کے لیے محرک نہیں، بلکہ صدورِ معصیت کسی دوسرے فاعلِ مختار کے اپنے فعل سے ہوتا ہے، جیسے بیع عصیر عنب ممن یتخذہ خمراً یاإجارة دار ممن یتعبد فیها الأصنام غیرہ کہ یہ بیع و اجارہ اگرچہ ایک حیثیت سے سببِ قریب ہے معصیت کا، مگر جالب اور محرک للمعصیۃ نہیں، شیرۂ انگور خریدنے سے یہ لازم نہیں آتا کہ اس کو شراب ہی بنائے اور گھر کو کسی مشرک کے لیے کرایہ پر دینے سے یہ لازم نہیں آتا کہ وہ اس میں بت پرستی بھی کرے، بلکہ وہ اپنی خباثت یا جہالت سے اس گناہ میں مبتلا ہوتا ہے، شیرہ بیچنے والا یا مکان کرایہ پر دینے والا معصیت کا باعث اور محرک نہیں ہے۔ایسے سبب قریب کا حکم یہ ہے کہ اگر بیچنے یا اجارہ پر دینے والے کا مقصد اس معصیت ہی کا ہو، تب تو یہ خود ارتکابِ معصیت اور اعانتِ معصیت میں داخل ہو کر قطعاً حرام ہے۔ اور اگر اس کا قصد ونیت شامل نہ ہو، تو پھر اس کی دو صورتیں ہیں، یک یہ کہ اس کو علم بھی نہ ہو کہ یہ شخص شیرۂ انگور خرید کر سرکہ بنائے گا یا شراب، یا گھر کرایہ پر لے کر اس میں صرف سکونت کرےگا، یا کوئی ناجائز کام فسق وفجور کرےگا، اس صورت میں یہ بیع و اجارہ بلا کراہت جائز ہے…‘‘ (۷/۵۱۳ مکتبہ دار العلوم کراچی)پس  مسئولہ صورت میں جب سائل کو یہ معلوم نہیں ہے کہ گاہک ایزی پیسہ اکاؤنٹ میں پیسے ڈال کر کیا کرے گا، تو اس کے لیے ایزی لوڈ کرنا جائز ہے۔ اور تحقیق و تفتیش بھی اس کے ذمہ لازم نہیں ہے۔ فقط واللہ اعلم
                                                  
عنوان: نیشنل سیونگ سرٹیفیکیٹ کی مد میں جمع کرائی گئی اصل رقم اور اضافی رقم مالک کے فوت ہونے کے بعد کس کو ملے گی؟
سوال: ایک شخص کا انتقال ہوا تو اس نے ۳۰ لاکھ کے نیشنل سیونگ سرٹیفکیٹ چھو ڑے جس کا پرافٹ اس کی بیوی کو ملتا رہا، اب بیوی کا بھی انتقال ہو گیا ہے، اب ان تیس لاکھ کو کس طرح تقسیم کیا جائے گا ؟اس نے جن لوگوں کے نام کیا ہے ان کو دیے جائیں گے؟ان کی ایک بیٹی ہے اور بھائی کے بیٹے بھی ہیں۔
جواب: نیشنل سیونگ سرٹیفیکیٹ  اسکیم سود ی اسکیم ہے،اس سے حاصل ہونے والا نفع سود ہے;  اس لیے اس کا استعمال جائز نہیں، لہٰذا مذکورہ صورت میں اصل رقم (30 لاکھ ) تو مالک کی ہے  جو کہ اس کے انتقال کے بعد اس کے ورثاء میں تقسیم ہو گی اور جو نفع ہے  تو وہ اگر ممکن ہو تو متعلقہ ادارہ کو  واپس کر دیں اور اگر یہ ممکن نہ ہو تو کسی غریب کو بغیر ثواب کی نیت کے صدقہ کردیں۔مذکورہ تیس لاکھ کی  رقم کو ان کے ورثاء میں شرعی طریقہ پر تقسیم کردیا جائے، اگر ورثاء میں صرف ایک بیٹی ہے اور بھائی کے بیٹے ہیں تو اس صورت میں تقسیم کا شرعی طریقہ یہ ہے کہ نصف رقم یعنی  پندرہ لاکھ روپے بیٹی کو دیے جائیں گے اور بقیہ  پندرہ لاکھ روپے اس کے بھتیجوں میں برابر ی کے ساتھ تقسیم کر دیے جائیں گے۔اور اگر ورثاء میں اور بھی لوگ ہیں مثلاً بیٹے ، والدین ،دادا،دادی وغیرہ تو پھر  ان کے متعلق تفصیل لکھ دوبارہ پوچھ لیں۔فقط واللہ اعلم
                                                  
عنوان: برسیم کی فصل کی سات پور تک کی بیع
سوال: ایک قسم کی گھاس کی فصل ہے جس کو  ”برسیم“  کہتے ہیں جو کہ ایک دفعہ کاٹنے کے بعد دوبارہ اگتی ہے، اسی طرح یہ 6 یا سات دفعہ اگتی ہے،  اس فصل کو پہلی اگائی سے آخر تک بیچنا کیسا ہے؟ اگر ناجائز ہے تو جواز کی کوئی صورت ہے؟
جواب: صورتِ مسئولہ میں برسیم گھاس کی فصل کی بیع پہلی مرتبہ فروخت کرنا تو جائز ہے، اگرچہ وہ گھاس ابھی تک جڑ میں ہو، لیکن پہلی مرتبہ میں ہی اس کو  آئندہ چھ مرتبہ تک فروخت کردینا درست نہیں ہے، اس لیے کہ یہ یقینی معلوم بھی نہیں ہے کہ وہ کتنی مرتبہ مزید اُگے گی، نیز  اُ گے گی بھی یا نہیں، اور اتنے عرصہ تک فروخت کرنے والے کی زمین مشتری کی تصرف میں رہے گی، اور یہ سب چیزیں فریقین کے درمیان جھگڑے کا سبب بنیں گے۔یہ صورت اختیار کی جاسکتی ہے کہ پہلی مرتبہ  مذکورہ فصل ایک معین قیمت پر  فروخت کردی جائے، اور جب خریدار وہ گھاس کاٹ لے، تو باہمی رضامندی سے وہ شخص  زمین کے  مالک سے  یہ زمین متعینہ مدت تک (جب تک فریقین کو اندازا  ہو کہ اس میں یہ چھ یا سات مرتبہ فصل پیدا ہوجاتی ہے)  کرایہ پر لے لے، اور کرایہ کی رقم بھی متعین کرلے، پھر جب اس کے بعد جب مزید فصل نکلے گی تو  زمین کرایہ پر لینے والے کے لیے اس سے انتفاع درست ہوگا۔"وأما النهي عن بیع المعاومة وهو بیع السنین، فمعناه أن یبیع ثمر الشجرة عامین أو ثلاثة أو أکثر فیسمی بیع المعاومة، وبیع السنین وهو باطل بالإجماع؛ ولأنه بیع غرر؛ لأنه بیع معدوم". (شرح النووي علی مسلم ۲؍۱۰)الدر المختار وحاشية ابن عابدين (رد المحتار) (5/ 53):
"مطلب في بيع أصل الفصفصة: قلت: بقي شيء لم أر من نبه عليه، وهو ما يكون أصله تحت الأرض ويبقى سنين متعددة مثل الفصفصة تزرع في أرض الوقف وتكون كالكردار للمستأجر في زماننا فإذا باع ذلك الأصل وعلم وجوده في الأرض صح بيعه لكنه لايرى ولايقصد قلعه؛ لأنه أعد للبقاء فهل للمشتري فسخ البيع بخيار الرؤية؟ الظاهر نعم؛ لأن خيار الرؤية يثبت قبل الرؤية، تأمل". فقط واللہ اعلم
                                                  
عنوان: ملازمین کو ان کے حقوق سے روکنا
سوال: کسی کمپنی کا اپنے ورکرز کو وہ تمام حقوق نہ دینا جو ریاستی قوانین کے تحت لازم ہوں، مثلاً  کم سے کم وہ تنخواہ جو حکومت نے مقرر کی ہو یا میڈیکل ،گریجویٹی وغیرہ،  کیاایسا کرنا جائز ہے؟ اور اپنے ورکرز کو ان کے قانونی حقوق سے محروم کرنا کیسا ہے؟
جواب: واضح رہے کہ یہاں کمپنی کے معاملے کی دو حیثیت ہیں، ایک ہے کمپنی کا اپنے ورکرز سے معاہدہ، اور ایک کمپنی کا ریاستی اداروں سے قوانین کی پاس داری کا معاہدہ وغیرہ۔ جہاں تک کمپنی کا ریاستی  قوانین کی پاس داری کا معاہدہ ہے  اگر کسی کمپنی یا ادارے نے باقاعدہ طور پر یہ معاہدہ کیا ہو تو اس کی رو سے کسی بھی کمپنی کے ذمہ داران کے لیے کسی بھی ملازم کا شرعاً ثابت شدہ حق روکنے کی اجازت نہیں ہے، اور جو اس طرح لوگوں کے حقوق ناجائز  طور پر دبائے، شریعت کی نگاہ میں مجرم ہے اور اسے وعدہ خلافی کا گناہ ہوگا۔لیکن معاہدے کی دوسری حیثیت یہ ہے کہ کمپنی اپنے ملازمین سے باقاعدہ معاہدہ کرکے ان کا تقرر کرے، اور اس معاہدے کی رو سے ملازم خود کم تن خواہ یا دیگر سہولیات سے دست برداری پر راضی ہو تو ایسی صورت میں ملازم کو بعد ازاں اضافی تن خواہ یا ان سہولیات کے مطالبے کا حق نہیں ہوگا جن سے وہ خود دست بردار ہوچکاہو۔ ہاں وہ حقوق جو ورکرز کے بنیادی انسانی حقوق ہیں ان کے حصول کے لیے اسلامی اَخلاقی اَقدار کی رعایت رکھتے ہوئے مطالبہ کیا جاسکتاہے۔ فقط واللہ اعلم
                                                  
عنوان: سودی رقم اپنی بہن کو دینا
سوال: میرا نیشنل بینک میں اکاؤنٹ ہے جو سیونگ ہے اور اس پر ہر ماہ میری تنخواہ آتی ہے اور وہ پیسے میں اکاؤنٹ سے نکال کر استعمال کر لیتا ہوں، لیکن اس کے باوجود مجھے ہر سال منافع ملتا ہے. میں نے ایک دفعہ درخواست بھی دائر کی ہے کہ مجھے منافع نہیں چاہیے، لیکن اس کے باوجود وہ ہر سال منافع میرے اکاؤنٹ میں بھیج دیا کرتے ہیں، اس سے پہلے بھی میری مفتی  ۔۔۔۔ صاحب سے بات ہوئی تھی جو کہ دارالعلوم حقانیہ اکوڑہ خٹک میں ہوتے ہیں تو انہوں نے کہا تھا کہ یہ پیسے بغیر ثواب کی نیت کے کسی بھی غریب آدمی کو دے دیں تو اب میرا سوال یہ ہے آیا یہ پیسے میں اپنی شادی شدہ بہن کو دے سکتا ہوں جس کا شوہر بے روزگار ہے اور ان کے تین بچے بھی ہیں اور ان کے پاس ذریعہ آمدن کوئی نہیں ہے؟
جواب: 1- اگر آپ نے اپنے اختیار سے سیونگ اکاؤنٹ کھلوایا ہے تو  یہ اپنے اختیار سے سودی معاملہ کرنا ہے، جو از روئے نص کبیرہ گناہ ہے، اس لیے صدقِ دل سے توبہ کیجیے، اور توبہ کی تکمیل یہ ہے کہ سیونگ اکاؤنٹ کو کرنٹ اکاؤنٹ میں تبدیل کردیجیے اور صرف اتنی ہی رقم وصول کیجیے جو آپ کی تن خواہ کی یا دیگر حلال رقم ہو۔ سودی رقم وصول کرنا جائز نہیں ہوگا۔2- اگر آپ نے اپنے اختیار سے سیونگ اکاؤنٹ نہیں کھلوایا، بلکہ جس ادارے  میں آپ ملازم ہیں وہ ملازم کا اکاؤنٹ ہی سیونگ کھلواتے ہیں تو ادارے کی طرف سے آپ کا سیونگ اکاؤنٹ کھلوانے پر امید ہے کہ آپ کو گناہ نہیں ملے گا، تاہم اس صورت میں سیونگ اکاؤنٹ سے سودی رقم وصول کرنا یہ آپ کے اختیار میں ہے، اور سودی رقم دوسرے کو ادا کرنا یا وصول کرنا حرام اور باعثِ لعنت ہے، اس لیے مجبوری یا لاعلمی میں سیونگ اکاؤنٹ کھل جائے تو  بھی ازروئے فتویٰ سودی رقم اکاؤنٹ سے نکلوانا اور وصول کرنا جائز نہیں ہے۔ آپ صرف اپنی تن خواہ یا دیگر حلال رقم کے بقدر رقم نکال لیا کریں، سودی رقم اکاؤنٹ سے نکالیے ہی نہیں۔3- اگر لاعلمی میں سودی رقم نکال لی ہو تو بھی حرام رقم کا حکم یہ ہے کہ اگر وہ رقم مالک یا اس کے ورثہ تک پہنچانا ممکن ہو تو مالک یا اس کے ورثہ تک پہنچادی جائے، اگر یہ بھی ممکن نہ ہو تو اس کا حکم یہ ہے کہ اسے بغیر ثواب کی نیت کے کسی مستحقِ زکاۃ  کو دے دیا جائے، لہٰذا آپ کے لیے حکم یہ ہے کہ آپ سودی رقم وصول نہ کریں، اگر وصول کرلی ہے تو نیشنل بینک میں واپس لوٹا دیجیے۔ اگر یہ ممکن نہ رہے اور  آپ کی بہن مستحقِ زکاۃ  ہے یعنی اس کی ملکیت میں سونا، چاندی، مالِ تجارت ، نقدی یا ضرورت سے زائد کوئی بھی سامان اتنا نہیں ہے جس کی مالیت ساڑھے باون تولہ چاندی کو پہنچتی ہو تو آپ اپنی بہن کو یہ رقم دے سکتے ہیں۔ فقط واللہ اعلم
                                                  
عنوان: قمار بازی (جوا) سے حاصل شدہ مال خرید کر کھانا یا بغیر خریدے کھانا، دونوں ناجائز ہے
سوال: قماربازی سے ملا ہوا مال اگر کوئی خرید کر کھائے یا بغیر خریدے کھائے کیا حکم ہے؟
جواب: قمار بازی (جوئے) سے حاصل شدہ مال خرید کر کھانا یا استعمال کرنا اور بغیر خریدے کھانا یا استعمال کرنا، بہر صورت ناجائز اور حرام ہے۔{يا أيها الذين آمنوا إنما الخمر والميسر والأنصاب والأزلام رجس من عمل الشيطان فاجتنبوه لعلكم تفلحون} [المائدة: ۹۰]"وأما المیسر فقد روي عن علي أنه قال: الشطرنج من المیسر، وقال عثمان وجماعة من الصحابة والتابعين: النرد، وقال قوم من أهل العلم: القمار كله من المیسر، وأصله من تيسير أمر الجزور بالاجتماع على القمار فيه وهو السهام التي يجيلونها فمن خرج سهمه استحق منه ما توجبه علامة السهم فربما أخفق بعضهم حتى لايخطئ بشيء وينجح البعض فيحظى بالسهم الوافر وحقيقته تمليك المال على المخاطرة وهو أصل في بطلان عقود التمليكات الواقعة على الأخطار كالهبات والصدقات وعقود البياعات ونحوها إذا علقت على الأخطار بأن يقول قد بعتك إذا قدم زيد ووهبته لك إذا خرج عمر ولأن معنى إيسار الجزور أن يقول من خرج سهمه استحق من الجزور كذا فكان استحقاقه لذلك السهم منه معلقاً على الحظر والقرعة في الحقوق تنقسم إلى معنيين أحدهما تطييب النفوس من غير إحقاق واحد من المقترعين ولا بخس حظه مما اقترعوا عليه مثل القرعة في القسمة وفي قسم النساء وفي تقديم الخصوم إلى القاضي والثاني مما ادعاه مخالفونا في القرعة بين عبيد أعتقهم المريض ولا مال له غيرهم فقول مخالفينا هنا من جنس المیسر المحظورة بنص الكتاب لما فيه من نقل الحرية عمن وقعت عليه إلى غيره بالقرعة ولما فيه أيضا من إحقاق بعضهم وبخس حقه حتى لا يخطئ منه بشيء واستيفاء بعضهم حقه وحق غيره ولا فرق بينه وبين المیسر في المعنى". (أحكام القرآن للجصاص، ۴/ ۱۲۷، دار إحياء التراث العربي)"اتفق الفقهاء على تحريم ميسر القمار". (الموسوعة الفقهية الكويتية ، ۳۹/ ۴۰۷، دار السلاسل)"ويكره اللعب بالنرد والشطرنج والأربعة عشر وهي لعب تستعمله اليهود لأنه قمار أو لعب وكل ذلك حرام (أما) القمار فلقوله عز وجل: {يا أيها الذين آمنوا إنما الخمر والميسر والأنصاب والأزلام رجس} [المائدة:۹۰] وهو القمار". (بدائع الصنائع في ترتيب الشرائع، ۵/ ۱۲۷، دار الکتب العلمیۃ)"الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه". (فتاوی شامی، ۵/ ۹۸، سعید)" (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه". (فتاوی شامی، ۵/ ۹۸، سعید)"لأن المغصوب إن علمت أصحابه أو ورثتهم وجب رده عليهم، وإلا وجب التصدق به". (فتاوی شامی،۲/ ۲۹۱، سعید)  فقط واللہ اعلم
                                                  
عنوان: ٹرک بک کراکر اپنے سامان کے ساتھ کسی اور کا سامان رکھ کر کرایہ لینا
سوال: میں دوسرے شہر سے ٹرک پر سامان منگواتا ہوں۔ٹرک میں جو جگہ بچ جاتی ہے اس میں کسی دوسرے کا سامان لوڈ کروا لیتا ہوں۔اور اس سے جو اجرت لیتا ہوں اس سے میرے سامان کی اجرت کم ہوجاتی ہے۔ مثلاً 20 ہزار میں ٹرک بک کیا ۔میرے سامان کا عام کرایہ 17000 بنتا ہے۔میں دوسرے آدمی کا سامان جو بک کرواتا ہوں اس کا مثلاً 5 ہزار بنتا ہے۔جو کل ملا کر 23000 بن جاتا ہے۔ آیا یہ تین ہزار کا نفع میرے لیے جائز ہے؟
جواب: صورتِ مسئولہ میں آپ نے جتنے میں ٹرک بک کرایا ہے اس کے اندر اندر آپ کسی اور کا سامان رکھ کر اس سے کرایا لے سکتے ہیں، اس سے زائدکرایہ لینا جائز نہیں، مثلاً بیس ہزار میں ٹرک بک کرایا اور آپ کے سامان کا کرایا سترہ ہزار بنتا ہے تو کسی اور کا سامان رکھ کر اس سے تین ہزار تک کرایا لے سکتے ہیں، بیس ہزار سے زائد لینا جائز نہیں۔فقط واللہ اعلم
                                                  
عنوان: شریک کا اضافی اجرت لینا
سوال: دو آدمیوں  نے مل کر ایک دکان کھولی اور دونوں نے آدھا آدھا پیسہ لگایا ہے اور منافع بھی آدھا آدھا تقسیم کر لیتے ہیں، لیکن ایک شریک اس دکان میں محنت کرتا ہے اور دوسرا محنت نہیں کرتا تو کیا محنت کرنے والا اپنی محنت کی اجرت لے سکتا ہے ؟
جواب: محنت کرنے والا شریک علیحدہ سے اپنے عمل کی اجرت نہیں لے سکتا، اس لیے کہ وہ اپنے سرمایہ ہی کے لیے محنت کررہا ہے۔ البتہ یہ ممکن ہے کہ دونوں اپنی شرکت کے معاہدے میں نفع  کی تقسیم کی شرح تبدیل کرکے محنت کرنے والے کے لیے نفع کی شرح زیادہ طے کرلیں، مثلاً:  دو تہائی نفع محنت کرنے والے شریک کا ہو اور ایک تہائی دوسرے کا، یہ جائز ہے۔الدر المختار وحاشية ابن عابدين (رد المحتار) (6/ 60):
’’(ولو) استأجره (لحمل طعام) مشترك (بينهما فلا أجر له)؛ لأنه لا يعمل شيئاً لشريكه إلا ويقع بعضه لنفسه؛ فلا يستحق الأجر‘‘.فقط واللہ اعلم
                                                  
عنوان: رقم کسی مخصوص کام میں لگائی، انوسٹر کو معلوم نہیں کہ وہ کام ہوا یا نہیں تو نفع کا کیا حکم ہوگا؟
سوال: ایک صاحب نے کچھ رقم کسی کام میں سرمایہ کے لیے مجھ سے لی ہے، اور یہ بھی بتایا ہے کہ میں یہ کام کروں گا، اور جو بھی نفع ہوگا وہ میں آپ کو  آپ کے پیسوں کے ساتھ واپس کردوں گا، اب مجھے آپ سے یہ پوچھنا ہے کہ اگر وہ صاحب ان پیسوں سے وہ کام نہ کریں یا اپنے کسی کام میں خرچ کر لیں، جب کہ مجھ کو یہ بات معلوم نہ ہو ، پھر وقت آنے پر میرا پیسہ نفع کے ساتھ واپس بھی کر دیں، تو آیا یہ پیسہ میرے لیے حلال ہوگا؟
جواب: مذکورہ عقد بنیادی طور پر ہی ناجائز ہے، کیوں کہ آپ کے جاننے والے مذکورہ شخص نے آپ سے کہا ہے کہ وہ نفع آپ کے پیسوں کے ساتھ واپس کرے گا، یعنی وہ آپ کی اصل رقم کی حفاظت کی ضمانت کے ساتھ ساتھ آپ کو نفع دے رہاہے، اور یہ صورت قرض پر نفع کی ہے، شرعی طور پر مضاربت اور کاروبار میں نفع کے ساتھ ساتھ نقصان کا رسک بھی برداشت کرنا ہوتاہے۔ باقی اگر مضاربت کا معاملہ اصولی طور پر جائز ہو تو رب المال (انویسٹر) کے ذمے یہ تحقیق نہیں ہے کہ مضارب (کام کرنے والے) نے کاروبار کیا ہے یا نہیں؟ اور اسے نقصان ہوا ہے یا نہیں؟ اگر مضارب یہ کہے کہ مجھے نفع ہوا ہے اور وہ نفع دے تو وصول کرنے کی اجازت ہوگی۔ لیکن اگر  رب المال کو یقین ہو یا ظن غالب ہو کہ انہوں نے کسی کام میں پیسے نہیں لگائے یا لگائے مگر انہیں نفع نہیں ہوا ہے یا پیسے انہوں نے خود خرچ کرلیے تھے تو آپ کے لیے ان سے نفع لینا جائز نہ ہوگا۔ فقط واللہ اعلم
                                                  
عنوان: ٹیلی نار ایزی پیسہ اکاؤنٹ میں ۱۰۰۰ روپے رکھنے پر ملنے والے ۵۰ فری منٹس استعمال کرنے کا حکم
سوال: ٹیلی نار موبائیل نیٹ ورک کمپنی نے ایک سہولت متعارف کروا ئی ہے کہ ایزی پیسہ اکاؤنٹ بنا کر اس میں 1000 روپے جمع کرا دیں اور ہر دن 50 فری منٹ حاصل کریں جب تک یہ رقم آپ کے اکاؤنٹ میں رہے  گی  آپ کو یہ سہولت فری منٹ ملتے رہیں گے،  اور جب آپ اپنی رقم نکلوائیں گے فری منٹ ملنے بند ہوجائیں گے۔  اب پوچھنا یہ ہے کہ آیا یہ 50 فری منٹ جو 1000 روپے صرف اکاؤنٹ میں رکھنے کے بدلہ میں ملتے ہیں یہ سود کے زمرے میں تو نہیں آتے ؟
جواب: واضح رہے کہ ایزی پیسہ اکاؤنٹ میں جمع کردہ رقم قرض ہے، اور  احادیث کی روشنی میں یہ ضابطہ بھی مسلم ہے کہ   قرض دے کر اس سے کسی بھی قسم کا نفع اٹھانا جائز نہیں ہے، بعض احادیث میں اسے صراحتاً ’’ربا‘‘  کہا گیا ہے اور بعض صحیح احادیث میں اسے ’’ربا‘‘  میں شامل کیا گیا ہے؛ اس لیے  ٹیلی نار ایزی پیسہ اکاؤنٹ کھلوانا اور اکاؤنٹ ہولڈر کا  قرض کے بدلے کمپنی  کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے۔   "عَنْ سَعِيدِ بْنِ أَبِي بُرْدَةَ عَنْ أَبِيهِ أَتَيْتُ الْمَدِينَةَ فَلَقِيتُ عَبْدَ اللَّهِ بْنَ سَلَامٍ رَضِيَ اللَّهُ عَنْهُ، فَقَالَ: أَلَا تَجِيءُ فَأُطْعِمَكَ سَوِيقًا وَتَمْرًا وَتَدْخُلَ فِي بَيْتٍ، ثُمَّ قَالَ: إِنَّكَ بِأَرْضٍ الرِّبَا بِهَا فَاشٍ، إِذَا كَانَ لَكَ عَلَى رَجُلٍ حَقٌّ فَأَهْدَى إِلَيْكَ حِمْلَ تِبْنٍ أَوْ حِمْلَ شَعِيرٍ أَوْ حِمْلَ قَتٍّ فَلَا تَأْخُذْهُ فَإِنَّهُ رِبًا ". ( صحیح البخاری 3814)
ترجمہ: سعید بن ابی بردہ اپنے والد سے روایت کرتے ہیں کہ میں مدینہ منورہ حاضرہوا تو میں نے عبداللہ بن سلام رضی اللہ عنہ سے ملاقات کی ، انہوں نے کہا:  کیا آپ (ہمارے پاس) آئیں گے تاکہ میں آپ کو  ستواورکھجورکھلاؤں اورآپ ایک ( باعظمت ) مکان میں داخل ہوں (جس میں رسول صلی اللہ علیہ وسلم بھی تشریف لے گئے تھے)  پھر آپ نے فرمایا: تمہارا قیام ایک ایسے ملک میں ہے جہاں سودی معاملات بہت عام ہیں، اگر تمہارا کسی شخص پر کوئی حق ہو اورپھروہ تمہیں ایک تنکے یاجوکے ایک دانے یا ایک گھاس کے برابربھی ہدیہ دے تو اسے قبول نہ کرنا؛ کیوں کہ وہ بھی سود ہے۔مصنف ابن أبي شيبة (4/ 327):
"عن إبراهيم، قال: «كل قرض جر منفعة، فهو ربا»".  فقط واللہ اعلم
                                                  
عنوان: ہنڈی کے ذریعے رقم منتقل کرنے کی صورت میں کم رقم پہنچا کر زیادہ رقم وصول کرنا
سوال: میں سعودی عرب میں ہو ں اور آج کل 1000 سعودی ریال سے تقریباً 36000 پاکستانی روپے بنتے ہیں، ہم اکثر ہنڈی پر پیسے پاکستان بھیجتے ہیں، لیکن کبھی کبھار ہمارے پاس پیسے نہیں ہوتے ہیں تو ہم ہنڈی والے کو کال کرتے ہیں  کہ ہمارے لیے 1000 ریال پاکستان بھیجو ، تو وہ ہمارے لیے 36000 کے بجائے 35000 بھیجتا ہے اور پھر ایک مہینے بعد ہم اس کو 1000 ریال جو اس نے ہمارے لیے پاکستان بھیج دیا تھا واپس کردیتے ہیں۔تو اب میرا سوال یہ ہے کہ یہ جو ہمارے لیے 1000 پاکستانی روپے کم بھیجتے ہیں کیا یہ سود ہے؟
جواب: صورتِ مسئولہ میں آپ نے جو ہنڈی کے ذریعے 1000 ریال بھجوائے جس کی پاکستانی قیمت 36000 روپے بن رہی تھی، لیکن ہنڈی والے نے 35000 پہنچائے تو آپ کے ذمہ اسے 35000 ہزار روپے دینا ہی لازم ہے، اگر ریال میں آپ اپنا قرض ادا کریں گے تو 35000  روپے کی مالیت کی بقدر ریال کی ادائیگی لازم ہوگی، ہنڈی کرنے والے شخص کے لیے ایک ہزار زائد لینا سود کی وجہ سے ناجائز ہوگا۔ ہنڈی والا اگر خدمات فراہم کرنے پر معاوضہ چاہتاہے تو اسے چاہیے کہ اس خدمت کی اجرت الگ سے طے کر کے لے۔ فقط واللہ اعلم
                                                  
عنوان: پگڑی کی شرعی حیثیت کیا ہے؟
سوال: دکان پر ایک لاکھ پگڑی دے کر دکان ماہانہ  ٢٥٠٠ روپے کرایہ پر حاصل کرنا کیسا ہے؟ پگڑی کی شرعی حیثیت کیا ہے؟  اور کیا پگڑی لینے والا یا دینے والا گناہ گار تو نہیں ہوتا ؟
جواب: مروجہ پگڑی کا  معاملہ شرعاً درست نہیں ہے؛ اس لیے کہ پگڑی    نہ تو مکمل   خرید وفروخت کا معاملہ ہے، اور نہ ہی مکمل اجارہ(کرایہ داری) ہے، بلکہ دونوں کے درمیان کا  ایک  ملا جلامعاملہ ہے؛ لہذا اس معاملے سے اجتناب کیا جائے۔ فقط واللہ اعلم
                                                  
عنوان: بھائی کی میراث
سوال: ‏کسی شخص کی اگر صرف بیٹیاں ہوں تو وراثت میں  اس کے بھائیوں کو حصہ ملتا ہے؟
جواب: جی ہاں ! اگر ‏کسی شخص کا انتقال ہو اور اس کی صرف بیٹیاں ہوں، اور مرنے والے کے والد زندہ نہ ہوں  تو وراثت میں  اس کے بھائیوں کو حصہ ملتا ہے ۔اگر میت کے والد ہوں تو بھائی کو کچھ نہیں ملتا۔"العصبة بنفسه الذکر الذي لایفارقه الذکور في نسبته إلی المیت". (المبسوط للسرخسي ۲۹؍۱۳۸ بیروت)الموسوعة الفقهية الكويتية (3/ 42):
"الأول: جزء الميت، والثاني أصله، والثالث جزء أبيه، والرابع جزء جده.
فيقدم في هذه الأصناف والمندرجين فيها الأقرب فالأقرب، أي يرجحون بقرب الدرجة. فأولاهم بالميراث بنو الميت، ثم بنوهم وإن سفلوا، ثم أصل الميت أي الأب، ثم أبوه وإن علا". فقط واللہ اعلم
                                                  
عنوان: سرمایہ کاری کے مختلف طریقے
سوال: فاریکس ٹریڈنگ کا حکم بیان کریں۔اسٹاک ٹریڈنگ کا حکم بیان کریں۔BTC  ٹریڈنگ کا حکم بیان کریں۔میوچل فنڈز کا حکم بیان کریں۔
جواب: 1-  آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں، کیوں کہ   "فاریکس ٹریڈنگ" میں اگر سونا ، چاندی اور کرنسی کا کاروبار کیا جائے تو چوں کہ  شریعت نے سونا ،چاندی اور کرنسی کے تبادلے میں چند شرائط عائد کی ہیں، جن میں سے ایک اہم شرط اس معاملے کے دونوں عوضوں پر قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں عموماً نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)، اور نہ ہی قبضہ اپنی شرائط کے ساتھ پایا جاتا ہے، اس لیے یہ کاروبار جائز نہیں ہوگا۔ اور اگر فاریکس ٹریڈنگ میں سونا، چاندی اور کرنسی کے علاوہ دیگر اشیاء کا کاروبار کیا جائے تو بھی چوں کہ اس کاروبار میں عام طور پر خرید و فروخت صرف ایک کاغذی کاروائی ہوتی ہے، خریدی ہوئی اشیاء پر نہ تو قبضہ کیا جاتا ہے اور نہ ہی قبضہ کرنا مقصود ہوتا ہے، بلکہ محض نفع و نقصان برابر کیا جاتا ہے، گویا صرف سٹہ کھیلنا مقصود ہوتا ہے، ایسی صورت میں خریدی ہوئی چیز کو  واپس بیچنے کی صورت میں ’’بیع قبل القبض‘‘ لازم آتی ہے، جس سے حدیث شریف میں منع کیا گیا ہے اس لیے فقہاء نے اس کو ناجائز قرار دیا ہے۔مزید تفصیل کے لیے درج ذیل لنک ملاحظہ کیجیے:http://www.banuri.edu.pk/readquestion/%D9%81%D8%A7%D8%B1%DB%8C%DA%A9%D8%B3-%D9%B9%D8%B1%DB%8C%DA%88%D9%86%DA%AF-%DA%A9%D8%A7-%D8%AD%DA%A9%D9%85/06-12-20182- شیئرز کا کاروبار نہ تو مطلقاً جائز ہے اور نہ ہی بالکل حرام، بلکہ  شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔ اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے، وغیرہ)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو  کاروبار جائز ہوگا، ورنہ نہیں۔جس کمپنی کے شیئرز خریدنا ہوں اس کے بارے میں معلومات حاصل کرلی جائیں، اگر وہ مذکورہ شرائط پر پوری اترتی ہو تو اس کے شیئرز کی خرید وفروخت جائز ہوگی۔ 3-بٹ کوائن  bitcoinنیز دیگر ناموں سے موجودڈیجیٹل کرنسی کا معاملہ تاحال زیرِ تحقیق ہے، فی الحال اس کا معاملہ کرنے سے اجتناب کیا جائے۔4-المیزان انویسمنٹ مٰں کئی مدات میں سرمایہ  کاری کی جاتی ہے۔ ان مٰیں سے شیئرز میں سرمایہ کاری کی وہ صورتیں جائز ہیں جس کی شرائط ماقبل میں گزرچکی ہیں،  اس کے علاوہ  مدات مٰیں سرمایہ  کاری جائز نہیں۔ فقط واللہ اعلم
                                                  
عنوان: آفس کا کام کروا کر آفس سے بطور کمیشن زائد رقم وصول کرنا
سوال: میں جس آفس میں کام کرتا ہوں، وہاں تمام ورکرز  آفس کا کوئی بھی مینٹینس کا کام اپنے بندوں سے کرواتے ہیں، اس پر کمیشن لیتے ہیں، کیا یہ جائز ہے؟دوسری بات یہ کہ اگر کوئی مزدور سے آفس کا کام اپنے پیسوں سے کروالے، پھر بعد میں آفس سے بل پاس کروائے تو اس صورت میں کمیشن لینے کی کوئی گنجائش نکل سکتی ہے؟
جواب: مارکیٹ میں جو افراد فری لانس مختلف افراد یا کمپنیوں کا مال کسی اور کو دلواتے یا خریدواتے ہیں اور درمیان میں اپنامقررہ یا معروف کمیشن وصول کرتے ہیں تو ان کا یہ کمیشن وصول کرنا شرعاً جائز ہوتا ہے۔ البتہ وہ افراد جو کسی کمپنی میں ملازم ہوں اور کمپنی کا مال بیچنے یا کمپنی کے لیے مال خریدنے پر مامور ہوں اور اس کام کی تنخواہ بھی وصول کرتے ہیں، یا کمپنی کے کہنے پر مینٹینس کے کام کی ذمہ داری ادا کرتے ہوں ان کے لیے کمیشن وصول کرنا شرعاً جائز نہیں، نیز وہ شخص جس کو کسی نے مال خریدنے کے حوالہ سے اپنا وکیل بنا کر بھیجا ہو اس کے لیے قیمتِ خرید سے زائد کے واؤچر بنوا کر اپنے مؤکل (اصل خریدار) سے بطور کمیشن وصول کرنا بھی جائز نہیں، نیز اگر کسی شخص نے کمپنی کی جانب سے پیشگی اجازت کے بغیر ہی کوئی کام اپنے پیسوں سے کرادیا، تو از روئے شرع یہ متبرع (بطورِ احسان نیکی کرنے والا) ہے، جس کا حکم یہ ہے کہ جو کام اجازت کے بغیر کرایا وہ اس کی طرف سے کمپنی پر احسان ہوگا، اپنے احسان کی قیمت وصول کرنا درست نہیں۔ خلاصہ یہ ہے کہ کمپنی کے مختار ذمہ داران کی پیشگی اجازت کے بغیر ملازمین کے لیے کمیشن وصول کرنا جائزنہیں ہے۔فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً: ’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦) فقط واللہ اعلم
                                                  
عنوان: سیونگ اکاؤنٹ پر ملنے والے انٹرسٹ سے ٹیکسز ادا کرنا
سوال: بنک میں میرا سیونگ اکاؤنٹ ہے، اس میں میری ماہانہ تنخواہ بھی جاتی ہے۔ بنک سال میں دو بار اکاؤنٹ میں رکھی رقم پر پرافٹ دیتا ہے اور کچھ ٹیکس بھی کاٹا جاتا ہے۔ میں پرافٹ کی رقم سے کاٹی ہوئی ٹیکس کی رقم کو منفی کر کے پرافٹ کی رقم کسی ضرورت مند کو دے دیتا ہوں، اپنے استعمال میں نہیں لاتا۔1- کیا میں اس رقم کو اپنے استعمال میں لا سکتا ہوں؟2- اگر نہیں، تو اس رقم کا صحیح مصرف کیا ہے؟
جواب: صورتِ مسئولہ میں بینک میں سیونگ اکاؤنٹ کھلوانا شرعاً جائز نہیں، لہذا اس اکاؤنٹ کو بند کروا کر کرنٹ اکاؤنٹ کھلوا لیا جائے۔سیونگ اکاؤنٹ پر ملنے والا انٹرسٹ سود ہے ،جسے وصول کرنا جائز نہیں، پس اب تک جو وصول ہوا اگر وہ بینک کو واپس کرنا ممکن ہو تو اسے واپس کردیا جائے اور اگر ممکن نہ ہو تو ثواب کی نیت کے بغیر اسے صدقہ کرنا آپ پر لازم ہوگا۔  نیز مختلف ٹیکسز کو سودی رقم سے منہا کرنا اور سودی رقم کو اپنے استعمال میں لانا شرعاً جائز نہیں۔البتہ اگر آپ کا اکاؤنٹ سرکاری بینک میں ہے، اور بینک سال میں جو ٹیکس کاٹتا ہے، اگر وہ سرکاری کھاتے کا ٹیکس ہو اور ناقابلِ برداشت ہو تو بوقتِ ضرورت اسے منہا کرسکتے ہیں، البتہ اکاؤنٹ ہولڈر کو فراہم کردہ سہولت (جیسے ڈیبٹ کارڈ کی سالانہ فیس، چیک بک کے چارجز  وغیرہ یاکسی دیگر خدمت )  کے عوض میں اگر بینک کٹوتی کرتا ہو تو ایسی کٹوتی کو سودی رقم سے منہا کرنا شرعاً جائز نہ ہوگا۔واضح رہے کہ ٹیکس کی کٹوتی کی غرض سے سیونگ اکاؤنٹ کھلوانے کی قطعاً اجازت نہیں ہے، مذکورہ حکم (سرکاری بینک کے سیونگ اکاؤنٹ سے ٹیکس کی کٹوتی کی گنجائش کا حکم) اس صورت کا ہے کہ لاعلمی میں یا غیر اختیاری طور پر سیونگ اکاؤنٹ کھول دیا گیا اور اس سے ٹیکس کی کٹوتی کردی گئی ہو۔  فقط واللہ اعلم
                                                  
عنوان: غیر کا کریڈٹ کارڈ استعمال کرنا
سوال: کیا کسی اور کا بینک کا کریڈٹ کارڈ استعمال کر سکتے ہیں؟
جواب: کریڈٹ کارڈ  کا استعمال کرنا شرعاً درست نہیں، خواہ وہ  اپنا ہو یا کسی اور کا ہو۔ فقط واللہ اعلم
                                                  
عنوان: ایزی پیسہ اکاؤنٹ اور اس پر ملنے والی مفت سہولیات کا حکم
سوال: پاکستان میں موبائل نمبر پر ایک اکاؤنٹ کھولا جاتا ہے جسے ’’ایزی پیسہ‘‘  کہا جاتا ہے، جس میں آپ پیسے ڈالتے ہیں اور اس اکاؤنٹ سے آپ مختلف قسم کے بلز ادا کر سکتے ہیں، کسی دوسری جگہ پر بندہ کو پیسے بھیجواسکتے ہیں، مختلف جگہ پر کام آتا ہے، کمپنی اکاؤنٹ میں ہزار یا اس سے زیادہ رکھنے پر 50 فری منٹس اور 50 انٹرنیٹ ایمبیز روزانہ دیتی ہے، اب مجھے پوچھنا ہے کہ اس کا استعمال جائز ہے یا نہیں؟اکاؤنٹ میں پیسے رکھنا بھی ضروری ہے؛ کیوں کہ کسی بھی وقت ضرورت پڑ سکتی ہے،  بل جمع کرنا ہو یا کچھ لینا ہو یا موبائل لوڈکرنا، اس کے لیے پیسے رکھنا پڑتے ہیں، اور فری منٹس دینے یا نہ دینے پر ہمارا اختیار نہیں اور ایک دفعہ آجائے تو آپ نہ بھی چاہو تو استعمال ہو جاتے ہیں۔
جواب: ’’ایزی پیسہ اکاؤنٹ ‘‘  ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ واضح رہے کہ عموماً ایزی پیسہ اکاؤنٹ پہلی صورت والا ہوتاہے، اس لیے  ’’ایزی پیسہ اکاؤنٹ‘‘ کھلوانے سے اجتناب کیا جائے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط: سعید)وفیہ ایضا (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا".  (14/513، باب کل قرض جر  منفعةً، کتاب الحوالة، ط: إدارة القرآن)فقط واللہ اعلم
                                                  
عنوان: سودی معاملہ کرنے والے کو قرض دینا
سوال: کیا ایسے شخص کو قرضہ دینا جائز ہے جس کے بارے میں معلوم ہو کہ یہ آدمی اس قرضہ سے سود کرے گا؟
جواب: جس آدمی کے بارے میں معلوم ہو کہ قرض لے کر اس سے سودی معاملہ کرے گا یعنی لوگوں کو سود پر قرض دے گا یا وہ مقروض ہے اور اس سے اپنے سابقہ قرضوں کا سود ادا کرے گا اور وہ شخص سودی معاملات سے تائب بھی نہ ہوا ہو تو اسے قرضہ دینا جائز نہیں۔ہاں! البتہ سودی لین دین سے مکمل توبہ کرنے والا شخص  جس نے دوبارہ کبھی سودی لین دین نہ کرنے کا پختہ عزم کر لیا ہے اور اپنے ماضی پر پشیمان بھی ہے، اور صورتِ حال ایسی ہو کہ سود دیے بغیر اس کی جان نہیں چھوٹ سکتی ، وگرنہ اسے جیل یا قید خانے میں ڈال دیا جائے گا، تو ایسا قرضہ چکانے کے لیے اس کی مدد میں کوئی حرج نہیں ہے۔قرآن کریم میں اللہ رب العزت فرماتے ہیں ۔{وَتَعَاوَنُوا عَلَى الْبِرِّ وَالتَّقْوَى وَلا تَعَاوَنُوا عَلَى الإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة:2]ترجمہ: نیکی اور تقوی کے کاموں میں ایک دوسرے کا تعاون کرو، برائی اور زیادتی کے کاموں میں باہمی تعاون مت کرو، اور اللہ تعالی سے ڈرو، بیشک اللہ تعالی سخت عذاب دینے والا ہے۔آپ صلی اللہ علیہ وسلم کا فرمان ہے: ’’جو شخص کسی مسلمان کی مصیبت رفع کر دے تو اللہ تعالی قیامت کے دن اس کی مشکل رفع کر دے گا‘‘.  (بخاری: (2442) مسلم: (2580)  فقط واللہ اعلم
                                                  
