عنوان: مجنون پر قتلِ عمد کا قصاص نہیں
سوال: مجنون نے کسی کا قتل کیا تو کیا اس کا قصاص ہو گا؟
جواب: اگر کسی شخص کو مستقل  طور پر جنون اور پاگل پنے کا عارضہ لاحق ہو، ایسا شخص اگرکسی کو قتل کردے تویہ قتلِ خطاکے حکم میں ہوگا اور  مجنون سے قصاص نہیں لیاجائے گا،بلکہ قتل کے بدلہ میں مجنون کے خاندان پر مقتول کے ورثاء کے لیے دیت واجب ہوگی ۔البحرالرائق میں ہے :"قال رحمه الله: ( وعمد الصبي والمجنون خطأ، وديته على عاقلته، ولا تكفير فيه ولا حرمان فيه ) أي عن الميراث، والمعتوه كالصبي.وقال الشافعي رحمه الله: عمده عمد؛ فتجب الدية في ماله؛ لأن العمد هو القصد وهو ضد الخطأ، فمن يتحقق منه الخطأ يتحقق منه العمد، ولهذا يؤدب ويعزر، وكان ينبغي أن يجب القصاص إلا أنه سقط للشبهة؛ لأنهم ليسوا من أهل العقوبة؛ فيجب عليهم موجبه الآخر وهو المال؛ لأنهم أهل لوجوبه عليهم، فصار نظير السرقة، فإنهم إذا سرقوا لايقطع أيديهم ويجب عليهم ضمان المال المسروق؛ لما قلنا، ولهذا وجب عليهم التكفير بالمال؛ لأنه أهل لفوات المالية دون الصوم؛ لعدم الخطاب، وكذا يحرم الميراث عنده بالقتل.ولنا أن مجنونًا صال على رجل بسيف فضربه فرفع ذلك إلى علي رضي الله عنه فجعل عقله على عاقلته بمحضر من الصحابة رضي الله عنهم، وقال: عمده وخطؤه سواء؛ ولأن الصبي مظنة المرحمة، { قال عليه الصلاة والسلام: من لم يرحم صغيرنا ولم يوقر كبيرنا فليس منا } والعاقل المخطئ لما استحق التخفيف حتى وجبت الدية على عاقلته؛ فهؤلاء أولى بهذا التخفيف فيجب على العاقلة إذا كان الواجب قدر نصف العشر أو أكثر بخلاف ما دونه؛ لأنه يسلك به مسلك الأموال كما في البالغ العاقل؛ لأنه لم يتحقق العمد منه؛ لأنه عبارة عن القصد وهو يترتب على العلم والعلم بالعقل، وهؤلاء عدموا العقل، فكيف يتحقق منهم القصد، وصاروا كالنائم". (8/388)فتاوی شامی میں ہے :"( وعمد الصبي والمجنون ) والمعتوه ( خطأ ) بخلاف السكران والمغمى عليه ( وعلى عاقلته الدية ) إن بلغ نصف العشر فأكثر ولم يكن من العجم، وإلا ففي ماله، درر ( ولا كفارة ولا حرمان إرث ) خلافًا للشافعي، ولو جن بعد القتل قتل، وقيل: لا، وتمامه فيما علقته على الملتقى". (28/198)مجمع الانہر میں ہے :"( وعمد الصبي والمجنون خطأ، وديته على عاقلته، ولا كفارة فيه ولا حرمان إرث ) وذلك عندنا؛ لعدم القصد الصحيح؛ ولما روي أن مجنونًا صال على رجل بسيف فضربه، ففزع ذلك إلى علي رضي الله تعالى عنه فجعل عقله على عاقلته بمحضر من الصحابة، وقال: عمده وخطؤه سواء". (9/27)فقط واللہ اعلم
                                                  
عنوان: وکالت بالشراء میں وکیل کا کمیشن رکھنا جائز نہیں
سوال: اگر کوئی شخص (مثلاً عبد اللہ) مجھے پانچ درہم دے اور کہے کہ میرے لیے فلاں چیز خریدو،  اور میں اس چیز کو چار درہم میں خرید لوں  تو یہ جو ایک درہم میں نے اپنی مہارت سے اور ذاتی وقت لگا کر اور ذاتی اثر و رسوخ کا استعمال کر کے بچایا ہے، کیا عبداللہ کو بتائے بغیر اس کا رکھنا میرے لیے جائز ہے؟ اگر جواب نفی میں ہو تو مختلف ایجنٹس جیسے ٹریول ایجنٹ وغیرہ کے لیے  ٹکٹ یا کوئی اور چیز بیچ کر کسٹمر سے پیسے لینا جائز کیوں ہے؟ یعنی اس مسئلے میں اور اوپر پوچھے گئے مسئلے میں کیا فرق ہوگا؟
جواب: پہلی صورت میں آپ عبداللہ کے وکیل ہیں، وکالت اجرت کے ساتھ بھی ہوتی ہے اور بلااجرت تبرعاً بھی ہوتی ہے،  لہذا اگر وکالت کی اجرت طے ہو  (یعنی آپ نے بتایا ہو کہ میں اتنی اجرت لوں گا یا آپ کا پیشہ ہی یہ ہو اور بازار میں آپ اسی غرض سے آفس یا دکان کھول کر بیٹھے ہوں اور مارکیٹ والے جانتے ہوں کہ آپ اجرت پر ہی کام کرتے ہیں) تو  آپ اس کے مستحق ہوں گے، لیکن  اس کے علاوہ عبداللہ کے علم میں لائے بغیر کمیشن رکھنا جائز نہیں۔ جب کہ دوسری صورت میں ٹریول ایجنٹ  آپ کا وکیل نہیں، بلکہ اس کے ساتھ  ٹکٹ کی خریداری کا معاملہ ہوتا ہے، لہذا اس میں ایجنٹ کا اپنے لیے سروس چارجز رکھنا جائز ہے۔ "(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعاً. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ...لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة".(درر الحكام في شرح مجلة الأحكام، الکتاب الحادی عشر الوکالة، الباب الثالث، الفصل الأول، المادة: ۱۴۶۷ ، ج: ۳؍۵۷۳، ط:دارالجیل) فقط واللہ اعلم
                                                  
عنوان: بینک کے چیک کی شرعی حیثیت
سوال: بینک کے چیک کی شرعی حیثیت اور اس کا کیا حکم ہے؟ اگر اسد کے پاس بینک میں ایک لاکھ موجود ہے، اس نے ایک لاکھ کا چیک کاٹ کر عزیر کو ہدیہ کر دیا، دو دن بعد اسد پر زکاۃ کے نصاب کا سال مکمل ہو گیا اور اسد پر دیگر مال کی وجہ سے زکاۃ فرض ہو گئی اور ابھی تک عزیر نے اس چیک کے ذریعے بینک سے لاکھ روپیہ نہیں نکلوایا .  اب سوال یہ ہے اس ایک لاکھ کی زکاۃ بھی اسد پر ضروری ہو گی؟ یا وہ ایک  لاکھ چیک کے ذریعے ہدیہ کرنے کی وجہ سے عزیر کی ملکیت میں چلا گیا؟
جواب: بینک کے چیک کی حیثیت کرنسی کی رسید کی ہے،  لہذا اسد نے عزیر کو جو ایک لاکھ کا چیک کاٹ کر ہدیہ کیا تو جب تک  اسد کے اکاؤنٹ سے پیسے نکل کر عزیر کے پاس نہ چلے جائیں وہ اسد ہی کی ملکیت میں موجود ہوں گے، اور اس دوران اگر اسد کی زکاۃ کا سال مکمل ہوگیا تو اس ایک لاکھ  کی زکاۃ بھی اسد ہی کے ذمہ لازم ہوگی۔ فقط واللہ اعلم
                                                  
عنوان: خاص اسکیم کے تحت موٹر سائیکل کی خرید و فروخت
سوال: ایک دوکان دار کسی کمپنی کی نئی موٹر سائیکل میں قرعہ اندازی اس طرح کرتا ہے کہ ایک قرعہ اںدازی میں کم سے کم 300 ممبر شریک ہوں اور ہر ممبر ہر مہینے 1300 روپے جمع کرائے گا، اور ہر مہینے کی کسی مقررہ تاریخ میں قرعہ اندازی ہوگی اور جس کا نام قرعہ اندازی میں نکلے اس کو موٹر سائیکل دی جائے گی اور جس کو موٹر سائیکل ملے گی وہ آگے پیسے جمع نہیں کرائے گا اور جس کا نام نکلتا جائے گا وہ آگے پیسے جمع نہیں کرائے گا، اس طرح یہ سلسلہ 36 ماہ تک چلے گا اور 36 ماہ میں 36 موٹر سائیکل نکل جائیں گی، اس کے بعد باقی رہنے والے ممبروں کو ایک ایک موٹر سائیکل دے  دی جائے گی۔کوئی ممبر موٹر سائیکل سے خالی نہیں رہے گا۔ایسا کاروبار کرنا کیسا ہے؟ اورایسی قرعہ اندازی میں شامل ہونا شرعاً  کیسا ہے؟
جواب: صورتِ  مسئولہ میں مذکورہ اسکیم کے تحت موٹر سائیکل بیچنا اور خریدنا، جائز نہیں ہے۔تفصیل کے لیے درج ذیل لنک ملاحظہ فرمائیں :قرعہ اندازی کے ذریعہ موٹر سائیکل حاصل کرنے کی ایک اسکیم
                                                  
عنوان: کبوتر کی خرید و فروخت
سوال: کبوتر کی خرید و فروخت جائز ہے؟
جواب: کبوتر کی خرید و فروخت جائز ہے۔ البتہ  کبوتر خرید کر کبوتر بازی میں وقت ضائع کرنا جائز نہیں۔ فقط واللہ اعلم
                                                  
عنوان: میزان بینک میں ملازمت کرنا
سوال: کیا میزان بینک میں جاب کر سکتے ہیں؟
جواب: واضح رہے کہ بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، اور بینک  ملازم سود لینے ، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں۔                              لہذا بینک  کی ملازمت  ناجائز ہے خواہ وہ کسی بھی شعبہ میں ہو، اور تنخواہ بھی حرام ہے، اس لیے  بینک کے علاوہ  کسی اور جگہ  جائز ملازمت تلاش کرنی چاہیے، اور سود کی گندگی سے اپنے  آپ  کو محفوظ رکھنے کی پوری کوشش کرنی چاہیے؛  کیوں کہ حرام  کے مقابلے میں حلال  مال  تھوڑا   ہی کیوں  نہ ہو  اس میں  سکون اور برکت   ہوتی ہے،  جب کہ حرام مال خواہ  کتنا ہی زیادہ  ہو اس  میں بے برکتی، تباہی اور بربادی ہوتی ہے۔       ارشاد باری  تعالی ہے:{يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ  فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}[البقرة: 278، 279]ترجمہ:اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔(از بیان القرآن)ارشاد باری تعالیٰ ہے:{يَمْحَقُ اللَّهُ الرِّبَا وَيُرْبِي الصَّدَقَاتِ} [البقرة: 276]      ترجمہ: اللہ سود کو مٹاتے ہیں ،  اور صدقات کو بڑھاتے ہیں۔(از بیان القرآن)ارشاد باری تعالی ہے:{ وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن)حدیثِ مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»". (الصحیح لمسلم، 3/1219، باب لعن آكل الربا ومؤكله، ط: دار احیاء التراث ، بیروت) (مشکاة المصابیح،  باب الربوا، ص: 243، قدیمی)ایک اور حدیثِ مبارک  میں ہے:"وعن ابن مسعود قال: قال رسول الله صلى الله عليه وسلم: " إن الربا وإن كثر فإن عاقبته تصير إلى قل. رواهما ابن ماجه والبيهقي في شعب الإيمان". (مشکاة المصابیح، باب الربوا، ص: 246، ط: قدیمی)                        نیز یہ  کہ   مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماءِ کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً  ایک جیسے ہیں، لہذا ان میں ملازمت کرنے کا بھی یہی حکم ہے۔(تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے)  فقط واللہ اعلم
                                                  
عنوان: اگر بیٹے مرحوم والد کے ترکہ میں سے اپنی بہنوں کو حصہ نہ دیں تو کیا مرحوم آخرت میں جواب دہ ہوگا؟
سوال: ایک آدمی ہے  وہ اپنی بیٹیوں کو ان کا حق نہیں دیتا اور کہتا ہے کہ اس وقت حق دوں گا جب میں  اپنے بیٹوں میں تقسیم کروں گا اور اگر یہ انتقال کرگیا اور اس کے بیٹے اپنی بہنوں کا حق نہیں دیتےتو اس آدمی سے اس کے بارے میں پوچھا جائے گا کہ نہیں؟
جواب: واضح رہے کہ میراث کا حق آدمی کے مرنے کے بعد ورثاء کو حاصل ہوتا ہے، کسی شخص کی زندگی میں اس کی اولاد (چاہے بیٹے ہوں یا بیٹیاں) کا اس کے مال میں حصہ نہیں ہوتا، لہٰذا اس آدمی کی زندگی میں اس کے مال میں اس کی بیٹیوں کا حصہ نہیں ہے کہ وہ اس سے تقسیم کے مطالبے کا حق رکھیں۔  البتہ اگر یہ آدمی زندگی میں اپنی جائیداد اولاد کے درمیان تقسیم کرے گا تو بیٹوں کے ساتھ بیٹیوں کو بھی حصہ دینا ضروری ہوگا، لیکن زندگی میں تقسیم کرنا اس پر لازم نہیں ہے۔اگر اپنی جائیداد تقسیم کیے بغیر اس شخص کا انتقال ہوگیا تو اس کی جائیداد اس کا ترکہ بن جائے گی اور اس جائیداد میں بیٹے اور بیٹیوں سمیت تمام شرعی ورثاء کا میراث کے ضابطہ شرعی کے موافق حق ہوگا، اگر اس شخص کے مرنے کے بعد اس کے بیٹے اپنی بہنوں کو میراث میں سے حصہ نہیں دیتے تو اس کی ذمہ داری اس شخص پر عائد نہیں ہوتی اور یہ شخص اپنے بیٹوں کے اس فعل کا جواب دہ نہیں ہوگا؛ کیوں کہ اس پر تو زندگی میں تقسیم کرنا واجب ہی نہیں تھا اور مرنے کے بعد بیٹوں کے فعل کا یہ ذمہ دار نہیں، بلکہ وہ بیٹے خود ذمہ دار اور جواب دہ ہوں گے۔نیز سوال سے معلوم ہوتاہے کہ مذکورہ شخص بیٹیوں کو حصہ دینے پر آمادہ  ہے، اس کا صرف اتنا کہنا ہے کہ بیٹیوں کو تب دوں گا، جب بیٹوں میں تقسیم کروں گا، اس لیے کسی درجے میں بھی اسے قصور وار نہیں کہا جاسکتا۔ فقط واللہ اعلم
                                                  
عنوان: مدرسہ پڑھانے کی فیس وصول کرنا
سوال: اگر کوئی شخص بچوں کو مدرسہ پڑھائے اور مدرسہ پڑھانے کی فیس رکھے، اس میں امیر اور غریب سارے بچے ہوں،  ان بچوں کی فیس کا کوئی دوسرا شخص بندوبست  کرے کہ ان کی فیس میرے ذمہ ہے،  آپ ان کو فری مدرسہ پڑھائیں۔  کیا اس طرح کرنا جائز ہے؟  اور قاری صاحب کے لیے وہ فیس کے پیسے حلال ہوں گے؟
جواب: بچوں سے تعلیمی فیس لینا درست ہے،  نیز اگر اس فیس کا انتظام کوئی دوسرا شخص کرتاہے تو پڑھانے والے کے لیے یہ رقم لینا جائز ہوگی،  بشرطیکہ  یہ رقم زکاۃ کی مد میں سے نہ ہو۔ ہاں اگر بچے کا والد مستحقِ زکاۃ ہو اور تعاون کرنے والا زکاۃ وغیرہ کی رقم بچے کے والد کو مالک بناکر دے دے کہ وہ جس مصرف میں چاہے صرف کردے، پھر وہ اس سے بچے کی تعلیمی فیس ادا کردے تو اس کی اجازت ہوگی۔ لیکن سوال میں جو صورت مذکور ہے کہ ’’دوسرا شخص یوں کہے کہ بچے کی فیس میرے ذمے ہے، آپ ان کو فری مدرسہ پڑھائیں‘‘ اس صورت میں زکاۃ کی رقم سے پڑھانے والے کو فیس دینا درست نہیں ہے۔نیز اگرکوئی شخص لوگوں سے مفت تعلیم کا کہہ پھراس طریقے سے فیس وصول کرتاہو تو  پھریہ  اس شخص کی غلط بیانی ہوگی۔ یہ بھی واضح رہے کہ مسجد میں اجرت لے کر بچوں کو پڑھانا مکروہ ہے۔البحر الرائق شرح كنز الدقائق ومنحة الخالق وتكملة الطوري (8/ 22):قال - رحمه الله -: "(والفتوى اليوم على جواز الاستئجار لتعليم القرآن) ، وهذا مذهب المتأخرين من مشايخ بلخ استحسنوا ذلك، وقالوا: بنى أصحابنا المتقدمون الجواب على ما شاهدوا من قلة الحفاظ ورغبة الناس فيهم؛ ولأن الحفاظ والمعلمين كان لهم عطايا في بيت المال وافتقادات من المتعلمين في مجازات التعليم من غير شرط، وهذا الزمان قل ذلك واشتغل الحفاظ بمعائشهم فلو لم يفتح لهم باب التعليم بالأجر لذهب القرآن فأفتوا بالجواز، والأحكام تختلف باختلاف الزمان". حاشية رد المحتار على الدر المختار - (6 / 428):"(قوله: ومن علم الأطفال إلخ ) الذي في القنية أنه يأثم ولايلزم منه الفسق، ولم ينقل عن أحد القول به، ويمكن أنه بناء على أن بالإصرار عليه يفسق ، أفاده الشارح. قلت: بل في التاترخانية عن العيون: جلس معلم أو وراق في المسجد فإن كان يعلم أو يكتب بأجر يكره إلا لضرورة. وفي الخلاصة: تعليم الصبيان في المسجد لا بأس به اهـ  لكن استدل في القنية بقوله عليه الصلاة والسلام: جنبوا مسجدكم صبيانكم ومجانينكم".الفتاوى الهندية - (43 / 34):"وَلَوْ جَلَسَ الْمُعَلِّمُ فِي الْمَسْجِدِ وَالْوَرَّاقُ يَكْتُبُ ، فَإِنْ كَانَ الْمُعَلِّمُ يُعَلِّمُ لِلْحِسْبَةِ وَالْوَرَّاقُ يَكْتُبُ لِنَفْسِهِ فَلَا بَأْسَ بِهِ ؛ لِأَنَّهُ قُرْبَةٌ ، وَإِنْ كَانَ بِالْأُجْرَةِ يُكْرَهُ إلَّا أَنْ يَقَعَ لَهُمَا الضَّرُورَةُ ، كَذَا فِي مُحِيطِ السَّرَخْسِيِّ".  فقط واللہ اعلم
                                                  
عنوان: وارث کا اپنے حصہ سے دست بردار ہونے کے بعد دوبارہ مطالبہ کرنا
سوال: والدکے ساتھ تعاون کی وجہ سےچار بہنوں کی شادی.  ماں باپ کا حج،  مکان میں دوکانوں کی تعمیر . 14 مرلہ کے مکا ن میں،  3 مرلہ کورڈ تھا جسے میں نے 14 مرلہ کورڈ کیا، جس پر والد صاحب نے زندگی میں مجھ سے 40 ہزار لے کر 4بہنوں کو دس  دس ہزار دے دیے، اور کہہ دیا، اب مکان سے کچھ نہیں ملے گا. دس سال پہلے میں نے مزید دس دس لاکھ  4بہنوں کو یعنی چالیس لاکھ دیے، انہوں نے لکھ کر دیا اور انگوٹھا بھی لگا دیا، اب مزید مکان سے کچھ نہیں لیں گی. سب بھائی کا ہے، میں اکیلا بھائی ہوں، والد والدہ فوت ہو گئے،  بہنوں نے مکان کے تمام اختیار مجھے دے دیے، بیچوں اپنے نام کراؤں.اب وہ کہتی ہیں کہ اس وقت ہماری ضروت تھی . اب ہمیں پوری طرح تقسیم کر کے حصہ دو . اس وقت ان کا حصہ مالیت کے حساب سے کچھ کم تھا، مگر وہ راضی تھیں. میں تھوڑا بہت مزید بھی دینے کو تیار ہوں، مگر وہ مکان بیچنے پر بضد ہیں، میرے لیے کیا حکم ہے؟
جواب: میراث اور ترکہ میں جائیداد  کی تقسیم سے پہلے کسی وارث کا اپنے شرعی حصہ سے بلا عوض دست بردار ہوجانا شرعاً معتبر نہیں ہے، البتہ ترکہ تقسیم ہوجائےتو پھر ہر ایک وارث اپنے حصے پر قبضہ کرنے  کے بعد اپنا حصہ کسی  کو دینا چاہے  یا کسی کے حق میں دست بردار ہوجائے تو یہ شرعاً جائز اور  معتبر ہے۔ اسی طرح کوئی وارث ترکہ میں سے کوئی چیز لے کر (خواہ وہ معمولی ہی کیوں نہ ہو)  صلح کرلے اور ترکہ میں سے اپنے باقی حصہ سے دست بردار ہوجائے تو یہ بھی درست ہے، اسے اصطلاح میں " تخارج" کہتے ہیں۔ان دونوں صورتوں میں پھر ایسے شخص کا اس ترکہ میں حق باقی نہ رہے گا۔لہذا بہنوں نےاپنے  حصہ  کی کل یا کچھ رقم  وصول کر لی تھی اور اس کے بعد وہ اپنے حصے سے دست بردار ہو گئیں تھیں اور  ان سے یہ معاہدہ ہوا تھا کہ وہ اب اپنے حصے کا مطالبہ نہیں کریں  گی تو اب اس معاہدہ کی رو سے بہنوں کو مزید حصہ نہیں ملے گا، تاہم اگر بھائی اپنی خوشی سے دل جوئی کے لیے بہنوں  کو کچھ رقم مزید  دے دے تو شرعاً کوئی قباحت نہیں۔" تکملۃ رد المحتار علی الدر المختار" میں ہے:" الإرث جبري لَا يسْقط بالإسقاط". (ج: 7/ص:505 / کتاب الدعوی، ط :سعید)"الأشباہ والنظائر" لابن نجیم  میں ہے: "لَوْ قَالَ الْوَارِثُ: تَرَكْتُ حَقِّي لَمْ يَبْطُلْ حَقُّهُ؛ إذْ الْمِلْكُ لَايَبْطُلُ بِالتَّرْك". (ص:309- ما یقبل الإسقاط من الحقوق وما لایقبله، ط:قدیمی) فقط واللہ اعلم
                                                  
عنوان: مرحوم کے علاج ومعالجہ پر خرچ ہونے والی رقم ان کے ترکہ سے منہا کرنا
سوال: میرے والد صاحب کا انتقال ہوگیا ہے، میں نے ایک لاکھ پچاس ہزار (۱۵۰۰۰۰ ) روپے ان سے گاڑی لینے کے لیے لیے تھے، بعد میں  ان کا آپریشن میں نے کرایا تھا  جس میں میرے تیس ہزار روپے خرچ ہوئے تھے، سوال یہ ہے کہ والد صاحب کا جو مجھ پر ایک لاکھ قرضہ تھا، میں اس میں سے آپریشن کی مد میں خرچ کیے گئے تیس ہزار روپے منہا کرسکتا ہوں؟
جواب: اگرقرض کی صراحت یا واپسی کے معاہدے کے بغیر  آپ نے والد صاحب کے آپریشن پر تیس ہزار روپے خرچ کیے ہیں تو وہ آپ کی طرف سے ان پر احسان تھا۔ اس صورت میں اب آپ مذکورہ تیس ہزار کو ان کے ترکہ سے منہا نہیں کرسکتے ہیں۔ فقط واللہ اعلم
                                                  
عنوان: کھڑی فصل کا بھوسہ خریدنا یا  بیچنا
سوال: کھڑی فصل کا بھوسہ خریدنا یا  بیچنا از روئے شریعت جائز ہے یا ناجائز؟
جواب: کھڑی فصل کاٹنے سے پہلے اس کے بھوسے کی خرید و فروخت کرنا شرعا جائز نہیں،البتہ خرید و فروخت کا وعدہ کرنا جائز ہے۔درر الحكام شرح مجلة الأحكام - (1 / 156):
"بَيْعُ الْمَعْدُومِ بَاطِلٌ؛ فَيَبْطُلُ بَيْعُ ثَمَرَةٍ لَمْ تَبْرُزْ أَصْلًا. الْمَعْدُومُ إمَّا أَنْ يَكُونَ مَعْدُومًا حَقِيقَةً، أَوْ مَعْدُومًا عُرْفًا، وَالْمَعْدُومُ عُرْفًا هُوَ الْمُتَّصِلُ اتِّصَالًا خِلْقِيًّا بِغَيْرِهِ، وَبَيْعُ الْمَعْدُومِ سَوَاءٌ أَكَانَ حَقِيقَةً أَمْ عُرْفًا بَاطِلٌ. ( اُنْظُرْ شَرْحَ الْمَادَّةِ 97 1 ) ... وَكَذَلِكَ بَيْعُ التِّبْنِ وَهُوَ فِي السُّنْبُلِ قَبْلَ التَّذْرِيَةِ بَاطِلٌ؛ لِأَنَّ التِّبْنَ لَايَكُونُ مِنْ السُّنْبُلِ إلَّا بَعْدَ الدِّرَاسِ فَبَيْعُهُ قَبْلَ ذَلِكَ بَيْعٌ لِلْمَعْدُومِ". فقط واللہ اعلم
                                                  
عنوان: شیئرز کا کاروبار
سوال: شیئرز (shares) کا کاروبار کرنا شرعی طور پر کیسا ہے؟
جواب: شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو، اور نہ ہی اس کمپنی کے کل اثاثے نقد کی شکل میں ہوں، بلکہ اس کمپنی کی ملکیت میں جامد اثاثے بھی موجود ہوں۔2۔ کمپنی کا کل یا کم از کم اکثر سرمایہ حلال ہو۔3۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔4۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)5۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو  کاروبار جائز ہوگا، ورنہ نہیں ۔فقط واللہ اعلم
                                                  
عنوان: یوٹیوب  پر میوزک اور تصویر پر مشتمل ویڈیو بنانا
سوال: میں ایک یوٹیوبر ہوں اور ویڈیوز بناتا ہوں، مزاحیہ اور بامقصد ویڈیوز بناتا ہوں، جس میں میری کوشش ہوتی ہے کہ کوئی گندی یا غلط بات نہ پھیلاؤں، اور لوگ تفریح بھی حاصل کرلیں، اب مسئلہ یہ ہےکہ موقع مناسبت سے مجھے اس ویڈیوز کے پیچھے میوزک  بھی چلانا ہوتا ہے،  یہاں جس میوزک کی بات کررہا ہوں وہ میوزک آلات سے بنانے والا میوزک ہے، نہ کہ گانے، جس میں آواز شامل ہوتی ہے، تاکہ لوگوں کے سامنے وہ سین، کردار اور ماحول نمایاں  ہواور لوگ محظوظ ہوں، کیوں کہ اگر میوزک کے بغیر وہ سین چلاتے ہیں تو سین میں جان نہیں رہتی اور نہ دیکھنے والوں کو محسوس ہوگا،  وہ مزہ  نہیں آتا ہے جو میوزک وغیرہ کے ساتھ چلانے میں آتا ہے،   مثال کے طور پر اگر کوئی جذباتی سین ہو تو جب تک جذباتی  میوزک نہیں چلاؤں گا،  تب تک مزہ نہیں آئے گا، اسی طرح اگر فائٹنگ سین ہو تو بیک گراؤنڈ میں جب تک فائٹنگ میوزک نہیں ڈالیں گے تو مزہ نہیں آئے گا، لوگ ناپسند کریں گے اور آگے چلے جائیں گے، جیساکہ خبروں میں ہوتا ہے، جس قسم کی نیوز ہوتی ہے اسی طرح بیک گراؤنڈ میں میوزک چلتا ہے؛ تاکہ اثر زیادہ ہو،اسی طرح اسلامک ویڈیوز بنانے والے تلاوت اور وغیرہ ڈالتے ہیں؛ تاکہ اثر زیادہ ہو۔براہِ کرم شریعت کی روشنی میں بتائیں کہ آواز کے بغیر میوزک ویڈیوز میں ڈالنا کیسا ہے؟ میں کیا کروں ویڈیوز بنانا میرا جنون ہے، لیکن بغیر آواز کے میوزک ڈالنا بھی میری مجبوری ہے؟
جواب: جان دار کی تصویر اور آواز کے بغیر میوزک پر مشتمل ویڈیو بنانا  جائز نہیں، لہذا اس سے اجتناب کریں۔یو ٹیوب  پر ویڈیو اَپ لوڈ کرنے اور اس کے ذریعہ کمائی حاصل کرنے کے متعلق مزید تفصیل کے لیے درج ذیل لنک پر فتوی ملاحظہ کیجیے:یوٹیوب کے ذریعہ کمانافقط واللہ اعلم
                                                  
عنوان: انشورنس سے علاج کرانا
سوال: کیا اجباری انشورنس سے علاج کرانا جائز  ہے؟
جواب: انشورنس  میں  چوں کہ جوا، سود، اور غرر (دھوکا) پایا جاتا ہے جوکہ شرعاً حرام ہے، لہذا از خود انشورنس کرانا جائز نہیں ہے۔  جبری انشورنس  کی صورت میں جمع کرائی  گئی رقم کے بقدر  علاج کراسکتے ہیں۔ فقط واللہ اعلم
                                                  
عنوان: عزت کی حفاظت کے لیے کیے گئے قتل کا حکم
سوال: اگر ایک لڑکا کسی لڑکی کو زنا پر مجبور کرے اور لڑکی لڑکے کو قتل کر دے تو اس  قتل کا کیا حکم ہوگا؟
جواب: مذکورہ صورت میں اگر واقعتاً کوئی شخص عورت کو بدکاری پر مجبور کرے، اورعورت کے لیے  اپنی عزت کی حفاظت کا کوئی اور ذریعہ نہ ہو اور وہ اس کی خاطر   قتل کردے  تو  اپنی عزت کے دفاع کے لیے ہونے کی بنا پر اس قتل کا خون معاف ہے اور اس عورت پر قصاص اور دیت واجب نہیں۔ "حكم الدفاع عن العرض:
إذا أراد فاسق الاعتداء على شرف امرأة، فيجب عليها باتفاق الفقهاء (٥) أن تدافع عن نفسها إن أمكنها الدفع؛ لأن التمكين منها للرجل حرام، وفي ترك الدفاع تمكين منها للمعتدي، ولها قتل الرجل المكره، ولو قتلته كان دمه هدرًا، إذا لم يمكن دفعه إلا بالقتل". [الفقه الإسلامي وأدلته: ٦/ ٤٨٤٥] فقط واللہ اعلم
                                                  
عنوان: میزان بینک سے قرضہ لینے کا حکم
سوال: میزان بینک سے مرابحہ قرض سے لے سکتے ہیں؟
جواب: میزان بینک سمیت کسی بھی مروجہ اسلامی بینک کے معاملات مکمل طور پر شرعی اصولوں کے مطابق نہیں ہیں،  اس لیے میزان بینک سمیت کسی بھی مروجہ اسلامی بینک سے (مرابحہ) قرضہ لینا جائز نہیں ہے ۔ فقط واللہ اعلم
                                                  
عنوان: دودھ میں پانی ڈالنا
سوال: میں دودھ فروش ہوں، میں دودھ والے سے دودھ لیٹر کے حساب سے لیتا ہوں اور آگے کلو کے حساب سے بیچتا ہوں۔ میرا  پیمانہ کلو کا ہے، اس کو پورا کرنے کے لیے میں پانی ڈال کر فروخت کرتا ہوں۔  جائز ہے یا نہیں؟
جواب: دودھ  میں پانی کی ملاوٹ کرکے بیچنا جائز نہیں ہے۔  الا یہ کہ آپ ہر خریدار کو باخبر کریں کہ اس میں اتنا پانی ملا ہوا ہے، پھر  وہ اپنی رضامندی سے خریدے تو بیچنے کی اجازت ہوگی۔ فقط واللہ اعلم
                                                  
عنوان: قسطوں کی ادائیگی کے وقت سے پہلے تمام قیمت چکانا
سوال: میں نے اپنے ایک دوست سے قسطوں پر کار، رکشا اور دیگر چیزیں خریدی ہیں، جن کی قسطیں ایک سال سے  میں وقت پر دیتے آرہا ہوں،  مگر اب کچھ  نقصان کی وجہ سے اب میں یہ کام بند کرنا چاہتا ہوں،  اور اس کی رقم واپس کرنا چاہتا ہوں،  میری قسطوں کا وقت ابھی باقی ہے، اور اس کی طرف سے کوئی مطالبہ بھی نہیں ہے، میں خود وقت سے پہلے ادا کرنا چاہ رہا ہوں، اس کا شرعی طریقہ کیا ہوگا؟
جواب: صورتِ مسئولہ میں اگر آپ وقت سے پہلے قسطیں ادا کرنا چاہتے ہیں، تو ایسا کر سکتے ہیں، شرعا کوئی ممانعت نہیں، البتہ جتنی قیمت عقد کے وقت طے ہوئی تھی وہ مکمل ادا کرنی ہوگی، جلدی ادا کرنے کی وجہ سے قیمت میں کمی کے مطالبے کا آپ کو حق نہیں ہوگا۔ فقط واللہ اعلم
                                                  
عنوان: بیوہ، والدہ، ایک بیٹا اور پانچ بیٹیوں میں ترکہ کی تقسیم
سوال: اگر کوئی  آدمی فوت ہوجاۓ اوراہلیہ اور چار بیٹیاں اور ایک بیٹا اور والدہ ہو اور  81500 روپے ترکہ میں ہو۔  اور والدہ میراث کے تقسیم سے پہلے فوت ہوگئیں۔
جواب: صورتِ  مسئولہ میں   مرحوم کے ترکہ کی تقسیم کا شرعی طریقہ یہ ہے کہ  ترکہ میں سے اس کے حقوقِ متقدمہ یعنی تجہیزوتکفین کے  اخراجات نکالنے کے بعد، مرحوم کے ذمہ اگر کسی کا قرض ہو تو اسے کل ترکہ میں سے ادا کرنے کے بعد، مرحوم نے اگر کوئی جائز وصیت کی ہو تو اسے ایک تہائی ترکہ میں ادا کرکے باقی کل منقولہ وغیر منقولہ ترکہ کو 144 حصوں میں تقسیم کرکے مرحوم کی بیوہ کو 18 حصے، والدہ کو 24 حصے، بیٹے کو 34 حصے، اور ہر ایک بیٹی کو 17، 17 حصے ملیں گے۔یعنی 81500 میں سے بیوہ کو 10187/50 روپے ، والدہ کا حصہ 13583/33 روپے ، بیٹے کو 19243/05 روپے اور ہر ایک بیٹی کو 9621/52 روپے ملیں گے۔نیز واضح رہے کہ چوں کہ مرحوم کی والدہ کا مرحوم کے انتقال کے بعد  انتقال ہوا ہے،  اس لیے میراث میں ان کا حصہ ہوگا۔ لیکن چوں کہ ان کی بھی وفات ہوچکی ہے تو  اب ان کی وفات کے بعد ان کے ورثاء میں شرعی تناسب سے تقسیم ہوگا، ان کے ورثہ کی تفصیل بتاکر اس کی تقسیم کا طریقہ معلوم کیا جاسکتاہے۔ فقط واللہ اعلم
                                                  
عنوان: دادا کی وراثت میں پوتوں کا حصہ / دادا کا پوتوں کے لیے وصیت کرنا
سوال: کیا اس بیٹے کی اولاد ورثاء میں شامل ہوگی، جن کا باپ دادا سے پہلے فوت ہوچکا ہو، تو کیا دادا یہ وصیت کرسکتا ہے کہ میرے پوتوں  کو بھی میراث میں حصہ دے دو؟
جواب: وراثت کا استحقاق مورِث کی موت کے بعد  ثابت ہوتا ہے؛  اس لیے کسی شخص کے انتقال کے وقت اس کے جو ورثاء موجود ہوں  وہی اس کے وارث ہوتے ہیں، اس کی زندگی میں فوت ہونے والے اس کے وارث نہیں بنتے، لہذا اگر کسی بیٹے کا انتقال والد کی زندگی میں ہی ہوجائے تو اس کے بچے (اپنے چچا کی موجودگی میں) اپنے دادا کی میراث میں شرعاً حق دار نہیں ہوں گے،  ایسی صورت میں اگر پوتے ضرورت مند ہوں اور دادا کو اندازا ہوکہ میرے بعد میرے بیٹے پوتوں کو  تبرعاً کچھ نہیں دیں گے تو دادا کو  چاہیے کہ وہ ایک تہائی ترکہ (یعنی میت کا قرض وغیرہ ادا کرنے کے بعد مابقیہ ترکے میں سے 33۔33 فیصد) کے اندر اندر پوتوں کے لیے وصیت کرجائے، دادا اپنے ترکہ  کے  ایک تہائی کے اندر اندر اپنے پوتوں کے لیے جتنی چاہے وصیت کرسکتا ہے۔لیکن وصیت کی صورت میں یہ حصہ میراث نہیں کہلائے گا، لہذا اگر دادا وصیت کے بغیر انتقال کرجائے تو اس کی وراثت میں پوتوں کا شرعاً کوئی حصہ نہیں ہوگا۔ ہاں اگر  مرحوم کے  بالغ ورثاء  مرحوم کےپوتوں کو اپنی رضامندی سے کچھ دے دیں تو یہ ان کی طرف سے تبرع واحسان ہوگا اور ثواب کا باعث ہوگا۔ اور پوتوں کے ضرورت مند ہونے کی صورت میں انہیں از خود کچھ دے دینا چاہیے۔صحيح بخاري میں ہے  :"وقال زيد: «ولد الأبناء بمنزلة الولد، إذا لم يكن دونهم ولد ذكرهم كذكرهم، وأنثاهم كأنثاهم، يرثون كما يرثون، ويحجبون كما يحجبون، ولا يرث ولد الابن مع الابن»".(8/ 151،باب میراث ابن الابن، ط: دار طوق النجاہ)البحر الرائق   میں ہے:"وأما بيان الوقت الذي يجري فيه الإرث فنقول: هذا فصل اختلف المشايخ فيه، قال مشايخ العراق: الإرث يثبت في آخر جزء من أجزاء حياة المورث، وقال مشايخ بلخ: الإرث يثبت بعد موت المورث".(9/346 ، کتاب الفرائض، ط: رشیدیہ) فقط واللہ اعلم
                                                  
عنوان: فارکس ٹریڈنگ
سوال: فارکس کی شرعی حیثیت کیا ہے؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں؛  کیوں کہ   "فاریکس ٹریڈنگ" میں اگر سونا ، چاندی اور کرنسی کا کاروبار کیا جائے تو چوں کہ  شریعت نے سونا ،چاندی اور کرنسی کے تبادلے (بیع)  میں چند شرائط عائد کی ہیں، جن میں سے ایک اہم شرط اس معاملے کے دونوں عوضوں پر  مجلسِ عقد میں قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں عموماً نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)، اور نہ ہی قبضہ اپنی شرائط کے ساتھ پایا جاتا ہے، اس لیے یہ کاروبار جائز نہیں ہوگا۔ اور اگر فاریکس ٹریڈنگ میں سونا، چاندی اور کرنسی کے علاوہ دیگر اشیاء کا کاروبار کیا جائے تو بھی چوں کہ اس کاروبار میں عام طور پر خرید و فروخت صرف ایک کاغذی کاروائی ہوتی ہے، خریدی ہوئی اشیاء پر نہ تو قبضہ کیا جاتا ہے اور نہ ہی قبضہ کرنا مقصود ہوتا ہے، بلکہ محض نفع و نقصان برابر کیا جاتا ہے، گویا صرف سٹہ کھیلنا مقصود ہوتا ہے، ایسی صورت میں خریدی ہوئی چیز کو  واپس بیچنے کی صورت میں ’’بیع قبل القبض‘‘ لازم آتی ہے، جس سے حدیث شریف میں منع کیا گیا ہے اس لیے فقہاء نے اس کو ناجائز قرار دیا ہے۔ مزید تفصیل کے لیے درج ذیل لنک ملاحظہ کیجیے: http://www.banuri.edu.pk/readquestion/%D9%81%D8%A7%D8%B1%DB%8C%DA%A9%D8%B3-%D9%B9%D8%B1%DB%8C%DA%88%D9%86%DA%AF-%DA%A9%D8%A7-%D8%AD%DA%A9%D9%85/06-12-2018فقط واللہ اعلم
                                                  
عنوان: یوٹیلیٹی بل جمع کرنے پر دکان دار کا الگ سے اجرت لینا
سوال: موبائل کی دکان ہے جہاں یوٹیلیٹی بل جمع کرایا جاتا ہے، جتنی بھی اماؤنٹ ہو کمپنی سے ایک بل پر3.22پروفٹ ملتا ہے، ہم لوگ الگ سے بل جمع کرنے کے 10 یا 20 روپے چارج کرتے ہیں تو کیا یہ صحیح ہے؟
جواب: صورتِ مسئولہ میں دوکان دار جو  بل جمع کرتے ہیں، جس پر کمپنی انہیں ہر بل جمع کرنے  پر پیسے دیتی ہے اور یہ کمپنی کے نمائندے ہوتے ہیں اور کمپنی کی جانب سے ان پر اضافی چارجز لینے کی پابندی بھی ہوتی ہے؛اس لیے دکان داروں کا کسٹمر اور صارفین سے بل جمع کرنے پر الگ سے چارجز لینا جائز نہیں ہے۔فقط واللہ اعلم
                                                  
عنوان: چند افراد کا مل کر کوئی چیز خرید کر نفع رکھ کر اس کو فروخت کرنا
سوال: چند لوگوں کا مل کر کوئی سامان خریدنا اور اس پر نفع لینا، جیسے سو روپے پر پندرہ روپے نفع لینا کیسا ہے?
جواب: صورتِ مسئولہ میں نفع لینے سے مراد اگر یہ ہو کہ  چند افراد مل کر کوئی چیز خریدیں اور اس پر نفع رکھ کر اس کو فروخت کردیں تو شرعاً یہ جائز ہے،  البتہ شرکاء باہم  نفع کی تعیین فیصدی تناسب سے پہلے ہی سے طے کرلیں کہ اس میں جو بھی نفع ہوگا اس کا اتنا اتنا فیصد فلاں فلاں شریک کا ہوگا۔اگر سوال کا مقصد کچھ اور ہو تو اس کو واضح کرکے دوبارہ سوال پوچھا جاسکتا ہے۔فقط واللہ اعلم
                                                  
عنوان: ہنڈی سے رقم بھیجنا
سوال: "ہنڈی"  اور "حوالہ"  کی شرعی حیثیت کیا ہے؟ ہمارے یہاں  یہ طریقہ رائج ہے، یہاں حوالہ والے کو پاکستانی پیسہ دے دیتا ہے، حوالہ والا اس کو ایک پرچی دیتا ہے اور وہ ایران میں حوالہ کی پرچی دکھا کر اس سے ایرانی "تمن" لیتا ہے، اس درمیان کمی زیادتی بھی ہوتی ہے۔  کیا کرنسی متحد الجنس ہےیا مختلف الجنس؟ برائے کرم مدلل جواب تحریر کریں!
جواب: "ہنڈی"  کا کاروبار ملکی وبین الاقوامی قوانین کی رو سے ممنوع ہے، اس لیے رقم کی ترسیل کے لیے جائز قانونی راستہ ہی اختیار کرنا چاہیے۔  البتہ اگر کسی نے ہنڈی کے ذریعے رقم بھجوائی  تو ہنڈی کے کاروبار کرنے والے پر لازم ہو گا کہ جتنی رقم اس کو  دی جائے وہ  اتنی ہی رقم آگے پہنچا دے، اس میں کمی بیشی جائز نہیں ہے۔ ہاں بطورِ فیس الگ سے طے شدہ اضافی رقم بطورِ معاوضہ  لی جاسکتی ہے۔کرنسیوں کے مختلف ہونے کی صورت میں ( جیسا کہ سوال میں ایک طرف درہم ہے اور دوسری طرف پاکستانی روپیہ ہے) ادائیگی کے وقت اس ملک کی کرنسی کے مارکیٹ ریٹ کے مطابق ادائیگی کی جائے۔ملحوظ رہے ہنڈی کا معاملہ "بیعِ صرف" کا نہیں ہے کہ اس میں جانبین کا مجلسِ عقد میں قبضہ ضروری ہو، بلکہ ہنڈی بیع ہے ہی نہیں، ہنڈی کا معاملہ شرعاً قرض ہے، اور اس پر جو الگ سے طے شدہ اجرت لی جاتی ہے وہ اجارہ ہے، اور یہ دونوں الگ الگ معاملہ ہنڈی میں انجام پاتے ہیں، اور قرض میں جانبین سے قبضہ ضروری نہیں ہے۔الفقه الإسلامي وأدلته (5/ 331):"ويتم التعبير عن هذا القرض بتسليم المقرض وصلاً (وثيقة)، يثبت حقه في بدل القرض، ويكون المقترض وهو الصراف أو البنك ضامناً لبدل القرض، ولكنه يأخذ أجراً أو عمولةً على تسليم المبلغ في بلد آخر مقابل مصاريف الشيك أوأجرة البريد أو البرقية أو التلكس فقط؛ لتكليف وكيل الصراف بالوفاء أو السداد. وهذان العقدان: الصرف والتحويل القائم على القرض هما الطريقان لتصحيح هذا التعامل، فيما يبدو لي".فقط واللہ اعلم
                                                  
عنوان: نیوز چینل سے کمائی
سوال: ADC News چینل کے ذریعے پیسے کماناکیساہے؟یہ ایک ایپ ہے،  اس کی شکل یہ ہے کہ یہ چینل ڈالر سے ایڈ ہوتاہے، اس کی مدت بیس مہینے کی ہوتی ہیں اور روز کے حساب سے ٹاسک ملتاہے، یعنی روز کے حساب سے نیوز دیکھ کر یاپڑھ کر  ٹاسک پوراہوتاہے، مہینہ کے حساب سے پیسے ملتے ہیں، اس کو پڑھنے کے لیے زبان بھی بدلی جاسکتی ہے، اگر عربی زبان میں نیوز ہو تو صرف نیوز ہی آتاہے اوراگر ہندی، انگلش وغیرہ زبان میں ہوتو سنیماکے بارے میں بھی ہر طرح کی خبریں آتی ہیں، اس کا حکم بیان فرمادیجیے، اگر یہ ناجائزہے تو اس کے ذریعے جوپیسے کی کمائی ہوئی اس کاکیاحکم ہے ؟ اور اس نیوز چینل کاکیاحکم ہے؟اس چینل سے بہت سارے لوگ جڑے ہوئے ہیں۔
جواب: اے ڈی سی نیوز ایپ کے ذریعہ نیوز ویڈیو دیکھ کر یا خبریں دیکھ کر ٹاسک پورا کرکے پیسہ کمانا شرعاً جائز نہیں، جو رقم حاصل کرلی ہے اسے ثواب کی نیت کے بغیر صدقہ کرنا ضروری ہے۔زاد المعاد میں ہے:"فإن قيل: فما تقولون فى كسب الزانية إذا قبضته، ثم تابت، هل يجبُ عليها ردُّ ما قبضته إلى أربابه، أم يطيبُ لها، أم تصَّدق به؟قيل: هذا ينبني على قاعدة عظيمة مِن قواعد الإسلام، وهى أن مَن قبض ما ليس له قبضُه شرعاً، ثم أراد التخلصَ منه، فإن كان المقبوضُ قد أُخِذَ بغير رضى صاحبه، ولا استوفى عِوضَه، ردَّه عليه. فإن تعذَّر ردُّه عليه، قضى به ديناً يعلمه عليه، فإن تعذَّر ذلك، رده إلى ورثته، فإن تعذَّر ذلك، تصدق به عنه، فإن اختار صاحبُ الحق ثوابَه يوم القيامة، كان له. وإن أبى إلا أن يأخذ مِن حسنات القابض، استوفى منه نظيرَ ماله، وكان ثوابُ الصدقة للمتصدق بها، كما ثبت عن الصحابة رضى الله عنهم.وإن كان المقبوضُ برضى الدافع وقد استوفى عِوضه المحرم، كمن عاوض على خمر أو خنزير، أو على زنى أو فاحشة، فهذا لا يجبُ ردُّ العوض على الدافع، لأنه أخرجه بإختياره، واستوفى عوضه المحرم، فلايجوزُ أن يجمع له بينَ العوض والمعوض، فإن فى ذلك إعانة له على الإثم والعدوان، وتيسير أصحاب المعاصى عليه. وماذا يريد الزانى وفاعل الفاحشة إذا علم أنه ينال غرضه، ويسترِد ماله، فهذا مما تُصان الشريعة عن الإتيان به، ولا يسوغُ القولُ به، وهو يتضمن الجمْع بين الظلم والفاحشة والغدر. ومن أقبح القبيحِ أن يستوفى عوضه من المزنى بها، ثم يرجع فيما أعطاها قهراً، وقبح هذا مستقر فى فِطر جميع العقلاء، فلا تأتى به شريعة، ولكن لا يطيب للقابض أكله، بل هو خبيث كما حكم عليه رسولُ الله صَلَّى اللَّهُ عَلَيْهِ وَسَلَّمَ، ولكن خبثه لخبث مكسبه، لا لظلم من أخذ منه، فطريقُ التخلص منه، وتمام التوبة بالصدقة به، فإن كان محتاجاً إليه، فله أن يأخذ قدر حاجته، ويتصدق بالباقى، فهذا حكمُ كل كسب خبيث لِخبث عوضه عيناً كان أو منفعة، ولا يلزم من الحكم بخبثه وجوبُ رده على الدافع، فإن النبى صَلَّى اللَّهُ عَلَيْهِ وَسَلَّمَ حكم بخُبثِ كسبِ الحجام، ولا يجب ردُّه على دافعه". (زاد المعاد في هدي خير العباد، ذكر أحكامه في البيوع، فصل في تحريم مهر البغي۵/۷۷۸ و ۷۷۹ ط:مؤسسة الرسالة)            علامہ ظفر احمد عثمانی رحمہ اللہ نے علامہ ابن قیم رحمہ اللہ کی مذکورہ بات نقل کرنے کے بعد فرمایا:"وبالجملة فليس كسب الزانية عنده إلا ككسب الحجام، و ثبوت ملك الزانية فيه كثبوت ملك الحجام في كسبه، و غفل رحمه الله عن كون كسب الحجام يقضى له به شرعًا، و كسب الزانية لايقضى لها به أصلًا، كما مر، فافترقا".  (إعلاء السنن، كتاب الإجارة، باب النهي عن مهر البغي و حلوان الكاهن، قول ابن القيم في حل كسب الزانية لها ۱٦/ ۱۹۵ ط:إدارة القرآن)فقط واللہ اعلم
                                                  
عنوان: ایک شریک کا مشترکہ کاروبار میں سے اپنا حصہ دوسرے شریک پر بیچنے کا حکم
سوال: ہمارا ایک ہوٹل ہے پارٹنرشپ پر،  جس میں میرے 14 لاکھ اور دوسرے پارٹنر کے 18 لاکھ ہیں۔ میں اپنا حصہ دوسرے پارٹنر کو  10 لاکھ میں بیچنا چاہتا ہوں، کیا یہ صورت جائز ہے؟
جواب: آپ کا اپنا حصہ اپنی رضامندی سے دس لاکھ روپے میں بیچنا جائز ہے۔ فقط واللہ اعلم
                                                  
عنوان: ملازم کی ڈیوٹی تبدیل کرنے کا حکم
سوال: ملازمین کی ڈیوٹیاں کس کس شعبہ میں تبدیل کی جاسکتی ہیں؟ مثلاً ایک ڈرائیور کو ڈرائیونگ کے لیے رکھا گیا،  لیکن شروع میں کوئی شرط نہیں لگائی کہ اس کے علاوہ اور کوئی کام نہیں لوں گا،  اب بعد میں اسے ڈرائیونگ سے ہٹا کے گھر کے کسی اور کام پر لگایا جائے، کیا ایسا کرنا جائز ہے؟ اور اسی طرح اسکول میں ایک استاد کو رکھا گیا اور بعد میں اسے پڑھانے سے ہٹا کر دفتر کے کسی کام پر لگانا جائز ہے یا نہیں؟
جواب: واضح رہے کہ ملازمت کے معاہدہ کے وقت ملازم سے لیے جانے والے کام طے کر لینے چاہییں؛ تاکہ بعد میں نزاع و اختلاف کا باعث نہ بنے۔  بہرحال اگر ملازم کو پہلے ایک کام کے لیے رکھا اور بعد میں مالک اس کے ذمہ دوسرا کام لگانا چاہتا ہے تو ملازم کی ڈیوٹی تبدیل کرنا باہمی رضامندی پر موقوف ہوگا، یعنی اگر ملازم دوسری ڈیوٹی پر راضی ہو تو ٹھیک ہے، ورنہ  ملازم کو اختیار ہے کہ منع کردے اور مالک کو اختیار ہے کہ اس ملازم کی جگہ کسی اور کو ملازمت پر رکھ لے۔ فقط واللہ اعلم
                                                  
عنوان: ملازم کو استحقاقی رخصت سے زبردستی روکنا جائز نہیں
سوال: میں ایک کمپنی میں کام کرتا ہوں اور کمپنی ہمیں سالانہ چھٹیاں دے رہی ہے، مگر ہمارے مینیجر کا کہنا ہے کہ اگر آپ بیمار بھی  ہوں،  تب بھی چھٹی نہیں کرنی ہو گی، اگر چھٹی کی تو سی ایل پر سائن  نہیں کروں گا تو کیا مینیجر ہمارا حق مار رہا ہے ؟ کیا اس مینجر کو گناہ  ہوگا؟
جواب: مذکورہ صورت میں اگر واقعتاً کمپنی کی جانب سے تمام ملازمین کو چھٹی دی جارہی ہے تو مینیجر کا کمپنی کے کسی ملازم کو زبردستی استحقاقی چھٹی سے روکنا اور سائن کرنے سے انکار کرنا حق تلفی  وظلم کے زمرے میں آتا ہے اور اس کا اسے گناہ ہوگا۔ "وعن عمرو بن عوف المزني عن النبي صلى الله عليه وسلم قال: «الصلح جائز بين المسلمين إلا صلحًا حرم حلالًا أو أحل حرامًا، والمسلمون على شروطهم إلا شرطًا حرم حلالًا أو أحل حرامًا» . رواه الترمذي وابن ماجه وأبو داود وانتهت روايته عند قوله: «شروطهم»". (۱/ ٢٥٣، باب الافلاس والانظار، الفصل الثانی، ط: قدیمی)فقط واللہ اعلم
                                                  
عنوان: سگریٹ کا کاروبار کرنا
سوال: میں اپنے ایریا کے لیے سگریٹ کی ڈسٹری بیوشن لینا چاہ رہا ہوں، پوچھنا یہ ہے کہ کیا سگریٹ کا کاروبار جائز ہے؟
جواب: سیگریٹ نوشی منہ میں بدبو کا سبب ہونے کی وجہ سے مکروہِ تنزیہی ہے، حرام نہیں ہے، اور  اس کی آمدنی حلال ہے ۔ تاہم اگر حلال اشیاء میں اس سے بہتر کوئی کاروبار میسر ہو تو وہ زیادہ بہتر ہوگا۔کفایت المفتی میں ہے:’’(سوال) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں یہ ناجائز تو نہیں ہوگا ؟( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے ۔محمد کفایت اللہ کان اللہ لہ‘‘۔(9/148) فقط واللہ اعلم
                                                  
عنوان: دکان خرید لی لیکن کاغذات نہیں لیے تو اب مالک کون ہے؟
سوال: میں نے ایک دکان 2004 میں قسطوں پر خریدی۔ میں نے اس کی رقم کی پوری ادائیگی کردی ہے۔ 2008 میں بلڈر نے مجھے قبضہ بھی دے دیا تھا۔ دکان اب بھی میرے پاس ہے، لیکن بلڈر نے اب تک مجھے سب لیز نہیں دی ہے۔ اس کا شرعاً مالک کون ہے؟
جواب: مذکورہ دکان کے مالک آپ ہیں۔بدائع الصنائع في ترتيب الشرائع (5 / 233):
"فهو ثبوت الملك للمشتري في المبيع، وللبائع في الثمن للحال". فقط واللہ اعلم
                                                  
عنوان: خواتین کا ملازمت کرنا
سوال: خواتین کی ملازمت کے بارے میں کیا حکم ہے؟ عام حالات میں کر سکتی ہیں اور خصوصاً بیوروکریسی میں؟
جواب: واضح رہے کہ  شریعتِ مطہرہ  میں عورت کو پردہ میں رہنے کی بہت تاکید کی ہوئی ہے اور اس کا اپنے گھر سے نکلنے کو سخت نا پسند کیا گیا ہے، حتیٰ کہ رسول اللہ صلی اللہ علیہ وسلم نے نماز کے معاملہ میں بھی یہ پسند فرمایا کہ عورتیں اپنے گھروں میں ہی نماز پڑھیں اور اسی کی ترغیب دی،  چنانچہ ایک عورت رسول اللہ صلی اللہ علیہ وسلم کی خدمت میں حاضر ہوئیں اور عرض کیا کہ میں آپ کے پیچھے مسجدِ نبوی میں نماز پڑھنا پسند کرتی ہوں، رسول اللہ صلی اللہ علیہ وسلم نے فرمایا ہاں مجھے معلوم ہے، لیکن تمہارا اپنے گھر میں نماز پڑھنا زیادہ بہتر ہے،   نیز کمانے کی غرض سے بھی عورت کا نکلنا ممنوع قرار دیا گیا ہے،  اور  اُس کا نفقہ  اس کے والد یا شوہر پر لازم کیا گیا ؛ تا کہ گھر سے باہر نکلنے کی حاجت پیش نہ آئے،   شادی سے پہلے اگر اُس کا اپنا مال نہ ہو تو اس کا نفقہ اس کے باپ پر لازم ہے اور شادی کے بعد اس کا نفقہ اس کے شوہر پر لازم کیا ہے، لہذا کمانے کے لیے بھی عورت کا اپنے گھر سے نکلنا جائز نہیں ہے۔ایک حدیث کا مفہوم ہے کہ عورت چھپانے کی چیز ہے، جب وہ گھر سے نکلتی ہے تو شیطان اسے دوسروں کی نظروں میں اچھا کر کے دکھاتا ہے۔سنن الترمذي ت بشار (2/ 467):" عن عبد الله، عن النبي صلى الله عليه وسلم، قال: «المرأة عورة، فإذا خرجت استشرفها الشيطان».هذا حديث حسن صحيح غريب".مرقاة المفاتيح شرح مشكاة المصابيح (5/ 2054):"(استشرفها الشيطان) أي زيّنها في نظر الرجال۔ وقيل: أي نظر إليها ليغويها ويغوي بها".البتہ اگر کسی خاتون کی شدید مجبوری ہو اور کوئی دوسرا کمانے والا نہ ہوتو ایسی صورت میں عورت کے گھر سے نکلنے کی گنجائش ہو گی، لیکن اس میں بھی یہ ضروری ہے کہ عورت مکمل پردے کے ساتھ گھر سے نکلے، کسی نا محرم سے بات چیت نہ ہو،   ایسی ملازمت اختیار نہ کرے جس میں کسی کے ساتھ تنہائی حاصل ہوتی ہو۔مذکورہ تفصیل کی روشنی میں چوں کہ بیوروکریسی کی ملازمت میں ذکر کردہ شرائط کا لحاظ کرنا بہت مشکل ہے؛ اس لیے یہ ناجائز ہے، اگر نان و نفقے کی بہت مجبوری ہو تو کسی باپردہ جگہ دیگر شرعی احکام کی رعایت کے ساتھ ملازمت کی گنجائش ہوگی۔الجامع لأحكام القرآن (11/ 253):"وإنما خصه بذكر الشقاء ولم يقل فتشقيان : يعلمنا أن نفقة الزوجة على الزوج ؛ فمن يومئذٍ جرت نفقة النساء على الأزواج ، فلما كانت نفقة حواء على آدم، كذلك نفقات بناتها على بني آدم بحق الزوجية".الفتاوى الهندية (1/ 563،562):"وأما الإناث فليس للأب أن يؤاجرهنّ في عمل، أو خدمة۔ كذا في الخلاصة ... ونفقة الإناث واجبة مطلقاً على الآباء ما لم يتزوجن إذا لم يكن لهنّ مال، كذا في الخلاصة".بدائع الصنائع في ترتيب الشرائع (5/ 121):"(وأما) النوع السادس: وهو الأجنبيات الحرائر، فلا يحل النظر للأجنبي من الأجنبية الحرة إلى سائر بدنها إلا الوجه والكفين ؛ لقوله تبارك وتعالى: ﴿قُلْ لِّلْمُؤْمِنِيْنَ يَغُضُّوْا مِنْ اَبْصَارِهِمْ﴾ [النور: 30] إلا أن النظر إلى مواضع الزينة الظاهرة وهي الوجه والكفان". الشامیة، باب الإ مامة ج۱ص۵۳۹:"ویکره حضورهن الجماعة ولو لجمعة وعید و وعظ مطلقاً ولو عجوزاً لیلاً علی المذهب المفتی به لفساد الزمان … کما تکره إمامة الرجل لهنّ في بیت لیس معهنّ رجل غیره ولا محرم منه، کأخته أو زوجته أو أمته، أما إذا کان معهنّ واحد ممن ذکر أو أ مهنّ في المساجد لا ".فتح الباري لابن حجر (2/ 349):"ولأحمد والطبراني من حديث أم حميد الساعدية: «أنها جاءت إلى رسول الله صلى الله عليه وسلم فقالت: يا رسول الله إني أحب الصلاة معك! قال: قد علمت، وصلاتك في بيتك خير لك من صلاتك في حجرتك، وصلاتك في حجرتك خير من صلاتك في دارك، وصلاتك في دارك خير من صلاتك في مسجد قومك، وصلاتك في مسجد قومك خير من صلاتك في مسجد الجماعة». وإسناد أحمد حسن، وله شاهد من حديث بن مسعود عند أبي داود". فقط واللہ اعلم
                                                  
عنوان: جاز کیش اکاؤنٹ کھولنے کی دعوت دینا
سوال: آج کل جاز کیش ایپ سے اگر کسی دوست کو مدعو  کریں جاز کیش اکاؤنٹ کھولنے پر، اور وہ دوست آپ کی  دعوت پر اکاؤنٹ کھولے تو کمپنی والے اکاؤنٹ بنانے والے کو 100 روپے اور جس نے دعوت دی تھی اس کو پچاس روپے دیتے ہیں۔ سوال یہ ہے کہ یہ پیسے دونوں کے لیے جائز ہیں یا نہیں ؟
جواب: واضح رہے کہ موبائل فون  کی  مختلف کمپنیوں کی جانب سے مختلف ناموں سے اکاؤنٹ کھولنے کی سہولت فراہم کی جاتی ہے، (مثلاً جاز کیش اکاؤنٹ، ٹیلی نار ایزی پیسہ اکاؤنٹ وغیرہ)، جس میں طے شدہ بیلنس  رکھنے  کی شرط پر کمپنی کی طرف سے  مختلف سہولیات اکاؤنٹ ہولڈر  کو مہیا کی جاتی ہیں؛ جیسے: فری منٹ، فری ایس ایم ایس و غیرہ، تو ایسے اکاؤنٹ کھلوانے کا حکم یہ ہے کہ اگر کمپنی سے مقررہ  رقم رکھنے کی شرط پر سہولیات فراہم ہی نہیں کی جائیں تو اس صورت میں ایسا اکاؤنٹ کھلوایا جا سکتا ہے۔ تاہم اگر کمپنی کی طرف سے مقررہ اضافی سہولیات فراہم کی جاتی ہوں، چاہے کوئی لینا چاہے یا نہ چاہے(اور ہماری اطلاعات کے مطابق صورتِ حال اسی طرح ہے) تو ایسی صورت میں ایسا اکاؤنٹ درحقیقت سودی ہوتا ہے، جسے کھلوانے کی شرعاً اجازت نہیں؛ کیوں کہ کمپنی میں اکاؤنٹ ہولڈر کی جانب سے جو  رقم جمع کرائی جاتی ہے وہ کمپنی کے ذمہ قرض ہوتی ہے اور اکاؤنٹ ہولڈر جب اپنی رقم واپس لینا چاہے کمپنی رقم واپس کرنے کی پابند ہوتی ہے، اور قرض پر کسی بھی قسم کا مشروط نفع از روئے شرع سود ہونے کی وجہ سے حرام ہوتا ہے؛ لہذا صورتِ مسئولہ میں ایسا اکاؤنٹ نہ  کھلوانا جائز  ہے اور نہ دوسرے کو اس کی طرف مدعو کرنا جائز ہے۔  فقط واللہ اعلم
                                                  
عنوان: black friday یا blessed     friday    sale کی سیل سے خریداری کرنا
سوال: بلیک فرائیڈے میں سیل لگتی ہے،  اور اب لوگوں نے اس کے مقابلے میں  آج کل مارکیٹوں میں blessed    friday    sale کے نام سے سیل لگائی ہے ۔ان مارکیٹوں سے خریداری کا کیا حکم ہے؟
جواب: جمعہ کا دن حدیث شریف کے مطابق تمام ایام کا سردار اورنہایت مبارک دن ہے، یہ دن مسلمانوں کی عبادت کے لیے مخصوص ہے،اس دن کے ادب واحترام اور تعظیم کا مسلمانوں کو حکم دیا گیا ہے، جمعے کو محتمل وجوہات کی بنا  پر  ’’سیاہ دن‘‘ کہنا(قطع نظر  اس بات کے کہ اس کی بنیاد کیاہے) جمعے کے ادب اور اس کی تعظیم کے خلاف ہے۔بلیک فرائیڈے غیرمسلموں کاایک معاشرتی اور ثقافتی دن ہے اور مسلمانوں کو جس طرح غیر مسلموں کے مذہبی تہوار و  ایام میں شریک ہونے اور انہیں رائج کرنے اجازت نہیں، اسی طرح ان کی اقتدا  میں ان کی معاشرت اور غیراسلامی ثقافت سے بچنے  کا حکم دیاگیاہے۔ اس لیے غیر مسلموں کے مروج تہواروں کو فروغ دینے اور ان سے فائدہ اٹھانے سے احتراز کرنا ہی بہتر معلوم ہوتا ہے۔  بہر حال! اگر کوئی اس سیل سے خریداری کر لیتا ہے تو  اس کو حرام نہیں کہا جائے گا۔غیر مسلموں کے اس تہوار  کے بالمقابل موجودہ زمانہ میں بعض لوگوں نے  blessed     friday    sale (جمعہ مبارک سیل) یا white friday sales کے نام سے جو اشیاء کی قیمتیں کم کی جاتی ہیں یہ درست ہے ، اور ان ناموں سے لگنے والی سیل  میں سے اشیاء کی خریداری درست ہے۔ فقط واللہ اعلم
                                                  
عنوان: جی پی فنڈ پر اضافی ملنے والی رقم کا حکم
سوال: میں ایک پرائیویٹ سیکٹر میں کام کرتا ہوں،  تنخواہ سے ہر ماہ جی  پی فنڈ کی کٹوتی ہوتی ہے، اس پر سالانہ منافع بھی لگتا ہے، اب یہ منافع جائز ہے یا نہیں؟
جواب: ’’جی پی‘‘  فنڈ جس  کی کٹوتی ملازمین کی مرضی سے نہ ہوتی ہو یعنی جبری کٹوتی ہو   اس کی اصل رقم بمع اضافی رقم کے لینا جائز ہے۔البتہ جہاں رقم کی  کٹوتی اختیاری ہو ، وہاں  اضافی رقم لینا جائز نہیں ہے۔ اس عنوان سے متعلق ہماری ویب سائٹ پر تفصیلی فتویٰ کے لیے درج ذیل لنک ملاحظہ کیجیے:جی پی فنڈ (GP Fund) پر ادارے کی طرف سے ملنے والے منافع کا حکمفقط واللہ اعلم
                                                  
عنوان: زندگی میں جائیداد کی تقسیم / بیٹوں کا مکان لیتے ہوئے والد کے ساتھ رقم ملانا
سوال: میرانام بکر   ہے،  میرا سوال جائیداد کے متعلق اور میرے والدین کی طرف سے ہے جو کہ وہ اپنی زندگی میں ہی اپنے بچوں میں تقسیم کرنا چاہتے ہیں، بچوں کی تفصیل کچھ یوں ہے :١-  زید (بیٹا - شادی شدہ )٢-  ہندہ (بیٹی - شادی شدہ )٣-  بکر (بیٹا - شادی شدہ )٤- خالد (بیٹا - شادی شدہ )٥-  عمر (بیٹا - شادی شدہ )٦- عبداللہ (بیٹا - شادی شدہ )٧-  عبدالرحمٰن (بیٹا - غیر شادی شدہ )٨- زینب (بیٹی - غیر شادی شدہ )جائیداد کی تفصیل کچھ  یوں  ہے :1-  ایک کمرے کا فلیٹ۔2-  120 گز کا ایک منزلہ مکان۔عرض یہ ہے کہ ایک کمرے کا فلیٹ شادی کی بعد  زید کو دے دیا گیا جس کی قیمت تقریباً  تین لاکھ روپے کی تھی اور جس کو بعد ازاں زید نے  تقریباً پانچ لاکھ روپے میں فروخت کر کے اپنے لیے دوسرا گھر خرید لیا، جہاں فی الوقت مقیم ہے ۔120  گز کا مکان جب خریدا گیا اس وقت گھر کی کل قیمت پچاس لاکھ تھی اور اس میں بکر نے تقریباً دس لاکھ جب کہ عبدالرحمٰن نے تقریباً تین لاکھ روپے دیے تھے۔  اس وقت زید اور  ہندہ کے علاوہ باقی سب اسی 120  گز کے مکان میں مقیم ہیں۔  براۓ کرم شریعت کی رو سے اس جائیداد کی تقسیم میں راہ نمائی فرمائیں!نوٹ: سوال میں تمام نام فرضی ہیں، جو اصل اور حقیقی افراد کی ترجمانی کررہے ہیں۔
جواب: ہر شخص اپنی زندگی میں اپنی جائیداد کا خود مالک  ومختار ہوتا ہے، وہ ہر جائز تصرف اس میں کرسکتا ہے، کسی کو یہ حق نہیں  ہے کہ اس کو اس کی اپنی ملک میں تصرف  کرنے سے منع کرے ،نیز والد ین کی زندگی میں اولاد وغیرہ کا ان کی جائیداد میں شرعی حق  و حصہ  نہیں  ہوتا،  اور نہ ہی کسی کو ان سے مطالبہ کا حق حاصل  ہوتاہے،  تاہم اگر صاحبِ جائیداد اپنی  زندگی میں  اپنی جائیداد  خوشی  ورضا سے اولاد کے درمیان تقسیم کرنا چاہے تو کرسکتا ہے، اور اپنی زندگی میں جو جائیداد تقسیم کی جائے  وہ ہبہ (گفٹ) کہلاتی ہے اور اولاد کے درمیان ہبہ (گفٹ) کرنے میں برابری ضروری ہوتی ہے، رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا ، جیساکہ نعمان بن بشیر رضی اللہ تعالی عنہ کی  روایت میں ہے:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا قال: «فأرجعه» . وفي رواية ...... قال: «فاتقوا الله واعدلوا بين أولادكم»".  (مشکاۃ  المصابیح، 1/261، باب العطایا، ط: قدیمی)ترجمہ:حضرت نعمان بن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، 3/193، باب العطایا، ط: دارالاشاعت)اور صاحبِ جائیداد کی طرف سے اپنی زندگی میں اپنی اولاد کے درمیان ہبہ کرنے کا شرعی  طریقہ یہ ہے کہ   اپنی جائیداد میں سے  اپنے  لیے   جتنا چاہے رکھ لے؛ تاکہ بوقتِ ضرورت کام آئے، اور بیوی کو آٹھویں حصہ کے بقدر دے دے  اور بقیہ مال اپنی  تمام  اولاد میں برابر تقسیم کردے، یعنی جتنا بیٹے کو دے اتنا ہی بیٹی کو دے،  نہ کسی کو محروم کرے اور نہ ہی بلاوجہ کمی بیشی کرے، ورنہ گناہ گار ہوگا اور اس صورت میں ایسی تقسیم شرعاً غیر منصفانہ کہلائے گی۔البتہ  کسی بیٹے یا  بیٹی کو  کسی معقول وجہ کی بنا پر  دوسروں کی بہ نسبت   کچھ زیادہ  دینا چاہے تو دےسکتا ہے،  یعنی کسی کی شرافت  ودین داری  یا زیادہ خدمت گزار ہونے کی بنا پر اس کو  دوسروں کی بہ نسبت کچھ زیادہ دے تو اس کی اجازت ہے۔باقی صورتِ مسئولہ میں اگر  والد نے اپنا مکان اپنے بیٹے زید کو صرف رہنے کے لیے دیا تھا، مالک بناکر نہیں دیا تھا تو وہ مکان بدستور والد ہی کی ملکیت میں برقرار تھا، بعد ازاں جب زید نے والد کی اجازت سے اس کو فروخت کردیا اور اس میں کچھ پیسے ملا کر دوسرا مکان خرید لیا تو اس میں جس قدر پیسے والد کے مکان کے تھے،مکان کی موجودہ قیمت میں اسی تناسب سے والد کا حصہ ہوگا۔ اور اگر والد نے مذکورہ مکان زید کو گفٹ کردیا تھا اور اس کو اس میں قبضہ اور مالکانہ تصرف کا حق دے دیا تھا تو چوں کہ وہ مکان بیٹے کی ملکیت ہوگیا اور اس کے بعد جو اس نے دوسرا مکان خریداوہ اسی کی ملکیت ہوگا۔ اگر یہی صورت ہوکہ زید کو یہ مکان مالکانہ حقوق کے ساتھ دے دیا تھا تو اب بقیہ جائیداد تقسیم کرتے ہوئے زید کو دیے گئے حصے کو منہا کرکے دوسروں کے مقابلے میں اتنا کم دیا جاسکتاہے، کیوں کہ زید کو دوسروں کے مقابلے میں پہلے ہی جائیداد میں سے والد کی طرف سے ہدیہ مل چکاہے۔نیز 120 گز والے مکان کو خریدتے وقت جو دو بیٹوں نے پیسے ملائے تھے اگر وہ بطورِ قرض کے ملائے تھے (یعنی اس کی صراحت کی تھی کہ یہ قرض ہے) تو  والد سے اس قدر رقم کا مطالبہ کرسکتے ہیں، اور اگر شراکت کے طور پر ملائے تھے تو مکان کی موجودہ قیمت میں اسی تناسب سے ان کا حصہ ہوگا، اور اگر وہ رقم انہوں نے والد کو تعاون کے طور پر دی تھی تو اب اس کا مطالبہ نہیں کرسکتے اور وہ مکمل مکان والد ہی کا شمارہوگا۔ فقط واللہ اعلم
                                                  
عنوان: مروجہ اسلامک بینک میں نوکری کرنا / ساتھ رہنے کی صورت میں نا محرم سے اجتناب کیسے کیا جائے؟
سوال: 1۔ اسلامک بینک جیسے میزان بینک کے ہیڈ آفس میں IT  آپریشن میں آفیسر کی نوکری کرنا کیسا ہے؟یہی نوکری اگر کسی کنوینشنل بینک میں کی جائے، جیسے بینک  الفلاح  جو اسلامک کنورژن کے پروسس میں ہے، کیسا ہے؟2۔ ایک فیملی میں رہتے ہوئے کس طرح سے میل جول میں اجتناب برتا جائے؟
جواب: 1۔ مروجہ اسلامک یا کنویشنل بینک میں نوکری کرنے کی اجازت نہیں۔2۔ مسئولہ صورت میں نامحرم رشتہ داروں سے خلوت میں ملاقات نہ کی جائے، اور ہنسی مذاق سے اجتناب کیا جائے، بقدرِ ضرورت گفتگو کی جائے، اور خواتین سر پر چادر یا بڑا دو پٹا  لیے بغیر سامنے نہ آئیں، بالقصد ان کے چہرے پر نظر نہ کی جائے۔ فقط واللہ اعلم
                                                  
عنوان: NIKE اور PUMA کی اشیاء خریدنے کا حکم
سوال: یہودی کمپنی NIKE اور PUMA کی اشیاء  کی  خرید و فروخت کے متعلق کیا حکم ہے؟ کیا ان کی اشیاء  لینا جائز ہے یا نہیں؟
جواب: ان کمپنیوں کی اشیاء خریدی جاسکتی ہیں، الایہ کہ یقین یا  غالب گمان ہوجائے کہ یہ  اپنی مصنوعات کو بیچ کر حاصل ہونے والی کمائی کو مسلمانوں کے خلاف استعمال کرتے ہیں، یا کسی مصنوع (پروڈکٹ) میں حرام اجزاء شامل ہوں۔ فقط واللہ اعلم
                                                  
عنوان: ملازمت کے پورے وقت میں حاضر نہ ہو تو تنخواہ کا حکم
سوال: ایک بندہ سرکاری نوکری کرتا ہے، یعنی ماسٹر ہے،  روز ڈیوٹی پے جاتا ہے پابند ہے،  لیکن اس کا اسکول اس کے گھر سے دور ہے،  آدھا گھنٹہ لگ جاتا ہے سواری پر بھی  پہنچنےمیں۔ مطلب روز آدھا گھنٹہ لیٹ ہوجاتا ہے  تو اس کا ہیڈ ماسٹر کہتا ہے کہ جتنا ٹائم لیٹ کرتے ہو ، اتنا حرام کھاتے ہو . مطلب اتنی تنخواہ حرام ہو جاتی ہے،  آپ لوگوں کی جتنا لیٹ کرتے ہو . جب کے وہ روز سواری پر جاتے ہیں، کرایہ بھی اپنی جیب سے دیتا ہے،  نہ کہ اسکول سے ملتا ہے. اگر پیدل جائیں تو  دو یا تین گھنٹے لگ جائیں۔ اب آپ راہ نمائی فرمائیں کہ اتنی تنخوا حرام ہو جاۓگی یا نہیں جتنی ان کو لیٹ ہو جاتی ہے ؟
جواب: اگر "مخصوص وقت" میں کام کرنے پر ملازم رکھا ہو تو جس وقت میں غیر حاضر ہوگا، اس وقت کی تنخواہ کا مستحق نہیں ہوگا۔اس لیے وقت پر پہنچنا لازم ہے۔النتف في الفتاوى للسغدي (2 / 559):
"فان وقعت على عمل معلوم فلاتجب الأجرة إلا بإتمام العمل إذا كان العمل مما لايصلح أوله إلا بآخره وإن كان يصلح أوله دون آخره فتجب الأجرة بمقدار ما عمل.
وإذا وقعت على وقت معلوم فتجب الأجرة بمضي الوقت إن هو استعمله أو لم يستعمله وبمقدار ما مضى من الوقت تجب الأجرة". فقط واللہ اعلم
                                                  
عنوان: ُپی ایف فنڈ کا حکم
سوال: ہم ایک کمپنی میں کام کرتےہیں، جس میں تقریباً  ایک دن میں  40 روپے پی ایف فنڈ کاٹا جاتاہے جو پانچ سال کے بعد استعفا لگانے کے بعد تقریباً دوگنا  ملے گا، پوچھناہے کیا اس میں  سود ہوتاہے؟
جواب: کسی بھی ادارے کے ملازمین کی تنخواہ سے جو ماہانہ  کٹوتی کی جاتی ہے  اگر وہ کٹوتی جبری نہ ہو، بلکہ اختیاری ہو  یعنی ملازم  کے اختیار  و رضامندی سے اس کی تنخواہ سے ماہانہ کٹوتی کی جاتی ہو تو جب اس کو ریٹائرمنٹ کے وقت اس کی وہ رقم واپس کی جائے گی تو اس کے لیے اس میں سے  اسی قدر لینا جائز ہو گا جتنی مقدار اس کی تنخواہ سے کٹی ہے اور اس پر جو اضافی رقم ہو گی وہ لینا اس کے لیے جائز نہیں ہوگا۔اور اگر وہ کٹوتی جبری ہو یعنی اس میں ملازم کو  کوئی اختیار نہ ہو اور اس کے ہاتھ میں آنے سے پہلے ہی اس کی کٹوتی کر لی جاتی ہو تو ایسی صورت میں  اس کو پراویڈنٹ فنڈ کے نام سے ریٹائرمنٹ کے وقت جو رقم دی جائے گی، (یعنی تنخواہ میں سے کاٹی گئی رقم اور جو اس پر اضافی دی جارہی ہو)  اس کے لیے اس مکمل رقم  کا لینا جائز ہو گا۔فقط واللہ اعلم
                                                  
عنوان: قسطوں پر نقد کے مقابلے میں مہنگی موٹر سائیکل فروخت کرنا
سوال: میرا موٹر بائک کا کاروبار ہے، اور میں قسطوں پر بائک دیتا ہوں، 50000  کی ایک بائک 70000 میں،  20 یا 24 مہینہ کی قسطوں پر دیتا ہوں، اور ایڈوانس میں 10000 روپے یا 15000  روپے لیتا ہوں، اور 3000 ہزار مہینہ کے لیتا ہوں، یہ کاروبار جائز ہے یا نہیں ؟
جواب: واضح رہے کہ ہر شخص  کے  لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دنوں طرح  فروخت کرنے کا اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے،  اسے اصطلاح میں ”بیع بالتقسیط“ یعنی قسطوں پر خریدوفروخت  کہتے ہیں،  اور اس  بیع کے صحیح ہونے کے لیے درج ذیل  شرائط کا لحاظ  اور رعایت کرنا ضروری ہے:قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار،  اور عقد کے وقت اس چیز کی  مجموعی قیمت مقرر ہو، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے, اور جلدی ادا کرنے کی صورت میں قیمت میں کمی نہ کی جائے، اگر بوقتِ عقد یہ شرط ہوگی تو پورا معاملہ ہی فاسد ہوجائے گا، ان شرائط کی رعایت کے ساتھ قسطوں پر خریدوفروخت کرنا جائز ہے۔لہذا اگر آپ  مذکورہ بالا شرائط کی رعایت کرتے ہوئے قسطوں پر موٹر سائیکل فروخت کریں تو اس کا نفع آپ کے لیے جائز ہوگا۔فقط واللہ اعلم
                                                  
عنوان: والدہ، 5 بیٹیاں، ایک بھائی اور 3 بہنوں میں تقسیم وراثت
سوال: 1: اگر ایک شخص کی پانچ بیٹیاں ہیں، بیٹا نہیں ہے،  ماں ہے،  ایک بھائی ہے اور تین بہنیں ہیں، تو اس کی وراثت کی تقسیم کی کیا صورت ہوگی؟2 :اس کے علاوہ اگر وہ شخص اپنی زندگی میں اپنی ملکیت اپنی بیوی اور بیٹیوں کے نام کر دے تو پھر اس صورت میں اس کی تقسیمِ وراثت کس طرح کی جائے گی ؟
جواب: 1: میت کے ترکہ میں سے تجہیز و تکفین کے اخراجات نکالنے اور قرضوں کی ادائیگی کے بعد اگر جائز وصیت کی ہو تو بقیہ ترکہ کے ایک تہائی میں اسے نافذ کرنے کے بعد بقیہ ترکہ میں سے میت کی والدہ کو 16.66%، میت کی ہر بیٹی کو 10%، میت کے بھائی کو 13.33% اور میت کی ہر بہن کو 6.66% ملےگا۔نوٹ : یہ تقسیم اس صورت میں ہے جب کہ میت کے انتقال کے وقت اس کی بیوہ نہ ہو۔الدر المختار وحاشية ابن عابدين (رد المحتار) (6 / 772):
"(وللأم) ثلاثة أحوال (السدس مع أحدهما أو مع اثنين من الأخوة أو) من (الأخوات) فصاعدا من أي جهة كانا ولو مختلطين".2 : میت نے مرض الموت سے پہلے جس چیز  پر سے اپنا قبضہ اور تصرف ہٹا کر اپنی بیوی اور بیٹیوں کے قبضہ اور تصرف میں دے دیا ہو تو وہ مال اس کی بیوی اور بیٹیوں کا  ہوگیا تھا، اسے وراثت میں تقسیم نہیں کیا جائے گا۔  اور اگر مرض الموت میں بیوی اور بیٹیوں کو دیا لیکن اپنا قبضہ اور تصرف نہیں ہٹایا، صرف زبانی ہبہ کیا، یا صرف کاغذات میں نام کردیا تو ایسی صورت میں بیوی اور بیٹیاں اس کی مالک نہیں بنیں، ایسی صورت میں اگر ورثہ وہی ہیں جو اوپر مذکور ہیں تو  (اوپر) بتائے گئے تناسب سے اسے تقسیم کیا جائے گا۔ فقط واللہ اعلم
                                                  
عنوان: عورت کے لیے عدالت میں وکالت یا جج کا پیشہ اختیار کرنا
سوال: عورت کے لیے عدالت میں وکالت یا جج کا پیشہ اختیار کرنا،شرعاً  کیسا ہے؟
جواب: واضح رہے کہ  شریعتِ مطہرہ  میں عورت کو پردہ میں رہنے کی بہت تاکید کی گئی ہے اور اس کا اپنے گھر سے نکلنے کو سخت نا پسند کیا گیا ہے، حتیٰ کہ رسول اللہ صلی اللہ علیہ وسلم نے نماز کے معاملہ میں بھی یہ پسند فرمایا کہ عورتیں اپنے گھروں میں ہی نماز پڑھیں اور اسی کی ترغیب دی،  چنانچہ ایک عورت رسول اللہ صلی اللہ علیہ وسلم کی خدمت میں حاضر ہوئیں اور عرض کیا کہ میں آپ کے پیچھے مسجدِ نبوی میں نماز پڑھنا پسند کرتی ہوں، رسول اللہ صلی اللہ علیہ وسلم نے فرمایا: ہاں مجھے معلوم ہے، لیکن تمہارا اپنے گھر میں نماز پڑھنا زیادہ بہتر ہے۔۔۔ الخ اور رسول اللہ ﷺ کے پردہ فرمانے اور اسلامی احکام کی تکمیل اور تعلیم کا مقصد پورا ہونے کے بعد جب عورتوں کے مسجد جانے کی ضرورت نہ رہی اور ماحول کے بگاڑ کی وجہ سے فتنے کا اندیشہ ہوا تو حضرت عمر رضی اللہ عنہ نے عورتوں (خصوصاً جوان عورتوں) کے نماز میں حاضر ہونے سے منع فرمادیا، اور حضرت عمر رضی اللہ عنہ کے اس فرمان پر صحابہ کرام رضی اللہ عنہم نے اعتراض نہیں کیا۔بلکہ حضرت عائشہ رضی اللہ عنہا فرماتی ہیں کہ اگر نبی کریم ﷺ وہ حالت دیکھتے جو عورتوں نے پیدا کردی ہے تو عورتوں کو مسجد میں آنے کی اجازت نہ دیتے۔   نیز کمانے کی غرض سے بھی عورت کا نکلنا شرعاً درست نہیں ہے،  اُس کا نفقہ  اس کے والد یا شوہر پر لازم کیا گیا ؛ تا کہ گھر سے باہر نکلنے کی حاجت پیش نہ آئے،   شادی سے پہلے اگر اُس کا اپنا مال نہ ہو تو اس کا نفقہ اس کے باپ پر لازم ہے اور شادی کے بعد اس کا نفقہ اس کے شوہر پر لازم کیا ہے۔ایک حدیث کا مفہوم ہے کہ عورت چھپانے کی چیز ہے، جب وہ گھر سے نکلتی ہے تو شیطان اسے دوسروں کی نظروں میں اچھا کر کے دکھاتا ہے۔سنن الترمذي ت بشار (2/ 467):" عن عبد الله، عن النبي صلى الله عليه وسلم، قال: «المرأة عورة، فإذا خرجت استشرفها الشيطان». هذا حديث حسن صحيح غريب".مرقاة المفاتيح شرح مشكاة المصابيح (5/ 2054):"(استشرفها الشيطان) أي زيّنها في نظر الرجال. وقيل: أي نظر إليها ليغويها ويغوي بها".البتہ اگر کسی خاتون کی شدید مجبوری ہو اور کوئی دوسرا کمانے والا نہ ہو تو ایسی صورت میں عورت کے گھر سے نکلنے کی گنجائش ہو گی، لیکن اس میں بھی یہ ضروری ہے کہ عورت مکمل پردے کے ساتھ گھر سے نکلے، کسی نا محرم سے بات چیت نہ ہو،   ایسی ملازمت اختیار نہ کرے جس میں کسی نامحرم کے ساتھ تنہائی حاصل ہوتی ہو۔لہذا سوالِ مذکور میں اگر عورت کے لیے شدید مجبوری نہیں ہے تو اس کے لیے بغرضِ ملازمت اس پیشہ کو اختیا ر کرکے  اپنے گھر سے نکلنا جائز نہیں۔ البتہ اگر شدید مجبوری ہے اور کوئی دوسرا کمانے والا نہ ہو تو ایسا ذریعہ آمدن اختیار کیا جائے جہاں پردے وغیرہ کے احکام کی رعایت ہوسکے۔ اگر بہت ہی مجبوری ہو تو  مندرجہ بالا حدود و قیود کی رعایت کرتے ہوئے  مذکورہ ملازمت کی  گنجائش ہو گی۔عورت کی طبعی، عقلی اوردینی کم زوری  کی بنا پرمنصبِ قضا  کی مکمل طورپر تفویض عورت کو درست نہیں، اس کے باوجوداگرعورت کومنصبِ قضا  تفویض کردیا جائےتو (گو شرعاً  تفویض کنندگان گناہ گار ہوں گے  لیکن) حدودوقصاص کےعلاوہ باقی معاملات میں عورت کی قضا  اوراس کا فیصلہ معتبرہے۔ فقط واللہ اعلم
                                                  
عنوان: سرکاری مراعات کا دعوی
سوال: میں پشاور میں گورنمنٹ میں کام کرتا ہوں، حکومت کے قانون کے مطابق جب ہم رات کام کے لیے باہر کسی جگہ گزارتے ہیں تو TA/DAملتا ہے۔شروع میں مجھے آفیسر نے کہا کہ تم ہیڈ آفس پر رہو، کسی دفتری کام کے لیے اور باہر والا کام تمہاری ٹٰیم خود  کرلے گی، لیکن مجھے آفیسر نے کہا کہ تم اس TA/DA  کا دعوی کرو۔ کیا یہ  میرے لیے جائز ہے؟
جواب: آپ کی مذکورہ مراعات کا جواز آپ کے لیے حکومتی قانون پر منحصر ہے، اگر  سرکاری قانون میں یہ لکھا ہے کہ خود باہر کام کے لیے موجود ہونے پر ہی مراعات ملیں گی، تو آپ کا یہ دعوی جائز نہیں۔ اور اگر یہ ہو کہ اگر ٹٰیم کام کرے، تو بھی آفیسر کو  مراعات ملیں گی، تو آپ دعوی کرسکتے ہیں۔ فقط واللہ اعلم
                                                  
عنوان: بیع عینہ حرام ہے
سوال: زید نے شوروم سے ایک موٹر سائیکل 50000 میں خریدا، اور وہی موٹرسائیکل بلال کو دو مہینے کے ادھار پر 60000 پر بیچا۔ بلال نے وہی موٹر سائیکل شوروم کو48000 نقد میں بیچا۔  سوال یہ ہے کہ شرعاً یہ عقد کرنا کیسا ہے؟ اور اس میں کیا قباحت ہے؟ اگر یہ طریقہ درست نہیں تو اس طرح عقد کادرست طریقہ کیا ہے؟
جواب: صورتِ مسئولہ میں جو صورت آپ نے بتائی ہے اسے شریعت کی اصطلاح میں ’’بیعِ عینہ‘‘ کہتے ہیں جوکہ ناجائز ہےاور سود خوری کا ہی ایک راستہ ہے، اور رسولِ اکرم صلی اللہ علیہ وسلم نے اس قسم کے عقد کو رسوائی اور ذلت کا سبب قرار دیا ہے، جیسا کہ ’’سنن ابی داؤد‘‘ میں بروایت حضرت عبد اللہ بن عمر رضی اللہ عنہما رسولِ اکرم صلی اللہ علیہ وسلم کا فرمان منقول ہے کہ جب تک تم بیع عینہ کرتے رہوگے اور جانوروں کی دیکھ بھال میں لگے رہوگے اور زراعت میں گم ہوجاؤ گے اور جہاد چھوڑ دوگے تو اللہ تم پر ذلت و رسوائی مسلط کردے گا، یہاں تک کہ تم دوبارہ دین کی طرف نہ لوٹ آؤ۔’’عن ابن عمر رضي الله عنهما قال: قال رسول الله صلي الله عليه وسلم: إذا تبايعتهم العينة، و أخذتم أذناب البقر، و رضيتم بالزرع، و تركتم الجهاد، سلط الله عليكم الذلة، لاينزعه حتي ترجعوا إلی دينكم‘‘. (رقم الحديث: ٣٤٦٢)لہذا اگر اس طرح کا عقد کرلیا ہے تو اسے فوری طور پر ختم کر دینا چاہیے اور اللہ رب العزت سے اپنے اس عمل پر سچے دل سے فوری طور پر توبہ کرنا ضروری ہے۔فتاوی شامی میں ہے:’’(قَوْلُهُ: فِي بَيْعِ الْعِينَةِ) اخْتَلَفَ الْمَشَايِخُ فِي تَفْسِيرِ الْعِينَةِ الَّتِي وَرَدَ النَّهْيُ عَنْهَا. قَالَ بَعْضُهُمْ: تَفْسِيرُهَا أَنْ يَأْتِيَ الرَّجُلُ الْمُحْتَاجُ إلَى آخَرَ وَيَسْتَقْرِضَهُ عَشَرَةَ دَرَاهِمَ وَلَايَرْغَبُ الْمُقْرِضُ فِي الْإِقْرَاضِ طَمَعًا فِي فَضْلٍ لَايَنَالُهُ بِالْقَرْضِ، فَيَقُولُ: لَا أُقْرِضُك، وَلَكِنْ أَبِيعُك هَذَا الثَّوْبَ إنْ شِئْت بِاثْنَيْ عَشَرَ دِرْهَمًا، وَقِيمَتُهُ فِي السُّوقِ عَشَرَةٌ، لِيَبِيعَهُ فِي السُّوقِ بِعَشَرَةٍ، فَيَرْضَى بِهِ الْمُسْتَقْرِضُ فَيَبِيعُهُ كَذَلِكَ، فَيَحْصُلُ لِرَبِّ الثَّوْبِ دِرْهَمًا، وَلِلْمُشْتَرِي قَرْضُ عَشَرَةٍ. وَقَالَ بَعْضُهُمْ: هِيَ أَنْ يُدْخِلَا بَيْنَهُمَا ثَالِثًا، فَيَبِيعُ الْمُقْرِضُ ثَوْبَهُ مِنْ الْمُسْتَقْرِضِ بِاثْنَيْ عَشَرَ دِرْهَمًا، وَيُسْلِمُهُ إلَيْهِ ثُمَّ يَبِيعُهُ الْمُسْتَقْرِضُ مِنْ الثَّالِثِ بِعَشَرَةٍ وَيُسْلِمُهُ إلَيْهِ، ثُمَّ يَبِيعُهُ الثَّالِثُ مِنْ صَاحِبِهِ وَهُوَ الْمُقْرِضُ بِعَشَرَةٍ وَيُسْلِمُهُ إلَيْهِ، وَيَأْخُذُ مِنْهُ الْعَشَرَةَ وَيَدْفَعُهَا لِلْمُسْتَقْرِضِ فَيَحْصُلَ لِلْمُسْتَقْرِضِ عَشَرَةٌ وَلِصَاحِبِ الثَّوْبِ عَلَيْهِ اثْنَا عَشَرَ دِرْهَمًا، كَذَا فِي الْمُحِيطِ، ... وَقَالَ مُحَمَّدٌ: هَذَا الْبَيْعُ فِي قَلْبِي كَأَمْثَالِ الْجِبَالِ ذَمِيمٌ اخْتَرَعَهُ أَكَلَةُ الرِّبَا. وَقَالَ عَلَيْهِ الصَّلَاةُ وَالسَّلَامُ: «إذَا تَبَايَعْتُمْ بِالْعِينَةِ وَاتَّبَعْتُمْ أَذْنَابَ الْبَقَرِ ذَلَلْتُمْ وَظَهَرَ عَلَيْكُمْ عَدُوُّكُمْ»‘‘. (٥/٢٧٣)  فقط واللہ اعلم
                                                  
عنوان: پیسہ لگا کر ایڈ دیکھ کر کمانا
سوال: ایک ویب سائٹ جو روزانہ پیسے دیتی ہے، Click Pay Earnمختلف پیکج ہیں، 3000 سے 5 لاکھ تک۔  پیکج کے لیے ہمیں پیسے دینے پڑتے ہیں ،میں 10000 والا پیکج لیتا ہوں،جس میں 40 ایڈ دیکھنے پر 461 روپے ملتے ہیں۔ ویڈیو نہ دیکھوں تو پیسے نہ ملیں۔ ہمیں وقت بھی دینا پڑا ہےاور  انٹرنیٹ کا خرچہ بھی لگتا ہے۔  پیکج 3 ماہ  کے لیے ملتا ہے۔10000 پر 17000 بن جاتا ہے۔ویڈیو صرف علماء کی ہوتی ہیں،مولانا طارق جمیل صاحب، رضا قادری وغیرہ کی، کسی نا محرم یا جانور کی ویڈیو بالکل نہیں ہوتی، کیا یہ جائز ہے؟
جواب: اس طریقہ کار پر کام کرکے پیسہ کمانا درج ذیل وجوہات کی بنا پر ناجائز ہے:اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، جیسا کہ آپ ویڈیو میں مختلف اشتہار دیکھتے ہیں۔  بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے اور خریدنے والے کے ساتھ  ایک قسم کا دھوکا ہے۔ جان دار کی تصویر  کسی بھی طرح کی ہو، اور کسی کی بھی ہو، بلا ضرورت  اس کا دیکھنا جائز نہیں۔لہذا اس محنت کرنے  پر جو اجرت  لی جائے گی وہ بھی جائز نہ ہوگی۔مزید یہ کہ آپ نے اس بات کی وضاحت نہیں کی اور نہ ہی اس ویب سائٹ پر اس قسم کی کوئی وضاحت موجود ہے کہ، لی جانے والی رقم کس مد میں لی جاتی ہے؟ اگر یہ محض پیکج کی قیمت ہے تو اس پیکج کے خریدنے کا حکم گزر چکا۔ اور اگر یہ کسی قسم کی سرمایہ کاری ہے،تو اس رقم سے کون سا  کاروبار کیا جاتا ہے؟ یہ بھی واضح نہیں۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا: آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    شامی(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لا يستحق به أجرة . ولا يجوز استئجار كاتب ليكتب له غناءً ونوحاً ؛ لأنه انتفاع بمحرم ... ولا يجوز الاستئجار على حمل الخمر لمن يشربها ، ولا على حمل الخنزير". فقط واللہ اعلم
                                                  
عنوان: بینک سے ہوم لون لینا
سوال: کیا انکم ٹیکس بچانے کے لیے بینک سے ہوم لون لیناجائز ہے؟ کیوں کہ اس میں سود کی رقم کم اداکرنی ہوگی، جب کہ اگر ہوم لون نہیں لیتا ہوں تو انکم ٹیکس جو جبری ٹیکس ہے زیادہ ادا کرنا ہوگا؟
جواب: ٹیکس سے بچنے کے لیے بینک سے سودی بنیاد پر "ہوم لون" جائز نہیں، کیوں کہ سودی معاملہ کرنا اللہ تعالی اور اس کے رسول ﷺکے ساتھ اعلانِ جنگ ہے، قرآنِ کریم میں ہے:﴿ يا أيها الذين اٰمنوا اتقوا الله وذروا ما بقي من الربا ان كنتم مؤمنين فان لم تفعلوا فأذنوا بحرب من الله ورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون﴾ [البقرة : ۲۷۸ إلى ۲۸٠]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر کوئی  ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔  (بیان القرآن )اگر حکومتی ٹیکس ظالمانہ ہو، ضرورت سے زائد ٹیکس حکومت وصول کرتی ہو، اس صورت میں وصول کرنے والے افراد گناہ گار ہیں، البتہ ایسے ظالمانہ ٹیکس سے بچنے کے لیے صریح جھوٹ بولنا یا کوئی اور حرام راستہ اختیار کرنا جائز نہ ہوگا۔ ایسی تدبیر کی اجازت ہے جس میں کسی ناجائز امر کا ارتکاب نہ کرنا پڑتاہو۔ فقط واللہ اعلم
                                                  
عنوان: لنڈے سے جیکٹ اور جوتے خریدنا
سوال: کیا لنڈے سے جیکٹ اور جوتے خرید کر پہننا جائز ہے؟
جواب: اگر کوئی آدمی اپنے حلال پیسوں سے لنڈے کا مال خریدتا ہے اور جیکٹ یا جوتے خنزیر کی کھال کے نہیں ہیں تو  ان کو خریدنا اور استعمال کرنا جائز ہے، البتہ  چوں کہ عموماً یہ لباس غیرمسلموں کے ہاں استعمال شدہ ہوتاہے؛ اس لیے استعمال سے پہلے ان کو دھو کر پاک ہونے کا اطمینان کر لینا چاہیے۔ تاہم اگر لنڈے سے خریدے  گئے جیکٹ کے ناپاک ہونے کا غالب گمان نہ ہو تو بغیر دھوئے بھی استعمال کرنا درست ہے۔البتہ لنڈے سے لیے گیے شلوار قمیص دھونے کے بعد ہی استعمال کیے جائیں۔فتاوی شامی میں ہے :"( قوله : ثياب الفسقة إلخ ) قال في الفتح: وقال بعض المشايخ: تكره الصلاة في ثياب الفسقة؛ لأنهم لايتقون الخمور. قال المصنف " يعني صاحب الهداية ": الأصح أنه لايكره؛ لأنه لم يكره من ثياب أهل الذمة إلا السراويل مع استحلالهم الخمر، فهذا أولى.ا هـ ( قوله: لجعلهم فيه البول ) إن كان كذلك لا شك أنه نجس، تتارخانية". (1/350)شرح فتح القدیرمیں ہے :"وقال بعض المشايخ: تكره الصلاة في ثياب الفسقة؛ لأنهم لايتقون الخمور. قال المصنف: الأصح أنه لايكره؛ لأنه لم يكره من ثياب أهل الذمة إلا السراويل مع استحلالهم الخمر، فهذا أولى انتهى". (1/211)بریقۃ محمودیۃ میں ہے:"(وفي التجنيس: قال بعض مشايخنا: تكره الصلاة ) تنزيهًا (في ثياب الفسقة؛ لأنهم لايتوقون الخمور إلا أن الأصح لاتكره؛ لأنه لم تكره في ثياب أهل الذمة إلا السراويل مع أنهم يستحلون الخمر) والفسقة لايستحلونه، لعل مبناه أصالة الطهارة والظن لايفيد ذلك ما لم يتيقن، وما ذكره من عدم توقي الخمر لايفيد غلبة ظن بل غايته إيراث ظن، وذا لايفيد، لكن مقتضى القياس تجنب الورع؛ لأن أدنى درجة الخلاف إيراث شبهة، وقد مر مرارًا تأثير الشبهة في الحرمة". (6/292)فقط واللہ اعلم
                                                  
عنوان: جی پی فنڈ میں بھائیوں کا حصہ
سوال: زید اور اس کے تین بھائی ایک ساتھ ایک ہی گھرمیں رہتے ہیں، ایک ساتھ کھاتے پیتے ہیں، ان کے درمیان تقسیم نہیں ہے، زیدسرکاری ملازم ہے، دوسرے بھائی کوئی اورکام کرتے ہیں، کاروبار کرتے ہیں یامحنت مزدوری کرکے کماتے ہیں، لیکن چاروں اکٹھے ایک ہی گھرمیں خرچہ کرتے ہیں، کوئی زیادہ کوئی کم، بقدر کمائی ہرایک خرچہ کرتا ہے، اب ملازم کی ریٹارمنٹ سے پہلے تقسیم کرتے ہیں، کیاملازم کے  جی پی فنڈ میں دوسرے بھائیوں کاحق ہے یانہیں؟ (یادرہے کہ جی پی فنڈسرکاری خزانے میں جمع ہواہے اوراس کا باقاعدہ نمبرسلپ بھی جاری ہوا ہے، لیکن سرکاری خزانے سے نہیں نکالاگیاہے) نیزاگردوسرےتین بھائیوں کے ساتھ کچھ سرمایہ موجودہوتاہے، کیااس میں سرکاری ملازم کاحق ہے یانہیں؟ تقسیم کس طرح ہو گی؟
جواب: جی پی فنڈ ملازم کو حکومت یا ادارے کی جانب سے دیا جاتا ہے، اس میں اس کے بھائیوں کا حصہ نہیں، اگر چہ سب ساتھ کھاتے ہوں۔نیز جو سرمایہ دوسرے بھائیوں کے پاس ہے، اگر وہ ان کی ذاتی ملکیت ہےتو اس میں کسی دوسرے بھائی کا حق نہیں ہے، اور اگر والد کی میراث کا حصہ ہے یا اس سے کمایا ہوا ہے  یا مشترکہ کاروبار کا نفع ہے یا ان سب نے مشترکہ کھاتے میں ملادیا ہےتو اس میں سب بھائیوں کا حق ان کے  حصص کے اعتبار سے ہوگا۔ فقط واللہ اعلم
                                                  
عنوان: رشوت دے کر سرکاری نوکری حاصل کرنا
سوال: گورنمنٹ ادارے  پیسے  کے بدلے نوکریاں بیچ رہے  ہیں،  ٹیسٹ لینے کے با وجود بھی پیسے کے بغیر نہیں ملتی، کیا ایسی صورت حال میں پیسے دے کر نوکری حاصل کی جاسکتی ہے؟
جواب: رشوت لینے اور دینے والے پر حضورِ اکرم ﷺ نے لعنت  فرمائی ہے، اس لعنت والے کام  سے بہر صورت  بچنا ضروری ہے؛ لہٰذا مذکورہ طریقے پر سرکاری نوکری حاصل کرنا شرعاً درست نہیں۔ حق ثابت ہونے سے پہلے اسے حاصل کرنے کے لیے رشوت دینا بہرحال ناجائز ہے۔ اس لیے متبادل کوئی حلال ذریعہ آمدن تلاش کرنا چاہیے۔ فقط واللہ اعلم
                                                  
عنوان: سرکار زمین لے کر اس کے عوض رقم دے تو لینا جائز ہے
سوال: سرکار کسی کی زمین لے اور اس کے عوض رقم دے توکیا یہ لینا درست ہے؟
جواب: مذکورہ صورت میں سرکار سے ملنے والی رقم زمین کے بدلے  ہے، لہذا یہ رقم لینا جائز ہے۔"المادة: ٢٦٣: تسليم المبيع يحصل بالتخلية، وهو أن يأذن البائع للمشتري بقبض المبيع مع عدم وجود مانع من تسليم المشتري إياه.
المادة: ٢٦٤:  متى حصل تسليم المبيع صار المشتري قابضًا له". (مجلة الأحكام العدلية)فقط واللہ اعلم
                                                  
