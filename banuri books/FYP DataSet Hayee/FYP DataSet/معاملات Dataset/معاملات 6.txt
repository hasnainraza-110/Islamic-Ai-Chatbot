عنوان: بتوں کے کاروبار کی کمائی حلال نہیں
سوال: میرے والد بتوں کا کاروبار کرتے ہیں اور اس طرح میرے خاندان کے لیے حرام کما رہے ہیں۔ اگرچہ بتوں کے ساتھ معاملہ نہ کرنے کی میری نصیحت کے بعد بھی وہ خود کو ان سے باز نہیں رکھتا۔ اب جب کہ میں اپنی زندگی الگ سے گزارنے کے قابل ہوں، تو کیا مجھے اپنے خاندان سے الگ ہونے کی اجازت ہے؟ اور ظاہر ہے، میرے گھر والے اسے پسند نہیں کریں گے۔
جواب: صورت مسئولہ میں سائل کے والد اگر بتوں کے کاروبار سے باز نہیں آتے ، اور سائل   عاقل بالغ ہے  اور اپنا ذاتی حلال مال موجود ہے تو سائل  کے لیے والد کی حرام  آمدنی اور اس سے خریدی گئی اشیاء کو استعمال کرنا جائز نہیں ہے، اور اگر سائل  کمانے پر قادر نہیں ہیں تو حلال مال کے حصول تک والد کی مذکورہ آمدن استعمال کرنے کی گنجائش ہوگی۔سنن ابی داود میں ہے:"عن جابر بن عبد الله، أنه سمع رسول الله -صلى الله عليه وسلم- يقول عام الفتح وهو بمكة: إن الله عز وجل حرم بيع الخمر والميتة والخنزير والأصنام " فقيل: يا رسول الله - صلى الله عليه وسلم -، أرأيت شحوم الميتة، فإنه يطلى بها السفن ويدهن بها الجلود، ويستصبح بها الناس؟ فقال: "لا، هو حرام" ثم قال رسول الله - صلى الله عليه وسلم - عند ذلك: "قاتل الله اليهود! إن الله لما حرم عليهم شحومها، أجملوه ثم باعوه، فأكلوا ثمنه."(باب في ثمن الخمر والميتة، جلد۵، ص:۳۵۱، دار الرسالۃ العالمیۃ)عمدۃ القاری میں ہے:"والإجماع قائم على أنه لا يجوز بيع الميتة والأصنام لأنه لا يحل الانتفاع بها ووضع الثمن فيها إضاعة مال وقد نهى الشارع عن إضاعته قلت على هذا التعليل إذا كسرت الأصنام وأمكن الانتفاع برضاضها جاز بيعها عند بعض الشافعية وبعض الحنفية."(کتاب البیوع، باب بیع المیتۃ والأصنام، ج:12، ص:55، دار إحیاء التراث العربی)فقط واللہ اعلم
                                                  
عنوان: کسی کے ایک دوروپے بھی ناحق لیناجائزنہیں
سوال: ایک شخص نے اپنا بجلی کا بل ادا کرنے کے لیے بجلی کا بل  مع  پانچ ہزار روپے والے کرنسی نوٹ کے اپنے دوست کو  دیا۔ وہ خود اپنے کام کی مصروفیت کے باعث نہیں جاسکتاتھا اور  بل وقت پر ادا کرنے کی اس دن آخری تاریخ تھی۔ اب مسئلہ یہ ہے کہ بل جمع کرنے والے کلرک یا کیشئر کے پاس بقول اس کے  کھلے پیسے نہیں تھے جس سے وہ بقایاپیسے ادا کرے۔ مثلًا: بجلی کا بل تین ہزار پانچ سو اکسٹھ (3،561) روپے کا تھا اور اس کے پاس بقایا 1،439روپے نہیں تھے۔ کافی انتظار کروانے کے بعد کلرک یا کیشئر صاحب نے ایک ہزار چار سو تیس (1430) واپس کیے۔ نو روپے (Rs 9) کم دیے، اور کوئی وجہ بھی نہیں بتائی۔ بجلی کا بل ادا کرنے والے نےبھی کوئی سوال نہیں کیا؛ کیوں کہ اس کے پاس ایک روپے کا سکہ نہیں تھا کہ  وہ ادا کرکے دس روپے وصول کرتا، جب کہ کیشئر حضرات بل ادا کرنے والوں کی جو بقایا رقم 1،2،3،4،6،7،8،9میں ہوتی ہے وہ واپس نہیں کرتے۔اب 1روپیہ کے بجائے 9 روپے زیادہ لینا جو غالبًاسود میں شمار ہوگا،اس سود کا گناہ کس پر ہے؟اور سودی معاملہ میں اَن جانے میں شامل ہونے کا گناہ بھی بجلی کا بل ادا کرنے والےکے ذمہ ہے؟ وہ شخص بہت پریشان ہے؛ کیوں کہ  یہ  مسئلہ اس رمضان المبارک میں پیش آیا ہے اور وہ شخص اللہ تعالیٰ کے حضور بھی توبہ کرچکا ہے۔ برائے مہربانی اس مسئلہ کا حکم بیان کریں۔
جواب: کلرک یاکیشئرصاحبان اگرواقعی  بل اداکرنے والے حضرات کی بقایارقم مثلا:5یا8روپےواپس نہیں کرتے تواس کاوبال ان ہی پرہوگا ،البتہ اگرکوئی شخص اپنی خوشی سے اپنابقایا 10،5روپے چھوڑدےیاجہاں پرتھوڑےپیسے چھوڑنے کاعام عرف ورواج ہو یاکھلا پیسے نہ ہونے کی وجہ سے اصحاب معاملہ ایک دوسرےکی کمی بیشی کوخوشی سےمعاف کردیتےہوں  تواس میں کوئی حرج نہیں بلکہ اچھاہے تاکہ معاملہ بالکل صاف صاف ہوورنہ کسی کاایک روپیہ بھی،ناحق لینا جائزنہیں ہے۔لہٰذاصورت مسئولہ میں کلرک نے جو9روپے کم دیےہیں اورکوئی وجہ بھی نہیں بتائی ہے تواس نےیہ 9روپے ناحق لیےہیں جوکہ شرعًاناجائزاورسخت گناہ کاکام ہے۔حضورصلی اللہ علیہ وسلم کا ارشادمبارک ہے کہ "کسی مسلمان کامال لینا اس کے رضامندی کے بغیرحلال نہیں ہے"،البتہ بل اداکرنے والےپر اس کاکوئی گناہ نہیں ہےاورنہ ہی مذکورہ معاملہ سودکامعاملہ ہے۔شعب الایمان میں ہے:"لا يحل لامرئ أن يأخذ عصا أخيه بغير ‌طيب ‌نفسه وذلك لشدة ما حرم الله عز وجل مال المسلم على المسلم."(الباب الثامن والثلاثون :قبض اليدعن الاموال المحرمة،ج:4،ص:388،ط:دارالكتب العلمية بيروت)ترجمہ:"کسی کے لیے حلال نہیں کہ اپنے مسلمان بھائی کی لاٹھی اس کے خوش دلی کے بغیراٹھائےاوریہ اس لئے کہ اللہ تعالی نے ایک مسلمان کامال دوسرے مسلمان پرسخت حرام کیاہے۔"البحرالرائق میں ہے:"إذ لا يجوز لأحد من المسلمين أخذ مال أحد بغير ‌سبب ‌شرعي."(كتاب الحدود،باب:في حدالقذف،فصل:في التعزير،ج:5،ص:44،ط:دارالكتاب الاسلامي)فقط واللہ اعلم
                                                  
عنوان: مروجہ غیر سودی بینکاری میں جواز کے قول پر عمل کرسکتے ہیں یا نہیں ؟
سوال: بہت سے علمائے  کرام فتوی دیتے ہیں کہ میزان سیونگ اکاؤنٹ کا منافع حلال اور جائز ہے اور چند علماء کرام حلال اور جائز نہیں سمجھتے ۔تو کیا جب ایک مسئلے پر دو رائے موجود ہوں تو کسی بھی ایک رائے پر عمل کرنا جائز ہوگا؟ جو حضرات جائز کہتے ہیں کیا ان کے فتوے پر عمل کر سکتے ہیں اور اس منافع کو جائز سمجھتے ہوئے لے سکتے ہیں؟
جواب: مروجہ غیر سودی بینکاری   بشمول میزان بینک کے  حوالے  سے علماء کا اختلاف راجح مرجوح کا اختلاف نہیں، بلکہ یہ اختلاف، حلال اور حرام کا اختلاف ہے،  بہت سے مقتدر محقق مفتیانِ کرام اسے حرام قرار دیتے ہیں، ایسے مسئلہ میں بہرحال حرام کو مقدم رکھا جاتا ہے۔جب کہ  مذکورہ مسئلہ میں عدمِ جواز  کی رائے کا  دلائل کے اعتبار سے قوی ہونا  اور حنفیہ کے اصولوں کے مطابق ہونا نیز حرمت اور جواز کے اختلاف کے موقع پر احتیاط کے پیشِ نظر حرمت کے پہلو پر عمل کرنا ہی راجح ہے۔بالفرض حلال کہنے والوں کے موقف کو تسلیم کیا جائے تو مروجہ غیر سودی نظام زیادہ سے زیادہ مباح عمل ہے، دوسری طرف حرام میں وقوع کا امکان ہے، مباح کو اختیار کرنے کی بجائے حرام سے بچنا فرض ہے۔الفروق للقرافی میں ہے:"فان اختلف العلماء فی فعل هل هو مباح او حرام فالورع الترک".( الفرق السادس والعشرون والمئتان من الفروق، ج:4، ص:27، ط:عالم الکتب) الأشباہ و النظائر لابن نجیم میں ہے:"ما اجتمع محرم ومبيح إلا غلب المحرم "۔والعبارة الأولى لفظ حديث أورده جماعة {ما اجتمع الحلال والحرام إلا غلب الحرام الحلال} .قال العراقي: لا أصل له وضعفه البيهقي، وأخرجه عبد الرزاق موقوفا على ابن مسعود رضي الله عنه، وذكره الزيلعي شارح الكنز في كتاب الصيد مرفوعا. فمن فروعها ما إذا تعارض دليلان أحدهما يقتضي التحريم، والآخر الإباحة قدم التحريم، وعلله الأصوليون بتقليل النسخ؛ لأنه لو قدم المبيح للزم تكرار النسخ لأن الأصل في الأشياء الإباحة، فإذا جعل المبيح متأخرا كان المحرم ناسخا للإباحة الأصلية، ثم يصير منسوخا بالمبيح.(ص:93، ط: دار الکتب العلمیۃ بیروت)فقط واللہ اعلم
                                                  
عنوان: ویڈیوز کو لائک اور اس پر کمنٹ کر کے پیسے کمانے کا حکم
سوال: ‎ ایک ایپ ہے LAM اور اس میں آن لائن کاروبار ہوتا ہے ہی کہ آپ سے 4000 ہزار  لیتے ہیں، اور یہ آپ کو پیکج لگانے کے لیے لیتے ہیں،اس کے بعد کام یہ ہے کہ آپ کو ان کی ایک ویڈیو پر لائک کرکے اور کمینٹ کرکے اس کا سکرین شاٹ ان کو سینڈ کر دینا ہے، اس کے آپ کو ہر روز چار ویڈیوز کے 160روپے   ملتے ہیں اور ان کی ویڈیوز میں کھانے کی اشیإء  ہوتی  ہیں،  پھل فروٹ وغیرہ  تو اس کا کیا حکم  ہے؟
جواب: واضح رہے کہ روزانہ لائک  اور کمنٹ کرنے کے لیے جو ٹاسک ملتا ہے اور اس پر کلک کرنے پر بطور معاوضہ پیسہ دیا جاتا ہے،یہ  فی نفسہ کوئی ایسا   مفید عمل نہیں  ہے   جس پر اجارہ کو درست کہا جا سکے،نیز دوسری خرابی یہ ہے کہ  عموماً ایسی    ویڈیوز    جاندار کی  یا نامحرم کی تصویر پر مشتمل  ہوتی ہیں جن کودیکھ کر اس کو لائک کیا جاتا ہے ،اور جان دار اشیاء اور غیر محرم کی تصاویر دیکھنا اور اس کو لائک کرنا شرعاً جائز ہی  نہیں ہے چہ جائیکہ اس عمل کوآمدن کاذریعہ بنایا جائے ؛  لہذا صورت ِ مسئولہ اگر واقعتاً  مذکورہ  ایپ کی ویڈیوز میں پھل فروٹ وغیرہ ہوتے ہوں اور کسی قسم کے جاندار یا نامحرم کی تصویر نہ بھی ہو ،پھر بھی پہلی خرابی کے باعث  مذکورہ  طریقہ سے  اپنے سرمایہ پر نفع یا اجرت  حاصل کرنا  ،  ناجائز ہے ۔مزید تفصیل کے لیے مندرجہ ذیل لنک ملاحظہ فرمائیںویڈیوز لائک کرنا اور کمنٹ کرکے پیسہ کمانے کا حکم فتاویٰ شامی میں ہے :"‌والأجرة ‌إنما ‌تكون ‌في ‌مقابلة ‌العمل".(باب المہر،ج:3،ص:156،سعید)الموسوعۃ الفقہیۃ الکویتیۃ میں ہے :"الإجارۃ علی المنافع المحرمة کالزنی والنوح والغناء والملاهی محرمۃ وعقدها باطل لا یستحق به أجرۃ۔ ولا یجوز إستئجار کاتب لیکتب له غنائً ونوحًا ، لأنه إنتفاع بمحرم۔ وقال أبو حنیفۃ : یجوز ، ولا یجوز الإستئجار علی حمل الخمر لمن یشربها ، ولا علی حمل الخنزیر."(کتاب الإجارۃ، الإجارۃ علی المعاصی ،ج:1، ص:290، ط:دارالسلاسل)فقط والله أعلم
                                                  
عنوان: کاروبار افضل ہے یا نوکری؟
سوال: کاروبار چھوڑ کر نوکری ڈھونڈناکیسا ہے؟
جواب: واضح رہے اسلام نے انسان کو رزق حلال کے حصول میں کسی خاص ذریعہ معاش کو اختیار کرنے کا پابند نہیں بنایا، ہاں اس کا پابند بنایا ہے کہ جو بھی ذریعہ معاش اختیار کیا جائے وہ حلال اور جائز ہو، چاہے وہ ملازمت ہو، یا کوئی بھی جائز کاروبارہو، حلال ذریعہ معاش اور روزگار کو اسلام نے عبادت قرار دیا ہے،لہذا اگر کاروبار مشتمل برمنافع ہو تو اسی کو اختیار کرنا چاہیے، اور نفع بخش کاروبار نہ ہو تو اچھی سی نوکری بھی کی جاسکتی ہے، باقی کاروبار میں جو برکت ہے وہ ملازمت میں نہیں ہے۔الترغيب والترہيب للمنذری میں ہے:"عن ابن عمر رضي الله عنهما عن النبيِّ صلى الله عليه وسلم قال: إن الله يحبُّ المؤمن المحترف . رواه الطبراني في الكبير والبيهقي".(كتاب البيوع وغيرها الترغيب في الاكتساب بالبيع وغيره، رقم الحدیث:2611، ج:2، ص:335، ط:دارالکتب العلمیۃ)ترجمہ:’’ حضرت عبداللہ بن عمر رضی اللہ عنہ سے مروی ہے کہ آپ صلی اللہ علیہ وسلم نے فرمایا: بلاشبہ اللہ تعالیٰ پسند فرماتے ہیں ایسے مومن کو جو اپنے اہل وعیال کے لئے کمائے۔‘‘وفیہ ایضاً:"وعن كعب بن عجرة رضي الله عنه قال مر على النبي صلى الله عليه وسلم رجل فرأى أصحاب رسول الله صلى الله عليه وسلم من جلده ونشاطه فقالوا يا رسول الله لو كان هذا في سبيل الله فقال رسول الله صلى الله عليه وسلم إن كان خرج يسعى على ولده صغارا فهو في سبيل الله وإن كان خرج يسعى على أبوين شيخين كبيرين فهو في سبيل الله وإن كان خرج يسعى على نفسه يعفها فهو في سبيل الله وإن كان خرج يسعى رياء ومفاخرة فهو في سبيل الشيطان رواه الطبراني".(كتاب البيوع وغيرها الترغيب في الاكتساب بالبيع وغيره، رقم الحدیث:2610، ج:2، ص:335، ط:دارالکتب العلمیۃ)ترجمہ:’’ حضرتِ کعب رضی اللہ عنہ فرماتے ہیں کہ ایک شخص کا گزر آپ صلی اللہ علیہ وسلم پر ہوا تو اس نے صحابہ کرام رضی اللہ عنہ کو دیکھا، تو فرمایا کہ اے اللہ کے رسول کیا یہ لوگ اللہ کے راستے میں ہیں تو آپ صلی اللہ علیہ وسلم نے فرمایا: جو شخص اپنے چھوٹے بچوں کا پیٹ پالنے کے لیے محنت مشقت کرتا ہے وہ اللہ کے راستے میں ہے اور جو شخص اپنے بوڑھے والدین کا پیٹ پالنے کے لیے محنت کرتا ہے وہ اللہ کے راستے میں ہے اور جو شخص اپنا پیٹ پالنے کے لیے محنت کرتاهے  وہ حلال کماتا ہے؛ تاکہ کسی کے سامنے دستِ سوال دراز کرنے سے اپنے آپ کو بچائے تو وہ بھی اللہ کے راستے میں ہے، اور جو شخص لوگوں کے دکھلاوے اور فخر کے لئے محنت کرتا ہے، وہ شیطان کے راستے پر ہے۔‘‘فقط واللہ اعلم
                                                  
عنوان: قسطوں پر موبائل خریدنے کا حکم
سوال: قسطوں پر موبائل لینا کیسا ہے؟ مفتی حضرات رہنمائی فرمائیں ۔
جواب: واضح رہے قسطوں پر  موبائل ہو یا کوئی اور چیز ہو ان کی   خرید وفروخت  جائز ہے، لیکن اس  میں  درج ذیل  شرائط کا لحاظ  اور رعایت کرنا ضروری ہے:1.قسط کی رقم متعین ہو۔2.مدت متعین ہو۔3.معاملہ متعین ہو کہ نقد کا معاملہ کیا جارہا ہے یا ادھار۔4 .عقد کے وقت مجموعی قیمت مقرر ہو ۔5. ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے۔6. جلد ادائیگی کی صورت میں قیمت کی کمی عقد میں مشروط نہ ہو ، اگر بوقتِ عقد یہ شرط ہوگی تو پورا معاملہ ہی فاسد ہوجائے گا۔ان  تمام شرائط کی رعایت کے ساتھ قسطوں پر خریدوفروخت کرنا جائز ہے، لیکن اگر ان شرائط کی رعایت نہ ہو تو جائز نہیں ہوگا۔شرح المجلۃ لسلیم رستم باز میں ہے :"‌البيع ‌مع ‌تأجيل ‌الثمن وتقسيطه صحيح يلزم أن تكون المدة معلومة في البيع بالتأجيل والتقسيط."(الكتاب الأول البيوع، الفصل الثانی  في بيان المسائل  المتعلقة بالنسيئة و التأجيل، المادة: 245،246،ج:1، ص:100،  ط:رشيدية)وفیہ ایضاً:"تأجيل الثمن  إلى مدة غير معينة كإمطار السماء يفسد البيع."(الكتاب الأول البيوع، الفصل الثانی  في بيان المسائل  المتعلقة بالنسيئة و التأجيل، المادة: 248،ج:1، ص:101،  ط:رشيدية)فتاوی ہندیہ میں ہے:"وإذا كان عليه ألف درهم نجية مؤجلة فصالحه على ألف سود حالة فإنه لا يجوز كذا في الذخيرة.‌لو ‌كانت ‌له ‌ألف مؤجلة فصالحه على خمسمائة حالة لا يجوز كذا في الهداية."(كتاب الصلح، الباب الثاني في الصلح في الدين، ج:4، ص:232، ط:دارالفكر)فقہ البیوع علی المذاہب الاربعہ میں ہے:"وكما يجوز ضرب الأجل لأداء الثمن دفعة واحدة، كذلك يجوز أن يكون أداء الثمن بأقساط، بشرط أن تكون آجال الأقساط و مبالغها معينة عند العقد، و قد يسمى: البيع بالتقسيط، و هو نوع من البيع المؤجل، و الأقساط قد تسمى نجوما."(الباب الخامس من حيث طريق وفاء العوضين، ج:1، ص:525، ط:مكتبة  معارف القرآن)فقط واللہ أعلم
                                                  
عنوان: نا اہل کا سفارش پر عہدہ حاصل کرنا
سوال: اگر کوئی شخص کسی عہدے یا ملازمت (سرکاری یا غیر سرکاری) کا اہل نہیں ،یعنی اس ملازمت یا عہدے کے لیٕے جو شرائط مطلوب ہیں،وہ شرائط اس شخص میں نہیں پائی  جاتیں اور وہ شخص کسی سفارش کی بنیاد پر اس ملازمت کو حاصل کرلیتا ہے تو اس ملازمت سے حاصل ہونے والی کمائی کا کیا حکم ہے؟
جواب: واضح رہے کہ  شرعی حدود کا خیال رکھتے ہوئے کسی حق دار کو اس کاحق دلانے کی جائزسفارش کرنا تو اجروثواب کا باعث ہے، لیکن اہلیت نہ ہو تو سفارش کرنا گناہ کا باعث ہے، لہذا   نا جائز سفارش کرنا ناجائز ہے،  بغیر استحقاق و اہلیت کے محض ناجائز سفارش کی بنیاد پر ملازمت حاصل کرنا بھی ناجائز ہے، البتہ اگر کوئی شخص نوکری کا اہل بھی ہو اور مستحق بھی ہو  اوروہ سفارش کے ذریعہ نوکری حاصل کرلے تو اس میں کوئی گناہ کی بات نہیں ہے، اور متعلقہ ذمہ داریاں اگر امانت داری کے ساتھ بحسن و خوبی انجام دیتاہے تو تنخواہ بھی حلال ہوگی۔لہذا صورتِ مسئولہ میں  اگر کسی شخص نے  اہلیت اور استحقاق نہ ہونے کے باوجود سفارش کے ذریعے   ملازمت یا عہدہ  حاصل کیا تو  ان دونوں  کا  یہ عمل (سفارش کرنے والےکا نا جائز سفارش کرنااور سفارش کروانے والے کا سفارش کروانا)  بہرحال ناجائز اور گناہ ہوگا، لیکن ملازمت یا عہدہ حاصل کرلینے کے بعد  ان سے متعلقہ امور کی دیانت دارانہ انجام دہی پر حاصل ہو نے والی تنخواہ حلال ہوگی۔ اور اگر عہدہ حاصل کرنے کے بعد متعلقہ ذمہ داریاں انجام نہ دے یا ملک و ملت کے نقصان کا سبب ہو تو ناجائز سفارش کرنے والے پر بھی اس کا بوجھ ہوگا۔قرآن کریم میں ارشاد باری تعالیٰ ہے:"مَنْ يَشْفَعْ شَفَاعَةً حَسَنَةً يَكُنْ لَهُ نَصِيبٌ مِنْهَا وَمَنْ يَشْفَعْ شَفَاعَةً سَيِّئَةً يَكُنْ لَهُ كِفْبلٌ مِنْهَا وَكَانَ اللَّهُ عَلَى كُلِّ شَيْءٍ مُقِيتًا ."[النساء:85]ترجمہ:" جو کوئی سفارش کرے نیک بات میں اس کو بھی ملے گا اس میں سے ایک حصہ، اور جو کوئی شفارش کرے  بُری بات میں اس پر بھی   ہے ایک بوجھ اس میں سے اور اللہ ہے ہر چیز پر قدرت رکھنے والا۔"  یعنی: اگر کوئی نیک کام میں سعی ،سفارش کرے جیسا کہ نبی اکرمﷺ  کا مسلمانوں کو جہاد کی تاکید فرمانا، یا کوئی بری بات میں ساعی ہو  جیسا منافق اور سست مسلمانوں کا جہاد سے ڈر کر دوسروں کو بھی ڈرانا  تو اول صورت میں ثواب کا اور دوسری صورت میں گناہ کا حصہ ملے گا، ایسے ہی اگر کوئی محتاج کی سفارش کرکے دولت مند سےکچھ دلوا دے تو یہ بھی خیرات کے ثواب میں شریک ہو گا اور جو کوئی کافر مسفد یا سارق کو سفارش کرکے چھڑا دے پھر وہ فساد اور چوری کرے تو یہ بھی شریک ہو گا فساد اور چوری میں۔"(ماخوذ از تفسیر عثمانی، ص: 119)الأشباه والنظائر میں ہے:"‌إن ‌السلطان ‌اعتمد أهليته فإذا لم تكن موجودة لم يصح تقريره خصوصا إن كان المقرر عن مدرس أهل فإن الأهل لم ينعزل وصرح البزازي في الصلح أن السلطان إذا أعطى غير المستحق فقد ظلم مرتين؛ بمنع المستحق وإعطاء غير المستحق."(الفروق،فائدة اذاولي السلطان مدرسا ليس بأهل،ص:337،ط:دارالكتب العلميه)فقط والله اعلم
                                                  
عنوان: ذاتی مکان خریدنے کے لئے بینک سے قرضہ لینے کا حکم
سوال: الحمدللہ اس سال ہمارا حج کے لئے نام آگیا ہے ہم رقم بھی جمع کروا چُکےہیں،  میرا سوال یہ ہے کہ ہمارا اپنا گھر نہیں ہے، ہم کرائےکے گھرمیں رہتےہیں، کیا ابھی بینک سے قرض لے کر ہم گھر خرید سکتے ہیں ؟ اس صورت میں حج کے احکام میں کوئی مسئلہ تو نہیں پیش آئیگا ؟
جواب: واضح رہے کہ بینک کےساتھ کسی بھی طرح کے  تمویلی معاملات کرنا اور قرضہ لینا جائز نہیں ہے، کیوں کہ بینک کےتمام معاملات سود پر مشتمل ہوتے ہیں، اور از رُوئے قرآن وحدیث سود لینااور اس کو کسی بھی طرح سے استعمال کرنے پر سخت وعیدیں وارد ہوئی ہے، جیسے درجِ آیت واحادیث میں مذکور ہے:قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة]"ترجمہ: اے ایمان والو! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک، اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔"(سورۃ البقرۃ/ رقم الآیۃ:278/ ترجمہ:بیان القرآن)حدیث شریف میں ہے:"عن أبي هريرة رضي الله عنه، عن النبي صلى الله عليه وسلم قال: «اجتنبوا السبع الموبقات»، قالوا: يا رسول الله وما هن؟ قال: «الشرك بالله، والسحر، وقتل النفس التي حرم الله إلا بالحق، وأكل الربا، وأكل مال اليتيم، والتولي يوم الزحف، وقذف المحصنات المؤمنات الغافلات."(صحیح البخاری، کتاب الوصایا، باب قول اللہ تعالی ان الذین یاکلون اموال الیتامی، رقم الحدیث:2766، ج:2، ص:242، ط:المکتب الاسلامی)"ترجمہ: حضرت ابوہریرہ رضی اللہ عنہ نبی صلی اللہ علیہ وآلہ وسلم سے روایت کرتے ہیں کہ آپ صلی اللہ علیہ وآلہ وسلم نے فرمایا: سات ہلاک کرنے والی باتوں سے دور رہو۔ لوگوں نے پوچھا: یا رسول اللہ وہ کون سی باتیں ہیں؟ فرمایا: اللہ کے ساتھ شرک کرنا اور جادو کرنا اور اس جان کو ناحق مارنا جس کو اللہ تعالیٰ نے حرام کیا ہے اور سود کھانا اور یتیم کا مال کھانا اور جہاد سے فرار (یعنی بھاگنا) اور پاک دامن بھولی بھالی مومن عورتوں پر زنا کی تہمت لگانا۔"اسی طرح سود خور سخت عذاب میں مبتلا ہوں گے، حدیث شریف میں ہے:"عن أبي هريرة، قال: قال رسول الله صلى الله عليه وسلم: " أتيت ليلة أسري بي على قوم بطونهم كالبيوت، فيها الحيات ترى من خارج بطونهم، فقلت: من هؤلاء يا جبرائيل؟ قال: هؤلاء أكلة الربا."(سنن ابن ماجہ، کتاب التجارۃ، باب التغلیظ فی الربا، رقم الحدیث:2273، ج:2، ص:763، ط:داراحیاءالکتب العربیۃ)"ترجمہ: حضرت ابوہریرہ رضی اللہ عنہ فرماتے ہیں، کہ اللہ کے رسول صلی اللہ علیہ وسلم نے فرمایا: جس شب مجھے (معراج میں) سیر کرائی گئی، میں ایک جماعت کے پاس سے گزرا جس کے پیٹ کمروں کے مانند تھے، ان میں بہت سے سانپ پیٹوں کے باہر سے دکھائی دے رہے تھے، میں نے کہا: جبرائیل! یہ کون لوگ ہیں؟  کہنے لگے کہ سود خور ہیں۔"صورتِ مسئولہ  میں اپنا گھر خریدنے کے لئے بینک سے قرضہ لینا جائز نہیں ہے، اگر آپ  کے پاس  فی الحال اتنی رقم نہیں ہے جس سے آپ ذاتی مکان خرید سکیں اور قسطوں پر خریدنے کی بھی کوئی جائز صورت نہ بن سکے تو بھی آپ کے لیےبینک سے قرضہ لینے کی اجازت نہیں ہے، اگر  کسی سے غیر سودی قرض مل جائے تو لے لیں ، بصورتِ دیگر مکان خریدنے کے لیے رقم جمع کرنا شروع کر دیں  اور  جب تک رقم جمع نہ ہو جائے اُس وقت تک اپنی حیثیت کے مطابق کرایہ کے مکان میں رہے، شرعی حدود میں رہ کر کفایت شعاری سے کام لے، پھر جب پیسے جمع ہو جائیں تو اُن پیسوں سے مکان خرید لے۔نیز اس دوران جو تکالیف آئیں ان پر صبر کرنا چاہیے؛ کیوں کہ مؤمن کی نظر اللہ تعالیٰ کی رضا اور آخرت پر ہوتی ہے، اللہ تعالیٰ جس حال میں راضی ہوں اور جس عمل کے نتیجے میں آخرت کی لازوال نعمتوں کا وعدہ ہو اسے مدِ نظر رکھتے ہوئے ان شاء اللہ دنیا کے مصائب ہیچ معلوم ہوں گے۔  فتاوی شامی میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".(مطلب کل قرض جر نفعا،ج:5، ص:166، ط:ایچ ایم سعید)فقط واللہ اعلم
                                                  
عنوان: سگریٹ کے کاروبار کا حکم
سوال: ایک شخص  پاکستان میں سگریٹ خرید تا ہے،  اور قطر بھیج کر  وہاں پر فروخت کرتا ہے،  جس میں وہ بہت منافع کماتا ہے،  مثلاً پاکستان میں 2500 روپے  پر خریداری کی ہے،  اور وہاں پر درہم کے حساب سے فروخت کرتا ہے،  کیا یہ کمائی جائز ہے؟
جواب: واضح رہے کہ سگریٹ نوشی منہ میں بدبو کا سبب ہونے کی وجہ سے مکروہِ تنزیہی ہے، ناجائز نہیں ہے، لہٰذا سگریٹ کا   کاروبار جائز ہے، اور اس کی آمدنی جائز  ہے، لہذا صورتِ مسئولہ میں مذکورہ شخص کا پاکستان میں سگریٹ خرید کر قطر میں فروخت کرنا جائز ہے، لیکن مکروہِ تنزیہی ہونے کی وجہ سے اس سے احتراز کرنا چاہیے، تاہم اس کی کمائی جائزہے۔فتاویٰ شامی میں ہے:"(وصح ‌بيع ‌غير ‌الخمر) مما مر، ومفاده صحة بيع الحشيشة والأفيون ....(قوله وصح ‌بيع ‌غير ‌الخمر) أي عنده خلافا لهما في البيع والضمان، لكن الفتوى على قوله في البيع، وعلى قولهما في الضمان إن قصد المتلف الحسبة وذلك يعرف بالقرائن، وإلا فعلى قوله كما في التتارخانية وغيرها.ثم إن البيع وإن صح لكنه يكره كما في الغاية وكان ينبغي للمصنف ذكر ذلك قبيل الأشربة المباحة، فيقول بعد قوله ولا يكفر مستحلها: وصح بيعها إلخ كما فعله في الهداية وغيرها، لأن الخلاف فيها لا في المباحة أيضا إلا عند محمد فيما يظهر مما يأتي من قوله بحرمة كل الأشربة ونجاستها تأمل. (قوله مما مر) أي من الأشربة السبعة (قوله ومفادة إلخ) أي مفاد التقييد بغير الخمر، ولا شك في ذلك لأنهما دون الخمر وليسا فوق الأشربة المحرمة، فصحة بيعها يفيد صحة بيعهما فافهم."(كتاب الأشربة، ج:6، ص:454، ط:سعيد)وفيه أيضاً:"وفي الأشباه في قاعدة: الأصل الإباحة أو التوقف، ويظهر أثره فيما أشكل حاله كالحيوان المشكل أمره والنبات المجهول سمته اهـ قلت: فيفهم منه حكم النبات الذي شاع في زماننا المسمى بالتتن فتنبه. (قوله: ربما أضر بالبدن) الواقع أنه يختلف باختلاف المستعملين ط (قوله: الأصل الإباحة أو التوقف) المختار الأول عند الجمهور من الحنفية والشافعية كما صرح به المحقق ابن الهمام في تحرير الأصول (قوله: فيفهم منه حكم النبات) وهو الإباحة على المختار أو التوقف. وفيه إشارة إلى عدم تسليم إسكاره وتفتيره وإضراره، وإلا لم يصح إدخاله تحت القاعدة المذكورة ولذا أمر بالتنبه."(كتاب الأشربة، ج:6، ص:460، ط:سعيد)کفایت المفتی میں ہے:"(سوال ) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں، یہ ناجائز تو نہیں ہوگا ؟( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے۔محمد کفایت اللہ کان اللہ لہ‘ ۔"(کتاب الحظر والاِباحۃ، آٹھواں باب، ج:9، ص:148، ط:دار الاِشاعت)فتاویٰ محمودیہ میں ہے:الجواب حامداً ومصلیاً:"تمباکو کی کاشت بھی جائز ہے اور تجارت بھی جائز ہے، استعمال بھی جائز ہے، الا یہ کہ وہ نشہ آور ہو تب منع کیا جائے گا، مسجد میں جانے کے لیے منہ صاف کر کے اس کی  بدبو کو  زائل کر نے کا اہتمام کیا جائے۔"(کتاب الحظر والاِباحۃ، تمباکواور چونے وغیرہ کے استعمال کا بیان، ج:18، ص:397، ط:اِدارۃ الفاروق)فقط واللہ اَعلم
                                                  
عنوان: کیا فاریکس ٹریڈنگ  کے ذریعہ پیسہ کمانا جائز ہے؟
سوال: کیافاریکس ٹریڈنگ حلال ہے؟ میں نے بعض لوگوں سے سنا ہے کہ فاریکس ٹریڈنگ حرام ہے، لہذا اس کے بارے میں تشریح کریں۔
جواب: فاریکس  (forex)  کے نام سے بین الاقوامی سطح پرجوکاروبار رائج ہے،اس کاروبار میں سونا، چاندی، کرنسی، کپاس، گندم، گیس، خام تیل، جانور اور دیگر بہت سی اشیاء کی خرید و فروخت ہوتی ہے۔ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم پائے جانے کی وجہ سے ناجائز ہیں۔مزید تفصیل کے لیے مندرجہ ذیل  دو فتوے ملاحظہ کریں:فاریکس ٹریڈنگ کا حکمفقط واللہ اعلم
                                                  
عنوان: مسجد یا مدرسہ کےچندہ میں حلال رقم کےساتھ غلطی سے  سود کی کچھ رقم دینےکاحکم
سوال: ہم نے کسی مسجد یا مدرسے میں کام کے لیے چندہ دیا اورغلطی سے اس میں کچھ سود کا پیسہ چلا گیا تو اس کا کیا حکم ہے ؟
جواب: صورت مسئولہ میں   سائل نے جس مسجد یا مدرسہ میں غلطی سے حلال رقم کے ساتھ کچھ سود کی رقم  بھی دے دی ہے،تو جتنی سودی رقم سائل نے جمع کروائی ہے اُتنی رقم   کاسائل پر بغیر ثواب کی نیت سے غرباء مساکین وغیرہ پرصدقہ کرنا واجب ہے۔فتاوی شامی میں ہے:"ولو ‌خلط ‌السلطان المال المغصوب بماله ملكه فتجب الزكاة فيه ويورث عنه) ؛ لأن الخلط استهلاك إذا لم يمكن تمييز عند أبي حنيفة، وقوله أرفق إذ قلما يخلو مال عن غصب."(كتاب الزكاة، باب زكاة الغنم،2/ 290، ط: سعيد)وفيها أيضا:"وإنما يجب رد ضمانه لو استهلكه."(كتاب البيوع، باب الربا، مطلب في الإبراء عن الربا، ج:5، ص:169، ط: سعيد)وفيها أيضا:"(ولا بأس بنقشه خلا محرابه) ...........(بجص وماء ذهب) لو (بماله) الحلال.(قوله لو بماله الحلال) قال تاج الشريعة: أما لو أنفق في ذلك مالا خبيثا ومالا سببه الخبيث والطيب فيكره لأن الله تعالى لا يقبل إلا الطيب، فيكره ‌تلويث ‌بيته ‌بما لا يقبله. اهـ. شرنبلالية."(كتاب الصلاة، باب مايفسد الصلاة ومايكره فيها، فروع أفضل المساجد،1/ 658، ط: سعيد)وفيها أيضا:"لأن ‌سبيل ‌الكسب ‌الخبيث التصدق إذا تعذر الرد على صاحبه."(كتاب الحظروالإباحة ،فصل في البيع،6/ 385، ط: سعيد)فقط والله اعلم
                                                  
عنوان: میزان بینک میں رقم رکھ کر اس سے نفع کمانا
سوال: میزان بینک کیا واقعی اسلامی بینک ہے ؟ اس بینک میں رقم رکھ کر ماہانہ یا سالانہ نفع لینا جائز ہے یا نہیں ؟
جواب: واضح رہے کہ مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، اور مروجہ اسلامی بینکوں اور  کنونشنل بینکوں کےبہت سے  معاملات  تقریباً ایک جیسے ہیں، لہذا کنونشنل بینکوں کی طرح میزان بینک  میں بھی سرمایہ کاری کرنا جائز نہیں ہے، اور اس سے حاصل ہونے والا نفع  حلال نہیں ہے۔تفصیلی بحث کے لئے ’’مروجہ اسلامی بینکاری‘‘ نامی کتاب کا مطالعہ کریں۔احکام القرآن للجصاص میں ہے:"وعلى أن النهي عن أكل مال الغير معقود بصفة وهو أن يأكله بالباطل وقد تضمن ذلك أكل أبدال العقود الفاسدة كأثمان البياعات الفاسدة."(باب التجارات و خیار العیب جلد ۳ ص: ۱۲۸ ط: داراحیاء التراث العربي)عمدۃ القاری میں ہے:"وقال الخطابي: كل شيء يسبه الحلال من وجه والحرام من وجه هو شبهة، والحلال اليقين: ما علم ملكه يقينا لنفسه، والحرام البين ما علم ملكه لغيره يقينا، والشبهة: ما لا يدري أهو له أو لغيره، فالورع اجتنابه. ‌ثم ‌الورع ‌على ‌أقسام: واجب، كالذي قلناه. ومستحب، كاجتناب معاملة من أكثر ماله حرام، ومكروه كالاجتناب عن قبول رخص الله والهدايا."(کتاب البیوع ، باب تفسیر المتشابهات جلد ۱۱ص: ۱۶۶ط: داراحیاءالتراث العربي)فقط و اللہ اعلم
                                                  
عنوان: اسٹاک ایکسچینج مارکیٹ میں سرمایہ کاری
سوال: میں جاننا چاہتا ہوں کہ پاکستان اسٹاک ایکسچینج مارکیٹ میں کام کرنا کیسا ہے، کیا اس میں کام کرنا دین اسلام میں جائز ہے یا نہیں ،اس سے کمایا جانے والا پیسہ ہمارے لیے حلال ہے حرام ہے ؟
جواب: شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتو  جائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔ بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔ فقط واللہ اعلممزید تفصیل اور حوالہ جات کے لئے درج ذیل لنک پر فتوی ملاحظہ ہو:سٹاک ایکسچینج میں سرمایہ کاری کرنا / شیئرز کی خرید و فروخت / ذخیرہ اندوزی کرنافقط واللہ اعلم
                                                  
عنوان: بینک میں سونا رکھوا کر قرضہ لینا
سوال: اگر کہیں سے پیسوں کا بندوبست نہ ہو رہا ہو اور انتہائی مجبوری کے تحت اپنا سونا بینک میں رکھوا کر قرضہ لیا جائے تو اس بارے میں بتا دیں
جواب: واضح رہے کہ سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے،مروجہ بینکوں سے قرضہ چوں کہ سود کی بنیاد پر  فراہم کیا جاتا ہے،یعنی بینک جتنی رقم بطور قرض دیتا ہے،  ایک متعین شرح کے اضافہ کے ساتھ   واپس کرنے کی شرط لگاتا ہے، جوکہ عین سود ہے ۔سونا بینک میں رکھوا کر سودی قرضہ لینے سے ہر حال میں بہتر یہ ہے کہ سونا فروخت کر کے اپنی ضرورت کو پورا کیا جائے۔ارشادِ باری تعالیٰ ہے:{ وَمَنْ يَتَّقِ اللَّهَ يَجْعَلْ لَهُ مَخْرَجًا ، وَيَرْزُقْهُ مِنْ حَيْثُ لَا يَحْتَسِبُ وَمَنْ يَتَوَكَّلْ عَلَى اللَّهِ فَهُوَ حَسْبُهُ إِنَّ اللَّهَ بَالِغُ أَمْرِهِ قَدْ جَعَلَ اللَّهُ لِكُلِّ شَيْءٍ قَدْرًا } [الطلاق: 2، 3]حدیث مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: «هُمْ سَوَاءٌ»".(الصحیح لمسلم، 3/1219، کتاب المساقات،دار احیاء التراث ، بیروت۔مشکاۃ المصابیح،  باب الربوا، ص: 243، قدیمی)      مشكاة المصابيح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءا أيسرها أن ینکح الرجل أمه»."(1/246، باب الربوا ، ط؛ قدیمی)اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(14/513، باب کل قرض جر  منفعۃ، کتاب الحوالہ، ط؛ ادارۃ القرآن)      الاشباہ والنظائر میں ہے:    وفي القنية والبغية: يجوز للمحتاج الاستقراض بالربح (انتهى)".(ص؛93، الفن الاول، القاعدة الخامسة، ط:قدیمی)فقط والله أعلم
                                                  
عنوان: انٹرنیٹ سروس فراہم کرنے کا حکم
سوال: انٹرنیٹ سروس فراہم کرنا جائز ہے یا نہیں ؟
جواب: واضح رہے کہ جس چیز کا جائز اور ناجائز دونوں طرح استعمال ہوسکتا ہو اس کی خرید وفروخت، سپلائی، ریپیرنگ وغیرہ جائز ہے، اگر کوئی شخص اس کا غلط استعمال کرتا ہے تو اس کا گناہ اسی پر ہوگا۔ انٹرنیٹ کیبل  کا جائز اور ناجائز دونوں طرح کا استعمال ہے، انٹرنیٹ محض ٹی وی پروگرام( ویڈیوز ) دیکھنے کے لیے مختص نہیں ہے،  بلکہ انٹرنیٹ کے ذریعے بہت سے جائز کام بھی کیے جاسکتے ہیں، اس لیے انٹرنیٹ سروس فراہم کرنا جائز ہے، اگر اس کا کوئی ناجائز استعمال کرتا ہے تو اس کا گناہ اسی غلط استعمال کرنے والے پر ہوگا، انٹرنیٹ سروس فراہم کرنے والا اس کا ذمہ دار نہ ہوگا۔البحرالرائق میں ہے :"وقد استفيد من كلامهم هنا أن ما قامت المعصية بعينه يكره بيعه، وما لا فلا، ولذا قال الشارح: إنه لايكره بيع الجارية المغنية والكبش النطوح والديك المقاتل والحمامة الطيارة".(5/155)فتاوی شامی میں ہے :"وكذا لايكره بيع الجارية المغنية والكبش النطوح والديك المقاتل والحمامة الطيارة؛ لأنه ليس عينها منكراً، وإنما المنكر في استعمالها المحظور اهـ  قلت: لكن هذه الأشياء تقام المعصية بعينها لكن ليست هي المقصود الأصلي منها، فإن عين الجارية للخدمة مثلاً والغناء عارض فلم تكن عين المنكر، بخلاف السلاح فإن المقصود الأصلي منه هو المحاربة به فكان عينه منكراً إذا بيع لأهل الفتنة، فصار المراد بما تقام المعصية به ما كان عينه منكر بلا عمل صنعة فيه، فخرج نحو الجارية المغنية؛ لأنها ليست عين المنكر، ونحو الحديد والعصير؛ لأنه وإن كان يعمل منه عين المنكر لكنه بصنعة تحدث فلم يكن عينه". (4/268)الأشباه والنظائرمیں ہے:"إذا اجتمع المباشر والمتسبب أضیف الحکم إلی المباشر". (الأشباه والنظائر۵۰۲جدید، شرح الحموي۴۰۴)فقط واللہ اعلم
                                                  
عنوان: ۱۵ دن پہلے پیسوں کی ادائیگی کر کے مارکیٹ ریٹ سے کم قیمت پر چاندی خریدنے کا حکم
سوال: میں چاندی کا ہول سیل کا کاروبار کرتا ہوں مجھ سے چھوٹے دوکاندار ایڈوانس میں رقم لیتے ہیں 15دن کے لئے اور بازار کی قیمت خرید سے70روپےتولہ کم میں ہمارا سودا طے پا جاتا ہے اس کے بعد ریٹ کم ہو یا زیادہ ہمارے سودے پر فرق نہیں پڑتا اب آپ یہ بتا دیں کیا یہ جائزہے یا نہیں ؟
جواب: سونا اور چاندی کی بیع پیسوں کے بدلہ بیع صرف کہلاتی ہے، اور بیع صرف کے درست ہونے کے لئے شرط ہے کہ مجلس عقد میں دونوں چیزوں پر جانبین سے قبضہ پایا جائے، لہٰذا صورت مسئولہ میں آپ کا ۱۵ دن پہلے پیسوں کی ادائیگی کر کے چاندی کا سودا کرنا جائز نہیں ہے کیونکہ اس سودے میں چاندی ۱۵ دن بعد دی جارہی ہے جس کی وجہ سے یہ سودا بیع فاسد ہے اور واجب الفسخ ہے۔فقط واللہ اعلم
                                                  
عنوان: سودی قرض لے کر کاروبار کرنا
سوال: سودی قرض کے بارے میں سوال پوچھا گیا ہے ،اس قرض سے کاروبار جائز ہے تو آپ نے لکھا ہے کہ دیگر شرعی تقاضوں کے مطابق کاروبار فی نفسہ مباح ہے ۔سوال یہ ہے کہ وہ شرعی تقاضے کیا ہیں اور اس کاروبار سے حاصل ہونے والی رقم حلال ہے یا نہیں؟
جواب: واضح رہے کہ سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے،نیز سود کا انجام تباہی اور بربادی ہی ہے۔ سودی معاملے کی سنگینی کا اندازا  اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، عموماً جو لوگ سود پر قرض لے کر کاروبار کرتے ہیں، ساری زندگی سود سے پیچھا چھڑانے میں گزرجاتی ہے، بلکہ بکثرت ایسے واقعات پیش آتے ہیں کہ سرمایہ مع نفع سب سے ہاتھ دھونا پڑجاتاہے۔اس لیے کاروبار کے لیے بھی سود لینا جائز نہیں ہے ۔ البتہ اگر کسی نےسود ی قرض لے کر کاروبار کرکے نفع کمایا اور کاروبار شرعی تقاضوں کے مطابق ہو، یعنی اس کاروبار میں شرعی اصولوں کا لحاظ کیا گیا ہو، حلال اشیاء کی خرید و فروخت ہو ، اور خرید و فروخت میں بھی تجارتی شرعی اصولوں کی پاسداری کی گئی ہو، بیچنے والا کسی چیز کا مالک بن کر پھر آگے فروخت کرے ، لین دین میں جھوٹ دھوکہ دہی نہ ہو وغیرہ یہ شرعی تقاضے ہیں۔ تو ان شرعی تقاضوں کے موافق ہونے کی صورت میں وہ نفع حرام نہیں کہلائے گا، تاہم مکمل حلال وطیب بھی نہیں ہوگااور سود ادا کرنے کا گناہ بھی ہوگا۔ یہ اس عبارت کا مطلب ہے جو سابقہ فتاوی میں تحریر کی گئی ہے ۔ تاہم اصل یہی ہے کہ سودی قرض سے مسلمان اپنے آپ کو محفوظ رکھے ،اور سودی قرض لے کر کاروبار نہ کرے ۔ قرآن کریم میں ہے:’’یَا أَیُّہَا الَّذِیْنَ أٰمَنُوْا اتَّقُوْا اللّٰہَ وَذَرُوْا مَابَقِیَ مِنَ الرِّبوٰ إِنْ کُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰہِ وَرَسُوْلِہٖ‘‘۔ (البقرۃ:۲۷۸،۲۷۹)ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺکی طرف سے‘‘۔(بیان القرآن)         مشكاة المصابيح  میں ہے:"عن جابر قال: « لعن رسول الله صلى الله عليه وسلم آكل الربا، وموكله، وكاتبَه، وشاهدَيه، وقال: هم سواء»".(مشکاۃ المصابیح،  باب الربوا، ص: 243، ط:قدیمی)وفیہ ایضاً:"وعن أبي هريرة ؓ قال: قال رسول الله صلى الله عليه وسلم: «الربا سبعون جزءا أيسرها أن ینکح الرجل أمه»."(باب الربوا، ص:246، ط؛ قدیمی)فقط واللہ اعلم
                                                  
عنوان: کمپنی  بینک سے سودی رقم لے کر  شراکت داروں کو دینے کے بارے میں شرعی حکم
سوال: کمپنی ہر سال اپنے نفع کا پانچ فیصد اپنے ملازمین میں تقسیم کرتی ہے، یہ رقم سال ختم ہو جانے کے بعد اگلے آنے والے نئے سال میں تقسیم کی جاتی ہے، اس دوران یہ رقم بینک میں جمع رہتی ہے جس پر بینک کمپنی کو نفع فراہم کرتا ہے، مثال کے طور پر کمپنی نے ایک کروڑ روپیہ سال 2023 میں نفع کے طور پر کمایا جس میں سے پانچ فیصد یعنی پانچ لاکھ روپے وہ اپنے ہزار ملازمین میں تقسیم کرے گی؛ کیوں کہ  یہ رقم پورے سال بینک میں جمع رہی؛  لہذا بینک نے کمپنی کو ایک کروڑ کے عوض 10 لاکھ روپے نفع فراہم کیا جس کی وجہ سے مجموعی رقم ایک کروڑ 10 لاکھ روپے ہو گئی، پانچ فیصد کے حساب سے اب ملازمین میں ایک کروڑ 10 لاکھ کا پانچ فیصد یعنی 5 لاکھ 50 ہزار روپے تقسیم کیے جائیں گے، اگر کمپنی میں ہزار ملازمین ہیں تو ہر ملازم کے  حصے میں 550 روپے آئیں گے، جو اضافی 50 روپے ہیں،  کیا وہ ملازم کے لیے لینا جائز ہے یا اس کا شمار سود کے زمرے میں ہوتا ہے؟
جواب: واضح رہے کہ کمپنی اور بینک کے درمیان جو مذکورہ سودی معاملہ ہے، اس میں سودی معاملہ کا ذمہ دار کمپنی کی انتظامیہ ہوگی، چونکہ اس میں  ملازمین کا کوئی عمل دخل نہیں ہے، ملازمین کے لیے کمپنی کی طرف سے دی گئی پوری رقم لیناجائز ہے۔ جواہر الفقہ میں حضر ت مفتی محمد شفیع عثمانی صاحب رحمہ اللہ اس جيسے  مسئلہ  جي فنڈ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعًا سود نہیں ، بلکہ اجرت(تنخواہ) ہی کا ایک حصہ ہے،  اس کا لینا اور اپنے استعمال میں لانا جائز  ہے  ۔"(جواہر الفقہ ، ج:3،ص:257،ط:مکتبہ دار العلوم کراچی)البحر الرائق میں  ہے :"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق ج:7، ص:300، ط: دارالكتاب الإسلامي)فقط واللہ اعلم
                                                  
عنوان: نوکری کے حصول کے لیے رشوت دینے اور اس سے حاصل ہونے والی تنخواہ کا حکم
سوال: میں ایک ایم فل سکالرز ہوں اور ابھی تک پرائمری سکول کی نوکری بھی نہیں ملی ،لوگ سفارشات او رشوتیں دے کر مزے کرتے ہیں اور میں اس خوف کے مارےرشوت نہیں دے رہا ہوں  کہ اگر نوکری پیسوں پر خریدی تو تنخوا ہ حرام ہوگی، اسلام میں کیا حکم ہے؟ ایک ایم فل سکالرز اگر پرائمری کی سطح پرخوب  اچھی طرح پڑھا سکتا ہوتو کیا اسے رشوت دے کر نوکری حاصل کرنا جائز ہوگا ؟اور اگر کوئی رشوت دے کرنوکری حاصل کرے تو اس کی تنخواہ حلال ہو گی یا حرام۔
جواب: صورتِ مسئولہ میں اگر مذکورہ ملازمت کے بغیر سائل کا اور کوئی ذریعہ آمدن  ہو جس سے گزر اوقات ہورہی ہو، تو اس صورت میں مجبوری نہ ہونے کی وجہ سے رشوت دے کر ملازمت اختیار کرنا درست نہیں ہوگا، اور اگر سائل کے پاس اور کوئی دریعہ معاش نہ ہو، گزر اوقات کی تنگی ہورہی ہو اور مذکورہ ملازمت ہی حاصل کرنا مجبوری ہو تو اس صورت میں اگر انٹرویو وغیرہ میں سائل سب سے زیادہ نمبر لینے والا ہو اس کے باوجود رشوت کے بغیر وہ اس حق (ملازمت) ادا نہ کریں تو اس صورت میں امر مجبوری سائل کے لیے دینے کی گنجائش ہوگی، لینے والے کے لیے حرام ہی رہے گی۔سنن ابن ماجہ میں ہے:"عن عبد الله بن عمرو، قال: قال رسول الله صلى الله عليه وسلم: لعنة ‌الله ‌على ‌الراشي والمرتشي."(کتاب الأحکام، باب التغلیظ فی الحیف و الرشوۃ، ج: 2، ص: 775، ط: دار احیاء الکتب العربیة)آپ کے مسائل اور ان کا حل میں ہے:"س۔۔۔رشوت دینے والا اور رشوت لینے والا دونوں جہنمی ہیں، لیکن بعض معاشرتی بُرائیوں کے پیشِ نظر رشوت لینے والا خود مختار ہوتا ہے اور زبردستی رشوت طلب کرتا ہے، اور رشوت دینے والا، دینے پر مجبور ہوتا ہے کیونکہ اگر وہ انکار کرتا ہے تو اس کا کام روک دیا جاتا ہے، کیونکہ بعض کام ہیں جس کے بغیر اس معاشرے میں نہیں رہ سکتا۔ اور بعض لوگ نوکریاں دِلانے کے لئے بھی رشوت لیتے ہیں، اور کیا نوکری حاصل کرنے والا شخص جو رشوت دے کر نوکری حاصل کرتا ہے تو کیا اس کا کمایا ہوا رزق حلال ہوگا؟ کیونکہ ایسا شخص بھی خوشی سے رشوت نہیں دیتا، تو ان حالات میں لینے والا اور رشوت دینے والا ان دونوں کے لئے کیا حکم ہے؟ج۔۔۔رشوت لینے والا تو ہر حال میں ”فی النار“ کا مصداق ہے، اور رشوت دینے والے کے بارے میں یہ کہا گیا ہے کہ دفعِ ظلم کے لئے رشوت دی جائے تو اُمید ہے کہ اللہ تعالیٰ موٴاخذہ نہیں فرمائیں گے۔ رشوت دے کر جو نوکری حاصل کی گئی ہو اس میں یہ تفصیل ہے کہ اگر یہ شخص اس ملازمت کا اہل ہے اور جو کام اس کے سپرد کیا گیا ہے اسے ٹھیک ٹھیک انجام دیتا ہے تو اس کی تنخواہ حلال ہے، (گو رشوت کا وبال ہوگا)، اور اگر وہ اس کام کا اہل ہی نہیں تو تنخواہ بھی حلال نہیں۔"(نوکری کے لئے رشوت دینے اور لینے والے کا شرعی حکم، ج: 6، ص: 147)فقط واللہ اعلم
                                                  
عنوان: کسی بھی بینک میں کرنٹ اکاؤنٹ کھلوانے کا حکم
سوال: میں بینک میں کچھ رقم جمع کرنا چاہتا ہوں؛ تاکہ اپنا کوئی کاروبار کرسکوں، میں بینکوں میں رقم جمع کرنے کے خلاف تھا ،لیکن کسی نے کہا کہ یہ  شیخ  الاسلام مفتی محمدتقی عثمانی صاحب مدظلہ کے اصولوں پر چلتی ہے،کیا یہ بات سچ ہے؟اگر جھوٹ ہے تو کوئی اسلامی طریقہ کار بتا دیں جو جائز بھی ہو اور میری رقم با حفاظت جمع ہو سکے۔
جواب: صورتِ مسئولہ میں آپ کے لیے کسی بھی بینک میں ضرورت کی وجہ سے کرنٹ اکاؤنٹ کھلواکر  حفاظت کی خاطراس میں رقم رکھوانا جائز ہے، البتہ نفع کے حصول کے لیےکسی بھی بینک میں (چاہےمروجہ غیر سودی بینک ہو) سیونگ  اکاؤنٹ یا کسی اور نام سے بینک میں اکاؤنٹ کھلواکر رقم رکھ کر اس پر نفع حاصل کرنا جائز نہیں ہے،بلکہ سود ہے،اور سود کا لینا دینا حرام ہے ،اس کے بجاۓ آپ کو چاہیے کہ رقم کسی قابل اعتماد شخص کو بطور مضاربت  دے کر نفع میں سے نفع کی فیصدی متعین کرکے بتادے۔صحیح مسلم میں ہے:"عن ‌جابر قال: لعن رسول الله صلى الله عليه وسلم ‌آكل ‌الربا ومؤكله، وكاتبه وشاهديه، وقال: هم سواء."(كتاب البيوع، باب لعن آكل الربا ومؤكله، ج:5، ص:50، ط: دار الطباعة العامرة)ترجمہ:" حضرت جابر رضی اللہ عنہ سے مروی ہے کہ حضوراکرمﷺ نے سود کھانے والے، اور کھلانے والے اور (سودکاحساب) لکھنے والے اور سود پر گواہ بننے والے پر لعنت فرمائی ہے،اور فرمایا: کہ وہ سب (گناہ میں) برابر ہیں۔"الأشباه والنظائرمیں ہے:"الأولى: الضرورات تبيح المحظورات .... الثانية: ما أبيح للضرورة يقدر بقدرها."(الفن الأول :القواعدالكلية، ص:137، ط: دارالكتب، پشاور)فتاوٰی شامی میں ہے:"وإن كانا مما لايتعين فعلى أربعة أوجه: فإن أشار إليها ونقدها فكذلك يتصدق (وإن أشار إليها ونقد غيرها أو) أشار (إلى غيرها) ونقدها (أو أطلق) ولم يشر (ونقدها لا) يتصدق في الصور الثلاث عند الكرخي قيل: (وبه يفتى) والمختار أنه لايحلّ مطلقًا، كذا في الملتقى. و لو بعد الضمان هو الصحيح، كما في فتاوى النوازل. و اختار بعضهم الفتوى على قول الكرخي في زماننا لكثرة الحرام، و هذا كله على قولهما."(‌‌كتاب الغصب، مطلب في رد المغصوب وفيما لو أبى المالك قبوله، ج:6، ص:189، ط: سعید)وفیہ ایضاً:"‌قوله ‌الحرام ‌ينتقل) أي تنتقل حرمته وإن تداولته الأيدي وتبدلت الأملاك."(كتاب البيوع، ‌‌باب البيع الفاسد، مطلب رد المشترى فاسدا إلى بائعه فلم يقبله، ج:5، ص:98، ط: سعيد)فقط والله أعلم
                                                  
عنوان: تکافل پالیسی لینے کا حکم
سوال: جناب میرا تعلق ھالاری میمن جماعت سے ہے اور ان دنوں مستحق فیملیز کے علاج معالجے کے لیے آل پاکستان میمن فیڈریشن کے تعاون سے ٹی پی ایل" تکافل بازار "صحت کا بنا کر دیا جا رہا ہے ، میری بیوی حاملہ ہے اور جولائی 2024 میں ان کا آپریشن ہے ، میں نے ان کا صحت کارڈ 5000 کارڈ فیس جمع کراکر  بنوا لیا ہے،  کاپی سوال کے ساتھ منسلک کر رہا ہوں ۔اس صحت کارڈ کی شرعی حیثیت پوچھنی ہے شادی شدہ فیملی کے لیے پانچ ہزار روپے میں یہ صحت کارڈ جاری کیا گیا ہے اور اس کی معیاد ایک سال تک ہے ، سال کے دوران مزید کوئی رقم تکافل کمپنی میں جمع کرانے کی ضرورت نہیں ہوتی۔مذکورہ کارڈ کے ذریعے سے  ہسپتال میں علاج معالجہ آپریشن کے اخراجات ایک حد تک تکافل کمپنی برداشت کرتی ہے، جس کی تفصیل مذکورہ ادارہ کی جانب سے فراہم کردہ فارم میں درج ہے، اس کے علاوہ باقی اخراجات کارڈ ہولڈر کو خود ادا کرنے ہوتے  ہیں۔کیا میں مذکورہ کارڈ کے ذریعے سے اپنی اہلیہ کا علاج کروا سکتا ہوں یا نہیں؟
جواب: مروجہ تکافل قمار، ربا، و غرر سے خالی نہیں، لہذا تکافل پالیسی لینا، اور اس سے فائدہ اٹھانا جائز نہیں ہوگا۔أحکام القرآن للجصاصمیں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه."(باب تحریم المیسر، سورة البقرۃ، ١ / ٣٩٨، ط: دار الکتب العلمیة بیروت - لبنان)رد المحتار علي الدر المختارمیں ہے:"(قوله: لأنه يصير قمارًا) لأن ‌القمار من القمر الذي يزداد تارةً و ينقص أخرى، وسمي ‌القمار قمارًا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص، و لا كذلك إذا شرط من جانب واحد لأن الزيادة و النقصان لاتمكن فيهما بل في أحدهما تمكن الزيادة، وفي الآخر الانتقاص فقط فلاتكون مقامرة لأنها مفاعلة منه زيلعي."(كتاب الحظر والإباحة، فصل في البيع، ٦ / ٤٠٣، ط: دار الفكر )فقط واللہ اعلم
                                                  
عنوان: شیئرز کی خرید و فروخت کا حکم
سوال: شیئرز کو خریدنا بیچنا کیسا ہے؟ کیا یہ بزنس جائز ہے؟ اس کی آمدنی جائز ہے؟
جواب: شیئرز کے خرید وفروخت کے جائز ہونے کے لیے مندرجہ ذیل شرائط کا ہونا ضروری ہے:1- جس کمپنی یا ادارہ کے حصص (شیئرز) کی خرید وفروخت کی جارہی ہو  وہ کمپنی یا ادارہ حقیقت میں موجود ہو۔یعنی  اس کمپنی یا ادارہ کے ماتحت کوئی جائیداد، کارخانہ، مل، فیکٹری یا کوئی اور چلتا ہوا کاروبار  موجود ہو، اور اگر کمپنی یا ادارہ کے تحت  مذکورہ اشیاء نہ ہوں یا  کمپنی  یا ادارہ سرے سے موجود ہی نہ ہو ، صرف اس کا نام ہو  اور اس کے شیئرز بازار میں  اس لئے چھوڑے گئے  ہوں کہ اس پر پہلے سے زیادہ  رقم حاصل کی جائے اور منافع حاصل کئے جائیں تو ایسی کمپنی کے شیئرز کی خرید و فروخت جائز نہیں،   کیوں کہ ہر شیئر کے مقابل  میں صرف جمع شدہ رقم کی رسید ہے،  کوئی جائیداد یا ایسا مال نہیں  جس پر منافع لے کر فروخت کیا جاسکے۔2- کمپنی کا سرمایہ جائز اور حلال ہو۔یعنی جس موجود کمپنی اور جاری کاروبار  یا کارخانہ کے حصص (شیئرز) خریدوفروخت کئے جارہے ہوں اس کا سرمایہ جائز  اور حلال ہو، رشوت،چوری،غصب، خیانت،سود، جوئےاور سٹہ پر حاصل  شدہ رقم نہ ہو ، لہذا سودی ادارے جیسے بینک یا انشورنس کمپنی وغیرہ کے شیئرز کی خرید وفرخت جائز نہیں ہے۔کمپنی  کے شرکاء میں سودی  کاروبار کرنے  والے یا کسی اور ناجائز اور حرام  کاروبار کرنے والے اداروں یا  افراد کی رقم  شامل نہ ہو۔3- کمپنی یا ادارہ کا کاروبار جائز اور حلال ہو ۔یعنی کمپنی یا ادارہ   کے کاروبار کے طریقہ کے درست  ہونے کے ساتھ  ساتھ یہ بھی ضروری ہے کہ  کمپنی یا ادارہ کا کاروبار  بھی جائز ہو، مثلا شرعی شراکت  اور شرعی مضاربت کی بنیاد پر  کاروبار ہو  ، اگر کاروبار ناجائز ہو گا تو اس کمپنی کے شیئرز  کی  خرید وفروخت  جائز  نہیں ہوگی۔اور کمپنی کا کاوربار حلال اور جائز اشیاء کا ہو ، لہذا شراب، جاندار کی تصاویر ، ٹی وی، وی سی آر  اور  ویڈیو فلم  سینما وغیرہ اور اسی طرح دیگر حرام اور ناجائز اشیاء کے کاروبار کرنے والی کمپنیوں کے شیئرز کی خرید وفرخت  ناجائز ہوگی۔4- شیئرز کی خرید وفرخت میں شرائط بیع کی پابندی کرنا۔یعنی مذکورہ کمپنی یا ادارہ  کے شیئرز  کی خریدوفروخت بیع وتجارت  کے شرعی اصولوں کے مطابق ہو  مثلا  آدمی  جن  شیئرز کو خرید کر بیچنا چاہتا ہے  اس پر شرعی طریقہ سے قابض ہو  اور دوسروں کو تسلیم اور حوالہ کرنے پر بھی قادر ہو۔واضح رہے کہ  شیئرز میں قبضہ کا حکم ثابت ہونے کے لیے  صرف زبانی وعدہ کافی نہیں ہے، نام رجسٹرڈ یا الاٹ ہونا یا سی ڈی سی میں نام آنا ضروری ہے،  اس سے پہلے  صرف زبانی وعدہ یا  سی ڈی سی وغیرہ میں غیر رجسٹرڈ  شیئرز  کی خرید وفروخت ناجائز ہے،  البتہ یہ  درست ہے  کہ شیئرز پہلے بائع  کے نام رجسٹرڈ ہوں اور سی ڈی سی میں نام آجائےتو   اس کے بعد اس کو آگے نفع کے ساتھ  خریدوفروخت  کرنا جائز ہوگا، یا  شیئرز وصول  کرلیے  ہیں لیکن   ابھی تک قیمت ادا نہیں کی  تو اس صورت میں بھی مذکورہ شیئرز کو فروخت کرکے نفع لینا جائز ہے، کیوں کہ مبیع پر قبضہ ثابت ہے۔5- منافع کی کل رقم کو تمام حصہ داروں  کے درمیان  شیئرز کے مطابق تقسیم کرنا۔  یعنی کمپنی میں جو منافع ہوا ہے اسے تمام حصہ داروں میں  ان کے شیئرز کے مطابق تقسیم کردیا  جائے، لیکن اگر کوئی کمپنی مستقبل کے ممکنہ خطرات سے نمٹنے کے لیے  منافع میں سے مثلا  ٪20 فیصد  اپنے لئے مخصوص کرتی ہے اور  80 فیصد  منافع کو حصہ داروں (شیئر ہولڈرز) میں تقسیم  کرتی ہے تو اس کمپنی کے شیئرز کی خریدوفروخت ناجائز  اور حرام ہے  کیوں کہ یہ کمپنی شرعی شراکت کے  خلاف  ناجا ئز کاروبار کرتی ہے۔(ماخوذ از  جواہر الفتاوی،  م؛ مفتی عبد السلام چاٹگامی صاحب: 3/ 258، ط؛ اسلامی کتب خانہ)مذکورہ تفصیل کی رو  سے صورت ِ مسئولہ میں  شیئرز  کا کاروبار کرنا اس  صورت میں جائز ہوگا، جب دیگر مطلوبہ شرائط کے پائے جانے کے علاوہ خریدے گئے شیئرز کی باقاعدہ  ڈیلیوری مل جائے اور فی زمانہ ڈیلیوری کی صورت یہ ہے کہ جس کمپنی کے حصص (شیئرز) کا کاروبار کررہا ہے اس کمپنی کے ریکارڈ میں سی ڈی سی (Central Depository Company) کے ذریعے ان حصص (شیئرز) کی منتقلی خریدار کے نام ہوجائے، موبائل میں صرف میسج کا آجانا قبضہ کے لئے کافی نہیں ہے لہذا سی ڈی سی اکاؤنٹ میں شئیرز   منتقل ہونے سے پہلے شیئرز  کو آگے فروخت کرنا جائز نہیں ہوگا، نیز ایک اہم شرط یہ بھی ہے کہ حلال کاروبار کرنے والی جس کمپنی کے شیئرز خریدے جائیں اس کمپنی نے سود پر قرض نہ لیا ہو، اگر یہ معلوم ہو کہ اس کمپنی نے کسی بینک وغیرہ سے سود پر قرض لیا ہے تو ایسی صورت میں اس کمپنی کے شیئرز خریدنا شرعاً جائز نہیں ہوگا۔صحیح  بخاری میں ہے:"حدثنا علي بن عبد الله، حدثنا سفيان، قال: الذي حفظناه من عمرو بن دينار، سمع طاوسا، يقول: سمعت ابن عباس رضي الله عنهما، يقول: أما الذي نهى عنه النبي صلى الله عليه وسلم "فهو الطعام أن يباع حتى يقبض"، قال ابن عباس: ولا أحسب كل شيء إلا مثله۔"(باب بیع الطعام قبل ان یقبض: 1/ 286، ط؛ قدیمی)صحیح مسلم میں ہے:"عن جابر، قال: "لعن ‌رسول الله صلى الله عليه وسلم آكل الربا، ومؤكله، وكاتبه، وشاهديه، وقال: هم سواء"۔(كتاب المساقاة، باب لعن آكل الربا ومؤكله: 3/ 1219، ط: دار إحياء التراث العربي بيروت)البحر الرائق میں ہے:"قبض كل شیئ وتسليمه يكون بحسب ما يليق به۔"(کتاب الوقف: 5/ 248، ط:سعید)وفیہ ایضا:"ومنها أن یکون المبیع معلوما والثمن معلوما علما یمنع من المنازعة، فالمجهول جهالة مفضیة إلیها غیر صحیح۔"(کتاب البیع: 5/ 260، ط:سعید)بدائع الصنائع میں ہے:"(ومنها) القبض في بيع المشتري المنقول فلا يصح بيعه قبل القبض؛ لما روي أن النبي صلى الله عليه وسلم "نهى عن بيع ما لم يقبض"، والنهي يوجب فساد المنهي؛ ولأنه بيع فيه غرر الانفساخ بهلاك المعقود عليه؛ لأنه إذا هلك المعقود عليه قبل القبض يبطل البيع الأول فينفسخ الثاني؛ لأنه بناه على الأول، وقد نهى رسول الله صلى الله عليه وسلم عن بيع فيه غرر"۔(کتاب البیوع: 5/ 180، ط؛ سعید)فتاوی شامی میں ہے:"وشرط المعقود عليه ستة:  كونه موجودا مالا متقوما مملوكا في نفسه، وكون الملك للبائع فيما يبيعه لنفسه، وكونه مقدور التسليم فلم ينعقد بيع المعدوم وما له خطر العدم... ولابیع معجوز التسلیم۔"(کتاب البیوع، مطلب: شرائط البیع أنواع أربعة: 4/ 505،ط:سعید)الدر مع الرد میں ہے:"(وبیع ما لیس فیه ملکه) لبطلان بیع المعدوم۔ قال ابن عابدین: (قوله:وبیع مالیس فی ملکه)... بأن المراد بیع ماسیملکه قبل ملکه۔ قولہ: (لبطلان بیع المعدوم) إذ من شرط المعقود عليه: أن يكون موجودا مالا متقوما مملوكا في نفسه، وأن يكون ملك البائع فیما یبیعه لنفسه، وأن یکون مقدور التسلیم۔"(کتاب البیوع، باب البیع الفاسد،مطلب: الآدمی مکرم شرعا ولوکافرا: 5/ 58، 59، ط:سعید)مجمع الأنہر میں ہے:"جهالة المبیع والثمن مفسد للبیع۔"(کتاب البیوع، باب الخیارات ،خیار الشرط: 3/ 46، ط:دارالکتب العلمیة)فقط واللہ اعلم
                                                  
عنوان: بینک میں ملازمت کرنے کاحکم
سوال: بینک میں بطور انجینئر کام کرنا حلال ہے یا حرام ؟ میں بطور مکینکل انجنئیر  نقشہ جات ،ا ئیر کنڈیشن اور مشینری مرمت کی نگہبانی کرتا ہوں جو بینک سے منسلک ہے ۔
جواب: قرآن کریم اور احادیثِ مبارکہ میں سود کی حرمت اور مذمت بڑی سختی سے بیان کی گئ ہے،لہذا قرآن وحدیث کی رو سے سود لینا،دینا،سودی معاملہ لکھنا اور اس میں گواہ بننا اور تعاون کرنا سب ناجائزاور حرام ہے۔مروجہ تمام بینکوں کامدار سودی نظام پر ہی ہےاور وہ اپنے ملازمین کوتنخواہ بھی سودکے پیسوں سے دیتے ہیں ۔لہذا بینک میں بطور انجنئیرکے کام کرنا یا کسی بھی قسم کی نوکری کرناجائزنہیں ہے،اور اس سے حاصل ہونے والی تنخواہ بھی حرام ہے۔قرآن کریم میں ہے:" يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ  فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ "[البقرة:278، 279]ترجمہ:اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔(از بیان القرآن)" وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ " (المائدة:2 )ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن)صحیح مسلم میں ہے: ’’عن جابر رضي الله عنه، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء».‘‘(باب لعن آكل الربا ومؤكله،1219/3،ط،بیروت)ترجمہ: حضرت جابر رضی اللہ عنہ سے روایت ہے کہ جناب رسول اللہ صلی اللہ علیہ و سلم نے سود لینے والے اور دینے والے اور لکھنے والے اور گواہی دینے والے پر لعنت کی ہے اور فرمایا: یہ سب لوگ اس میں برابر ہیں، یعنی اصل گناہ میں سب برابر ہیں اگرچہ مقدار اور کام میں مختلف ہیں۔مرقاۃ المصابیح میں ہے:"عن جابر رضي الله عنه قال: «لعن رسول الله صلى الله عليه وسلم آكل الربا وموكله وكاتبه وشاهديه، وقال: (هم سواء)  (عن جابر قال: «لعن رسول الله صلى الله عليه وسلم آكل الربا» ) ، أي: آخذه وإن لم يأكل، وإنما خص بالأكل لأنه أعظم أنواع الانتفاع كما قال - تعالى: {إن الذين يأكلون أموال اليتامى ظلما} [النساء: 10] (ومؤكله) : بهمزة ويبدل أي: معطيه لمن يأخذه، وإن لم يأكل منه نظرا إلى أن الأكل هو الأغلب أو الأعظم كما تقدم، قال الخطابي: سوى رسول الله صلى الله عليه وسلم بين آكل الربا وموكله، إذ كل لا يتوصل إلى أكله إلا بمعاونته ومشاركته إياه، فهما شريكان في الإثم كما كانا شريكين في الفعل، وإن كان أحدهما مغتبطا بفعله لم يستفضله من البيع، والآخر منهضما لما يلحقه من النقص، ولله عز وجل حدود فلا تتجاوز وقت الوجود من الربح والعدم وعند العسر واليسر، والضرورة لا تلحقه بوجه في أن يوكله الربا، لأنه قد يجد السبيل إلى أن يتوصل إلى حاجة بوجه من وجوه المعاملة والمبايعة ونحوها قال الطيبي رحمه الله: لعل هذا الاضطرار يلحق بموكل فينبغي أن يحترز عن صريح الربا فيثبت بوجه من وجوه المبايعة لقوله - تعالى: {وأحل الله البيع وحرم الربا} [البقرة: 275] لكن مع وجل وخوف شديد عسى الله أن يتجاوز عنه ولا كذلك الآكل (وكاتبه وشاهديه) : قال النووي: فيه تصريح بتحريم كتابة المترابيين والشهادة عليهما وبتحريم الإعانة على الباطل (وقال) ، أي: النبي صلى الله عليه وسلم (هم سواء) ، أي: في أصل الإثم، وإن كانوا مختلفين في قدره."(باب الربا ،1916/5،ط،دار الفکر)فقط واللہ اعلم
                                                  
عنوان: CCL نامی کمپنی میں انویسٹ کرنے کا حکم
سوال: کیا فرماتے ہیں علمائے دین مسئلہ ذیل کے بارے میں۔ ایک کمپنی سی۔سی۔ایل کے نام سےچلتی ہے۔جس میں لوگ اپنا پیسہ لگارہے ہیں کمپنی کا دعویٰ ہے کہ وہ جہازرانی اور بندرگاہوں کی ترقی کیلے حکومت کے اشتراک سے کام کررہی ہے اور مختلف راستوں پر مختلف نفع کمپنی دے رہی ہے مثلاً اگر 5000روپیہ کوئی آدمی انویسٹمنٹ کرتا ہے تو 180 دن تک کیلیے%10پرسنٹ روزانہ منافع کے نام پر ایپ میں جمع ہوتے ہیں پانچ ہزار روپیہ پر روزانہ 180 دن تک 500روپیہ جمع ہوں گے اس طرح مدت ختم ہونے پر نوے ہزار۔اس کا مکمل نقشہ ۔ٹیلیگرام پر موجود ہے جس میں تفصیل دی گئ ہے ۔پھر ایک ممبر دوسروں کو ممبر بنائے گا تو مزید رقم حاصل ہو گی پھر وہ ممبر دوسروں کو ممبر بنائے گا اور وہ کمپنی میں رقم لگاۓگا تو کمپنی اس کا نفع بھی پہلے والے ممبر کو دیتی چلی جائیگی ہمارے شہر میں بہت سے مسلمان اس میں شریک ہورہے ہیں۔ کیا ایسی کمپنی میں رقم لگا کر نفع حاصل کرنا درست ہے جبکہ نقصان کا کوئی احتمال نہیں اور نفع کی رقم بھی متعین ہے او رکیا دوسروں کو ممبر بنا کر کمپنی کی طرف سے دی جانے والی رقم استعمال کرنا درست ہے ؟
جواب: صورت مسئولہ میں کمپنی کے کاروبار کے طریقہ میں دو قسم کی قباحت ہے:پہلی قباحت یہ ہے کہ کمپنی رقم انویسٹ کرنے کے بعد متعین نفع دے رہی ہے، جو شرعی رو سے جائز نہیں، اس لئے کہ شریعت کے اندر مضاربت کے اصولوں میں سے ایک بنیادی اصول یہ ہے کہ نفع  رقم کی صورت میں متعین نہ ہو بلکہ فریقین کے مابین حاصل ہونے والے حقیقی نفع کے  فیصد کے اعتبار سے نفع متعین ہو، ورنہ سود کے زمرے میں آئے گا، اور زیر نظر کمپنی میں کمپنی کی طرف سے روزانہ کی بنیاد پ 180دنوں تک پانچ ہزار روپے پر 500 روپے بطور نفع جمع ہوتے ہیں۔اور دوسری قباحت یہ ہے کہ اس میں ایک ممبر اگر دوسروں کو ممبر بنائے گا اور وہ ممبر کئی دوسرے کو ممبر بنائے گا تو کمپنی اس دوسرے ممبر کا نفع بھی پہلے والے ممبر کو دیتی ہے تو اس میں ملٹی لیول مارکیٹنگ کا عنصر بھی پایا جارہا ہے اور یہ بھی شرعی رو سے جائز نہیں ہے؛ لہذا مذکورہ کمپنی میں رقم انویسٹ کرکے نفع حاصل کرنا جائز نہیں۔مسند أحمد میں ہے:عن عباية بن رفاعة بن رافع بن خديج، عن جده رافع بن خديج، قال: قيل: يا رسول الله، ‌أي ‌الكسب ‌أطيب؟ قال: " عمل الرجل بيده وكل بيع مبرور".(‌‌مسند الشاميين‌‌، حديث رافع بن خديج: 28/ 502، ط: مؤسسة الرسالة)کتاب الفقہ علی المذاہب الأربعۃ:"فیشترط للشرکة بجمیع أنواعھا أمران:… ثانیها: وهو متعلق بالربح أن یکون الربح جزأً شائعًا معلومًا… فإن کان مجهولاً أو معینًا بعدد فإن العقد یفسد… أمّا الأوّل فلأنّ الجھالة في الربح توجب النزاع."(مباحث الشرکة، شروط الشرکة وأحکامھا: 3/ 78، ط: دار إحیاء التراث العربي)فقط واللہ اعلم
                                                  
عنوان: شوہر کا بیوی کو اپنے ادارے میں بغیر تنخواہ کے رکھنا
سوال: کیا شوہر اپنی بیوی کو اپنے ادارے میں بغیر تنخواہ کے رکھ سکتا ہے؟
جواب: واضح رہے کہ شوہر کا اپنی بیوی سے اس کی رضا مندی کے بغیر نوکری کروانا جائز نہیں ۔البتہ اگر بیوی سے کام کرانے کی شدید ضرورت ہو ،تو پردے  کے اہتمام کے ساتھ کام کرنے کی گنجائش ہے۔ باقی بیوی اگربغیر تنخواہ کے کام کرنے پر راضی نہ ہو تو شوہر اس سے زبردستی بغیر تنخواہ کے کام نہیں  کرواسکتا،اس کی اجرت ادا کرنا لازم ہے۔فتاوی شامی میں ہے:’’والذی ینبغی تحریرہ، ان یکون له منعھا عن کل عمل یؤدی الی تنقیص حقه، او ضررہ، او الی خروجها عن بیته۔‘‘(کتاب النکاح،باب النفقہ،ج:3،ص:600،ط:سعید)وفیہ ایضاً:’’ امتنعت المرأة من الطحن والخبز، إن کانت ممن لاتخدم أو کان بہا علة فعلیہ أن یأتیہا بطعام مہیأ؛ وإلا فإن کانت ممن تخدم نفسہا وتقدر علی ذلک لایجب علیہ۔‘‘(باب النفقہ،ج:3،ص:579،ط:سعید)فقط والله اعلم
                                                  
عنوان: والدہ ایک بھائی اور دو بہنیں میراث تقسیم
سوال: ایک شخص مر گیا  غیر شادی شدہ،  اس نے ماں، ایک بھائی، 2 بہنوں کو شادی شدہ چھوڑ ، متوفی کے پاس زرعی اراضی تھی، اب سب کا مالک  کون ہو گا؟
جواب: صورتِ  مسئولہ میں مرحوم کے ترکہ/ میراث کی تقسیم کا شرعی طریقہ یہ ہے کہ سب سے پہلےمرحوم  کے حقوقِ متقدمہ یعنی تجہیز  و تکفین کا خرچہ نکالنے کے بعد، اگر اس کے ذمہ کسی کا کوئی قرض ہو تو اسے ادا کرنے کے بعد، اگر اسنے کوئی جائز وصیت کی ہو تو اسے ایک تہائی مال میں سے نافذ کرنے کے بعد، باقی کل جائیداد منقولہ وغیر منقولہکو 24حصوں میں تقسیم کر  کے مرحوم  کی والدہ کو اس میں سے  4 حصے اور  بھائی  کو 10 حصے اور ہر ایک بہن کو5/5 حصے ملیں گے۔میت :۲۴والدہبھائی بہنبہن۴۱۰۵۵یعنی فیصد کے اعتبار سے  ۱۰۰ روپے میں سے16.66 مرحوم کی والدہ کو  ،41.66  بھائی کو   ، اور 20.83 روپے  ہر ایک بہن کو    ملیں گے۔فقط واللہ اعلم
                                                  
عنوان: بٹ کوائن ٹریڈنگ کا حکم
سوال: کیا بٹ کوائن ٹریڈنگ بالکل ہی حرام ہے ؟ مطلب کسی بھی ذریعہ سے اس میں پیسے نہیں ڈال سکتے ہیں ؟
جواب: ’’بٹ کوائن‘‘ اور اس طرح کی دیگر ڈیجیٹل کرنسی جنہیں  ’’ کرپٹو کرنسی ‘‘  کہا جاتا ہے کا کوئی مادی وجود نہیں ہے، اس لئے اسے ’’کرنسی‘‘ یا ’’مال‘‘ قرار نہیں دیا جاسکتا ہے ، اس لیے اس کے ذریعہ لین دین کرنا، اس میں سرمایہ کاری کرنا اور اس کا کاروبار کرنا جائز نہیں ہے۔فقط واللہ اعلم
                                                  
عنوان: اسٹاک ایکسچینج اور فارن ٹریڈینگ کا حکم
سوال: سوال یہ ہے کہ میں اسٹاک ایکسچینج میں کام کرتا ہوں، یعنی کہ ان آئیٹم کی سیل اور پر چیز کرتا ہوں جن کا وجود ہو، اور ان کمپنیوں کے ساتھ کاروبار کرتا ہوں جو ہمارے سامنے کام کررہی ہیں، اتنا ہی خریدتا ہوں جتنی میرے پاس رقم ہوتی ہے، اس صورت میں مجھے فائدہ بھی ہوتا ہے اور نقصان بھی ہوتا ہے، پوچھنا یہ ہے کہ اسٹاک ایکسچینج میں کام کرنا جائز ہے یا نہیں؟2۔ دوسرا سوال یہ ہے کہ آج کل انٹرنیشنل لیول پر فارن ٹریڈنگ پر کام ہوتا ہے، اس میں آئل، پیٹرول، گیس، گولڈ، سلور اور بہت سی کرنسیوں پر کام ہوتا ہے، کیا اس پر کام کرنا جائز ہے؟
جواب: 1۔اسٹاک ایکسچینج میں سرمایہ کاری کرنا  نہ تو مطلقًا حرام ہے، اور  نہ  ہی مطلقًا جائز ہے، اگر حصص کی خرید و فرخت کے وقت درج ذیل  شرائط کی پاس داری کرتے ہوئے  سرمایہ کاری کی جائے تو یہ سرمایہ کاری جائز ہوگی:1-  حقیقی کمپنی کے شیئرز کی خریداری کی جائے، ورچوئل  کمپنی کے شیئرز کی خریداری نہ کی جائے۔2-   حلال  سرمایہ  والی کمپنی کے شیئرز خریدے جائیں، بینک یا حرام کاروبار کرنے والے اداروں کے شیئرز کی خریداری نہ ہو۔3-   کمپنی نے بینک سے سودی قرضہ نہ لیا ہو۔4-  کمپنی  کا کاروبار حلال ہو۔5-    اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔6-  کمپنی کا کل یا کم از کم اکثر سرمایہ حلال ہو۔7-  شیئرز کی خرید و فروخت میں، خرید و فروخت کی تمام شرائط کی پابندی ہو۔8-   کمپنی حاصل شدہ منافع کل کا کل شیئرز ہولڈرز میں تقسیم کرتی ہو۔9-  شیئرز  اور اس کی قیمت کی ادائیگی  دونوں ادھار نہ ہو۔10-  شیئرز کی خرید و فروخت میں جوۓ کی صورت نہ ہو۔لہذا صورتِ مسئولہ میں اگر سائل ان شرائط کی رعایت رکھ کراسٹاک ایکسچینج میں  کاروبار کرتا ہو تو کاروبار جائز ہو گا وگرنہ نہیں۔2۔انٹرنیٹ پر کرنسی کے کاروبار میں عموماً  کرنسی کی خرید و فروخت ادھار ہوتی ہے، اور بعض صورتوں میں  نہ  کرنسی ادا کی جاتی ہے، اور نہ ہی کرنسی  وصول کی جاتی ہے، بلکہ محض سودے ہوتے ہیں اور کرنسی کے مارکیٹ انڈیکس کے فرق سے نفع بنالیا جاتا ہے، یا انٹرنیٹ پر سودے ہوتے رہتے ہیں اور اکاؤنٹ میں رقم باقی رہتی ہے اور  دن کے آخر میں رقم میں نفع کا اضافہ یا نقصان کی کٹوتی کردی جاتی ہے۔ لہذا ان صورتوں پر مشتمل سودے حلال نہیں ہوتے۔فاریکس ٹریڈنگ کے حوالے سے مزید تفصیل کے لیے درج ذیل لنک پر فتویٰ ملاحظہ کیجیے:فاریکس ٹریڈنگ پر کرنسی کی خرید و فروخت کا حکمالبحر الرائق میں ہے:"وأما ‌شرائط ‌المعقود ‌عليه فأن يكون موجودا مالا متقوما مملوكا في نفسه وأن يكون ملك البائع فيما يبيعه لنفسه وأن يكون مقدور التسليم فلم ينعقد بيع المعدوم وما له خطر العدم ... ‌وخرج بقولنا وأن يكون ملكا للبائع ما ليس كذلك فلم ينعقد بيع ما ليس بمملوك له، وإن ملكه بعده"(كتاب البيع، شرط العقد، ج: 5، ص: 279، ط: دار الكتاب الإسلامي)الفقه الإسلامي و ادلته میں ہے:"وأما الموكل فيه (محل الوكالة): فيشترط فيه ما يأتي: ....أن يكون التصرف مباحاً شرعاً: فلا يجوز التوكيل في فعل محرم شرعاً، كالغصب أو الاعتداء على الغير."(الوكالة، شروط الوكالة، الموكل فيه، ج: 4، ص: 2999، ط: دار الفكر بيروت)جواہر الفتاوی میں ہے:"مثلاً آدمی جس حصص کو خرید کر بیچنا چاہتا ہے، اس پر شرعی طریقہ پر قابض ہو، اور دوسرے کو تسلیم و حوالہ کرنے پر قادر ہو۔واضح رہے کہ قبضہ کا حکم ثابت ہونے کے لیے شیئرز کا خرید نے  والے کے نام پر رجسٹر یا الاٹ ہونا ضروری ہے، رجسٹر یا الاٹ ہونے سے پہلے زبانی وعدہ یا غیر رجسٹر شدہ حصص کی خرید و فروخت کمی بیشی کے ساتھ جائز نہ ہوگی، کیوں کہ ایسے حصص درحقیقت رسیدیں ہیں، کمپنی کے واقعی حصے نہیں، اس واسطے نفع و نقصان کا مالک صرف رجسٹر شدہ اسامی سمجھے جاتے ہیں، مثلاً ایک شخص نے فی شیئر دس روپے کرکے سو شیئر خریدنے کے لیے کسی سے کہہ دیا، اور یہ بھی کہا ہے کہ ہفتہ بعد پیسے دے کر شیئر وصول کرے گا، تو ایسے حالات میں یہ خرید و فروخت صحیح نہیں ہوئی ۔۔۔ لہذا ایسے شیئر کی کمی بیشی کے ساتھ  خرید و فروخت جائز نہیں ہے، حرام ہے، البتہ یہ صحیح ہے کہ پہلے شیئرز رجسٹر ہوجائے، اور قیمت بھی ادا کردی جائے، یا قیمت اب تک ادا کرنا باقی ہے، شیئرز وصول کرلیے ہیں، تو اس صورت میں حصص کو بیچ کر منافع لینا جائز ہے۔"(ج: 3، ص: 72۔72، ط: اسلامی کتب خانہ)الجوهرة النيرة میں ہے:"(قوله: ومن اشترى شيئا مما ‌ينقل ويحول لم يجز له بيعه حتى يقبضه) مناسبة هذه المسألة بالمرابحة والتولية أن المرابحة إنما تصح بعد القبض ولا تصح قبله"(كتاب البيوع، باب المرابحة و التولية، ج: 1، ص: 210، ط: المطبعة الخيرية)فقط والله أعلم
                                                  
عنوان: جاز کیش سے ملنے والی رقم اور سود کا گناہ
سوال: ایک حدیث میں ہے کہ سود کے گناہ کے ستر درجے ہیں ان میں سے ادنیٰ درجہ اپنی ماں سے زنا کرنا ہے، تو کیا جو جاز کیش میں رقم رکھنے پر منٹ ملتے ہیں فتاویٰ جات میں لکھا کہ وہ سود ہے اب اس کا استعمال جو لوگ کریں گے کیا وہ اس ادنی درجہ ماں سے زنا کرنے کا گناہ ان کو ملے گا، چوں کہ جاز کیش کا معاملہ سودی ہے،راہ نمائی فرمائیں۔
جواب: صورتِ مسئولہ میں جاز کیش سے ملنے والے منٹ  اگر شرط کے ماتحت دیتے ہے، پھر تو بلا شبہ سود ہے، توجو گناہ سود کے دیگر صورتوں کا ہے وہی گناہ یعنی" سود کا ادنی درجہ اپنی ماں سے زنا کرناہے"اس کا بھی ہو گا، اور اگر شرط کے ماتحت نہیں دیتے تو پھر مذکورہ وعید کے تحت نہیں آئےگا۔مشکاۃ المصابیح میں ہے:"وعن أبي هريرة قال: قال رسول الله صلى الله عليه وسلم: «‌الربا ‌سبعون جزءا أيسرها أن الرجل أمه»."(باب الربا، الفصل الثالث، ج:2، ص:859، ط: المكتب الإسلامي)مرقاة المفاتيح شرح مشكاة المصابيح میں ہے:"2826 - وعن أبي هريرة قال: قال رسول الله صلى الله عليه وسلم: "«الربا سبعون جزءًا أيسرها إثمًا أن ينكح الرجل أمه»".2826 - (وعن أبي هريرة قال: قال رسول الله صلى الله عليه وسلم: الربا) أي إثمه (سبعون جزءًا) أي بابًا أو حوبًا كما جاء بهما الرواية (أيسرها) أي أهون السبعين (إثمًا) وأدناها كما في رواية (أن ينكح الرجل أمه) أي يطأها وفي رواية: " «الربا ثلاثة وسبعون بابا أيسرها مثل أن ينكح الرجل أمه، وإن أربى الربا عرض الرجل المسلم» " رواه مالك عن ابن مسعود. رواية: " «الربا اثنان وسبعون بابًا أدناها مثل إتيان الرجل أمه، وإن أربى الربا استطالة الرجل في عرض أخيه» " رواه والطبراني في الأوسط عن البراء. ففي الحديثين دلالة على أن وجه زيادة الربا على معصية الزنا إنما هو لتعلق حقوق العباد إذ الغالب أن الزنا لا يكون إلا برضا الزانية ولذا قدمها الله - تعالى - في قوله - تعالى - {الزانية والزاني} [النور: 2] وإلا فأي عرض يكون فوق هتك الحرمة ومرتبة القذف بالزنا دون معصية الزنا والله - تعالى - أعلم."( كتاب البيوع، باب الربا،  ج:5، ص:925، ط: دار الفكر)وفیہ ایضاً:"2831 - (وعن أنس قال: قال رسول الله - صلى الله عليه وسلم - إذا أقرض أحدكم) أي شخصا (قرضا) هو اسم للمصدر والمصدر في الحقيقة الإقراض ويجوز أن يكون هنا بمعنى المقروض فيكون مفعولا ثانيا لأقرض والأول مقدر كقوله - تعالى - {من ذا الذي يقرض الله قرضا حسنا} [البقرة: 245] (فأهدى) أي ذلك الشخص (إليه) أي إلى المقرض شيئا من الهدايا (أو حمله على الدابة) أي على دابة نفسه أو دابة المقرض (فلا يركبه) أي المركوب وفي نسخة فلا يركبها أي الدابة (ولا يقبلها) أي الهدية وفيه لف ونشر غير مرتب اعتمادا على فهم السامع. قال الطيبي - رحمه الله: الضمير الفاعل في: " فأهدى " عائد إلى المفعول المقدر: والضمير في " لا يقبلها " راجع إلى مصدر أهدى وقوله فأهدى عطف على الشرط وجوابه فلا يركبه ولا يقبلها (إلا أن يكون) أي المذكور من المعروف والإهداء (جرى بينه وبينه) أي بين ذلك الشخص والمقرض (قبل ذلك) أي الإقراض لما ورد " كل قرض جر نفعا فهو ربا ". قال مالك: لا تقبل هدية المديون ما لم يكن مثلها قبل أو حدث موجب لها. قال ابن حجر - رحمه الله: ونظيره الإهداء للقاضي والأولى له أن يتنزه عنه فإن قيل: فالأولى أن يثيبه بقدر هديته أو أكثر ولقد بالغ إمام المتورعين في زمنه أبو حنيفة - رحمه الله - حيث جاء إلى دار مدينه ليتقاضاه دينه وكان وقت شدة الحر ولجدار تلك الدار ظل فوقف في الشمس إلى أن خرج المدين بعد أن طال الإبطاء في الخروج إليه وهو واقف في الشمس صابر على حرها غير مرتفق بتلك الظل لئلا يكون له رفق من جهة مدينه، وفيه أن مذهب ذلك الإمام أن قبول رفق المدين حرام كالربا، ومذهبنا كأكثر العلماء أنه لا يحرم إلا إن كان شرط عليه ذلك في صلب العقد الذي وجب ذلك الدين بسببه."( كتاب البيوع، باب الربا،  ج:5، ص:926، ط: دار الفكر) مصنف ابن عبدالرزاق ميں هے: " أخبرنا عبد الرزاق قال: أخبرنا معمر، عن عطاء الخراساني، أن عبد الله بن سلام، قال: «‌الربا اثنان وسبعون حوبا، أصغرها حوبا كمن أتى أمه في الإسلام، ودرهم من ‌الربا أشد من بضع وثلاثين زنية، قال: ويأذن الله بالقيام للبر والفاجر يوم القيامة، إلا لآكل ‌الربا، فإنه لا يقوم» {إلا كما يقوم الذي يتخبطه الشيطان من المس}." (باب الكبائر، ج:10، ص:75، رقم:20763، ط: دار التأصيل)" النتف في الفتاوى"میں ہے:"‌‌‌انواع ‌الرباواما الربا فهو ثلاثة اوجه:احدها في القروض،والثاني في الديون،والثالث في الرهونفاما في القروض فهو على وجهيناحدها ان يقرض عشرة دراهم باحد عشر درهما او باثني عشر ونحوها والآخر ان يجر الى نفسه منفعة بذلك القرض او تجر اليه وهو ان يبيعه المستقرض شيئا بارخص مما يباع او يؤجره او يهبه او يضيفه او يتصدق عليه بصدقة او يعمل له عملا يعينه على اموره او يعيره عارية أو يشتري منه شيئا بأغلى مما يشتري او يستأجر اجارة باكثر مما يستأجر ونحوها ولو لم يكن سبب ذلك هذا القرض لما كان ذلك الفعل فان ذلك ربا وعلى ذلك قول ابراهيم النخعي كل دين جر منفعة لا خير فيه."( النتف في الفتاوى لأبي الحسن علي بن الحسين بن محمد السُّغْدي، (ت ٤٦١ هـ ببخارى)، ج:1، ص:485، ط:دار الفرقان - عمان)النهر الفائق شرح كنز الدقائق میں ہے:"هو فضل مال بلا عوض في معاوضة مال بمال.(هو فضل مال) ولو حكما فدخل ربا النسيئة والبيوع الفاسدة كالبيع بشرط فإنهم جعلوها من الربا وهذا أولى من قول بعضهم المقصر تعريف الربا المتبادر عند الإطلاق وذلك إنما هو رد الفضل (بلا عوض) خرج به ما سيأتي في الصرف من أنه لو باعه كر بر وشعير بضعفهما جاز بصرف الجنس إلى خلاف جنسه فضل قفيزي شعير على قفيز بر فإنه بعوض (في معاوضة مال) خرج به الهبة.زاد في (الوقاية) مشروط لأحد المتعاقدين، لأنه لو شرط لغيرهما لا يكون من باب الربا، والأولى أن يقال في أحد البدلين لأن العاقد قد يكون وكيلًا وفضوليًّا والمعتبر كون الفضل للبائع أو المشتري."(كتاب البيوع، باب الربا، ، ج:3، ص:469، ط : دار الكتب العلمية)إعلاء السنن میں ہے:عن علي أمير المؤمنين رضي الله عنه مرفوعا: كل قرض جر منفعة فهو ربا ... وقال الموفق: وكل قرض شرط فيه الزيادة فهو حرام بلا خلاف."(كتاب الحوالة، باب كل قرض جر منفعة فهو ربا، ، ج:14، ص:512،   ط: إدارة القرآن)  رد المحتار علی الدر المختارمیں ہے:"[مطلب كل قرض جر نفعا حرام](قوله: كل قرض جر نفعا حرام) أَي إذا كان مشروطا كما علم مما نقله عن الْبحر، وعن الخلاصة وفي الذخيرة وإِن لم يكن النفع مشروطا في الْقرض، فعلي قول الْكرخي لا بأْس به ويأْتي تمامه."(كتاب البيوع، باب المرابحة و التولية، فصل في القرض، ج:5، ص:166،  ط: دار الفكر)حاشية الشلبي میں ہے:"(قوله: ومن وضع درهما عند بقال إلخ) قال الكرخي في مختصره في كتاب الصرف وكل قرض جر منفعة لا يجوز مثل أن يقرض دراهم غلة على أن يعطيه صحاحا أو يقرض قرضا على أن يبيع به بيعا؛ لأنه روي أن كل قرض جر منفعة فهو ربا، وتأويل هذا عندنا أن تكون المنفعة موجبة بعقد القرض مشروطة فيه، وإن كانت غير مشروطة فيه فاستقرض غلة فقضاه صحاحا من غير أن يشترط عليه جاز، وكذلك لو باعه شيئا، ولم يكن شرط البيع في أصل العقد جاز ذلك، ولم يكن به بأس إلى هنا لفظ الكرخي في مختصره، وذلك؛ لأن القرض تمليك الشيء بمثله فإذا جر نفعا صار كأنه استزاد فيه الربا فلا يجوز؛ ولأن القرض تبرع وجر المنفعة يخرجه عن موضعه، وإنما يكره إذا كانت المنفعة مشروطة في العقد، وإذا لم تكن مشروطة فيه يكون المقترض متبرعا بها فصار كالرجحان الذي دفعه - صلى الله عليه وسلم - في بدل القرض، وقد روي عن ابن عمر أنه كان يستقرض فإذا خرج عطاؤه أعطاه أجود مما أخذ ."( حاشية الشلبي بهامش تبيين الحقائق شرح كنز الدقائق، كتاب الكراهية، فصل في البيع، ج:6، ص:29، ، ط: دار الكتاب الإسلامي)"الفقه الإسلامي وأدلته للزحيلي"میں ہے:"قال: «الربا ثلاثة وسبعون باباً أيسرها مثل أن ينكح الرجل أمه، وإن أربى الربا عرض الرجل المسلم»  وستأتي أحاديث أخرى في بحث علة الربا.وأجمعت الأمة على أن الربا محرّم، قال الماوردي: «حتى قيل: إنه لم يحلَّ في شريعة قط»، لقوله تعالى:{وأخذهم الربا وقد نهوا عنه} [النساء:161/ 4]يعني في الكتب السابقة .والربا المحرم في الإسلام نوعان: أولهما: ربا النسيئة الذي لم تكن العرب في الجاهلية تعرف سواه، وهو المأخوذ لأجل تأخير قضاء دين مستحق إلى أجل جديد، سواء أكان الدين ثمن مبيع أم قرضاً.وثانيهما: ربا البيوع في أصناف ستة هي الذهب والفضة والحنطة والشعير والملح والتمر وهو المعروف بربا الفضل. وقد حرم سداً للذرائع، أي منعاً من التوصل به إلى ربا النسيئة، بأن يبيع شخص ذهباً مثلاً إلى أجل ثم يؤدي فضة بقدر زائد مشتمل على الربا والنوع الأول هو المحرم بنص القرآن وهو ربا الجاهلية، وأما الثاني فقد ثبت تحريمه في السنة بالقياس عليه لاشتماله على زيادة بغير عوض، وأضافت السنة تحريم نوع ثالث وهو بيع النَّساء إذا اختلفت الأصناف، فاعتبرته ربا؛ لأن النَّساء في أحد العوضين يقتضي الزيادة. ويساويه في المعنى القرض الذي يجر نفعاً؛ لأنه مبادلة الشيء نفسه ."(الفقه الإسلامي وأدلته للزحيلي، ج:5، ش:700، ط: دار الفكر - سوريَّة - دمشق)فقط والله أعلم
                                                  
عنوان: نیٹ ورک مارکیٹنگ کا حکم
سوال: نیٹ ورک مارکیٹنگ میں سے ایک کام ٹیم ورک کا ہے، جس میں آپ نئے چار بندوں کو جوائن کروائیں گے تو آپ کو کمپنی میں ترقی مل جاتی ہے، نیز یہ بتانا بھی مقصود ہے جو بھی نیا بندہ کمپنی کو جوائن کرے گا، وہ سترہ سو روپے ٹریننگ چارجز کے نام سے وصول کرتی ہے؟
جواب: ہماری معلومات کے مطابق   نیٹ ورک مارکیٹنگ(Network Marketing)میں بہت سےمفاسد پائے جاتے ہیں، لہذا ان مفاسد کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔ اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ نیٹ ورک کمپنی  کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں،(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے)نیز شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت چین بنانے کی صورت میں دوسرے  ما تحت ممبران کی محنت پر مشروط ہوتی ہے جو کہ  شرعاً درست نہیں،       لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔البنایہ شرح الہدایۃ میں ہے :"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أيتعليق التمليكم: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار".(کتاب البیوع ،باب البیع الفاسد،ج:8،ص:158،دارالکتب العلمیۃ)فتاوی ہندیۃ  میں ہے:"‌ومنها ‌في ‌البدلين وهو قيام المالية حتى لا ينعقد متى عدمت المالية هكذا في محيط السرخسي ومنها في المبيع وهو أن يكون موجودا فلا ينعقد بيع المعدوم وما له خطر العدم كبيع نتاج النتاج والحمل كذا في البدائع وأن يكون مملوكا في نفسه وأن يكون ملك البائع."  (كتاب البيوع ، الباب الأول في تعريف البيع وركنه وشرطه وحكمه وأنواعه، ج: 3 ص: 2 ط: رشیدية)کشف الأسرار للبزودی میں ہے:"لأن المعاوضات المحضة لا تحتمل التعليق بالخطر، لما فيه من معنى القمار.'' (باب حروف الحروف، معنى على، ج:2 ص: 173 ط: دار الكتاب الإسلامی)الموسوعة الفقہیة  میں ہے :"وقال المحلي: صورة القمار المحرم التردد بين أن يغنم وأن يغرم." (حرف الميم، ميسر، التعريف، ج:39 ص: 404 ط: وزارة الاوقاف والشؤن الاسلامیة)فتاوی شامی میں ہے:" قال في البزازية: إجارة السمسار والمنادي والحمامي والصكاك وما لايقدر فيه الوقت ولا العمل تجوز؛ لما كان للناس به حاجة، ويطيب الأجر المأخوذ لو قدر أجر المثل، وذكر أصلاً يستخرج منه كثير من المسائل، فراجعه في نوع المتفرقات والأجرة على المعاصي."(کتاب الإجارة، باب الإجارة الفاسدة، ج:6، ص:47، ط: سعيد)وفيه أيضا:"مطلب في أجرة الدلال ، قال في التتارخانية : وفي الدلال والسمسار يجب أجر المثل ، وما تواضعوا عليه أن في كل عشرة دنانير كذا فذاك حرام عليهم. وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام."(كتاب الإجارة،مطلب في أجرة الدلال،ج:6، ص:63،ط: سعيد)فقط والله اعلم
                                                  
عنوان: بیعانہ کی رقم  واپس لیتے ہوئے سونے کی قیمت کا اعتبار کرنے کا حکم
سوال: مجھے رقم کی سخت ضرورت تھی میں نے اپنی دکان بیچنے کا فیصلہ کیا ،ایک صاحب اویس سنار سے دکان کا سودا ہو گیا، میں نے ان صاحب  سے کہا کہ  مجھے ایک لاکھ روپے دکان کی مدد میں بیعانہ دے دیں  باقی رقم بعد میں دے دینا ، یعنی فلاں تاریخ کو دے دینا ،ان صاحب  نے کہا: فی الحال میرے پاس رقم نہیں ہے ،میں نے ان صاحب  سے کہا: اپنا سونا بیچ کر مجھے رقم دے دو ،تو ان صاحب نے اپنا سونا بیچ کر مجھے ایک لاکھ روپے دے دیے،دکان کے بیعانہ کی رقم ملنے کے بعد اللہ تعالی کی مدد آگئی اور میری ضرورت پوری ہو گئی پھر میں نے دکان بیچنے کا ارادہ ملتوی کر دیا پھر بعد میں ان صاحب  نے مجھے کچھ رقم دینی چاہی مگر  میں نے کہا کہ میری ضرورت تو پوری ہو گئی اب مجھے رقم کی ضرورت نہیں بلکہ دکان کی ضرورت ہے، آپ اپنی رقم ایک لاکھ روپے  واپس لے لیں اور دکان سے دست بردار ہو جائیں آپ کی مہربانی ہوگی ،وہ صاحب راضی نہیں ہوئے، پھر میں نے اللہ تعالی سے کئی دنوں تک دعائیں کیں، پھر اللہ تعالی نے اس انسان کے دل کو پھیر دیا اور ان کو راضی کر دیا پھر وہ صاحب  مجھ سے کہنے لگےکہ  میں آپ کی دکان خریدنے سے دست بردار ہوتا ہوں ،یہ دکان اپنی طرف کر لیں اور میں نے جو ایک تولہ پورا سونا فروخت کر کے اپ کو ایک لاکھ روپے دیے تھے ، مجھے رقم نہیں چاہیے بلکہ ایک تولہ پورا سونا چاہیے ،ایک بات کی وضاحت کروں کہ (ان صاحب  نے مجھ سے نہیں کہا تھا کہ اگر کینسل ہو گیا تو آپ مجھے رقم نہیں بلکہ ایک تولہ پورا سونا دیں گے اور نہ ہی میں نے خریدار کو کہا تھاکہ اگر  سودا کینسل ہو گیا تو  میں آپ کو ایک تولہ پورا سونا دوں گا )جب خریدارسے دکان کا سودا ہوا تھا اس وقت ایک تولہ سونے کی  قیمت ایک لاکھ چھ ہزار 106000روپے تھی اور اب ایک تولہ سونے  کی  قیمت تقریبا 218000  ہے۔اب سوال یہ پیدا ہوتا ہے ان صاحب کا  رقم کی بجائے  سونے  کا مطالبہ کرنا کیا شرعا درست ہے ؟شرعا جواب تحریر فرما دیں۔
جواب: واضح رہے کہ بیعانہ کی رقم در اصل ثمن ہی کا حصہ ہوتی ہے، اور بیع فسخ یا اقالہ کی صورت میں پوری  واپس کرنا  لازم ہوتی ہے، اور ثمن میں جو چیز  جتنی مقدار میں دی  جائےاتنی ہی واپس کرنا لازم ہے۔لہذا صورت مسؤلہ میں اگر  بائع اور مشتری نے سودا کرتے وقت  100000 روپے بیعانہ کے طور پر طے  کیے تھے اور  ادائیگی بھی 100000 روپے کی  ہوئی تھی، تو سودا کینسل ہونے کی صورت میں بھی 100000 روپے ہی واپس کرنا لازم ہونگے اور اگر ایک تولہ سونا بیعانہ کے طور پر طے   کیا  تھا  اور ادائیگی بھی ایک تولہ سونے کی ہوئی تھی، تو واپس بھی ایک تولہ سونا ہی کیا جائے گا۔جبکہ معاملہ ایسے نہیں ہوا تھا اب صرف ایک لاکھ دیں گے۔الدر المختار شرح تنوير الأبصار و جامع البحار:’’(تصح بمثل الثمن الأول و بالسكوت عنه) و يرد مثل المشروط و لو المقبوض أجود أو أردأ.و لو تقايلا و قد كسدت رد الكاسد "(باب الاقالہ، ص: 423 ، ط:دار الكتب العلمية)النهر الفائق شرح كنز الدقائق:’’(و تصح) الإقالة (بمثل الثمن الأول) حتى لو كان الثمن عشرة دنانير فدفع إليه دراهم عوضاً عنها ثم تقايلا و قد رخصت، رجع بالدنانير لا بما دفع، و كذا لو رد بالعيب، و كذا في الإجارة لو فسخت و لو عقداً بدراهم و كسدت ثم تقايلا رد الكاسد، كذا في (الفتح).‘‘باب الاقالہ، ج:3، ص:452،ط:دار الكتب العلمية)فقط وللہ اعلم
                                                  
عنوان: قرض کی واپسی پر اضافی رقم کی شرط کا حکم
سوال: ایک شخص نے کاروبار شروع کرنے کے لیے  دوسرے شخص سے 20 لاکھ روپے  قرض دینے کا مطالبہ کیا ، اس نے قرض دینے کا مطالبہ منظور کیا، اور دونوں کی باہم رضامندی سے یہ طے ہوا کہ قرض کے واپسی 20 لاکھ کے بجائے 26 لاکھ ہوگی، اور ہر مہینے قسط وار 2 لاکھ روپے مع  اضافی رقم واپس کی جائے گی، یعنی 13 مہینے میں 26 لاکھ روپے ہر ماہ دو لاکھ روپے  واپس کرے گا،  26 لاکھ  پر کوئی اضافہ نہیں ہوگا یعنی اگر بالفرض قرض دار  مذکورہ مدت میں (جو کہ 13 مہینے ہے) میں  ہے، کسی مہینے قسط ادا نہ کرسکا، تو  واپسی کی رقم 26 لاکھ روپے میں کسی قسم کا اضافہ  نہیں کیا جائے گا، بلکہ ہر ماہ دو لاکھ روپے ہی ادا کرنے ہوں گے۔مذکورہ طریقہ کار پر قرض کا معاملہ کرنا کیا جائز ہوگا؟
جواب: صورت مسئولہ میں بیس لاکھ روپے بطور قرض اس شرط پر حاصل کرنا کہ  تیرہ ماہ میں قسط وار چھبیس لاکھ روپے واپس کرنا ہوں گے، سودی معاملہ ہونے کی وجہ سے شرعا حرام ہے۔إعلاء السننمیں ہے:"عن علي أمير المؤمنين رضي الله عنه مرفوعا: كل قرض جر منفعة فهو ربا ... وقال الموفق: وكل قرض شرط فيه الزيادة فهو حرام بلا خلاف."(كتاب الحوالة، باب كل قرض جر منفعة فهو ربا، ١٤ / ٥١٢، ط: إدارة القرآن)رد المحتار علی الدر المختارمیں ہے:"[مطلب كل قرض جر نفعا حرام](قوله: كل قرض جر نفعا حرام) أَي إذا كان مشروطا كما علم مما نقله عن الْبحر، وعن الخلاصة وفي الذخيرة وإِن لم يكن النفع مشروطا في الْقرض، فعلي قول الْكرخي لا بأْس به ويأْتي تمامه."(كتاب البيوع، باب المرابحة و التولية، فصل في القرض، ٥ / ١٦٦ ، ط: دار الفكر)فقط واللہ اعلم
                                                  
عنوان: (Crypto Currency)اور(Digital Currency)میں ٹریڈنگ کرنا اور(Future Trade)کی شرعی حیثیت
سوال: سوال یہ ہے کہ (Crypto Currency)اور (Digital Currency)میں ٹریڈنگ کرناجائز ہے یا نہیں؟اور( Future Trade)کےبارے میں بھی راہ نمائی فرمائیں۔
جواب: واضح رہے کہ  کرپٹوکرنسی یاکسی اورڈیجیٹل کرنسی کی شکل میں انٹرنیٹ  اور الیکٹرانک مارکیٹ میں خرید و فروخت کے نام سے جو کاروبار چل رہا ہےوہ حلال اورجائز نہیں ہے،کیوں کہ کرپٹوکرنسی  محض ایک فرضی کرنسی ہے،اس میں حقیقی کرنسی کےبنیادی اوصاف اورشرائط بالکل موجود نہیں ہیں،یہاں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا،صرف اکاؤنٹ میں کچھ عدد آجاتے ہیں؛لہٰذاصورتِ مسئولہ میں کرپٹوکرنسی اور ڈیجیٹل کرنسی میں  سرمایہ کاری(ٹریڈنگ) کرنا جائز نہیں ہےاوراس  سےحاصل ہونےوالانفع بھی  شرعاًجائز نہیں ہے۔  باقی  فیوچر ٹریڈ  ( Future Trade) (بیاعات مستقبلیات)  درجِ ذیل امور کی وجہ سے جائز نہیں ہے:1: قبضہ کرنے سے پہلے خرید وفروخت  کرنا:فیوچر ٹریڈنگ میں ایک بڑی شرعی خرابی یہ ہے کہ اس میں ایسی چیز کو آگے فروخت کیاجاتاہے جو مالک کے قبضے میں موجود نہیں ہوتی، فیوچر ٹریڈنگ میں یہ خرابی صرف ایک جگہ نہیں بلکہ بار بار اور تسلسل کے ساتھ آتی رہتی ہے ، کیوں کہ سب سے پہلا فروخت کنندہ نہ سامان کا مالک ہوتا ہے اور نہ وہ اس کے قبضے  میں ہوتا ہے، اس کے باوجود وہ اسے مستقبل کی کسی تاریخ کے لیے کسی تاریخ کے لیے کسی کو فروخت کردیتا ہے،  چیز کو خریدنے والا بھی اس پر قبضہ کیے بغیر اسے کسی اور کو فروخت کردیتا ہے،  چیز کو خریدنے والا بھی اس پر قبضہ کیے بغیر اسے کسی اور کو فروخت کردیتا ہے اور وہ کسی اور کو۔ چنانچہ مقررہ تاریخ آنے تک بے شمار لوگ درمیان میں بائع اور مشتری  بن چکے ہیں لیکن سامان ا ن میں سے کسی نے دیکھا تک نہیں ہوتا،  چہ جائیکہ اس پر کسی نے قبضہ کیا ہو، جس کا شرعی حکم یہ ہے کہ جو چیز قبضے میں موجود نہ ہو اسے آگے فروخت کرنا شرعاً جائز نہیں۔ 2: : سامان اور قیمت دونوں کا ادھار معاملہ کرنا:فیوچر ٹریڈنگ میں ایک بڑی شرعی خرابی یہ ہے کہ اس میں سامان اور اس کی قیمت دونوں ادھار میں ہوتے ہیں کیونکہ سامان خریدار کو فوراً نہیں ملتا بلکہ مستقبل کی تاریخ کے آنے کے بعد ملتا ہے،  اسی طرح خریدار اس چیز کی قیمت ابھی نہیں دیتا بلکہ مستقبل کی تاریخ کے آنے کے بعد دیتا ہے، گویاکہ اس معاملہ میں دونوں طرف سے ادھار ہے، اور اس قسم کی ادھار کی بیع کو بیع الکالی بالکالی کہا جاتا ہے اور نبی کریم صلی اللہ علیہ وسلّم نے ایسی خرید وفروخت سے منع فرمایا ہے۔3: یہ معاملہ قمار پر بھی مشتمل ہے:اس طرح کے معاملے میں قمار بھی ہے، کیوں کہ حقیقت میں خریدوفروخت مفقود ہے، محض ایک کاغذی کاروائی کی بنیاد پر نفع ونقصان ہوتا ہے، اور قمار والا معاملہ بھی شرعاً جائز نہیں ہےقرآن مجید میں ہے:"یٰۤاَیُّهَا الَّذِیْنَ اٰمَنُوْۤا اِنَّمَا الْخَمْرُ وَ الْمَیْسِرُ وَ الْاَنْصَابُ وَ الْاَزْلَامُ رِجْسٌ مِّنْ عَمَلِ الشَّیْطٰنِ فَاجْتَنِبُوْهُ لَعَلَّكُمْ تُفْلِحُوْنَ."(المائدة:90)"ترجمہ:اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں ہیں، شیطانی کام ہیں، سو ان سے بالکل الگ رہو تاکہ تم کو فلاح ہو۔(بیان القرآن)"معالم التنزیل میں ہے:"قوله تعالى: {يا أيها الذين آمنوا لا تأكلوا أموالكم بينكم بالباطل} بالحرام، يعني: بالربا والقمار والغصب والسرقة."(سورة النساء، الآية:29، ج:1، ص:176، ط: دارالسلام للنشر والتوزيع الرياض)تجارت کے مسائل کاانسائیکلوپیڈیا میں ہے :"بٹ کوائن" محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں   " کوئن" یا   "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے   " بٹ کوائن" یا کسی بھی   " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔      ( تجارت کے مسائل کا انسائیکلوپیڈیا:  بٹ کوائن، ج:2، ص: 92،ط:بیت العمار کراچی) فتح القدير للكمال ابن الهمام میں ہے:"ومن اشترى شيئا مما ينقل ويحول لم يجز له بيعه حتى يقبضه لأنه - عليه الصلاة والسلام - نهى عن بيع ما لم يقبض ولأن فيه غرر انفساخ العقد على اعتبار الهلاك.(قوله ومن اشترى شيئا مما ينقل ويحول لم يجز له بيعه حتى يقبضه) إنما اقتصر على البيع ولم يقل إنه يتصرف فيه لتكون اتفاقية، فإن محمدا يجيز الهبة والصدقة به قبل القبض".(کتاب البیوع، باب المرابحة والتولية، فصل اشترى شيئا مما ينقل ويحول، ج:6، ص:510، ط:دارالفکر)بدائع الصنائع في ترتيب الشرائع میں ہے:"(ومنها) أن يكون مقبوضا في مجلس السلم لأن المسلم فيه دين، والإفتراق لا عن قبض رأس المال يكون افتراقا عن دين بدين وإنه منهي عنه لما روي أن رسول الله - صلى الله عليه وسلم - «نهى عن بيع الكالئ بالكالئ» أي النسيئة بالنسيئة".(کتاب البیوع، بیان رکن البیع، فصل في شرائط الركن، ج:5، ص:202، ط: دارالکتب العلمیة) فتاویٰ شامی  میں ہے:"سمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".(كتاب الحظر والإباحة، باب الإستبراء وغیرہ، ج:6، ص:403، ط: سعید)فقط والله أعلم
                                                  
عنوان: قسطوں کا کام جائز ہے یا ناجائز؟
سوال: قسطوں کا کام حلال ہے یا حرام؟ تفصیل سے رہنمائی فرما دیں۔
جواب: صورتِ مسئولہ میں اگر بائع  مجلسِ عقد  میں کل قیمت مقرر کرے، اور اس کے اقساط اور مدت متعین کردے، اور ادائیگی میں تاخیر کی صورت میں کسی قسم کا اضافہ وغیرہ نہ کرے تو یہ جائز ہے ، اور اگر کل قیمت، تمام اقساط، یا نقد و ادھار کا بھاؤ مجلسِ عقد میں متعین نہیں کرتا ہے  یا  قسط میں تاخیر پر جرمانہ دینا ہوتا ہے تو  یہ عقد ناجائز ہے۔ فتاوی شامی میں ہے:"لأن ‌الأجل ‌في ‌نفسه ‌ليس ‌بمال، فلا يقابله شيء حقيقة إذا لم يشترط زيادة الثمن بمقابلته قصدا، ويزاد في الثمن لأجله إذا ذكر الأجل بمقابلة زيادة الثمن قصدا، فاعتبر مالا في المرابحة احترازا عن شبهة الخيانة، ولم يعتبر مالا في حق الرجوع عملا بالحقيقة بحر."(‌‌كتاب البيوع، باب المرابحة والتولية، ج:5، ص:142، ط:سعید)دررالحكام في شرح مجلة الأحكام  " میں ہے :"يعتبر في المرابحة والتولية والوضيعة الثمن الذي عقد عليه البيع، ولا يعتبر الثاني الذي كان بدلا عن الثمن الأول."(الكتاب الأول البيوع، لاحقة، المبحث الأول، ج:1، ص:373، ط:دار الجيل)سنن ترمذی میں ہے: "عن أبي هريرة قال: "نهى ‌رسول ‌الله صلى الله عليه وسلم ‌عن ‌بيعتين في بيعة" ... وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة، وبنسيئة بعشرين ولا يفارقه على أحد البيعين، فإذا فارقه على أحدهما فلا بأس إذا كانت العقدة على أحد منهما".(سنن الترمذي،‌‌أبواب البيوع، باب ما جاء في النهي عن بيعتين في بيعة،  2/ 513، ط: دار الغرب الإسلامي، بيروت)فقط والله أعلم
                                                  
عنوان: کباڑ کے کاروبار کی شرعی حیثیت
سوال: سکریپ یعنی کباڑ کا کاروبار کرنا شرعاً کیسا ہے ؟
جواب: واضح رہے کہ ہر وہ مال (چیز) جو  متقوَّم یعنی اس کی اپنی مالی حیثیت ہو اور شرعاًقابل ِ انتفاع ہو اور جائز ہو،اس کی خرید وفروخت کرنا  جائز ہے،لہذا صورتِ مسئولہ سکریپ یعنی کباڑ کا  کاروبارجائز ہے، بشرطیکہ اس میں چوری کے مال کی خریدوفروخت نہ ہو  اور خیانت ودھوکہ سے صاف ہو ،اور کسی قسم کی غیر شرعی چیز کا کاروبار نہ ہو ،مثلاًٹی وی ،آلات ِمعصیت یعنی گانے باجے کے آلات وغیرہ کا کام نہ کیا جائے۔فتاوی شامی میں ہے:"وشرعا: (مبادلة شيء مرغوب فيه بمثله) خرج غير المرغوب كتراب وميتة ودم.(قوله: مرغوب فيه) أي ما من شأنه أن ترغب إليه النفس وهو المال؛ ولذا احترز به الشارح عن التراب والميتة والدم فإنها ليست بمال، فرجع إلى قول الكنز والملتقى: مبادلة المال بالمال؛ ولذا فسر الشارح كلام الملتقى في شرحه بقوله: أي تمليك شيء مرغوب فيه بشيء مرغوب فيه، فقد تساوى التعريفان فافهم، نعم زاد في الكنز بالتراضي."(کتاب البیوع، ج:4،ص:502،ط:سعید)وفیہ ایضاً:"فإن المتقوم هو المال المباح الانتفاع به شرعا."(کتاب البیوع،باب البیع الفاسد،مطلب فی تعریف المال،ج:5،ص:50،ط:سعید)کنز العمال میں ہے:"من اشترى سرقة وهو يعلم أنها سرقة فقد شرك في عارها وإثمها."(کتاب البیوع،من قسم الاقوال،الباب الاول:فی الکسب،الفصل الاول:فی فضائل الکسب الحلال،ج:4،ص:13،رقم الحدیث:9258،ط:مؤسسۃ الرسالۃ)فتاوی شامی میں ہے:"لا يجوز التصرف في مال غيره بلا إذنه ولا ولايته."(کتاب الغصب،ج:6،ص:200،ط:سعید)وفیہ ایضاً:"وكذا لا يحل إذا علم عين الغصب مثلا وإن لم يعلم مالكه."(کتاب البیوع،باب البیع الفاسد،‌مطلب ‌فيمن ‌ورث ‌مالا ‌حراما،ج:5،ص:99،ط: سعید)وفیہ ایضاً:"لا يحل كتمان العيب في مبيع أو ثمن؛ لأن الغش حرام."(کتاب البیوع،باب خیار العیب،ج:5،ص:47،ط:سعید)وفیہ ایضاً:"(ويكره) تحريما (بيع السلاح من أهل الفتنة إن علم) لأنه إعانة على المعصية.(قوله: لأنه إعانة على المعصية) ؛ لأنه يقاتل بعينه، بخلاف ما لا يقتل به إلا بصنعة تحدث فيه كالحديد، ونظيره كراهة بيع المعازف؛ لأن المعصية تقام بها عينها."(کتاب الجھاد ،باب البغاۃ،مطلب في كراهة بيع ما تقوم المعصية بعينه،ج:4، ص:268،ط:سعید)بدائع الصنائع میں ہے:"ونظيره بيع الخشب الذي يصلح لاتخاذ المزمار فإنه لا يكره وإن كره بيع المزامير."(کتاب البیوع،فصل فی صفۃ البیع الذی یحصل بہ التفریق،ج:5،ص:233،ط: دار الکتب العلمیۃ)فقط واللہ اعلم
                                                  
عنوان: ڈیبٹ کارڈ یا کریڈٹ کارڈ کے استعمال پر ملنے والے ڈسکاؤنٹس اور پوائنٹس کا حکم
سوال: 1)ڈیبٹ کارڈ (Debit Card) استعمال کرنے پر ہمیں جو ڈسکاونٹ ملتا ہے،کیا وہ  جائز ہے یا ناجائز؟2)کریڈٹ کارڈ (Credit  Card)استعمال کرنے میں ہمیں پوائنٹس ملتے ہیں،پھر ہم ان پوائنٹس سے کچھ پروڈیکٹ یاکھانے کی اشیاء خریدتے ہیں،کیا یہ جائز ہے یا ناجائز؟
جواب: 1۔ڈیبٹ کارڈ (Debit Card)بنوانا اور اس کا استعمال کرنا بذات خودجائز ہے، اس کارڈ کے ذریعہ آدمی اتنے ہی پیسوں کی خریداری کرسکتا ہے جتنی رقم اس کے اکاؤنٹ میں موجود ہے، اس کے حاصل کرنے کے لیے سودی معاہدہ نہیں کرنا پڑتا، اورسود لینے دینے کی نوبت نہیں آتی،البتہ  ڈیبٹ   کارڈ کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:1۔  کارڈ کے ذریعہ ادائیگی کی صورت میں کچھ   پیسوں کی رعایت (Discount)  اگر  بینک کی طرف سے ملتی ہوتو اس صورت میں اس رعایت کا حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ رعایت  اس ادارے کی جانب سے ہو جہاں سے کچھ خریدا گیاہے یاوہاں کھاناکھایاگیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔4۔ رعایت نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ   کارڈ بنانے والے ادارے کی طرف سے رعایت ہو، تو اگر اس ادارے کے تمام یا اکثر معاملات جائز ہوں اور ان کی آمدن کل یا کم از کم اکثر حلال ہو تو اس صورت میں ڈسکاؤنٹ سے مستفید ہونے کی اجازت ہوگی۔5۔اسی طرح اگریہ رعایت ایجنسیز(مثلاًایڈایجنسی) کی طرف سےہوتوچوں کہ وہ اپنی طرف سے  دینےکےبجائےبینک سے ہی لےکرکسٹمرکوڈسکاونٹ فراہم کرتی ہے،اس لیےایجنسیز کی طرف سے ملنےوالاڈسکاونٹ لینابھی درست نہیں ہے۔6۔اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔2۔کریڈٹ کارڈ(Credit  Card)کااستعمال اوراس کے ذریعہ خریدوفروخت درست نہیں ہے،اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا،شریعت میں  جس طرح سود لینا حرام ہے اسی طرح اس کا معاہدہ کرنا بھی شرعاحرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔  باقی کریڈٹ کارڈ سے جو جائز سہولتیں متعلق ہیں وہ ڈیبٹ کارڈ سے بھی حاصل ہوجاتی ہیں، اس لیے کریڈٹ کارڈ کے استعمال کو ضرورت قرار نہیں دیا جاسکتا۔قرآنِ کریم میں ہے:{يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ ، فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ} [البقرة: 278، 279]ترجمہ: ’’اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔‘‘(از بیان القرآن)ارشاد باری تعالیٰ ہے:{يَمْحَقُ اللَّهُ الرِّبَا وَيُرْبِي الصَّدَقَاتِ}[البقرة: 276] ترجمہ:’’اللہ سود کو مٹاتے ہیں،  اور صدقات کو بڑھاتے ہیں۔‘‘ (از بیان القرآن)حدیثِ مبارک میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»"(صحیح  مسلم، 3/1219، باب لعن آكل الربا ومؤكله، ط:، دار احیاء التراث ، بیروت)ترجمہ:’’حضرت جابر رضی اللہ تعالیٰ عنہ سے روایت ہے کہ  رسولِ کریم ﷺ نے  سود  کھانے (لینے) والے پر،  سود کھلانے (دینے)  والے پر،  سودی لین دین  لکھنے والے پر اور اس کے گواہوں پر سب ہی پر لعنت فرمائی ہے نیز آپ ﷺ نے فرمایا کہ یہ سب (اصل گناہ میں) برابر ہیں۔‘‘ دوسری حدیث میں ہے:"وعن ابن مسعود قال: قال رسول الله صلى الله عليه وسلم: " إن الربا وإن كثر فإن عاقبته تصير إلى قل: رواهما ابن ماجه والبيهقي في شعب الإيمان."(مشکاۃ المصابیح، کتاب البیوع،باب الربوا،الفصل الثالث،ج:2، ص: 859،رقم:2827، ط:المکتب الاسلامی- بیروت)ترجمہ:’’حضرت ابن مسعود رضی اللہ عنہ سے مروی ہے کہ نبی ﷺ نے ارشاد فرمایا:  سود اگرچہ بڑھتا جائے لیکن اس کا انجام ہمیشہ قلت (کمی) کی طرف ہوتا ہے۔‘‘         ایک اور حدیث میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءًا أيسرها أن ينكح الرجل أمه".ترجمہ:’’ حضرت ابوہریرہ فرماتے کہ اللہ کے رسول ﷺ نے فرمایا سود (میں) ستر گناہ ہیں سب سے ہلکا گناہ ایسے ہے جیسے مرد اپنی ماں سے زنا کرے۔‘‘(مشکاۃ المصابیح، کتاب البیوع،باب الربوا،الفصل الثالث،ج:2، ص: 859،رقم:2826، ط:المکتب الاسلامی- بیروت)فتاوی شامی  میں ہے:"وفي الخلاصة القرض بالشرط حرام والشرط لغو بأن يقرض على أن يكتب به إلى بلد كذا ليوفي دينه۔وفي الأشباه كل قرض جر نفعا حرام۔"(باب المرابحۃ و التولیۃ، فصل فی القرض: 5 / 166، ط: سعید)الأشباه والنظائر میں ہے:"ما ‌حرم ‌أخذه حرم إعطاؤه کالربا ومهر البغي وحلوان الكاهن والرشوة وأجرة النائحة والزامر۔"(‌‌القاعدۃالرابعۃ عشرۃ: 132، ط:دار الكتب العلمیہ)فقط واللہ اعلم
                                                  
عنوان: ادارہ کی طرف سے ملازمین کو ملنے والے بونس کی حیثیت
سوال: ایک اسلامی اسکول اپنے ملازمین(اساتذہ) کو ہر سال کچھ رقم عیدی دیتا ہےیعنی ہر شخص کو اس کی تنخواہ کا تیس فیصد دیتا ہے، ایک طویل عرصے سے یہ سلسلہ جاری ہے، پھر اچانک وہ ادارہ اس سلسلے کو کسی ایک سال کے آخر میں (جب عیدی دینے کا وقت آتا ہے)  یہ کہتے ہوئے بندکردیتا ہے کہ یہ عیدی دینا ہمارا احسان ہے،ملازمین کا حق نہیں ہے ،حالاں کہ یہ سلسلہ اس ادارے میں دس سال سے زیادہ عرصے سے جاری ہے اور اس طرح کے دیگر تمام اداروں میں بھی ملازمین کو (تنخواہوں کے علاوہ) سالانہ کوئی الاؤنس یا بونس وغیرہ عیدی یا کسی اور نام سے دیا جاتا ہے ،گویا کہ یہ عرف بن چکا ہے ، لہذا اب سوال یہ ہے کہ اس ادارے کا یہ سلسلہ یوں اچانک بند کر دینا المعروف كالمشروط کی مخالفت اور عرف کے خلاف نہیں ہوگا؟
جواب: کسی بھی  ادارہ میں ملازمت کرنے کی صورت میں اگر ملازمین کے ساتھ معاہدہ کے وقت یہ طے ہو تا ہو کہ عیدی بھی دی جائے گی ،تو ایسی صورت میں یہ عیدی تنخواہ کا حصہ ہے ،ادارہ پر حسبِ معاہدہ عیدی دینا لازم ہوگا، لیکن اگر ادارہ اور ملازمین کے درمیان عیدی دینا طے نہیں ہوتا ہو،بلکہ ادارہ اپنی خوشی سے عیدی دیتا  ہوتو یہ ادرہ کی طرف سے محض تبرع اور احسان ہے ملازمین کا استحقاق نہیں، اگر چہ سالہا سال سے اس کا تعامل رہے۔صورتِ مسئولہ میں مذکورہ عیدی اگر معاہدہ کی  بنیاد پر نہیں دی جاتی ہے ،بلکہ ادارہ اپنی طرف  سے دیتاہے تو یہ تبرع ہے ،اگر  ادارہ اس کو جاری رکھتا ہے تو اچھی بات ہے اور یہ ملازمین کی دلجوئی کا باعث ہے ،لیکن اگر نہیں دیتا تو ان کو مجبور نہیں کیا جاسکتا۔احکام القرآن للجصاص میں ہے:"قوله تعالى:{يَا أَيُّهَا الَّذِينَ آمَنُوا أَوْفُوا بِالْعُقُودِ}روى عن ابن عباس ومجاهد ومطرف والربيع والضحاك والسدي وابن جريج والثوري قالوا: العقود في هذا الموضع أراد بها العهود."فتاوی شامی میں ہے:"وشرطها كون الأجرة والمنفعة معلومتين."(کتاب الاجارۃ،ج:6،ص،5،ط:سعید)وفیہ ایضاً:"ولا جبر على ‌المتبرع."(کتاب الوصایا ،باب الوصی،ج:6،ص:713)درر الحکام میں ہے:"كل ‌يتصرف ‌في ‌ملكه ‌المستقل ‌كيفما ‌شاء أي أنه يتصرف كما يريد باختياره أي لا يجوز منعه من التصرف من قبل أي أحد هذا إذا لم يكن في ذلك ضرر فاحش للغير[انظر المادة:1197]، كما أنه لا يجبر من أحد على التصرف أي لا يؤمر أحد من آخر بأن يقال له: أعمر ملكك وأصلحه ولا تخربه ما لم تكن ضرورة للإجبار على التصرف كما ذكر في المواد (1317 و 1318 و 131 و 1320)."(‌‌الكتاب العاشر الشركات، الباب الثالث، الفصل الأول، ج:3، ص:201، ط:دار الجيل)فقط واللہ اعلم
                                                  
عنوان: کیا کرپٹو کرنسی لیگل ہے؟
سوال: کیا کرپٹو کرنسی قانونی (لیگل ) ہے؟
جواب: صورت مسئولہ میں آج کل عالمی مارکیٹ میں ڈیجیٹل کرنسی کی کئی صورت رائج ہے، اس میں سے ایک کرپٹو کرنسی بھی ہے، ان سب ڈیجیٹل کرنسی میں شرعی اعتبار سے حقیقی کرنسی کے بنیادی شرائط اور اوصاف نہیں پائے جاتے کیونکہ یہ محض ایک فرضی کرنسی ہے جو کہ عدد کی شکل میں اکاؤنٹ میں آجاتے ہیں اور ان عدد کا خارجی اعتبار سے کوئی وجود نہیں ہوتا، اور نہ ہی ان پر قبضہ ہوتا ہے، جبکہ مال یا کرنسی کا مادی طور پر ہونا ضروری ہے جو کہ یہاں نہیں ہے، لہذا ان ڈیجیٹل کرنسی (کرپٹو کرنسی، بٹ کوئن، ون کوئن وغیرہ) کی خرید و فروخت کے نام سے جو الیکٹرونک مارکیٹ میں کاروبار چل رہا ہے وہ حلال اور جائز نہیں ہےاور ان کے ذریعے لین دین سے کلی طور پر اجتناب کیا جائے۔ نیز قانونا بھی  اس کو کرنسی کی حیثیت سے تسلیم نہیں کیا گیا ہے۔فتاوی شامی میں ہے:" (قوله: مالا أو لا) إلخ، المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لا يكون مالا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصا عن الكشف الكبير. وحاصله أن المال أعم من المتمول؛ لأن المال ما يمكن ادخاره ولو غير مباح كالخمر، والمتقوم ما يمكن ادخاره مع الإباحة، فالخمر مال لا متقوم. . . وفي التلويح أيضا من بحث القضاء: والتحقيق أن المنفعة ملك لا مال؛ لأن الملك ما من شأنه أن يتصرف فيه بوصف الاختصاص، والمال ما من شأنه أن يدخر للانتفاع وقت الحاجة، والتقويم يستلزم المالية عند الإمام والملك عند الشافعي. وفي البحر عن الحاوي القدسي: المال اسم لغير الآدمي، خلق لمصالح الآدمي وأمكن إحرازه والتصرف فيه على وجه الاختيار، والعبد وإن كان فيه معنى المالية لكنه ليس بمال حقيقة حتى لا يجوز قتله وإهلاكه."(کتاب البیوع: 6/ 501، 502، ط:ایچ ایم سعید)وفیہ ایضا:"(هو) لغة الزيادة. وشرعا (بيع الثمن بالثمن) أي ما خلق للثمنية ومنه المصوغ (جنسا بجنس أو بغير جنس) كذهب بفضة."(‌‌كتاب البيوع، باب الصرف: 5/ 257، ط: سعید)معالم التنزیل میں ہے:"(ولا تاكلوا اموالكم بینكم بالباطل) ای بالحرام یعنی بالربا والقمار والغضب والسرقة."(سورة النساء:29، (2/ 1119)، ط:دار طیبة)تجارت کے مسائل کا انسائیکلوپیڈیا میں ہے:"آج کل عالمی مارکیٹ میں ایک کوئن رائج ہےجسے ’’بٹ کوئن‘‘ یا ’’ڈیجیٹل کرنسی‘‘ کہتے ہیں، یہ ایک محض فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہٰذا موجودہ زمانہ میں’’ کوئن‘‘ یا ’’ڈیجیٹل کرنسی‘‘ کی خریدوفروخت کے نام سے انٹر نیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکہ ہے، اس میں حقیقت میں کوئی مبیع وغیرہ مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لئے بٹ کوئن یا کسی بھی ڈیجیٹل کرنسی  کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔"(عنوان: بٹ کوئن: 2/ 92، ط: بیت العمار کراچی)فقط واللہ اعلم
                                                  
عنوان: بیل کے مادہ منویہ کی خرید وفروخت کا حکم
سوال: ہمارا ایک کیٹل فارم ہے،ہمارے یہاں ترتیب یہ ہوتی ہے کہ ہم دوسرے ملک سے بیل کا مادہ منویہ(اسپرم)خریدتے ہیں، جوکہ پیکنگ(انجیکشن وغیرہ)میں آتا ہے ،اور اسے گائے کے رحم میں ڈاکٹر کے ذریعے ڈلواتے ہیں،تو کیا بیل کے مادہ منویہ(اسپرم) کی خریدوفروخت جائز ہے؟اور اس طرح گائے کو حاملہ کرانا جائز ہے؟
جواب: جانوروں کے  مادہ منویہ (اسپرم)  کی خریدوفروخت اور اس کا کاروبار جائز نہیں ہے،تاہم جانوروں کی افزائشِ نسل کے لیے ان کے مادہ منویہ کی تلقیح(مادہ جانور  کو اس کے ذریعہ حاملہ کرانا) جائز ہے۔صحيح بخاری میں ہے:"عن نافع، عن ابن عمر رضي الله عنهما، قال: نهى النبي صلى الله عليه وسلم عن عسب الفحل".(کتاب الاجارۃ،باب: عسب الفحل،ج:2،ص:797،رقم:2164،ط:دار ابن كثير)شرح مختصر الطحاوي للجصاص میں ہے:"قال: (ولايجوز بيع عسب الفحل).قال أحمد: يعني ما يلقح، وذلك لأنه من الملاقيح، وقد نهى عنه رسول الله صلى الله عليه وسلم. وروى ابن عمر أن النبي صلى الله عليه وسلم "نهى عن عسب الفحل". وقال جابر: "نهى رسول الله صلى الله عليه وسلم عن بيع ضرب الفحل."(ج:3، ص:97، ط:دار البشائر)بدائع الصنائع میں ہے:"ولاينعقد بيع الملاقيح، والمضامين الذي، ورد النهي عنه؛ لأن المضمون ما في صلب الذكر، والملقوح ما في رحم الأنثى، وذلك ليس بمال، وعلى هذا أيضاً يخرج بيع عسب الفحل؛ لأن العسب هو الضراب، وأنه ليس بمال، وقد يخرج على هذا بيع الحمل أنه لاينعقد؛ لأن الحمل ليس بمال".(کتاب البیوع،فصل في الشرط الذي يرجع إلى المعقود عليه،ج:5،ص:145،ط:سعید)فقط واللہ اعلم
                                                  
عنوان: رقم نکالتے وقت اے ٹی ایم کا اے سی استعمال کرنے کا حکم
سوال: اے ٹی ایم میں پیسہ نکالنےکے لیے جائے تو اے ٹی ایم میں( ac) چل رہا ہے،  اس کو استعمال کر سکتے ہیں؟ اس سوال کی وجہ  یہ ہے کہ بینک کی اصل حرام ہے،  اس لیے اے ٹی ایم جانا کی وقت اس میں (ac) چل رہا ہے یہ حرام ہے یا نہیں؟ اور اس کی دائرہ کیا ہے اندر جانے میں دوستوں اور بچوں کو بھی لے کر جا سکتا ہے یا ضرورت کی حساب سے ہی استعمال کرنا ہے؟
جواب: یہ بات واضح ہے کہ بینک ایک سودی ادارہ ہے، اور اسی سودی آمدن کے ذریعہ بینک اپنی ضروریات پوری کرتاہے،اس لیے بینک کی طرف سے ملنے والی اشیاء استعمال کرنا درست نہیں ہے۔البتہ اے ٹی ایم سے پیسے نکالتے وقت اس مقام میں لگی ہوئے اےسی(AC) کے استعمال سے بچنا ممکن نہیں، مزید یہ کہ اکاونٹ ہولڈر کی جانب سے اے سی کی شرط وغیرہ نہیں ہوتی، اس لیے اس کی گنجائش ہے، تاہم بلا ضرورت اسی مقام پر ٹھنڈک حاصل کرنے کے لئے دوستوں یا بچوں کو لے  کر نہیں جانا چاہیے۔المحيط البرهاني میں ہے:"وفي «عيون المسائل» : رجل أهدى إلى إنسان أو أضافه إن كان غالب ماله من حرام لاينبغي أن يقبل ويأكل من طعامه ما لم يخبر أن ذلك المال حلال استقرضه أو ورثه، وإن كان غالب ماله من حلال فلا بأس بأن يقبل ما لم يتبين له أن ذلك من الحرام؛ وهذا لأن أموال الناس لاتخلو عن قليل حرام وتخلو عن كثيره، فيعتبر الغالب ويبنى الحكم عليه".(الفصل السابع عشر فی الھدایا والضیافات،ج:5، ص:367، ط: دارالکتب العلمیہ)فقط واللہ اعلم
                                                  
عنوان: کریڈٹ اور ڈیبٹ  کارڈ بنانے والی  کمپنی میں کام کرنے کا حکم
سوال: میں سافٹ ویئر انجینئر ہوں، جو سافٹ ویئر بناتا ہے، میرا سوال یہ ہے ،کہ کیا ایسی کمپنی میں کام کرنا حلال ہے، جو آن لائن ادائیگی کے نظام میں کام کرتی ہے، بینکنگ سیکٹر اور تاجروں کو ادائیگی کا حل فراہم کرتی ہے، جس میں ادائیگی کے تمام اختیارات جیسے اے ٹی ایم، ڈیبٹ کارڈ، کریڈٹ کارڈ، قسط کے ذریعے ادائیگی کریں، بعض اوقات مجھ سے کریڈٹ سسٹم میں کام کرنے کو کہا جا سکتا ہے ،اور دوسری بار ڈیبٹ میں مسائل کو چیک کرنے کے لیے، کچھ تبدیلیاں کرنے کے لیے، میں نے یہ سوال دوسرے علماء سے کیا ،انہوں نے کہا کہ جب اچھے اور برے کی آمیزش ہوگی تو ہم خیر پر بھروسہ کریں گے۔
جواب: واضح رہےکہ کریڈٹ کارڈبنوانا اور اس کا استعمال درست نہیں ہے، اس لیے اس کی بنیاد سود پر   ہے،سودی معاملہ کرنا یا اس کا معاون بننا جائز نہیں  ہے،اسی طرح کریڈٹ کارڈ کے سسٹم میں کام کرنا بھی شرعاً جائز نہیں۔ڈیبٹ کارڈ بنوانا اور اس کا استعمال کرنا بذات خودجائز ہے، اس کے حاصل کرنے کے لیے سودی معاہدہ نہیں کرنا پڑتا،لہذا جس طرح ڈیبٹ کارڈ کا استعمال کرنا جائز ہے، اسی طرح ڈیبٹ کارڈ کے مسائل چیک کرنا بھی جائز ہے۔ اے ٹی ایم کارڈ بنوانا ٹھیک ہے۔بینکوں کا قسطوں والا معاملہ سودی ہوتا ہے، لہذا اس میں کام کرنا درست نہیں۔صورتِ مسئولہ میں سائل کے لیے کریڈٹ سسٹم میں کرنا جائز  نہیں ، حرام اور حلال کی آمیزش کی صورت میں حلال  کی آمدنی  حلال اور  حرام کی آمدنی حرام ہوگی، ساری حلال قرار نہیں دی جائے گی،لہذا اس طرح کے مشتبہ معاملے سے اجتناب کیا جائے۔اللہ تعالٰی کا ارشاد ہے:"وَلَا تَعَاوَنُوْا عَلَى  الْإِثْمِ وَالْعُدْوٰنِۚ وَٱتَّقُوْا اللّٰهَۖ إِنَّ اللّٰهَ شَدِيدُ الْعِقَابِ." (سورة المائدة، 2)" ترجمہ:’’اور گناہ اور زیادتی میں ایک دوسرے کی اعانت مت کرو اور اللہ سے ڈرا کرو بلاشبہ اللہ سخت سزا دینے والے ہیں۔(بیان القرآن)"ابن کثیر میں ہے:"(وَتَعَاوَنُوا عَلَى الْبِرِّ وَالتَّقْوَى وَلا تَعَاوَنُوا عَلَى الإثْمِ وَالْعُدْوَانِ)يأمر تعالى عباده المؤمنين بالمعاونة على فعل الخيرات، وهو البر، وترك المنكرات وهو التقوى، وينهاهم عن التناصر على الباطل."(سورةالمائدۃ، ج: 2، ص: 12، ط: دار طیبة)بحوث فی قضایا فقہیۃ معاصرۃ میں ہے:"وبيع العصير ممن يتخذه خمرا، ‌وبيع ‌الأمرد ممن يعصي به، وإجارة البيت ممن يبيع فيه الخمر، أو يتخذها كنيسة أو بيت نار وأمثالها، فكله مكروه تحريما، بشرط أن يعلم به البائع والآجر من دون تصريح به باللسان؛ فإنه إن لم يعلم كان معذورا، وإن علم وصرح كان داخلا في الإعانة المحرمة وإن كان سببا بعيدا، بحيث لا يفضي إلى المعصية على حالته الموجودة، بل يحتاج إلى إحداث صنعة فيه، كبيع الحديد من أهل الفتنة وأمثالها، فتكره تنزيها."(احکام الودائع المصرفیۃ، ص: 361، ط: دارالقلم)فقط والله اعلم
                                                  
عنوان: دبئی اسلامک بینک میں کام کا حکم
سوال: دبئی اسلامک بینک میں نوکری کرنا جائز ہے یا نہیں؟
جواب: قرآنِ کریم اور احادیثِ مبارکہ میں سود کی حرمت اور مذمت بڑی سختی سے بیان کی گئی ہے، قرآن و حدیث کی رو سے سود لینا، دینا، سودی معاملہ لکھنا یا اس میں گواہ بننا اور تعاون کرنا سب ناجائز اور حرام ہے، مروجہ تمام بینکوں کا مدار سودی نظام پر ہی ہے اور وہ اپنے ملازمین کو تنخواہ بھی سود کے پیسوں سے دیتے ہیں؛  لہٰذا بینک میں کسی بھی قسم کی نوکری کرنا جائز نہیں ہے اور اس سے حاصل ہونے والی تنخواہ بھی حرام ہے۔حدیثِ مبارک  میں ہے:"عن جابر رضي الله عنه، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»."(صحیح مسلم ،باب لعن آکل الربا،ج:2،ص:1219،داراحیاء التراث العربی)فقط واللہ اعلم
                                                  
عنوان: مکان خریدنے کے لئے بینک سے قرض لینے کا حکم
سوال: اگر چالیس پچاس لاکھ کا مکان خریدنا ہو تو ایک ساتھ پورا پیسہ ادا کرنے میں بھی حرج ہے اور اگر قسط وار دینا چاہتے ہیں تو جو رواج چل رہا ہے بینکوں کے ذریعہ ادا کرنے کا اس میں سود سے بچنا مشکل ہورہا ہے۔
جواب: صورت مسئولہ میں متعین مدت کے لئے کسی دوست احباب سے قرض لے لیں، اور وعدہ کے مطابق اس مدت کے اندر اندر اس قرض کو واپس کرنےکے لئے کوشش بھی کرتے رہیں۔باقی مکان وغیرہ خریدنے کے لیے کسی  بینک سے سودی قرض لینا  شرعاً جائز نہیں۔  جب تک ذاتی  مکان کا انتظام نہ ہو کرایہ وغیرہ میں رہائش اختیار  کی جاسکتی  ہے۔ کنز العمال میں ہے:"درهم ‌ربا ‌أشد ‌عند الله من ستة وثلاثين زنية."(‌‌كتاب البيوع‌‌، الباب الرابع: في الربا، ‌‌الفصل الأول: في الترهيب عنه: 4/ 106، ط:مؤسسة الرسالة)فقط واللہ اعلم
                                                  
عنوان: ملازم کا کمپنی کواطلاع دیئے بغیرملازمت چھوڑنا
سوال: ہمارے ایک ملازم جن کے ذمہ ہمارے کسٹمرز کو خدمات(services)دینا تھا،ان کا مزیدہمارے ساتھ ملازمت جاری نہ رکھنے کا ارادہ ہوا، لیکن چھوڑنے سے پہلے انہوں نے ذاتی طورپر اپنی خدمات ہمارے موجودہ کسٹمرکوپیش کیں، اور  کسٹمرنے ہمارے چلتے ہوۓ معاہدے ہمیں اطلاع کے بغیرختم کرکے ان سے کام شروع کردیا۔پوچھنا یہ ہے کہ ہمارے  ملازم کا یہ فعل شرعاًدرست تھا؟دوسرایہ کہ ہمارے اس کسٹمر کا ہمارے ادارے کو پیشگی اطلاع کے بغیر براہ راست ان سے معاملات طے کرنا درست تھا؟
جواب: صورتِ مسئولہ میں آپ کے ملازم کا آپ کو مطلع کیے بغیر ملازمت چھوڑنے کے بعدآپ کے کسٹمرز کو ذاتی طورپر اپنی طرف سے  خدمات پیش کرنا درست نہیں ہے ،کیوں کہ اس میں آپ کو نقصان پہنچایا جا رہا ہے اور کسی بھی مسلمان کو ضرر اور نقصان پہنچانا جائز نہیں،اسی طرح آپ کے کسٹمر کا آپ کو بتائے  بغیرچلتے ہوئے معاہدے کو ختم کرنادھوکہ دہی کی بنیاد پر درست نہیں ہے،البتہ  کسٹمرکاملازم سے معاملات طے کرناشرعاًاس میں کوئی حر ج نہیں ہے۔قرآن کریم میں باری تعالي کا ارشاد ہے:"وَلَا تَقْرَبُوا مَالَ الْيَتِيمِ إِلَّا بِالَّتِي هِيَ أَحْسَنُ حَتَّىٰ يَبْلُغَ أَشُدَّهُ ۚ وَأَوْفُوا بِالْعَهْدِ ۖ إِنَّ الْعَهْدَ كَانَ مَسْئُولًا."(سورة الاسراء:34)ترجمہ:"اور یتیم کے مال کے پاس نہ جاؤ مگر ایسے طریقے سے جو کہ مستحسن ہے یہاں تک کہ وہ اپنے سن بلوغت کو پہنچ جاوے اور عہد (مشروع) کو پورا کرو بےشک (ایسے) عہد کی باز پرس ہونے والی ہے۔"صحیح البخاری میں ہے:"عن أبي هريرة رضي الله عنه:أن رسول الله صلى الله عليه وسلم قال: (‌آية ‌المنافق ‌ثلاث: إذا حدث كذب، وإذا اؤتمن خان، وإذا وعد أخلف)."(كتاب الشهادات، باب: من أمر بإنجاز الوعد، ج:2، ص:952، ط: دار ابن كثير، دار اليمامة) - دمشق)تفسیرالطبری میں ہے:"(‌وأوفوا ‌بالعهد) يقول: وأوفوا بالعقد الذي تعاقدون الناس في الصلح بين أهل الحرب والإسلام، وفيما بينكم أيضا، والبيوع والأشربة والإجارات، وغير ذلك من العقود (إن العهد كان مسئولا) يقول: إن الله جل ثناؤه سائل ناقض العهد عن نقضه إياه، يقول: فلا تنقضوا العهود الجائزة بينكم، وبين من عاهدتموه أيها الناس فتخفروه، وتغدروا بمن أعطيتموه ذلك. وإنما عنى بذلك أن العهد كان مطلوبا، يقال في الكلام: ليسئلن فلان عهد فلان."(تفسيرسورة الإسراء، الأية:34، ج:17، ص:444، ط: دار التربية والتراث - مكة المكرمة)تفسیر خازن میں ہے:"‌وأوفوا ‌بالعهد أي الإتيان بما أمر الله به والإنتهاء عما نهي عنه وقيل: أراد بالعهد ما يلتزمه الإنسان على نفسه إن العهد كان مسؤلا أي عنه وقيل مطلوبا وقيل: العهد يسأل فيقال فيم نقضت كالموءودة تسأل فيم قتلت."(سورة الإسراء (17): الآيات 26 الى 38، ج:3، ص:129، ط: دار الكتب العلمية - بيروت)فقط والله أعلم
                                                  
عنوان: quote trading کا حکم
سوال: کیا   quote trading جائز ہے؟
جواب: quote trading انٹرنیٹ پر کی جانے والی کرنسی کی تجارت فاریکس ٹریڈنگ کے ذیل میں  ایک اصطلاح ہے،فاریکس ٹریڈنگ کے دوران اثاثوں کی حالیہ قیمتوں کو اس کی مدد سے جانا جاتا ہے، انٹرنیٹ پر کی جانے والی فاریکس ٹریڈنگ اور اس سے ملتے جلتے تمام طریقے بشمولquote trading شرعی اصولوں کی مکمل رعایت نہ ہونے اور شرعی سقم پائے جانے کی وجہ سے ناجائز ہیں۔اس بارے میں تفصیلی طور پر جاننے کے لیے درج ذیل لنک ملاحظہ فرمائیں:آن لائن کرنسی کا کاروبارفاریکس ٹریڈنگ پر کرنسی کی خرید و فروخت کا حکمفقط واللہ اعلم
                                                  
عنوان: پیسے دے کرانٹرویو پاس کروانے پرملنے والی نوکری کرنا کیساہے؟
سوال: میں نے ایک سرکاری نوکری کے لیے ٹیسٹ دیا ، جس میں میں  نے دوسری پوزیشن حاصل کی ، اس کے بعد انٹرویو کےلیے مجھ سمیت سینکڑوں امیدواروں کو بھلایا گیا، انٹرویو لینے والے کل پانچ بندے تھے، جس میں ایک بندے نےمجھ سے رشوت دینے کا مطالبہ کیا، جس سے میں نے انکار کردیا ،لیکن بعد میں ایک دوسرے امیدوار کے بارے میں معلوم ہوا کہ اس کے ساتھ بھی پیسوں(رشوت) پے بات ہوئی ہے،  تو مجھے خدشہ محسوس ہوا کہ کہیں ایسا نہ ہو کہ پیسے نہ دینے سے میری حق تلفی ہوجائے،تو با مر مجبوری میں نے بھی پیسے دے دیے، جس کی وجہ سےانٹرویو لینےوالےنے مجھے اپنے سوالات بتادیے، جبکہ  انٹرویو  میں باقی چار بندوں نے بھی مجھ سے کافی تفصیلی سوالات کیے، اب  اس انٹرویو میں مجھے صرف پاس ہونے کے نمبر ملے ہیں، لیکن ٹیسٹ اور دیگر اسنادوغیرہ کے نمبر ملا کر مجھے نوکری مل رہی ہے، تو کیا اس صورت میں یہ نوکری میرے لیے جائز ہوگی یانہیں؟
جواب: واضح رہے کہ پیسے دے کر امتحان پاس کروانایا کسی شعبہ کی ملازمت حاصل کرنا رشوت ہے، رشوت لینا دینا حرام ہے، تاہم رشوت کی بنیاد پر اگر نوکری ملے، تو اگر ملازم میں اُس  نوکری کی صلاحیت ہو، اور وہ مفوضہ کام دیانت داری سے انجام دے، تو اس کے لیے یہ نوکری کرنا اور اس پر تنخواہ لیناجائزہے، البتہ توبہ و استغفار کرنا ضروری ہے۔فتاوی شامی میں ہے:"دفع المال للسلطان الجائر لدفع الظلم عن نفسه وماله ولاستخراج حق له ليس برشوة يعني في حق الدافع اهـ."(كتاب الحظر والإباحة، ٤٣٤/٦، ط:سعيد)فتاوی محمودیہ میں ہے:"سوال:۔علیم الدین نے بہت رشوت دے کر سرکاری ملازمت حاصل کی،اب اس ملازمت سے جو روپیہ کمایا ہے وہ جائز ہے یا نہیں؟جواب:۔اگر ملازمت کا  کام جائز ہے تو اس ملازمت  کی آمدنی،تنخواہ بھی جائز ہے،ابتداءً اگر ملازمت حاصل کرنے کے لیے رشوت دی تو اس کی وجہ سے اس ملازمت کی آمدنی جو کہ درحقیقت خدمت ومحنت  کا معاوضہ ہے،ناجائز نہیں،رشوت کا گناہ اس آمدنی تک نہیں پہنچا۔فقط واللہ اعلم"(باب الرشوۃ ج:24،ص:226،ط:جامعہ فاروقیہ)فقط واللہ اعلم
                                                  
عنوان: حرام آمدنی سے لے ہوئے مکان کے نفع  کاحکم
سوال: 1۔ایک بندہ نے حرام رقم سے گھر لیا تھا 10 لاکھ کا، پھر اسے توڑ کر حرام آمدنی سے  ہی تعمیر کیا اب اس کی قیمت 15 لاکھ ہوگئی کیا اسے پاک کرنے کے لئے پہلی رقم نکالے گا یا دوسری؟2۔مجھے کسی نے سونا ھدیہ دیا ہے وہ بندہ بینک میں کام کرتا تھا مجھے اندازہ ہے کے اس نے کچھ بینک کی رقم اور کچھ کسی بیٹے یا کہیں اور سے کر کے مجھے سونا ھدیہ دیا ہے، اب اس سونے کی پاکی کی کیا صورت ہوگی؟3۔اور اس سونے پر زکات آئے گی یا نہیں؟4۔ اور زکات بعد میں آئے گی تو جس دن سونا پاک ہوا ہے اس دن سے سال شمار ہوگا یا کب ہوگا؟
جواب: 1:سوال میں حرام مال کی وضاحت نہیں ہے  ، البتہ  جس قدر مال حرام  کمایا  اور اس سے زمین لی تھی اور اس کےبعد اس پر تعمیرات کروائیں ،تو اس کا حکم یہ ہے کہ  جو اصل سرمایہ یعنی دس لاکھ روپے  ہے  یہ رقم  مالک کو  واپس کرنا  لازم ہے، اگر وہ شخص موجود نہ ہو جس سےمال حرام  لیا ہو، مر گیا ہو تو اس کے ورثاء کو دی جائے گی ، ورثاء بھی موجود نہ ہوں، یا کوشش کے باوجود ان کا علم نہ ہو سکے تو غر یبوں محتاجوں کوبغیر ثواب کی نیت سے   صدقہ کر دیا جاۓ ، البتہ اس وقت جو نفع اس پر حاصل ہورہا ہے، اس کے استعمال کرنے کی گنجائش ہے ۔2: اگر ہدیہ دینے والے کا اکثر مال حلال ہے اور کچھ مال حرام  ہے تو اس سے ہدیہ لیا جاسکتا ہے۔اور اگر یقین ہو کہ یہ حرام مال والے حصہ سے ہی ہدیہ دے رہاہے تو اس سے ہدیہ لینا درست نہیں۔ اسی طرح اگر اکثر آمدن حرام ہے تو بھی ہدیہ قبول کرنا جائزنہیں۔3: جب یہ بات یقینی نہیں  ہے کہ  یہ حرام مال سے کیا ہے  تو  اس کو صدقہ کرنا واجب نہیں  ہے اور اس پرزکوۃ بھی اپنی شرائط کے ساتھ واجب ہوگی ۔4:جب یہ یقینی نہیں ہے کہ  ہدیہ حرام سے کیا ہے تو جس دن ہدیہ دیا  تھا اس دن سے ہی سال شمار ہو گا، البتہ  یہ بات یا د رہے کہ صرف سونے کی زکوۃ کا نصاب ساڑھے سات تولہ سونا ہے اور  اس  کا یہ نصاب یعنی ساڑھے سات تولہ اس وقت ہے جب کہ سونے کے ساتھ کوئی اور قابلِ زکاۃ مال (چاندی، رقم، مالِ تجارت) موجود نہ ہو، لہٰذا اگرسائل کے پاس ساڑھے سات تولہ سے کم  سونا ہو  اورنقد رقم، مالِ تجارت یا چاندی کچھ بھی موجود نہ ہو تو اس پر زکاۃ واجب نہیں ہوگی۔لیکن اگرسائل کے پاس  سونے کے ساتھ  کوئی اور قابلِ زکاۃ مال موجود ہو، تو پھر صرف سونے کے نصاب کا اعتبار نہیں کیا جائے گا، بلکہ ایسی صورت میں چاندی کے نصاب (ساڑھے باون تولہ چاندی) کی قیمت کا اعتبار کیا جائے گا، لہٰذا اگر سونے اور دوسرے قابلِ زکاۃ مال کو ملا کر مجموعی قیمت ساڑے باون تولہ چاندی کی قیمت کے برابر یا اس سے زیادہ ہوجائے تو اس پر زکاۃ ہوگی۔فتاوی عالمگیری میں ہے:"أهدى إلى رجل شيئاً أو أضافه إن كان غالب ماله من الحلال فلا بأس إلا أن يعلم بأنه حرام، فإن كان الغالب هو الحرام ينبغي أن لا يقبل الهدية، ولا يأكل الطعام إلا أن يخبره بأنه حلال ورثته أو استقرضته من رجل، كذا في الينابيع."( كتاب الكراهية،  الباب الثانی  عشر فی الھدایا والضیافات،5 / 342، ط:دار الفکر)فتاوی شامی میں ہے :"اكتسب حراما واشترى به أو بالدراهم المغصوبة شيئا. قال الكرخي: إن نقد قبل البيع تصدق بالربح وإلا لا وهذا قياس(قوله اكتسب حراما إلخ) توضيح المسألة ما في التتارخانية حيث قال: رجل اكتسب مالا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية فإنه نص في الجامع الصغير: إذا غصب ألفا فاشترى بها جارية وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي دفعا للحرج عن الناس ".غصب حانوتا واتجر فيه وربح يطيب الربح كذا في الوجيز للكردري.(كتاب الغصب، الباب الثامن، 142/5ط: سعید )فتاوی محمودیہ کے ایک سوال کے جواب میں ہے:"جس قدر مال بطریق حرام کمایا ، اس کی واپسی لازم ہے، اگر وہ شخص موجود نہ ہو جس سے مثلا مال حرام( مثلا رشوت یا غصب ) لیا ہو، مر گیا ہو تو اس کے ورثاء کو دیا جائے ۔ ورثاء بھی موجود نہ ہوں، یا کوشش کے باوجود ان کا علم نہ ہو سکے تو غریبوں محتاجوں کو صدقہ کر دیا جاۓ ،  لیکن اس مال کے ذریعہ دوسرا حلال مال کمایا گیا تو اس کو حرام نہیں کیا جائے گا۔کذا فی رد المحتار۔" (کتاب  الحظر و الاباحۃ، باب المال الحرام و مصرفہ، ج:18، ص:408، ط:ادارۃ الفاروق)بدائع الصنائع میں ہے :"أَمَّا الْأَوَّلُ فَكَمَالُ النِّصَابِ شَرْطُ وُجُوبِ الزَّكَاةِ فَلَا تَجِبُ الزَّكَاةُ فِيمَا دُونَ النِّصَابِ ".(کتاب الزکوٰۃ، فصل فی بیان الشرائط التی ترجع الیٰ المال، ج:2، ص:404،  دارالکتب العلمیة)بدائع الصنائع میں ہے :"فَأَمَّا إذَا كان له ذَهَبٌ مُفْرَدٌ فَلَا شَيْءَ فيه حتى يَبْلُغَ عِشْرِينَ مِثْقَالًا فإذا بَلَغَ عِشْرِينَ مِثْقَالًا فَفِيهِ نِصْفُ مِثْقَالٍ."(کتاب الزکوٰۃ، فصل فیما إذا كان ذهبا مفردا، ج:2، ص:410،  دارالکتب العلمیة) فتاوى تاتارخانية  میں ہے :"ويضم الذهب إلى الفضة، والفضة إلى الذهب، ويكمل إحدى النصابين باالأخر عند علمائنا.... ثم قال أبو حنيفة: يضم باعتبار القيمة.... وقال ابويوسف و محمد: يضم باعتبار الأجزاء يعني بالوزن."(كتاب الزكوة، فصل في زكوة المال، ج:3، ص:157، مکتبۃ رشيديه)فقط واللہ اعلم
                                                  
عنوان: کرپٹو کرنسی کی خریدوفروخت کاحکم
سوال: میں نے کچھ دن پہلے آن لائن کرپٹو کرنسی کی خرید وفروخت شروع کی ہے  ، کیا یہ حلال ہے ؟
جواب: واضح رہے کہ "کرپٹو کرنسی "محض ایک فرضی کرنسی ہے،اس میں حقیقی کرنسی کے بنیادی اوصاف اور شرائط بالکل موجود نہیں ہیں ،لہذا موجودہ زمانہ میں "کرپٹو "کوئن"اور" ڈیجٹیل کرنسی "کی خرید وفروخت  کے نام سے انٹرنیٹ پر اور الیکڑونک  مارکیٹ میں جو کاروبارچل رہا ہے وہ حلال اور جائز نہیں ہے،وہ محض دھوکہ ہے،اس میں خارج میں کوئی مادی چیز نہیں ہوتی ہے اور اس میں قبضہ بھی نہیں ہوتاصرف  اکا ؤنٹ میں کچھ عدد آجاتے ہیں،یہ سود اور جوے کی ایک شکل ہے ،اس لیے" کرپٹو کرنسی"کے نام نہاد  کاروبار میں پیسے لگانا اور خرید وفروخت میں شامل ہونا جائز نہیں ہے۔مسند احمد میں ہے:"عن عبد الله بن عمرو، قال: قال رسول الله صلى الله عليه وسلم: " ‌إن ‌الله ‌حرم على أمتي الخمر والميسر."(ج:11 ص: 105ط: مؤسسة الرسالة)فتاوی ہندیہ میں ہے:"ومنها في المبيع وهو أن يكون موجودا فلا ينعقد بيع المعدوم وما له خطر العدم."(كتاب البيوع ، البابالأول  في تفسير البيع:3/ 2،ط:در الفكر)فتاوی شامی میں ہے:"(بيع عقار لا يخشى هلاكه قبل قبضه لابیع منقول) قبل قبضه ولو من بائعه."(فصل فی التصرف فی المبیع، ص:147، ج:5، ط:دار الفکر )تجارت کے مسائل کاانسائیکلوپیڈیامیں ہے:"آج کل عالمی مارکیٹ میں ایک کوئن رائج ہے جسے "بٹ کوائن " یا ڈیجیٹل کرنسی کہتے ہے،یہ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں   " کوئن" یا   "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مبیع وغیرہ  مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے   " بٹ کوائن" یا کسی بھی   " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔"(تجارت کے مسائل کا انسائیکلو پیڈیا ،ج: 2 ،ص: 92،ط:بیت العمار کراچی )فقط واللہ اعلم
                                                  
عنوان: ایکسیڈینٹ کی وجہ سے ڈرائیور کے عاقلہ پر دیت کا لازم ہونا
سوال: ایک گاڑی میں ایک ڈرئیوار اور ایک سواری دونوں بالفرض پشاور سے اسلام آباد کی طرف سفر کر رہے تھے،راستے میں ڈرئیوار سےگاڑی کا ایکسیڈنٹ  ہوگیا،اور اس گاڑی میں جو سوار شخص تھا،اس ایکسیڈنٹ میں انتقال کر گیا،تو اب اس ڈرئیوار پر مذکورہ سواری کی دیت لازم ہوگی؟
جواب: صورتِ مسئولہ میں اگر مذکورہ  ڈرائیور  ٹریفک کے تمام تر قوانین کی پابندی کر رہاتھا، اور گاڑی کو صحیح سمت پر چلا رہا تھا،پھر بھی غیر عمدی طور پر ایکسیڈنٹ ہوگیاہے،اور اس میں سواری کا انتقال ہوگیایا اچانک بریک فیل ہوگیاہو،یا ٹائر پھٹ گیا یا آگ لگ گئی،اور گاڑی بے قابو ہوکر ایکسیڈنٹ ہوگیا،تو اس صورتوں  میں ڈرائیورپر دیت لازم نہیں ہوگی،اور  اگر  ایکسیڈنٹ ڈرائیور کےقوانین کا خیال نہ رکھنے اور غلط سمت میں چلنے کی وجہ سے ہواہے،تو  ڈرائیور کے عاقلہ پر مقتول سواری کی دیت واجب ہوگی۔فتاوی شامی میں ہے:"‌والمتسبب يضمن إذا كان متعديا."(كتاب الديات، باب جناية البهيمة والجناية عليها، ج:6 ص:596 ط: سعید)مجمع الضمانات میں ہے:"والمتسبب لا يضمن ‌إلا ‌أن ‌يتعد."(باب في مسائل الجنايات وفيه سبعة فصول، الفصل الأول في الجناية باليد مباشرة وتسببا، ص165 ط: دار الكتاب الإسلامي)فتح القدیر میں ہے:"قال: (ومن قاد قطاراً فهو ضامن لما أوطأ) ، فإن وطئ بعير إنساناً ضمن به القائد والدية على العاقلة؛ لأن القائد عليه حفظ القطار كالسائق وقد أمكنه ذلك وقد صار متعدياً بالتقصير فيه، والتسبب بوصف التعدي سبب للضمان، إلا أن ضمان النفس على العاقلة فيه، وضمان المال في ماله (وإن كان معه سائق فالضمان عليهما)؛ لأن قائد الواحد قائد للكل، وكذا سائقه لاتصال الأزمة، وهذا إذا كان السائق في جانب من الإبل، أما إذا كان توسطها وأخذ بزمام واحد يضمن ما عطب بما هو خلفه، ويضمنان ما تلف بما بين يديه؛ لأن القائد لايقود ما خلف السائق لانفصام الزمام، والسائق يسوق ما يكون قدامه."(كتاب الديات، باب جناية البهيمة والجناية عليها، ج:10 ص:330 ط: دار الفكر)الہدایہ میں ہے:"‌‌والعاقلة أهل الديوان ‌إن ‌كان ‌القاتل من أهل الديوان الخ ․․․․قال: "والعاقلة أهل الديوان ‌إن ‌كان ‌القاتل من أهل الديوان يؤخذ من عطاياهم في ثلاث سنين" وأهل الديوان أهل الرايات وهم الجيش الذين كتبت أساميهم في الديوان."(كتاب المعاقل، والعاقلة أهل الديوان إن كان القاتل من أهل الديوان الخ، ج:4 ص:506 ط: دار احياء التراث العربي)فقط واللہ اعلم
                                                  
عنوان: سونے کے سکوں کے بدلے واپسی زائد رقم لینا
سوال: ایران میں سونے کے سکے ہیں جن کا نام بہار آزادی سکہ ہے، واضح رہے کہ پورے ملک میں ان سکوں کا وزن ایک جیسا ہے اوران کی  قیمت بھی ایک ہے  اور لوگ اس کی  خرید و فروخت اس طرح کرتے ہیں مثال کے طور پر زید کو ایک لاکھ تومان(ایرنی پیسہ) قرض کی ضرورت ہے اور محمد اسے قرض دینے سے پہلے  یہ مطالبہ  کرتا ہے کہ میں تمہیں ایک لاکھ تومان دوں گا اور اس کے بدلے میں ایک سال بعد تم مجھے دولاکھ تومان دو گے اس کے بعدمحمدسود سے اپنے معاملے کو بچانے کے لئے یہ  کام کرتا ہے   کہ وہ  دو سکہ بہار آزادی خریدتاہے (ہر سکےکی قیمت پچاس ہزار تومان ہے اور  پورے ملک میں اس کی  یہی قیمت ہے ) اور زید کو دیتا ہے کہ تم مجھے ایک سال بعد دو لاکھ تومان دو گے کیا ایسا معاملہ کرنا جائز ہے یا سود ہے ؟  اگر یہ معاملہ سود ہے تو یہ لوگ کیا کریں اس لیے یہ لوگ نہیں جانتےہیں  کہ ان کا کتنا پیسہ بڑھ گیاہے؟
جواب: واضح رہے کہ  سونےکے سکوں  کو بطور قرض دینا جائز ہے،البتہ جتنے  وزن کا سونا قرض میں دیا ہو، واپسی کے وقت اتنے ہی وزن کا  سونا واپس کرنا ضروری ہوگا، واپس لیتے وقت کمی یا بیشی کرنا جائز نہیں ہے، اگر واپسی کا معاملہ پیسوں سے ہوا ہو کہ قرض لینے والا واپسی دیتے وقت اس سونے کے بدلے پیسے دے گا تو واپسی کے وقت   قرض لینے والا اتنے ہی پیسے دے گا جتناواپسی والے دن سونے کی قیمت بن رہی ہو اس میں کمی بیشی کرنا جائز نہیں ہے۔قرض  کے بارے میں شرعی ضابطہ یہ ہے کہ جتنا قرض لیاجائے اتنی ہی مقدار قرض دار پر واپس کرنالازم ہے، چاہے جتنے عرصے بعد واپسی ہو، قرض میں دی گئی چیز  کی مالیت گھٹنے یا بڑھنے کا شریعت نے اعتبار نہیں کیا ہے، چنانچہ شریعت مطہرہ کا مسلمہ اصول ہے کہ''الدیون تقضیٰ بأمثالها''یعنی قرضوں کی واپسی ان قرضوں کے مثل (برابر) سے ہی ہوگی، اسی لیے اگر قرض کی واپسی میں اضافہ کی شرط لگائی جائے تو وہ عین سود ہوگا۔صورت مسئولہ میں سونےکے سکوں کو   قرض دیتے وقت واپس زائد رقم لینے کی شرط لگائی جاتی ہے جو کہ جائز نہیں ہےاور یہ معاملہ واضح سودکے زمرے  میں آتا ہے،معاملہ کے جواز کے لئے ضروری ہے کہ جتنے وزن کے سکے بطور قرض کے دئے تھے اتنے ہی وزن کے سکے واپس لئے جائیں۔جن  لوگوں نے اس طرح کا معاملہ کرکے  جو زائد پیسے حاصل کئے ہیں ان کے لئے ضروری ہے کہ وہ  اپنے پیسے اسل مالک کوواپس کریں ۔فتاوی شامی میں ہے:"فيصح استقراض الدراهم والدنانير، وكذا كل ما يكال أو يوزن أو يعد متقارباً".(کتاب البیوع،باب المرابحۃ والتولیۃ،فصل فی القرض، ج:5، ص:162، ط:سعید) وفیہ ایضًا:"فإذا استقرض مائة دينار من نوع فلا بد أن يوفي بدلها مائة من نوعها الموافق لها في الوزن أو يوفي بدلها وزناً لا عدداً، وأما بدون ذلك فهو رباً؛ لأنه مجازفة".(کتاب البیوع، باب الربا، ج:5، ص:177، ط:سعید)وفیہ ایضًا:"(وما غلب فضته وذهبه فضة وذهب)  ... و) كذا (لايصح الاستقراض بها إلا وزناً) كما مر في بابه"(کتاب البیوع، باب الصرف، ج:5، ص:265،ط:سعید)وفیہ ایضًا:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه".(كتاب البيوع، باب البيع الفاسد،ج:5، ص:99، ط: سعید)فقط واللہ اعلم
                                                  
