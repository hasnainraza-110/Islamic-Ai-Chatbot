عنوان: مائیکرو فائنانس ادارے میں ملازمت
سوال: مجھے ایک مائیکرو فائنانس ادارے سے جاب(نوکری) کی  آفر ہوئی ہے جو سود پر قرضے دیتا ہے، اس ادارے میں کام کرنے اور تنخواہیں لینے کے بارے میں شرعی طور پر کیاحکم ہے؟
جواب: صورتِ مسئولہ میں سائل کی جانب سےذکر کردہ مائیکروفائنانس کا ادارہ چونکہ سودی قرضوں کا لین دین کرتا ہے،اس لیے اس قسم کے ادارے میں کام کرنا اور تنخواہ لینا سودی معاملات میں تعاون پائے جانے کی وجہ سے نا جائز ہے۔  قرآنِ مجید  میں سودی لین دین کو اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ كُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو اگر تم ایمان والے ہو، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔(البقرۃ:آیت:279،278، بیان القرآن)صحیح مسلم میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «‌هم ‌سواء»."(كتاب المساقاة،با ب لعن آکل الربا، ومؤکله،ج:3، ص:1219، ط:دار احياء التراث العربي )ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔ فقط واللہ اعلم
                                                  
عنوان: میت پر 20 گرم سونے کےقرض کا دعوی
سوال: میرے والد کے انتقال کے ۹ ماہ بعد ایک بندہ آتا ہے اور کہتا ہے آپ کے والد نے مجھ سے ۳۶ گرام سونا قرض لیا تھا  اور تقریبًا ۲۰ گرام سونا واپس بھی کردیا تھا، اب باقی کا آپ لوٹاؤ،  نہ  اس کے پاس کوئی  لکھت ہے،  نہ کوئی  گواہ،  اور وہ بندہ تب بھی آتا تھا جب والد صاحب علیل تھے،  تب بھی اس نے کوئی  مطالبہ نہیں کیا اور اب آکرمطالبہ کرتاہے، اب اس بارے میں مفتیانِ کرام کیا فرماتےہیں ،آیا ہمیں اس کا قرض ادا کرنا چاہیے نہیں ؟
جواب: واضح رہے کہ شریعت میں دعویٰ کرنے والے پرگواہوں کا پیش کرنالازم ہے ،اور اگر مدعی (دعویٰ کرنےوالے)کے پاس گواہ نہ ہوں تومدعی علیہ(جس پر دعویٰ کیا جائے)سے قسم لی جائے گی۔لہذاجواشخص  میت پرقرض یاکسی اورچیز کادعویٰ کررہے ہیں اگران کے پاس اپنے اس دعویٰ پر گواہ نہ ہوں،اور میت کے ورثاء میں سے کوئی شخص ان کے  دعویٰ کااقراربھی نہیں کرتاتواس صورت میں  محض دعویٰ کے ذریعہ  قرض وصول نہیں کیاجاسکتا،بلکہ شرعی طور پر یہ دعویٰ کرنے والے افراد  میت کے ورثاء سے حلف لیں گے  کہ انہیں اس قرض کا علم نہیں اور نہ میت نے انہیں بتایاہے،اگر ورثاء اس بات پر حلف اٹھالیتے ہیں تو دعویٰ کرنے والوں کا دعویٰ ساقط ہوجائے گا۔ اور اگرمیت کے ورثاء حلف اٹھانے سے انکار کرتے ہیں  تو دعویٰ ثابت  ہوجائے گا اور مرحوم کے ترکہ میں سے  ادائیگی لازم ہوگی۔صورتِ مسئولہ میں   مرحوم پر36 گرام سونے  میں سے بقایا 16 گرام سونے کا دعویٰ کرنے والے  کے پاس اگر شرعی گواہ نہیں ہیں اور میت کے ورثاء میں سے کوئی ان کے قرض کی رقم کااقرار بھی نہیں کرتاتو ایسی صورت میں مرحوم کے ورثاء پر عدم علم کی قسم آئے گی کہ مرحوم کے ورثاء اس بات پر قسم اٹھائیں  گے کہ ہمیں اس بات کا علم نہیں ہے کہ مرحوم نے اتنا سونا لیا تھا، اس قسم کے بعد  مدعی کا دعوی ساقط ہوجائے گا،  اور اگر اقرار کر لیتے ہیں تو مذکورہ سونا، یا اس کی مالیت کی رقم مرحوم کے ترکہ سے ادا کرنا لازم ہو گا۔ فتاوی ہندیہ  میں ہے: 'وإن لم تکن للمدعی بینة وأراد استحلاف هذا الوارث یستحلف علی العلم عند علمائنا - رحمهم الله تعالی - بالله ما تعلم أن لهذا علی أبیک هذا المال الذی ادعی وهو ألف درهم ولا شیء منه،فإن حلف انتهی الأمر وإن نکل یستوفی الدین من نصیبه'.(کتاب ادب القاضی، الباب الخامس والعشرون فی اثبات الوکالة والوراثة وفی اثبات الدین، ج: 3، صفحہ: 407، ط: دارالفکر بیروت)فقط واللہ اعلم
                                                  
عنوان: ایزی پیسہ کمپنی کا جاری کردہ گیم کھیلنا
سوال: "ایزی پیسہ" اکاؤنٹ  میں ایک گیم ہے جسےايك روپے ميں کھیلا جاتا ہے،شرعاً وہ حلال ہے یا حرام ہے؟
جواب: صورتِ مسئولہ میں ایزی پیسہ کی کمپنی کے  ايك روپیہ والے گيم ميں حصہ لینا "جوا"ہونے کی وجہ سے حرام اور ناجائز ہے،کیونکہ ایزی پیسہ کے اس گیم میں مختلف صارفين ايك ايك روپیہ ادا کرتے ہیں،اور اس ایک روپے کی ادائیگی کی بنیاد پر وہ گیم میں شمولیت کرجاتے ہیں، بعد ازاں کمپنی ان صارفین کے درمیان قرعہ اندازی کرکے کسی ایک صارف کو موبائل وغیرہ فراہم کرتی ہے،جو کہ اپنی حقیقت و ماہیت کے اعتبار سے"جوا" ہے،کیونکہ شرعاً "جوا" مال کو واپس ملنے نہ  ملنے کے خطرہ میں ڈالنے کو کہا جاتا ہے، پس ایزی پیسہ کے اس گیم میں لگایا گیا"ایک روپیہ"  ڈوب  جانے کا قوی اندیشہ ہوتا ہے ،اور نہ ڈوبنے کا بھی امکان ہوتا ہے، کہ قرعہ اندازی میں ا س کا نام آجائے ، اور دوسرے بہت سے لوگوں کےلگائے ہوئے مال سے کمپنی اسے موبائل فون فراہم کردے۔قرآن کریم میں جوے کی واضح ممانعت موجود ہے:يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ [المائدة :۹٠]ترجمہ :اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو۔(بیان القران)      مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر."( کتاب البیوع  والاقضیة، ج:4، ص:483ط: مکتبہ رشد ریاض)أحکام القرآن  میں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه."      (احکام القرآن للجصاص باب تحریم المیسر، باب تحريم الميسر، ج:1، ص:398، ط: دار الکتب العلمیة بیروت)فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". ( کتاب الحظر والإباحة،  فصل في البيع، ج:6، ص:403، ط :ايچ ايم سعید)فقط واللہ اعلم
                                                  
عنوان: مہینے کی ابتدا میں فیس وصول کرنا
سوال: مہینے کی پہلی تاریخ میں بچوں سے فیس جمع کروا نا کیسا ہے؟
جواب: اگر اسکول انتظامیہ اور بچوں کے والدین کے مابین داخلہ کے وقت ہی اس طرح کا معاملہ طے پاجائے کہ ہر ماہ کی فیس مہینے کی ابتدا میں ہی وصول کی جائے گی ، اور اس کے علاوہ کوئی اور معاہدہ یا کوئی اضافی شرط نہیں رکھی گئی تھی تو اس صورت میں ہر ماہ کی فیس مہینے کی ابتدا میں وصول کرنے میں کوئی حرج نہیں ہے ۔ فقط واللہ اعلم
                                                  
عنوان: ہیڈ ماسٹر سے چھٹی لینا
سوال: کیا سرکاری سکول کے اوقات میں ہیڈ ماسٹر سے چھٹی لے کے کہیں جا سکتے ہیں؟
جواب: اگر ہیڈ ماسٹر کو حکومت کی طرف سے اختیار ہے تو اس سے چھٹی لے سکتے ہیں ۔
                                                  
عنوان: واٹس ایپ کے ذریعے خرید وفروخت
سوال: واٹس ایپ اسٹیٹس پر مختلف اشیاء کی تصویریں لگا کر بیچنا کیسا ہے؟ درآں حالیکہ یہ اشیاء فی الوقت ملکیت میں نہیں ہوتیں، بلکہ کسی کو اگر کوئی چیز پسند آجاۓ تو اس کے لیے پھر آگے سے منگوا کر اسے ارسال کرتے ہیں۔
جواب: واضح رہے کہ واٹس ایپ اسٹیٹس پر خریدو فروخت کے لیے بیچی جانے والی چیزوں کی تصاویر میں جاندار کی تصاویر لگانا یا موسیقی پر مشتمل اسٹیٹس لگانا جائز نہیں ہے۔صورتِ مسئولہ میں محض اشتہار، تصویر دکھلا کر کسی کو ایسا سامان  فروخت کیا جائے  جو ملکیت میں نہیں ہے، اور بعد میں وہ سامان  دکان،اسٹوروغیرہ سے خرید کردیا جائے تو یہ صورت جائز نہیں ؛ اس لیے کہ بائع کی ملکیت میں مبیع موجود نہیں ہے اور وہ غیرکی ملکیت میں موجودسامان کو فروخت کررہاہے۔اس کے جواز کی صورت یہ ہوسکتی ہے کہ بیع کرنے کے بجائے وعدۂ بیع کیا جائے  ،بائع مشتری کو یہ کہہ دے کہ یہ سامان  میری ملکیت میں نہیں، میں اسے خرید کرآپ پر اتنی قیمت میں فروخت کرسکتاہوں،اگر آپ راضی ہیں تو میں یہ سامان  خرید کر اپنے قبضہ میں لے کر آپ کو بیچ دوں گا،یوں بائع اس سامان کوخرید کر اپنے قبضہ میں لے کر باقاعدہ سودا کرکے مشتری کو فروخت کرے تو یہ درست ہے، تاہم خریدار کو خیارِ رؤیت حاصل ہوگا۔اسی طرح آن لائن کام کرنے والا فرد یا کمپنی ایک فرد (مشتری) سے آرڈر لے اورمطلوبہ چیز کسی دوسرے فرد یا کمپنی سے لے کر خریدار تک پہنچائے اور اس عمل کی اجرت مقرر کرکے لے تو یہ بھی جائز ہے۔مزید تفصیل درج ذیل لنک بھی ملاحظہ فرمائیں:آن لائن شاپنگ کا حکم فقط و اللہ اعلم
                                                  
عنوان: حکومتی جگہ پر قبضہ کرکے تعمیر کرنے کے بعد وراثت صرف تعمیر میں جاری ہوگی یا زمین میں بھی جاری ہوگی؟
سوال: عرض یہ ہے کہ اگر  کچھ لوگ  غیر قانونی طور پر حکومت کی جگہ پر قبضہ کرکے تعمیرات کر لیں تو اس تعمیر شدہ جگہ میں وراثت صرف تعمیر میں معتبر ہوگی یا جگہ بھی شامل ہوگی؟
جواب: واضح رہے کہ سرکاری زمین میں  سرکار کی اجازت کے بغیر کسی قسم کاتصرف کرنا جائز نہیں ہے،یعنی حکومتی زمین پر تعمیر کرکے رہائش اختیار کرنایا کرائے پر دینا یا کسی بھی قسم کا فائد اٹھانا درست نہیں ہے،بہر صورت سرکار کی اجازت ضروری ہے۔صورت مسئولہ میں جن لوگوں نے حکومت کی زمین پرحکومت کی اجازت کے بغیر قبضہ کرکے اس کو تعمیر کی ہے ،اور  اس سے فائدہ اٹھارہا ہے ،یہ درست نہیں ہے،اور سرکاری زمین میں وراثت جاری نہیں ہوتی،کیوں کہ وراثت اسی مال میں جاری ہوتی ہے جو مرنے والے کی ملکیت میں ہو،اور سرکاری زمین کسی کی ملکیت میں نہیں ہے،البتہ تعمیر کرنے والا شخص عمارت کا مالک ہے،اب اگر عمارت کو فروخت کرکے کچھ رقم ملتی ہے،تو اس کو ورثاء میں شریعت کے قانون کے مطابق تقسیم کی جائےگی ،زمین کو نہیں۔حدیث شریف میں ہے:"عن أبي حميد الساعدي رضي الله عنه : أن رسول الله صلى الله عليه وسلم قال : لا يحل لامرئ أن يأخذ مال أخيه بغير حقه و ذالك لما حرم الله مال المسلم على المسلم."(مسند احمد ابب حنبل ،ج: 39، ص: 18، رقم الحديث: 23605 ،ط: مؤسسة الرسالة)"عن سعيد بن زيد ابن عمرو بن نفيل:أن رسول الله صلى الله عليه وسلم قال"من ‌اقتطع ‌شبرا من الأرض ظلما، طوقه الله إياه يوم القيامة من سبع أرضين."(كتاب المساقاة،باب تحريم الظلم و غصب الأرض و غيرها،ج؛3، ص:1230،رقم الحديث: 1610،ط: دار إحياء التراث العربي)فتاوی شامی میں ہے:"(عمر دار زوجته بماله بإذنها فالعمارة لها والنفقة دين عليها) لصحة أمرها (ولو) عمر (لنفسه بلا إذنها العمارة له) ويكون غاصبا للعرصة فيؤمر بالتفريغ بطلبها ذلك (ولها بلا إذنها فالعمارة لها وهو متطوع) في البناء فلا رجوع له ولو اختلفا في الإذن وعدمه، ولا بينة فالقول لمنكره بيمينه، وفي أن العمارة لها أو له فالقول له لأنه هو المتملك كما أفاده شيخنا.....(قوله عمر دار زوجته إلخ) على هذا التفصيل عمارة كرمها وسائر أملاكها جامع الفصولين، وفيه عن العدة كل من بنى في دار غيره بأمره فالبناء لآمره ولو لنفسه بلا أمره فهو له، وله رفعه إلا أن يضر بالبناء، فيمنع ولو بنى لرب الأرض، بلا أمره ينبغي أن يكون متبرعا كما مر."(كتاب الوصايا، مسائل شتى، ج: 6، ص: 747، ط: سعيد)فقط والله اعلم
                                                  
عنوان: بجلی چوری کرنا اور ایسی بجلی سے عبادات کی ادائیگی کا حکم
سوال: تین چارسوالات ایسےہیں،جن کاتعلق اپنی من مانی کرکےذاتی فائدہ سمیٹنےکےلیےبجلی کی بڑی چوری سےہیں:1.پچھلے12/11 سالوں سےبذریعہ ہیوی کنڈےسےہماری بلڈنگ میں تقریباً٪40 بجلی چوری کرکےپانی کی مشینیں چلائی جاتی تھیں،اورالیکٹرک کےعملےکےتعاون سےچوری کی بجلی سےپانی حاصل کیا جاتاتھا،مذکورہ چوری کامعاملہ چار پانچ لوگوں کےعلاوہ باقی لوگوں سےپردہ میں رکھنےکی کوشش کی جارہی تھی۔2.اس چوری میں کرداراداکرنےوالے(بلڈنگ میں رہنےوالےایک شخص ماسٹرمائینڈ)نےایک اورکارنامہ یہ کیاکہ اپنی والدہ کےگھرکےبجلی کامیٹربورنگ میں لگےسمرپمپ سےمنسلک کردیا،تاکہ اِس کی والدہ کےلیےبجلی مفت ہو جائے، اور اِس کی والدہ کےبجلی کےبل کی ادائیگی مینٹیننس کی رقم میں سےہو،بیٹے کےکاموں سےاس کی والدہ باخبرہے۔3.مذکورہ شخص نےکنڈےسےبجلی چوری کرنےکاپوراسیٹ اَپ چوکیدارکےکمرےمیں بنایاہواتھا،اوراس کےتاروغیرہ چوکیدارکےباتھ روم سےگزرتےتھے،چنددن قبل انہی تاروں سےچوکیدار (گلاب خان)نہاتےہوئے؛اِس شدت کا کرنٹ لگاکہ وہ بُری طرح زخمی ہوگیا،اوراللہ تعالیٰ نےکرم فرمایاکہ اس کی جان بچ گئی،چوکیدارگلاب خان کئی دنوں سےزیرِعلاج ہے،مذکورہ واقعہ کےبعدیہ رازبھی افشا ہوگیاکہ یہ شخص پانی کی مشینوں کےعلاوہ اپنے5/4رازداروں اور خود اپناA/Cسوفیصدچوری کرکےپچھلے 12/11 سالوں سےچلارہاہے،اوراپنی والدہ کےگھرمیں استعمال ہونےوالی بجلی کابل بھی ہضم کر رہا ہے، چوکیدارکےحادثےکےبعدمذکورہ شخص کےماضی اورحال کےکارناموں کانہایت باریک بینی سےجائزہ لیاگیاتوعجیب وغریب انکشافات ہوئے،اس کےغیراخلاقی ،غیرشرعی ،وغیرقانونی ،بدبودار کارناموں کی لسٹ اتنی لمبی ہےکہ زبان بولنےسےشرم آتی ہے،اورقلم لکھنےسےقاصرہے،مذہبِ اسلام کےاحکامات کوتواِس نےکبھی چھواتک نہیں ہے،ہرلحاظ سےکمزورہونےکےباوجود تکبر و فضولیات میں اتنا مصروف عمل ہےکہ قبروآخرت کےیقین سےہی اس کادل خالی ہے۔(بجلی چوری کاسسٹم چوکیدارکےکمرےمیں اورCCTVکیمروں کاسیٹ اَپ اپنی والدہ کےگھرمیں منطبق کیا ہے)الف:سوال یہ ہےکہ جانےانجانےمیں پچھلےگیارہ /بارہ سالوں سےبجلی چوری سےحاصل کیےگئےپانی سےہم نےنہاکراپناجسم پاک کیا،کیاوہ پاک ہوگیا؟کپڑےدھل کر پاک ہوگئے، گھر کے برتن وغیرہ پاک ہوگئے،گھرکی دھلائی صفائی اِسی پانی سے ہوئی ،کیاگھرپاک ہوگیا؟اِسی پانی سےوضوکرکےپچھلےکئی سالوں سےجونمازیں پڑھی گئیں،کیاہماری نمازیں درست ہوئیں؟ب:پچھلےکئی سالوں سےچوری کی بجلی سےاپنےA/Cچلانےوالوں نےزخمی چوکیدارکی نہ کوئی مالی مددکی اورنہ ہی اس کےعلاج ومعالجہ میں شامل ِمددہوئے،جب کہ بجلی کی چوری لاکھوں کی نہیں کروڑوں کی بنتی ہے،اِن کایہ فعل کس زمرےمیں جاتا ہے؟(جب کہ چوکیدارپچھلے30سالوں سےکام کررہاہے)۔ج:دنیاوی قوانین میں بجلی چوری ایک سنگین جرم ہے،شرعی احکامات کی روسےحرام ہے،کیاحرام کاموں میں مبتلاہوکرہماری نمازیں درست ہوں گی؟کیاہماری دعائیں قبول ہوں گی؟کیا ہماری حاجتیں روا ہوں گی؟کسی بھی وجہ سے جانتے بوجھتے ناک کےنیچےہونےوالی بُرائیوں اورگناہوں کےکاموں کودیکھتےہوئےمجرمانہ خاموشی اختیارکرنےوالوں کاکیاانجام ہوگاامربالمعروف ونہی عن المنکر پرتوہرمسلمان کو عمل کرنےکاحکم دیاگیاہے۔
جواب: واضح رہے کہ چوری کی بجلی استعمال کرنا شرعًا بالکل جائز نہیں ہے ، یہ بڑا گناہ ہے،اس عمل سےفوراًاجتناب کرنااورماضی میں جوعمل کیاگیاہے اس پر توبہ واستغفار کرنا ضروری ہے، اور جس کی بجلی چوری کرکے استعمال کی گئی ہے،  اُسے استعمال کی گئی بجلی کے بقدر رقم کی ادائیگی کرناضروری اور لازم ہے، تاہم اس بجلی سےحاصل کیےگئےپانی سےجسم ،گھراوربرتن وغیرہ پاک کرنےسے وہ سب پاک ہو جاتے ہیں ، نیزایسے شخص کی عبادت کی نفسِ ادائیگی  ہوجائے گی  اور اگر فرائض ادا کیے گئے  ہیں تو وہ فرائض بھی ذمے  سے ساقط ہوجائیں گے،جن لوگوں نےنہ جانتے ہوئےچوری کی بجلی سےحاصل کیے گئےپانی سے وضویاغسل کرکےنمازیں پڑھی ہیں وہ ان شاءاللہ اس وجہ سےغیرمقبول نہ ہوں گی۔’’آپ  کے مسائل اور ان کا حل‘‘  میں  ہے:’’چوری کی بجلی سے پکا ہوا کھانا کھانا اور گرم پانی سے وضو کرنا:س: ہم دُنیا والے دُنیا میں کئی قسموں کی چوریاں دیکھتے ہیں۔ مولانا صاحب! لوگ سمجھتے ہیں کہ بجلی کی چوری، چوری نہیں ہوتی۔ کیا چوری والی بجلی کی روشنی میں کوئی عبادت قبول ہوسکتی ہے؟ چوری کی بجلی سے چلنے والا ہیٹر پھر اس ہیٹر سے کھانا پکانا، چاہے وہ کھانا حلال دولت کا ہو، کیا وہ کھانا جائز ہے؟ ہمارے شہر کے نزدیک ایک مسجد شریف میں گیزر (پانی گرم کرنے کا آلہ) بالکل بغیر میٹر کے ڈائریکٹ لگا ہوا ہے، مسجد والے نہ اس کا الگ سے کوئی بل ہی دیتے ہیں، لوگ اس سے وضو کرکے نماز پڑھتے ہیں، کیا اس گرم پانی سے وضو ہوجاتا ہے؟ جواب ضرور دینا، مہربانی ہوگی۔ج:سرکاری ادارے پوری قوم کی ملکیت ہیں، اور ان کی چوری بھی اسی طرح جرم ہے جس طرح کہ کسی ایک فرد کی چوری حرام ہے، بلکہ سرکاری اداروں کی چوری کسی خاص فرد کی چوری سے بھی زیادہ سنگین ہے؛ کیوں کہ ایک فرد سے تو آدمی معاف بھی کراسکتا ہے، لیکن آٹھ کروڑ افراد میں سے کس کس آدمی سے معاف کراتا پھرے گا؟  جو لوگ بغیر میٹر کے بجلی کا استعمال کرتے ہیں وہ پوری قوم کے چور ہیں۔ مسجد کے جس گیزر کا آپ نے ذکر کیا ہے اگر محکمے نے مسجد کے لیے مفت بجلی دے رکھی ہے، تو ٹھیک، ورنہ مسجد کی انتظامیہ کمیٹی چور ہے اور اس کے گرم شدہ پانی سے وضو کرنا ناجائز ہے۔ یہی حکم ان تمام افراد اور اداروں کا ہے جو چوری کی بجلی استعمال کرتے ہیں۔‘‘( ج:٧  /  ص:١٨٧، ط: مکتبہ لدھیانوی۔طبع قدیم) نیزاگربجلی چوری کرنےوالےکےعمل کی وجہ سےچوکیدار گلاب خان زخمی ہواہےتواس کےعلاج کاخرچہ مذکورہ بجلی چوری کرنےوالے شخص کےذمہ لازم ہوگا۔فتاویٰ عالمگیری میں ہے:"ولا يجوز حمل تراب ‌ربض ‌المصر لأنه حصن فكان حق العامة فإن انهدم الربض ولا يحتاج إليه جاز كذا في الوجيز للكردري."(كتاب الكراهية، الباب الثلاثون في المتفرقات، ج:5 ، ص:373، ط: رشيدية)فقط واللہ اعلم
                                                  
عنوان: سونا بطور قرض لینے کے بعد مقروض کا انتقال ہوگیا، قرض کی وصول میں سونا لیا جائے گا یا اس کی موجودہ قیمت؟
سوال: کیا فرماتے ہیں مفتیان کرام اس مسئلہ کے بارے میں  کہ  میرے بڑے بھائی کے ذمے میرا ساڑھے سات سو گرام سونا بطور قرض تھا اب بھائی کا انتقال ہو چکا ہے ط، سوال یہ ہے کہ مجھے میرے قرضہ میں  سونا  واپس ملے گا یا سونے کی قیمت ملے گی؟  اور اگر قیمت ملے گی تو سونے کی کونسی قیمت ملے گی جس وقت  قرضہ دیا  تھا وہ قیمت یا موجودہ قیمت ؟
جواب: بصدق واقعہ صورت مسئولہ میں  سائل کے مرحوم بھائی نے سائل سے بطور قرض چونکہ سونا لیا تھا، تو بھائی  کی زندگی میں اتنا  ہم وزن سونا سائل کو واپس کرنا لازم تھا، لہذا  اب ان کی موت کے بعد قرض کی بمقدر   سونا یا اس کی موجودہ مالیت  مرحوم کے ترکہ کی تقسیم سے قبل ترکہ میں سے منہا کرکے سائل کو  ادا کی جائے گی، یعنی اگر سائل سونے کے بجائے اس کی قیمت لینے پر راضی ہو تو ساڑھے سات سو گرام سونے کی موجودہ مالیت ترکہ میں سے منہا کرکے سائل کو ادا کی جائے گی، اس کے بعد بقیہ ترکہ کو حصص شرعیہ کے تناسب سے  مرحوم کے تمام شرعی ورثاء کے درمیان تقسیم کردیا جائے گا۔الدر المختار شرح تنوير الأبصار وجامع البحار میں ہے:"فصل في القرض: (هو) لغة: ما تعطيه لتتقاضاه، وشرعا، ما تعطيه من مثلي لتتقاضاه، وهو أخضر من قوله (عقد مخصوص) أي بلفظ القرض ونحوه (يرد على دفع مال) بمنزلة الجنس (مثلى) خرج القيمى (لاخر ليرد مثله) خرج نحو وديعة وهبة (وصح) القرض (في مثلي) هو كل ما يضمن بالمثل عند.الاستهلاك (لا في غيره) من القيميات كحيوان وحطب وعقار وكل متفات لتعذر رد المثل. ... (فيصح استقراض الدراهم والدنانير وكذا) كل (ما يكال أو يوزن أو يعد متقاربا فصح استقراض جوز وبيض) وكاغد عددا (ولحم) وزنا وخبز وزنا وعددا كما سيجيء ... وكذا كل ما يكال ويوزن لما مر أنه مضمون بمثله فلا عبرة بغلائه ورخصه ذكره في المبسوط من غير خلاف."( كتاب البيوع، باب المرابحة والتولية، فصل في القرض، ص: ٤٢٩، ط: دار الكتب العلمية )فتح القدير على الهداية میں ہے:"لأن المديون مأمور بالتصرف في ماله بالدفع إلى من يجب له عليه ذلك لا إلى من لا يجب له عليه ذلك؛ إذ لا شك أنه يجب على المديون قضاء دينه، فلما لم يتصور قضاء الدين بعينه، بل لا بد من أن يقضى بمثله وجب على المديون للدائن دفع مثل دينه من مال نفسه إلى دائنه، فكان مأمورا به، وبالجملة ليس كل ما يجب على إنسان لإنسان دفع عين ما أخذه منه، بل قد يكون دفع مثله وبدله، كما فيما نحن فيه فلا محذور قطعا."( كتاب الوديعة، ٨ / ٤٩٣، ط: دار الفكر )فتاوی ہندیہ میں ہے:"لو استقرض من آخر حنطة فأعطى مثلها بعدما تغير سعرها فإنه يجبر المقرض على القبول كذا في مختار الفتاوى."( كتاب البيوع، الباب التاسع عشر في القرض والاستقراض والاستصناع، ٣ / ٢٠٢، ط: دار الفكر )فتاوی ہندیہ میں ہے:"التركة تتعلق بها حقوق أربعة: جهاز الميت ودفنه والدين والوصية والميراث. فيبدأ أولا بجهازه وكفنه وما يحتاج إليه في دفنه بالمعروف، كذا في المحيط ويستثنى من ذلك حق تعلق بعين كالرهن والعبد الجاني فإن المرتهن وولي الجناية أولى به من تجهيزه، كذا في خزانة المفتين ويكفن في مثل ما كان يلبس من الثياب الحلال حال حياته على قدر التركة من غير تقتير ولا تبذير، كذا في الاختيار شرح المختار ثم بالدين وأنه لا يخلو إما أن يكون الكل ديون الصحة أو ديون المرض، أو كان البعض دين الصحة والبعض دين المرض، فإن كان الكل ديون الصحة أو ديون المرض فالكل سواء لا يقدم البعض على البعض، وإن كان البعض دين الصحة والبعض دين المرض يقدم دين الصحة إذا كان دين المرض ثبت بإقرار المريض، وأما ما ثبت بالبينة أو بالمعاينة فهو ودين الصحة سواء، كذا في المحيط ثم تنفذ وصاياه من ثلث ما يبقى بعد الكفن والدين إلا أن تجيز الورثة أكثر من الثلث ثم يقسم الباقي بين الورثة على سهام الميراث، وهذا إذا كانت الوصية بشيء بعينه، فأما إذا كانت الوصية شائعة نحو الوصية بالثلث أو الربع لا تقدم الوصية على الميراث بل يكون الموصى له شريك الورثة في هذه الصورة يزداد بزيادة تركة الميت وينتقص حقه بنقصان تركة الميت، كذا في التتارخانية."(كتاب الفرائض، الباب الأول - في تعريفها وفيما يتعلق بالتركة، ٦ / ٤٤٧، ط: دار الفكر)فقط واللہ اعلم
                                                  
عنوان: انشورنس کمپنی والوں کے لیے گاڑی کی مرمت کرنا کیسا ہے؟
سوال: انشورنس کمپنی والوں کے لئے گاڑی کی مرمت کرنا کیسا ہے؟
جواب: صورت مسئولہ میں انشورنس کمپنی  والوں کےلیے گاڑی  کی مرمت کا کام کرنا اور اس کی اجرت لینا فی نفسہٖ جائز ہے، نہ کرنا بہتر ہے۔رد المحتار ميں ہے:"(قوله: اكتسب حراما إلخ) توضيح المسألة ما في التتارخانية حيث قال: رجل اكتسب مالا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية فإنه نص في الجامع الصغير: إذا غصب ألفا فاشترى بها جارية وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي دفعا للحرج عن الناس اهـ. وفي الولوالجية: وقال بعضهم: لا يطيب في الوجوه كلها وهو المختار، ولكن الفتوى اليوم على قول الكرخي دفعا للحرج لكثرة الحرام اهـ وعلى هذا مشى المصنف في كتاب الغصب تبعا للدرر وغيرها."(كتاب البيوع، ج:5، ص:235، ط:سعيد)فقط واللہ اعلم
                                                  
عنوان: جی پی فنڈ کا حکم
سوال: میں ایک سرکاری ادارے میں ملازمت کرتا ہوں ،ہماری تنخواہ میں سے ہر مہینے ایک مخصوص رقم جبری طور پر  کاٹ لی جاتی ہے، جسے جی پی فنڈ کا نام دیا جاتا ہے اور پھر ہر سال اس پر انٹرسٹ بھی لگتا رہتا ہے اور پھر ریٹائر منٹ پر  وہ رقم اضافہ کے ساتھ ہمیں دی جاتی ہے ،آیا اس رقم پر جو انٹرسٹ لگتا ہے وہ لینا درست ہے یا نہیں ؟رہنمائی فرما دیں ۔یاد رہے کہ ہمیں آپشن دیا جاتا ہے کہ انٹرسٹ لیں یا نہ لیں  ۔
جواب: صورت  مسؤلہ میں سرکاری ملازم کی تنخواہ  میں سے ہر ماہ جبری طور پر جو ایک مخصوص رقم کاٹی جاتی ہے اور بعد میں اضافہ کے ساتھ ریٹائر منٹ پر دی جاتی ہے تو ایسی صورت میں حکم یہ ہے کہ  کٹوتی شدہ رقم اور اس کے بقدر ادارہ اپنی طرف سے جتنی رقم ملاتا ہے اور ان دونوں قسم کی رقوم پر جو اضافہ دیا جاتا ہے تو شرعا یہ کل رقم حلال اور جائز ہے اور یہ تمام رقوم ملازم کی تنخواہ کا حصہ ہیں،  اور  ملازم کےلیے لینا جائز ہے اور یہ ملازم کے لیے سود کے حکم میں نہیں  ہے۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها". (البحر الرائق ج: 7، ص: 300، ط: دارالكتاب الإسلامي)فتاویٰ شامی میں ہے:"مطلب: كل قرض جر نفعًا حرام.(قوله:كل قرض جر نفعًا حرام) أي إذا كان مشروطًا، كما علم مما نقله عن البحر". (رد المحتار ج: 5، ص: 166، ط: سعيد)فتاویٰ شامی میں ہے:"فضل خال عن عوض بمعيار شرعي وهو الكيل والوزن فليس الذرع والعد بربًا مشروط ذلك الفضل لأحد المتعاقدين في المعاوضة".(الدر المختار ج:5، ص: 128/ 129، ط: سعيد)جواہر الفقہ میں ہے:’’جبری  پراویڈنٹ فنڈ  پر جو سود کے نام پر رقم ملتی ہے ،وہ شرعا سود نہیں  بلکہ اجرت (تنخواہ ) ہی کا ایک حصہ ہے اس کا لینا اور اپنے استعمال  میں لانا جائز ہے ،البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے  اور ذریعہ سود بنالینے کا خطرہ بھی، اس لیے اس سے اجتناب کیا جائے‘‘۔ (پراویڈنٹ فنڈ پر زکوٰۃ اور سود کا مسئلہ: 3/258، ط: دارالعلوم کراچی)فقط واللہ اعلم
                                                  
عنوان: جازکیش اکاؤنٹ سے بل جمع کروانےپرملنے والےکیش بیک کا حکم
سوال: جاز کیش اکاؤنٹ سے بل جمع کروانے پر کمپنی کی طرف سے 100 روپے ملتے ہیں ، اکاؤنٹ میں مخصوص رقم رکھنے کی بھی شرط نہیں ہے،تو کیا اس طرح کی سہولت سے فائدہ اٹھانا جائز ہے ؟
جواب: واضح رہےکہ جازکیش اکاؤنٹ  کی جس سہولت کو حاصل کرنے کےلیے اکاؤنٹ میں متعین رقم رکھنا مشروط نہ ہو٬ بلکہ اکاؤنٹ کے ذریعےبل ادا کرنے،یا کسی دوسرے کے اکاوٴنٹ میں پیسے ٹرانسفر کرنےیاکسی بھی طرح رقم استعمال کرنے کی صورت میں کسٹمر کو کمپنی کی طرف سے جو سہولت دی جائے٬ اس سہولت سے فائدہ اٹھانا جائز ہے٬ کیونکہ اس کی حیثیت کمپنی  کی طرف سے سروس استعمال کرنےپر تبرع وانعام کی ہے ،جس کے لینے میں کوئی حرج نہیں ہے، البتہ اگر یہ رقم اکاؤنٹ میں مخصوص رقم کی موجودگی کے ساتھ مشروط ہو، تو اس کا لینا اور استعمال کرنا جائز نہیں۔البحر الرائق میں ہے:"وفي الخلاصة ‌القرض ‌بالشرط ‌حرام، والشرط ليس بلازم بأن يقرض على أن يكتب إلى بلد كذا حتى يوفي دينه. اهـ.وفي المحيط، ولا بأس بهدية من عليه القرض، والأفضل أن يتورع إذا علم أنه إنما يعطيه لأجل القرض أو أشكل فإن علم أنه يعطيه لا لأجل القرض بل لقرابة أو صداقة بينهما لا يتورع، وكذا لو كان المستقرض معروفا بالجود، والسخاء جاز."(باب المرابحة و التولية، 133/6، ط: دارالكتاب الإسلامي)فقط والله اعلم
                                                  
عنوان: جس کا کوئی وارث نہ ہو اس کی میراث کا حکم
سوال: اگر کوئی مسلمان فوت ہو جائے اور اس کے آگے پیچھے کوئی نہ ہو، مطلب کوئی بھی رشتے دار نہ ہو تو  اس کی جائیداد کا کیا کرنا چاہیے؟ کیا ہم اس کی جائیداد یا پیسہ استعمال کر سکتے ہیں ؟
جواب: صورتِ مسئولہ میں اگر میت بالغ ہو اور اس کا انتقال ہوجائے، اور اس کے قریبی یا دور کے کسی بھی وارث کا علم نہ ہو (ددھیال، ننھیال میں سے کسی رشتہ دار کا علم نہ ہو)، وہ شادی شدہ بھی نہ ہو تو اس کے سارے مال کا مستحق وہ ہوگا جس کے لیے اس نے موت کے بعد سارے مال کی وصیت لکھی ہو اور اگر کسی کے لیے وصیت نہیں لکھی تو بیت المال اس  کے مال کامصرف ہوگا لیکن بیت المال  کے انتظام میں فساد کی وجہ سے اب اس مال کا مصرف فقراء ہیں۔اور میت نابالغ ہونے کی صورت میں اس کی وصیت معتبر نہیں ہے، پورا ترکہ فقراء پر صرف کیا جائے گا۔لہذا صورت ِ مسئولہ میں اگر آپ فقیر ہیں، صاحب ِ نصاب نہیں ہیں تو آپ کے لیے اس کا استعمال جائز ہے۔فتاوی ہندیہ میں ہے :"والوارثون أصناف ثلاثة: أصحاب الفرائض والعصبات وذوو الأرحام، كذا في المبسوط والمستحقون للتركة عشرة أصناف مرتبة، كذا في الاختيار شرح المختار فيبدأ بذي الفرض ثم بالعصبة النسبية ثم بالعصبة السببية وهو مولى العتاقة، ثم عصبة مولى العتاقة ثم الرد على ذوي الفروض النسبية بقدر حقوقهم، ثم ذوي الأرحام ثم مولى الموالاة ثم المقر له بالنسب على الغير بحيث لم يثبت نسبه بإقراره من ذلك الغير إذا مات المقر مصرا على إقراره، كما لو أقر بأخ أو أخت وما أشبه ذلك ثم الموصى له بجميع المال ثم بيت المال، كذا في الكافي."(کتاب الفرائض،ج:۶،ص:۴۴۷،دارالفکر)فتاوی شامی میں ہے :"(قوله: ورابعها فمصرفه جهات إلخ) موافق لما نقله ابن الضياء في شرح الغزنوية عن البزدوي من أنه يصرف إلى المرضى والزمنى واللقيط وعمارة القناطر والرباطات والثغور والمساجد وما أشبه ذلك. اهـ.ولكنه مخالف لما في الهداية والزيلعي أفاده الشرنبلالي أي فإن الذي في الهداية وعامة الكتب أن الذي يصرف في مصالح المسلمين هو الثالث كما مر.وأما الرابع فمصرفه المشهور هو اللقيط الفقير والفقراء الذين لا أولياء لهم فيعطى منه نفقتهم وأدويتهم وكفنهم وعقل جنايتهم كما في الزيلعي وغيره.وحاصله أن مصرفه العاجزون الفقراء فلو ذكر الناظم الرابع مكان الثالث ثم قال وثالثها حواه عاجزونا ورابعها فمصرفه إلخ لوافق ما في عامة الكتب."(کتاب الزکات،باب العشر،ج:۲،ص:۳۳۸،سعید)فقط واللہ اعلم
                                                  
عنوان: ایزی پیسہ اکاؤنٹ کی جانب سے اضافی منٹس کا حکم
سوال: میں نے ایزی پیسہ اکاٶنٹ کھولا ہے کمپنی والے منٹس دیتے  ہیں تو اس کا لینا جائز ہے یا نہیں؟
جواب: اگر کمپنی کی طرف سے مذکورہ اضافی منٹس یا  ایس ایم ایس یا  ایم بی یا کوئی بھی دوسرا اضافی نفع   اکاؤنٹ میں لوڈ کروانے یا اکاؤنٹ میں مخصوص رقم ( مثلا 1000 روپے ) رکھنے کی شرط پر دیے جاتے ہیں (جیساکہ عموماً ہوتاہے) تو یہ قرض کی بنیاد پر حاصل ہونے والا مشروط نفع ہونے کی وجہ سے سود میں داخل ہوگا اور اس اضافی نفع ( منٹس وغیرہ ) کا استعمال کرنا جائز نہیں ہوگا۔نوٹ : ایزی پیسہ اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اور اس اکاؤنٹ کھلوانے یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا، لیکن  اگر  کمپنی  اکاؤنٹ ہولڈر کومعاہدے کے تحت  اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے تو چوں کہ ایزی پیسہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز سودی معاہدہ کےساتھ مشروط ہے ؛ اس لیے یہ اکاؤنٹ کھلوانا یا کھولنا ہی جائز نہیں ہوگا۔واضح رہے کہ عموماً "ایزی پیسہ اکاؤنٹ" دوسری صورت کا ہوتاہے ؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کوئی کمپنی پہلی صورت کے مطابق "ایزی پیسہ اکاؤنٹ"  کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  ( مطلب کل قرض جر نفعا،ج:5،ص:166، ط: سعید)فقط واللہ اعلم
                                                  
عنوان: بٹ کوائن کی شرعی حیثیت
سوال: بٹ کوائن کے بارے میں وضاحت کے ساتھ جواب دے ديں!
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں ’’ کوئن‘‘ یا ’’ڈیجیٹل کرنسی‘‘ کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے ’’بٹ کوائن‘‘ یا کسی بھی ’’ ڈیجیٹل کرنسی‘‘ کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔ارشادباری تعالی ہے:"یٰۤاَیُّهَا الَّذِیْنَ اٰمَنُوْۤا اِنَّمَا الْخَمْرُ وَ الْمَیْسِرُ وَ الْاَنْصَابُ وَ الْاَزْلَامُ رِجْسٌ مِّنْ عَمَلِ الشَّیْطٰنِ فَاجْتَنِبُوْهُ لَعَلَّكُمْ تُفْلِحُوْنَ."(المائدة:90)ترجمہ:’’اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں ہیں، شیطانی کام ہیں، سو ان سے بالکل الگ رہو تاکہ تم کو فلاح ہو.‘‘(بیان القرآن)معالم التنزیل میں ہے:"قوله تعالى: {يا أيها الذين آمنوا لا تأكلوا أموالكم بينكم بالباطل} [النساء: 29] بالحرام، يعني: بالربا والقمار والغصب والسرقة."(سورة النساء، الآية:29، ج:1، ص:176، ط:دارالسلام للنشر والتوزيع الرياض)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، باب الإستبراء، فصل في البيع، ج:6، ص:403، ط:سعيد)فقط والله اعلم
                                                  
عنوان: انسانی بالوں کی خرید و فروخت کا حکم
سوال: عورتوں کے بالوں  کو فروخت کرناجائز ہے یا نہیں ؟
جواب: انسانی بالوں کی خرید و فروخت شرعاً جائز نہیں ہے۔بلکہ  بال انسانی جسم کا حصہ ہونے کی وجہ سے قابلِ احترام ہیں،  نیز اجنبی مرد کے لیے عورت کے ٹوٹے ہوئے بالوں کو دیکھنا بھی جائز نہیں ہے، اس لیے سر میں کنگھی کرتے ہوئے عورتوں کے جو بال گر جائیں انہیں کسی جگہ دفنا دینا  چاہیے، اگر دفنانا مشکل ہو تو کسی کپڑے وغیرہ میں ڈال کر ایسی جگہ ڈال دیے جائیں   جہاں کسی اجنبی کی نظر نہ پڑے۔فتاوی شامی میں ہے :"(كما بطل) (بيع صبي لا يعقل ومجنون) شيئا وبول (ورجيع آدمي لم يغلب عليه التراب) فلو مغلوبا به جاز كسرقين وبعر، واكتفى في البحر بمجرد خلطه بتراب (وشعر الإنسان) لكرامة الآدمي ولو كافرا ذكره المصنف وغيره في بحث شعر الخنزير.(قوله: وشعر الإنسان) ولا يجوز الانتفاع به لحديث «لعن الله الواصلة والمستوصلة» وإنما يرخص فيما يتخذ من الوبر فيزيد في قرون النساء وذوائبهن هداية.[فرع] لو أخذ شعر النبي صلى الله عليه وسلم ممن عنده وأعطاه هديةً عظيمةً لا على وجه البيع فلا بأس به، سائحاني عن الفتاوى الهندية.مطلب: الآدمي مكرم شرعًا ولو كافرًا.(قوله: ذكره المصنف) حيث قال: والآدمي مكرم شرعًا وإن كان كافرًا فإيراد العقد عليه وابتذاله به وإلحاقه بالجمادات إذلال له. اهـ أي وهو غير جائز وبعضه في حكمه وصرح في فتح القدير ببطلانه ط. قلت: وفيه أنه يجوز استرقاق الحربي وبيعه وشراؤه وإن أسلم بعد الاسترقاق، إلا أن يجاب بأن المراد تكريم صورته وخلقته، ولذا لم يجز كسر عظام ميت كافر وليس ذلك محل الاسترقاق والبيع والشراء، بل محله النفس الحيوانية فلذا لا يملك بيع لبن أمته في ظاهر الرواية كما سيأتي فليتأمل".(ج:5،ص:58،ط:سعید)فقط واللہ اعلم
                                                  
عنوان: ایزی پیسہ ایپ کے استعمال کا حکم
سوال: ایزی پیسہ ایپ کا مطلقاً استعمال کرنا کیسا ہے؟
جواب: ایزی پیسہ اکاؤنٹ کھلوانا اگر مخصوص رقم رکھ کر منافع ملنے کے ساتھ مشروط ہو تو مذکورہ اکاؤنٹ کھلوانا ہی جائز نہیں ہے، لہٰذا اس کا استعمال بھی ناجائز ہوگا۔البتہ اگر کسی کمپنی کی طرف سے ایزی پیسہ اکاؤنٹ کھولنا مخصوص رقم رکھنے اور اس پر منافع ملنے کے ساتھ مشروط نہ ہو تو ایسا اکاؤنٹ کھلوانا اور اسے استعمال کرنا جائز ہوگا۔فتاوی شامی میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن."(كتاب البيوع، باب المرابحة والتولية، فصل في القرض،مطلب كل قرض جر نفعا ، ج:5، ص:166، ط:سعيد)وفیہ ایضاً:"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً."(كتاب الإجارة، باب الإجارة الفاسدة، مطلب في إستئجار الماء مع القناة وإستئجار الآجام والحياض للسمك، ج:6، ص:63، ط:سعيد)اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلك ربا."(كتاب الحواة، باب كل قرض جر منفعة، ج:14، ص:513، ط:إدارة القرآن)فقط والله اعلم
                                                  
عنوان: ملازمین کا مراعات وصول کرنا
سوال: میں ایک کمپنی میں ملازمت کرتا ہوں، یہاں ماہانہ تنخواہ کے علاوہ اور کچھ بھی نہیں ملتا، جب کہ سال کا کم سے کم ایک بونس، سالانہ چھٹیوں کے پیسے، پراویڈنٹ فنڈ وغیرہ حکومت کے قانون کے تحت دینا ضروری ہوتا ہے،ایسی صورت میں کمپنی مالکان گناہ گار نہیں ہوں گے کیا؟ اور ملازم ہونے کی حیثیت سے اپنے حق کے یے کیا کرنا چاہیے؟
جواب: صورتِ مسئولہ میں اگر حکومتی قوانین کے اعتبار سے کمپنی کا اپنے ملازمین کو  سال کا کم سے کم ایک بونس، سالانہ چھٹیوں کے پیسے، پراویڈنٹ فنڈ وغیرہ  دینا لازم ہے تو کمپنی کو اس قانون کی پاس داری کرنا ضروری ہے، کیوں کہ کمپنی انہیں قواعد کے مطابق اپنے ملازمین کا تقرر کرتی ہے،اس صورت میں کمپنی مالکان اگر اپنے ملازمین کو یہ مراعات نہ دیں تو وہ گناہ گار ہوں گے، لیکن اگر ملازمین کی تقرر کے وقت کمپنی والے اس بات کی صراحت کردیں کہ وہ ملازمین کو یہ مراعات نہیں دیں گےتو کمپنی انہیں یہ مراعات دینے کی پابند نہیں ہوگی، کمپنی کے مالکان گناہ گار نہیں ہوں گے۔المعجم الکبیر میں ہے:"عن رسول الله صلى الله عليه وسلم قال: «المسلمون على شروطهم إلا شرطا حرم حلالا، وأحل حراما، والصلح جائز بين الناس، إلا صلحا أحل حراما أو حرم حلالا»."( عمرو بن عوف بن ملحة المزني، جلد 17 ص:22 ط: مکتبہ ابن تیمیہ قاہرہ)فقط واللہ اعلم
                                                  
عنوان: قسطوں پر گاڑی خریدنا
سوال: قسطوں پر گاڑی وغیرہ لینا جائز ہے؟ شوروم والا یہ کہے کہ یہ گاڑی ہے، اگر نقد پیسے دوگے تو یہ گاڑی پانچ لاکھ کی ہے اور اگر قسط وار دو گے تو پھر سات لاکھ کی ہے، تو آیا یہ صورت درست ہے؟
جواب: واضح رہے کہ قسطوں پر گاڑی یا کوئی اور چیز اس صورت میں خریدنے کی شرعاً اجازت ہے جب خریداری کے وقت عاقدین اس چیز  کی قیمت مقرر کرلیں اور کسی قسط کی ادائیگی میں تاخیر   کی وجہ سے کسی قسم کا اضافہ وصول نہ کیا جائے،لہذا صورتِ مسئولہ میں اگر شوروم والا  خرید و فروخت  سے پہلے یہ  بتادے   کہ یہ گاڑی نقد میں پانچ لاکھ کی  ہےاور قسطوں میں سات لاکھ کی  ہے، آپ کو اختیار ہے کہ آپ جس طرح چاہیں خرید لیں ،اس کے بعد   خریدار   ایک صورت متعین کرکے ایجاب و قبول کرلے  اور اگر قسطوں میں  معاملہ کرنے کی صورت میں       قسطوں  کی تاخیر کی وجہ سے کوئی جرمانہ بھی لازم نہ کیا جائے تو یہ شرعا درست ہوگا ۔شرح المجلة لرستم باز میں ہے:"البيع مع تأجيل الثمن وتقسيطه صحيح، يلزم أن تكون المدة معلومة في البيع بالتأجيل والتقسيط… لأن جهالته تفضي إلى النزاع فيفسد البيع به."(المادة: ٢٤٦،٢٤٥، الكتاب الأول في البيوع، الباب الثالث في بيان المسائل المتعلقة بالثمن: ١٠٠/١، ط: فاروقيه)فتاوی ہندیہ میں ہے:"وإذا عرفت المبيع والثمن فنقول من حكم المبيع إذا كان منقولا أن لا يجوز بيعه ‌قبل ‌القبض."(كتاب البيوع، الباب الثاني فيما يرجع إلى انعقاد البيع، الفصل الثالث في معرفة المبيع والثمن والتصرف فيهما قبل القبض: 3/ 13، ط: ماجدیة)فقط واللہ اعلم
                                                  
عنوان: متروکہ دکان کے کرایہ کا حکم
سوال: 1. میرے والد صاحب کا انتقال ہوگیا ہے، اور لواحقین میں ایک بیوہ، ایک بیٹا اور چار بیٹیاں ہیں،  والد صاحب کی ایک دکان ہے جو کہ ان کے انتقال کے کچھ دن بعد ہی کرایہ پر دے دی تھی، اس کا پورا کرایہ ہماری والدہ اور بھائی کے پاس جاتا ہے،  جس سے وہ اپنا گزر بسر کرتے ہیں ، شرعی اعتبار سے آنے والے کرایہ کا کیا حکم ہے؟2.  اگر والدہ اور بھائی کا یہ عمل شرعی اعتبار سے درست نہیں ہے لیکن ہم سب لواحقین یہی چاہتے ہیں کہ والد کی دکان سے آنے والا کرایہ والدہ اور بھائی استعمال کرلیں تو شریعت میں اس کے بارے میں کیا حکم ہے؟
جواب: 1. صورتِ مسئولہ میں میت کے انتقال کے بعد اس کے ترکہ (یعنی مالِ متروکہ خواہ منقولہ ہو یا غیرمنقولہ ہو) سے تمام ورثاء کا شرعی طور پر حق وابستہ ہوجاتا ہے، جس کے بعد افضل یہی ہے کہ میت کے انتقال کے فورًا بعد تمام ترکہ شرعی حصوں کے تناسب سے تقسیم کرديا جائے، تاہم ترکہ کی تقسیم سے قبل دکان کو کرایہ پر دینے سے حاصل ہونے والے کرایہ میں تمام شرعی ورثاء  اپنے حصوں کے اعتبار سے شریک ہيں، مذکورہ کرایہ پر صرف والدہ اور بھائی کا حق نہیں ہے۔2. اصولی طور پر تو مذکورہ متروکہ دکان سے حاصل ہونے والا کرایہ تمام ورثاء کا حق ہے، تاہم اگر دیگر ورثاء ترکہ کی تقسیم کا مطالبہ کئے بغیر اپنی رضامندی سے مذکورہ دکان کے کرایہ میں سے اپنے حصے کے کرایہ کو والدہ اور بھائی كے ليے چھوڑدیتے ہیں (جیسا کہ سوال سے بھی یہی ظاہر ہورہا ہے) تو والدہ اور بھائی کے لیے مذکورہ کرایہ استعمال کرنا جائز ہے۔فتاویٰ شامی میں ہے:"أو كان) في صورة الإرث العقار أو بعضه (مع الوارث الطفل أو الغائب أو) كان (شيء منه لا) يقسم للزوم القضاء على الطفل أو الغائب بلا خصم حاضر عنهما (وقسم) المال المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم بطلب كل وعليه الفتوى، لكن المتون على الأول فعليها  المعول (وإن تضرر الكل لم يقسم إلا برضاهم) لئلا يعود على موضوعه بالنقض.(قوله: للزوم القضاء) أي لئلا يلزم القضاء عليهما بإخراج شيء مما في أيديهما بلا خصم حاضر منهما أي من جهتهما. والذي في الهداية وغيرها عنهما. هذا وذكر القهستاني أنه لا يقسم إلا أن ينصب عنه خصما ويقيم البينة فإنه يقسم على ما روي عن الثاني انتهى وأقره في العزمية قلت: لكن في الهداية والتبيين ولا فرق في هذا بين إقامة البينة: أي على الإرث وعدمها هو الصحيح كما أطلق في الكتاب: أي في قوله لا يقسم، وهو احتراز عن رواية المبسوط أنه يقسم إذا قامت البينة كفاية فتأمل (قوله: وقسم المال المشترك) أي الذي تجري فيه القسمة جبرا بأن كان من جنس واحد كما مر ويأتي (قوله: وبطلب ذي الكثير) أي إن انتفع بحصته وأطلقه لعلمه من المقام، ومفهومه أنه لا يقسم بطلب ذي القليل الذي لا ينتفع إذا أبى المنتفع. ووجهه كما في الهداية أن الأول منتفع فاعتبر طلبه والثاني متعنت فلم يعتبر اهـ ولذا لا يقسم القاضي بينهم إن تضرر الكل وإن طلبوا كما في النهاية، وحينئذ فيأمر القاضي بالمهايأة كما سيذكره الشارح.(قوله: وفي الخانية) وقيل بعكس ما تقدم (قوله: فعليها المعول) وصرح في الهداية وشروحها بأنه الأصح، زاد في الدرر وعليه الفتوى (قوله لم يقسم إلا برضاهم) ظاهره كعبارة سائر المتون أن للقاضي مباشرتها وقال الزيلعي: لكن القاضي لا يباشر ذلك وإن طلبوا منه لأنه لا يشتغل بما لا فائدة فيه ولا يمنعهم منه، لأن القاضي لا يمنع من أقدم على إتلاف ماله في الحكم اهـ وعزاه ابن الكمال للمبسوط، وذكر الطوري أن فيه روايتين."(کتاب القسمة، ج:6، ص:260، ط:ایچ ایم سعید)فقط واللہ اعلم
                                                  
عنوان: تنخواہ کی منتقلی کے لیے کون سا بینک منتخب کریں؟
سوال: میں پیشہ کے لحاظ  سے کالج ٹیچر ہوں، میرا سوال بینک کے حوالے سے ہے  کہ کون سے بینک کو تنخواہ کی منتقلی کے لیے چننا ٹھیک ہو گا ؟جس کی بینکاری سود سے پاک ہو،رہنمائی فرما ئیے۔
جواب: واضح رہے کہ تمام بینک چاہے وہ سودی ہوں یا مروجہ اسلامی بینک ہوں ،ان کے معاملات سود سے خالی نہیں ہیں،لہذا ان کے ساتھ معاملات سے احتراز کرنا چاہیے اور اگر کبھی رقم وغیرہ رکھنے کی ضرورت ہوتوایسے اکاؤنٹ استعمال کرنے چاہییں ،جن میں سودی منافع نہ ملتا ہو جیسے کرنٹ اکاؤنٹ اور لاکرز۔لہذا صورتِ مسئولہ میں آپ اپنی سہولت کے مطابق  کسی بھی بینک کے کرنٹ اکاؤنٹ کو اپنی تنخواہ کی منتقلی کے لیے منتخب کرسکتے ہیں۔فقط واللہ اعلم
                                                  
عنوان: بجلی کا بل وقت پر ادا نہ کرنے پر مالی جرمانہ لازم کرنا جائز نہیں ہے
سوال: بجلی کے بل کے پیسے اگر اسی مہینے میں ادا کردیے جائیں تو کم پیسے آتے ہیں  ، دوسرے مہینے زیادہ ، کیا یہ سود ہے؟
جواب: واضح  رہے  کہ  بجلی کا بل وقت پر ادا نہ کرنے پر جو زائد رقم وصول کی جاتی ہے وہ مالی تعزیر ہے اور مالی تعزیر کی شرعاً اجازت نہیں ہے، اس طریقے پر مال حاصل کرنا جائز نہیں ہے،  البتہ وقت پر بل کی ادائیگی  کرکے اس سے بچنا ممکن ہے، لہٰذا مالی وسعت ہونے کی صورت میں لازم ہے کہ مالی جرمانہ لگنے سے پہلے پہلے بل ادا کیا جائے اور مالی وسعت نہ ہونے کی صورت میں اگر تاخیر کی وجہ سے جرمانہ لگ جائے تو عام شہری کے لیے مجبوری کی حالت میں اضافی رقم دینے میں گناہ نہیں ہوگا، لیکن حکومت کے لئے وہ رقم واپس کرنا لازم ہوگا۔ متعلقہ ذمہ داران کو چاہیے کہ صارفین کو بروقت ادائیگی پر پابند کرنے کے لیے کوئی جائز متبادل تجویز کریں،مثلاً: جو دو ماہ تک بروقت ادائیگی نہیں کرے گا اس کا کنکشن منقطع کردیا جائے گا  یا ایک دو ماہ جو صارف بروقت ادائیگی نہیں کرے گا اس سے ادارے کا کنٹریکٹ ختم ہوجائے گا، اور آئندہ مہینے سے اس کے کنٹریکٹ کی تجدید ہوگی، اور آئندہ یونٹ کی قیمت زائد ہوجائے گی، وغیرہ۔ مجمع الأنهر میں ہے :"وفي البحر: ولایکون التعزیر بأخذ المال من الجاني في المذهب".(مجمع الأنهر: كتاب الحدود، فصل في التعزير، 1/ 609 ط: دار إحياء التراث العربي)فقط واللہ اعلم
                                                  
عنوان: اسٹیٹ لائف انشورنس کمپنی سے معاملہ کرنا
سوال: اسٹیٹ لائف کے بارے میں معلومات فراہم کر یں۔
جواب: صورتِ مسئولہ میں اسٹیٹ لائف  انشورنس کمپنی سے انشورنس کرانا یا اس کمپنی میں ملازمت کرنا ناجائز ہے، کیونکہ اس کے معاملات سود، جوا اور دھوکہ پر مشتمل ہونے کی وجہ سے غیر شرعی ہیں۔فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، کتاب الحظر والاباحۃ، ط: سعید)فقط واللہ اعلم
                                                  
عنوان: میزان بینک کے ڈیبٹ کارڈ پہ ملنے والا ڈسکاؤنٹ
سوال: کیا اسلامی بینک (میزان بینک) کے ڈیبٹ کارڈ پے ملنے والا ڈسکاؤنٹ جائزہے؟
جواب: ڈیبٹ کارڈ پرملنے والے ڈسکاؤنٹ کودیکھا جائے کہ یہ ڈسکاؤنٹ بینک (خواہ اسلامی بینک ہو یا روایتی بینک) کی طرف سے ہے یا جس ادارے سے  چیز خریدی جارہی ہے(مثلاً: ہوٹل یاشاپنگ مال وغیرہ) یہ رعایت اُس ادارے  کی جانب سے ہے،  اگر بینک کی طرف سے ڈسکاؤنٹ مل رہاہو تو یہ شرعاً سود کے زمرے میں شامل ہونے کی  بنا پر ناجائزہوگا،اور اگرمتعلقہ ادارے کی طرف سے یہ رعایت مل رہی ہو تو جائز ہے ۔البتہ اگر یہ واضح نہ ہو کہ ڈسکاؤنٹ بینک  کی طرف سے ہے یا متعلقہ ادارے کی جانب سے   تب احتیاط اسی میں ہے کہ اس سہولت کو استعمال نہ کیا جائے۔"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا."(أخرجه البيهقي في الكبرى في«باب كل قرض جر منفعة فهو ربا» (5/ 571) برقم (10933)، ط. دار الكتب العلمية، بيروت)"عن عمارة الهمداني قال: سمعت عليًّا رضي الله عنه يقول: قال رسول الله صلى الله عليه وسلم: " كل قرض جر منفعة فهو ربا."( أخرجه الحارث في مسنده كما في المطالب العالية:«باب الزجر عن القرض إذا جر منفعة» (7/ 326) برقم (1440)،ط.العاصمة ، دار الغيث – السعودية)فقط واللہ اعلم
                                                  
عنوان: جاز کیش اکاؤنٹ سے سہولیات کا حصول
سوال: کیا جاز کیش سے ڈسکاؤنٹ لینا جائز ہے؟
جواب: واضح رہے کہ موبائل فون میں کال کرنے کی سہولت فراہم کرنے والی مختلف کمپنیوں کی جانب سے مختلف ناموں سے اکاؤنٹ کھولنے کی سہولت فراہم کی جاتی ہے، (مثلاً جاز کیش اکاؤنٹ، ٹیلی نار ایزی پیسہ اکاؤنٹ وغیرہ)، جس میں طے شدہ بیلنس  رکھنے  کی شرط پر کمپنی کی طرف سے  مختلف سہولیات اکاؤنٹ ہولڈر  کو مہیا کی جاتی ہیں؛ جیسے: فری منٹ، فری ایس ایم ایس و غیرہ، تو ایسے اکاؤنٹ کھلوانے اور اس کے ذریعہ رقم بھیجنے اور وصول کرنے  کا حکم یہ ہے کہ اگر کمپنی سے مقررہ  رقم رکھنے کی شرط پر اضافی سہولیات فراہم ہی نہیں کی جائیں تو اس صورت میں ایسا اکاؤنٹ کھلوایا جا سکتا ہے، تاہم اگر کمپنی کی طرف سے مخصوص رقم جمع کرانے کی شرط پر مقررہ سہولیات فراہم کی جاتی ہوں، چاہے کوئی لینا چاہے یا نہ چاہے تو ایسی صورت میں ایسا اکاؤنٹ درحقیقت سودی ہوتا ہے، جسے کھلوانے کی شرعاً اجازت نہیں؛ کیوں کہ کمپنی میں اکاؤنٹ ہولڈر کی جانب سے جو  رقم جمع کرائی جاتی ہے وہ کمپنی کے ذمہ قرض ہوتی ہے اور اکاؤنٹ ہولڈر جب اپنی رقم واپس لینا چاہے کمپنی رقم واپس کرنے کی پابند ہوتی ہے، اور قرض پر کسی بھی قسم کا مشروط نفع از روئے شرع سود ہونے کی وجہ سے حرام ہوتا ہے؛ لہذا صورتِ مسئولہ میں ایسا اکاؤنٹ کھلوانا جائز نہیں، چاہے فری منٹ و دیگر فراہم کردہ سہولیات سے اکاؤنٹ ہولڈر فائدہ اٹھائے یا نہ اٹھائے ، اگر کسی نے ایسا اکاؤنٹ کھلوا رکھا ہے اسے فوری طور پر سچے دل سے توبہ و استغفار کرتے ہوئے مذکورہ اکاؤنٹ بند کروا دینا چاہیے۔جیسا کہ ''فتاوی شامی'' میں ہے:"(قوله : كل قرض جر نفعاً حرام) أي إذا كان مشروطاً كما علم مما نقله عن البحر".( مطلب كل قرض جر نفعاً حرام،ج:۵،ص:۱۶۶، ط: سعيد)''البحر الرائق'' میں ہے:"ولايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام".( فصل في بيان التصرف في المبيع و الثمن ،ج:۶،ص:۱۳۳، ط:دار الكتب الاسلامي)فقط واللہ اعلم
                                                  
عنوان: نامحرم سے ادھار لینے کا حکم
سوال: اگر کوئی بندہ کسی عورت سے ادھار لیتا ہے اور بعد میں واپسی کے وقت وہ عورت اسے معاف کر دیتی ہے تو کیا اسے ادھار دینا چاہیے یا نہیں ؟ اسلام میں غیر محرم سے ادھار لینا جائز ہے کہ نہیں ؟
جواب: واضح رہے کہ اسلام میں نامحرم سے جس طرح دیگر معاملات مثلا بیع ، شراء وغیرہ جائز ہے اسی طرح ادھار لینا بھی جائز ہے   ۔اگر عورت قرضہ دینے کے بعد معاف کردے تو کرسکتی ہے ،یہ اس کاحق ہے  ،تاہم اسے کسی فتنہ  میں مبتلاء ہونے کا ذریعہ نہ بنایا جائے ۔الفقه الاسلامي و ادلته ميں هے:"والأحوال التي يجوز النظر فيها للمرأة لحاجة استثنائية هي عند الفقهاء:‌‌ الخطبة، و‌‌المعالجة، و‌‌المعاملة كبيع وشراء، والشهادة أو القضاء، والتعليم، ونحو ذلك والنظر بقدر الحاجة، فلا يجوز أن يجاوز ما يحتاج إليه؛ لأن ما حل لضرورة يقدر بقدرها .......وفي المعاملة من بيع وشراء يباح النظر للوجه فقط، للمطالبة بالثمن أو تسليم المبيع مثلا."(الباب السابع ۔ الحظر و الاباحۃ ، المبحث الرابع ۔ الوطء و النظر و اللمس و اللہو و التصویر و الوسم و الوشم و احکام الشعر و النتف و التفلیج و السلام جلد ۴ ص : ۲۶۵۳ ، ۲۶۵۴ ط : دار الفکر ۔ سوریۃ ۔ دمشق)فقط و اللہ اعلم
                                                  
عنوان: اسلامی بینک سے معاملات کرنا
سوال: اسلامی بینکنگ کے حوالے سے میرا سوال ہے۔ کیا سیونگ اکاؤنٹ کھولنا جائز ہے؟ اور قسطوں پر گاڑیاں خریدنا؟  یہ سوال  میزان بینک اور دبئی اسلامی بینک سے متعلق ہے جہاں شریعہ بورڈ ان کو چلاتا ہے۔ محترم مفتی تقی عثمانی اجازت دیتے ہیں۔ برائے مہربانی اس کا جواب قرآن و حدیث سے مکمل حوالہ جات کے ساتھ عنایت فرمائیں ۔
جواب: واضح رہے کہ  مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، اس لیے کسی بھی  بینک (چاہے سودی ہو یا مروجہ اسلامی ہو) میں سیونگ اکاؤنٹ کھلوانا اور نفع حاصل کرناجائز نہیں ہے۔ رہی بات بينک سے گاڑی خریدنے کی تو اس میں درج ذیل دو شرعی قباحتیں ہیں، جن کی وجہ سے بنک (خواہ اسلامی ہو یا کنونشنل) سے قسطوں پر گاڑی لینا جائز نہیں:1۔ پہلی قباحت یہ ہے کہ بنک سے خریدنے والے اور بنک کے درمیان معاہدہ کے تحت دو عقد ہوتے ہیں، ایک بیع(خریدوفروخت) اور دوسرا اجارہ (کرایہ داری) کا عقدہوتا ہے، اور یہ طے پاتاہے کہ اقساط میں سے اگر کوئی قسط وقتِ مقررہ پر جمع نہیں کرائی گئی تو بینک کی جانب سے مقرر ہ جرمانہ (جس کو آج کل چندہ کا نام دیا جاتا ہے اور وہ بھی جبری ہوتا ہے) خریدار ادا کرنے کا پابند ہو گا، جو کہ شرعاً جائز نہیں۔جیساکہ رد المحتار  میں ہے:"(قوله: لا باخذ مال في المذهب)... إذ لا يجوز لاحد من المسلمين أخذ مال أحد بغير سبب شرعي."(کتاب الحدود، باب التعزير،مطلب في التعزير بأخذ المال،61/4،سعيد)2۔ دوسری قباحت یہ ہے کہ بینک سے قسطوں پر خریدتے وقت دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں: "عن أبي هريرة رضي الله عنه قال: نهی رسول الله صلي الله عليه وسلم عن بيعتين في بيعة."( الجامع السنن للترمذي، أبواب  البيوع، ‌‌باب ما جاء في النهي عن بيعتين في بيعة، رقم الحديث:1231)پس مذکورہ بالا شرعی قباحتوں کی بنا پر  بینک سے  لیزنگ پر گاڑی لینا جائز نہیں ہے۔فقط واللہ اعلم
                                                  
عنوان: تین دن نوکری پر لیٹ جانے کی وجہ سے ایک دن کی تنخواہ کاٹنے کا حکم
سوال: ہمارے ادارے میں تین دن مسلسل معمولی سا لیٹ آنے پر ایک یوم کی مکمل اجرت سیلری سے کاٹ لی جاتی ہے، گذشتہ ماہ ۳ ہزار روپے کاٹے گئے ،کیا ادارے کی انتظامیہ کااس طرح کرنا جائز ہے ؟کہ بندے کی ایک دن کی مکمل محنت کی اجرت سے محروم کردیا جائے۔،اکثر اداروں میں ملازم جتنی دیر لیٹ ہوتا ہے، اس دن کی اجرت کے حساب سے تاخیری منٹ کے پیسے کاٹ لیے جاتے   ہیں، کیا یہ درست ہے؟
جواب: اگر کوئی ادارہ یا  کمپنی یہ ضابطہ بناتی ہے کہ تین دن لیٹ جانے کی وجہ سے ایک دن کی تنخواہ کٹ جائے گی، تو  یہ ضابطہ شرعاً درست نہیں، تین دن تاخیر سے آنے پر  پورے ایک دن کی تنخواہ کاٹنا جائز نہیں ؛ اس لیے ملازم نے جتنا وقت دیا ہے اتنے وقت کی تنخواہ کا وہ مستحق ہے۔      البحر الرائق میں ہے:"وفي شرح الآثار: التعزير بالمال كان في ابتداء الإسلام ثم نسخ. والحاصل أن المذهب عدم التعزير بأخذ المال".(فصل فی التعزیر، ج:5، ص:41، ط: سعید)فتاوی شامی میں ہے:"والأجرة إنما تكون ‌في ‌مقابلة ‌العمل."(مطلب أنفق على معتدة الغير،156/3،ط:ايچ ايم سعيد)فقط واللہ اعلم
                                                  
عنوان: بٹ کوائن کی خرید و فروخت کا حکم
سوال: کیا بٹ کوئن( bit coin) کی خرید و فروخت جائز نہیں ؟ اگر جائز نہیں تو کس وجہ سے دلیل کے ساتھ جواب دیں۔اور ٹرینڈنگ بھی جائز ہے یا نہیں؟ جب کے یہ اسٹاک ایکسچینج کی طرح ہے، مع حوالہ جواب دیں۔
جواب: بٹ کوائن و  دیگر کرپٹو کرنسی محض ایک  فرضی  کرنسی ہے، جس میں حقیقی کرنسی کے اوصاف موجود نہیں، لہذا اس کی خرید و فروخت اور منافع  حاصل کرنا جائز نہیں  ہے۔تفصیل کے  لیے دیکھیے:کرپٹو کرنسی منافع کی غرض سے خریدنااسٹاک ایکچینج میں سرمایہ کاری شرعًا درست ہونے کی شرائط میں سے ایک شرط یہ بھی ہے کہ فرضی کمپنی کے شیئرز کی خریداری نہ کی جائے، لہذا کرپٹو کرنسی کی خرید و فروخت کو اسٹاک مارکیٹ کی سرمایہ کاری پر قیاس کرنا درست نہیں،   اسٹاک ایکچینج میں سرمایہ کاری کی شرائط جاننے کے لیے دیکھیے:اسٹاک ایکسچینج میں سرمایہ کاری کرنا / شیئرز کی خرید و فروخت / ذخیرہ اندوزی کرنا  فقط واللہ اعلم
                                                  
عنوان: اجرت لے کر کسی دوسرے کی جگہ امتحان دینا
سوال: نبوش (NEBOSH) نامی ایک ادارہ ہے، جو کہ ساری دنیا میں انڈسٹریل سیفٹی کے سرٹیفکیٹ جاری کرتا ہے،  اس سرٹیفکیٹ کو حاصل کرنے کے لیے مذکورہ ادارہ امتحان لیتا ہے، اس امتحان کی تیاری کے لیے پوری دنیا میں لوگوں نے ٹریننگ سینٹر کھولے ہوئے  ہیں، جہاں اس ادارے کا کورس پڑھایا جاتا ہے، کورس کے اختتام پر امتحان لیا جاتا ہے، اس پرچے کا دورانیہ 24 گھنٹے ہوتا ہے اور یہ ادارے کی طرف سے اوپن بک ہوتا ہے، یعنی امیدوار امتحان کے دوران کسی بھی کتاب یا انٹرنیٹ یا کسی اور ذرائع کو استعمال کرسکتا ہے ۔ اس میں امیدوار یہ طریقہ کار اپناتے ہیں کہ چوں کہ امتحان اوپن بک ہے اور ادارے کی طرف سے کسی اور جگہ سےپرچے کے دوران مدد لینے پر پابندی نہیں ہے، اس لیے لوگ اپنا پرچہ کسی ایسے بندے سے کرواتے ہیں جو اس پرچے کو پاس کروا سکتا ہو، پرچہ پاس ہونے کی صورت میں امیدوار اس کے عوض دوسرے بندے کو پہلے سے آپس میں طے شدہ رقم ادا کرتا ہے، جب کہ دوسری صورت میں امیدوار پرچہ حل کرنے والے کو کوئی رقم ادا نہیں کرتا۔کیا پرچہ حل کرنے والے کے لیے امیدوار سے پرچہ حل کرنے کے عوض پیسے لینا جائز ہے یا نہیں؟
جواب: صورتِ مسئولہ میں  امید وار کے لیے اپنی جگہ کسی اور شخص کو امتحان کے لیے بٹھانا دھوکا دہی کے زمرے میں داخل ہونے کی وجہ سے ناجائز ہوگا، اور ناجائز عمل پر اجرت دینا اور لینا دونوں ناجائز ہوں گے، البتہ اگر  مذکورہ امتحان  کوئی شخص خود  دے اور کسی دوسرے شخص یا دوسرے ذرائع سے مدد لے  (بشرطیکہ واقعتًا دوسرے سے مدد لینے کی اجازت ہو) تو دوسرے شخص کے لیے مدد کرنا اور اس کی اجرت لینا جائز ہوگا۔ فقط واللہ اعلم
                                                  
عنوان: سوفٹ کاپی تصاویر ویڈیوز سوفٹویئر کی خرید و فروخت / کیا ایزی لوڈ بیع ہے؟
سوال: سافٹ کاپی چیزیں مثلاً کتب تصاویر، ویڈیوز، مناظر ایپلیکیشن سافٹ ویئر ویب  سائٹس وغیرہ جن کا خارجی وجود نہیں ہوتا ۔کیا  یہ مبیع بننے کی صلاحیت رکھتی ہیں یا نہیں ؟ ان کی خرید وفروخت جائز ہے یا نہیں؟نیز وضاحت فرما دیں کہ سم میں ایزی لوڈ کروانا بیع ہے یا نہیں؟نیز بیع ہونے کی صورت میں یہ واضح فرمادیں کہ بیعِ  صرف ہوگی یا غیر صرف؟ اگر صرف ہے تو ہاتھوں ہاتھ لینے اور قبضہ والی صورت نہیں پائی جاتی تو کیا یہ جائز ہے؟اور اگر غیر صرف ہے تو مبیع کا خارجی وجود نہیں، بلکہ سافٹ کاپی ہے، اس کا کیا حکم ہوگا؟اور اگر اجارہ کی صورت ہے کہ ہم نے کمپنی کو پیسے دیئے اور وہ ہمیں ایک معاہدہ دیتے ہیں کہ اس کے عوض میں کمپنی اتنا منافع دے گی ،  تو اس کے ساتھ ہونے والے تصرفات کا کیا حکم ہے؟ یعنی اسے شیئر بھی کرسکتے ہیں،  اسے کال پر بھی استعمال کرسکتے ہیں اسی طرح میسج پر بھی ؟پیکج بھی کرواسکتے ہیں اور بغیر پیکج کے بھی استعمال کرسکتے ہیں ،  کئی طرح کے نیٹ پیکج ،فیس بک، پیکج واٹس ایپ پیکج کرواسکتے ہیں ؟اجارہ کی یہ صورت کا حکم میں ہے جائز یا ناجائز؟ نیٹ سے کتب، ویڈیوز، تصاویر وغیرہ ڈاؤن لوڈ کرتے ہیں اور بدلے میں ایم بی لگتے ہیں یہ بیع ہے یا نہیں؟ اگر ہے تو مبیع کا خارجی وجود نہیں اور اگر نہیں تو یہ کون سی صورت بنتی ہے؟
جواب: سافٹ کاپیز مثلًا پی ڈی ایف فائل، مختلف اپلیکشین اور سافٹ ویئرز  جو جائز مقاصد  میں استعمال ہوتے ہوں، ان کی خرید و فروخت جائز ہے،  اس لیے کہ اصطلاحِ  شرع میں بیع کہا جاتا ہے، مرغوب شے کو مرغوب چیز کے عوض میں دینا، نیز  یہ  اشیاء مبیع بننے کی صلاحیت  رکھتی ہیں، کیوں کہ مبیع کا مال متقوم ہونا، فروخت کنندہ کی ملکیت میں ہونا،  اور   اس کا وجود  شرعًا ضروری ہوتا ہے، لہذا وجود کے  لیے وجودِ  حسی ضروری نہیں، وجودِ معنوی ہونا بھی کافی ہے،  البتہ جاندار کی تصاویر اور ویڈیوز کی خرید و  فروخت شرعًا متقوم نہ ہونے کی وجہ سے ناجائز ہے۔سیلولر  کمپنیز اپنے صارف کو جو سہولیات فراہم کرتی ہیں، جیسے فون کرنے ، میسج بھیجنے، انٹرنیٹ استعمال کرنے کی سہولت، جس کے عوض وہ صارف سے متعین رقم وصول کرتی ہیں، یہ  بیع نہیں ہے، بلکہ کمپنی کی جانب سے فراہم کردہ سہولت کی فیس ہوتی ہے،  اور  نہ  ہی یہ بیع صرف ہے، اس لیے کہ بیعِ  صرف میں عوضین کا    ثمن خلقی  ( سونا، چاندی) ، یا  ثمنِ  عرفی (  روپیہ،  ڈالر، ریال وغیرہ)  ہونا ضروری ہوتا ہے، جب کہ سیلولر کمپنیاں نقدی کے عوض میں سہولیات فراہم کرتی ہیں، جو نہ ہی ثمنِ  خلقی کے قبیل سے ہیں،  اور نہ ہی ثمنِ  عرفی کے قبیل سے ہیں۔واضح رہے کہ جاندار کی تصاویر اور جاندار کی تصاویر پر مشتمل ویڈیوز کو ڈاؤن لوڈ کرنا اور اسے دیکھنا شرعًا جائز نہیں۔ایزی لوڈ کرنے پر کمپنی ریٹ سے زائد وصول کرنے کا حکمرد المحتار علي الدر المختار میں ہے:و شرعا: (مبادلة شيء مرغوب فيه بمثله) خرج غير المرغوب كتراب وميتة ودم على وجه) مفيد. (قوله: مرغوب فيه) أي ما من شأنه أن ترغب إليه النفس وهو المال؛ ولذا احترز به الشارح عن التراب والميتة والدم فإنها ليست بمال، فرجع إلى قول الكنز والملتقى: مبادلة المال بالمال؛ ولذا فسر الشارح كلام الملتقى في شرحه بقوله: أي تمليك شيء مرغوب فيه بشيء مرغوب فيه، فقد تساوى التعريفان فافهم، نعم زاد في الكنز بالتراضي.( كتاب البيوع، ٤ / ٥٠٢، ط: دار الفكر)''فتاوی شامی'' میں ہے:'' إذ من شرط المعقود عليه: أن يكون موجوداً مالاً متقوماً مملوكاً في نفسه، وأن يكون ملك البائع فيما يبيعه لنفسه، وأن يكون مقدور التسليم، منح''۔( کتاب البیوع، باب بیع الفاسد،  ٥ / ٥٨ - ٥٩، ط: دار الفكر)رد المحتار میں ہے:المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لا يكون مالا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصا عن الكشف الكبير.( كتاب البيوع، ٤ / ٥٠١، ط: دار الفكر)فقط واللہ اعلم
                                                  
عنوان: بینک کو گھر فروخت کرنا
سوال: کیا یہ حلال ہے کہ ہم اپنا گھر نقد پیسوں میں بینک کو فروخت کریں اور انہی نقد پیسوں سے ایک اور زمین خریدیں  اور پھر وہی اپنا گھر بینک سے قسطوں میں واپس خرید لیں؟
جواب: واِضح رہے کہ بینک ہو یا غیر بینک کسی کو بھی اپنا گھر اس شرط یا معاہدہ کے ساتھ فروخت کرنا کہ جب میں اس گھر کی قیمت  کے برابر رقم لاکر آپ کو دوں تو آپ یہ گھر مجھے واپس فروخت کردیں گےشرعا جائز نہیں ہے اور بغیر شرط یا معاہدہ کے فروخت کرنا جائز ہے البتہ بینک چوں کہ  ایک سودی ادارہ ہے، جہاں سودی لین دین ہوتاہے، جو گناہِ کبیرہ ہے، اور قرآنِ کریم میں اس معاملہ کو اللہ اور اس کے رسول صلی اللہ علیہ وسلم کے ساتھ جنگ کے مترادف قرار دیاگیاہے، ایسے سودی ادارےکواپنی جائیداد فروخت کرنا گناہ کے کام میں معاونت ہے جوکہ شرعاً جائز نہیں ہے،اسی طرح بینک سے کوئی چیز(زمین،گاڑی،گھر وغیرہ) قسطوں پر لینا بھی شرعا جائز نہیں ہے۔فتاوی ہندیہ میں ہے:"البيع الذي تعارف أهل زماننا احتيالا للربا وسموه بيع الوفاء هو في الحقيقة رهن وهذا المبيع في يد المشتري كالرهن في يد المرتهن لا يملكه ولا يطلق له الانتفاع إلا بإذن مالكه وهو ضامن لما أكل من ثمرة واستهلك من شجرة والدين ساقط بهلاكه في يده إذا كان به وفاء بالدين ولا ضمان عليه في الزيادة إذا هلكت من غير صنعه وللبائع استرداده إذا قضى دينه ولا فرق عندنا بينه وبين الرهن في حكم من الأحكام كذا في الفصول العمادية وعليه فتوى السيد أبي شجاع السمرقندي وفتوى القاضي علي السغدي ببخارى وكثير من الأئمة على هذا كذا في المحيط.وصورته أن يقول البائع للمشتري بعت منك هذا العين بدين لك علي على أني متى قضيت الدين فهو لي أو يقول البائع بعتك هذا بكذا على أني متى دفعت لك الثمن تدفع العين إلي كذا في البحر الرائق والصحيح أن العقد الذي جرى بينهما إن كان بلفظ البيع لا يكون رهنا ثم ينظر إن ذكرا شرط الفسخ في البيع فسد البيع وإن لم يذكرا ذلك في البيع وتلفظا بلفظ البيع بشرط الوفاء أو تلفظا بالبيع الجائز وعندهما هذا البيع عبارة عن بيع غير لازم فكذلك، وإن ذكرا البيع من غير شرط ثم ذكرا الشرط على وجه المواعدة جاز البيع ويلزم الوفاء بالوعد كذا في فتاوى قاضي خان."(کتاب البیوع،الباب العشرون في البياعات المكروهة والأرباح الفاسدة،ج3،ص209،ط؛دارالفکر)اللہ تعالی کا ارشاد ہے:"وَلَا تَعَاوَنُواْ عَلَى ٱلۡإِثۡمِ وَٱلۡعُدۡوَٰنِۚ وَٱتَّقُواْ ٱللَّهَۖ إِنَّ ٱللَّهَ شَدِيدُ ٱلۡعِقَابِ۔"(سورۃ المائدۃ آیت نمبر 2)ترجمہ :’’اور گناہ اور زیادتی میں ایک دوسرے کی اعانت مت کرو اور اللہ سے ڈرا کرو بلاشبہ اللہ سخت سزا دینے والے ہیں۔‘‘(از بیان القرآن)فتاوی شامی میں ہے:"قلت: وقدمنا ثمة معزيا للنهر أن ما قامت المعصية بعينه يكره بيعه تحريما وإلا فتنزيها. فليحفظ توفيقا."(کتاب الحظر والاباحۃ،فصل فی البیع،ج6،ص391،ط؛سعید)فتاوی شامی میں ہے:"(قوله ‌اكتسب حراما إلخ) توضيح المسألة ما في التتارخانية حيث قال: رجل ‌اكتسب مالا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية فإنه نص في الجامع الصغير: إذا غصب ألفا فاشترى بها جارية وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي دفعا للحرج عن الناس اهـ. وفي الولوالجية: وقال بعضهم: لا يطيب في الوجوه كلها وهو المختار، ولكن الفتوى اليوم على قول الكرخي دفعا للحرج لكثرة الحرام اهـ"(کتاب البیوع،باب المتفرقات من ابوابھا،‌‌مطلب إذا ‌اكتسب حراما ثم اشترى فهو على خمسة أوجه،ج5،ص235،ط؛سعید)فقط والله أعلم
                                                  
عنوان: ایک بیٹا چھ بیٹیوں میں تقسیم ترکہ
سوال: زید کے پاس ایک زمین تقریبًا  16مرلے ہے  جو  کہ اسے اس کے والد سے وراثت میں ملی ہے۔زید کی 6بہنیں ، 5 بیٹیاں اور 2 بیٹے بھی ہیں،اب زید اس گھر پر 3 منزلہ عمارت بنانا چاہتا ہے،  جس میں سے 2 منزل پر جامعہ اور ایک منزل گھریلو رہائش کے لیے۔اب اس کا اسلامی اور شرعی حکم کیا ہے؟
جواب: صورتِ مسئولہ میں اگر مذکورہ 16 مرلہ زمین زید کے مرحوم ولدین یا ان میں سے کسی ایک کا ترکہ ہے، اور اب تک اس کی مرحوم کے شرعی وارثوں  میں تقسیم نہیں کی گئی ہے، تو اس صورت میں زید پر لازم ہوگا کہ وہ تمام ورثاء کو ان کا شرعی حصہ دے دے، اس کے بعد مذکورہ جگہ میں سے اس کے حصہ میں جو جگہ آئے اس  پر جامعہ تعمیر کرائے، تقسیم سے قبل مشترکہ جگہ پر اپنی مرضی سے جامعہ بنانے  کی شرعًا اجازت نہ ہوگی، البتہ اگر مذکورہ 16 مرلہ جگہ  وراثت کی تقسیم کے بعد اس کی ملکیت میں آئی ہو تو اس صورت میں وہ اپنی مرضی سے تعمیر کرنے کے بعد دو منزل پر جامعہ بنادے، اور ایک منزل اپنے اور گھر والوں کی رہائش کے لیے مختص کرلے، بہتر ہوگا کہ جگہ اپنی ملکیت میں ہی رکھے وقف نہ کرے، تاکہ اس کی موت کے بعد مذکورہ جگہ کے حوالے سے ورثاء  کو کسی دشواری کا سامنا نہ ہو۔لہذا پہلی صورت میں مذکورہ  جگہ کو 8 حصوں میں تقسیم کرکے دو حصے زید کو ملیں گے، اور ایک ایک حصہ زید کی ہر ایک بہن کو ملے گا، جب کہ زید کی حیات میں زید کی اولاد محروم رہیں گے۔ فقط واللہ اعلم
                                                  
عنوان: مرحوم کی وصیت اور ترکہ کی تقسیم
سوال: میرے  ایک  واقف کار کا  ایک بیٹا اور تین بیٹیاں ہیں، جب کہ ایک پوتا چار سال کا، چھ پوتیاں،پانچ نواسے اور نواسیاں ہیں، اس نے اپنی زندگی میں تقسیم وراثت اور ہبہ کی وصیت لکھی ۔وصی کی وفات کے بعد بیٹے نے وصیت اپنی بہنوں کو دکھائی،  جس میں اپنے پوتے کو ایک تہائی زمین اور جائیداد کا ہبہ دینے کا ہے اور ایک پوتی جوکہ ذہنی و جسمانی طور سے مفلوج ہے، جو زندگی اور موت کی کشمکش میں مبتلا ہے، اس کے  لیے بھی جائیداد اور زمین سے کچھہ دینے کا لکھا گیا ہے،  باقی اپنے ورثاء یعنی بیٹا اور بیٹیوں میں تقسیم کرنے کا لکھا گیا، جب کہ باقی پوتیوں،نواسوں اور نواسیوں کو نہیں دیا۔حال میں جو پوتی ذہنی و جسمانی طور سے معذور تھی، وہ وفات پاچکی ہے،  اس بچی کا حصہ اپنے والد نے لیا ہے۔سوال یہ  ہے کہ یہ تقسیم وراثت شرعی حیثیت سے  درست ہے اور اگر نہیں ہے تو درست شرعی حکم کیا ہے؟
جواب: صورتِ مسئولہ میں  جس پوتے کے لیے ایک تہائی کی  اور ایک معذور پوتی کو ترکہ میں سے غیر متعین کچھ حصہ دینے کی جو وصیت  کی تھی ، وہ فقط ایک تہائی ترکہ میں نافذ کی  ہوگی، مکمل ایک تہائی پوتے کو اور اس کے علاوہ ترکہ میں سے کچھ مذکورہ پوتی کو نہیں دیا جائے گا،  بلکہ یہ دونوں مرحوم کے کل ترکہ کے ایک تہائی ترکہ میں شریک ہوں گے،  لہذا ایک تہائی ترکہ میں وصیت نافذ کرنے کے بعد بقیہ کل ترکہ کو  5 حصوں میں تقسیم کرکے 2 حصے مرحوم کے اکلوتے بیٹے کو، اور ایک ایک حصہ ہر ایک بیٹی کو ملے گا۔یعنی 100 روپے میں سے 40 روپے مرحوم کے بیٹے کو اور 20 روپے ہر ایک بیٹی کو ملیں گے۔ ملحوظ رہے کہ یہ تقسیم اس صورت میں ہے، جب کہ مرحوم کی بیوہ حیات نہ ہوں، بیوہ کے حیات ہونے کی صورت میں  ایک تہائی ترکہ میں وصیت نافذ کرنے  کے بعد بقیہ ترکہ کو 40 حصوں میں تقسیم کرکے، 5 حصے بیوہ کو، 14 حصے بیٹے کو، اور 7 حصے ہر ایک بیٹی کو ملیں گے۔یعنی 100 روپے میں سے 12 روپے 50 پیسے بیوہ کو، 35 روپے بیٹے کو، اور 17 روپے 50 پیسے ہر ایک بیٹی کو ملیں گے۔نیز مرحوم دادا نے اپنی جس پوتی کے لیے  وصیت کی تھی، اس کی وفات کے بعد اس کے ترکہ میں سے ایک تہائی اس کی ماں کو،  اور بقیہ دو تہائی  والد   کو ملے گا۔فقط واللہ اعلم
                                                  
عنوان: میراث سے دستبرداری کا حکم
سوال: عرض هے کہ میں ایک بیوہ عورت ہوں ،میرا شوہر ایک عاجز مزاج انسان تھے ،مالی حالت کمزور ہونے کی وجہ سےمیں نے اپنے زیورات بیچ کردوائی کا کام شروع کیا اورگھرکی تعمیرکی، جس کامیرے شوہر نے مجھے مالک بنا دیا تھا، یعنی اپنی زندگی میں مجھے بخش دیا تھا۔اس بات سے گھر کے افراد آگاہ اور باخبرتھے، میرے شوہر نے بیٹوں کی شادی سے خود کو اس طرح سے بری کردیا تھاکہ اپنے تینوں بیٹوں میں سےایک بیٹے کی شادی کے لیےکچھ  زمین بیچ کرشادی کروائی تھی اور باقی دو(2)بیٹوں کو اپنی زندگی ہی میں زمین کے الگ الگ ٹکڑےدے دیے تھے کہ اپنی شادی کی خود فکر کریں اور بوقتِ ضرورت اس زمین کو کام میں لائیں، یعنی یہ حصے میں نے آپ دونوں کو دے دیے ہیں اور میں آپ کی شادیوں کے خرچ کی طاقت نہیں رکھتا، مذکورہ حصوں کے علاوہ شوہر کی کھیتوں میں زرعی زمین بھی ہے، جو انہوں نے کسی کے حوالے نہیں کی تھی، شوہر نے وفات پائی ،شوہر کی والدہ یعنی میری ساس کے سامنے ہم نے ذکر کیا کہ آپ کا بھی زرعی زمین میں حصہ ہے تو اس نے کہا کہ میں نے بخش دیاہے، میں نہیں مانگتی۔ لہذا پھر اس نے وفات تک اس حصے کا مطالبہ نہیں کیا ،کیوں کہ بخشاتھااور ہم بھی مطمئن ہوگئے تھے،  اس لیے  اس کے لیے حصہ کی تقسیم کرکے حوالے نہیں کیا،وقت گزرا ،وہ وفات پاگئی، اس کی وفات کے بعد اس کے بیٹے یعنی میرے شوہر کے بھائی مطالبہ کرنے لگے ہیں کہ ہماری والدہ مرحومہ کو اس کے بیٹے مرحوم سے جو حصہ ملنا تھا وہ اسے دیا جائے،تاکہ ہمارے درمیان تقسیم ہو،وہ شریعت کے مطابق حل چاہتے ہیں، حالاں كه همیں پورا وثوق ہے کہ میرے شوہر کی وفات کے بعد جتنا عرصہ میری ساس یعنی ان بھائیوں کی ماں زندہ رہی اگر یہ لوگ اس کی زندگی میں مطالبہ کرتے تو والدہ ان کو کہہ دیتی کہ وہ تو میں نے بخش دیاہے، لیکن اب جب والدہ فوت ہوگئی تو ہمارے پاس باہر سے کوئی گواہ بھی نہیں، صرف گھر کے افراد کو علم ہے اور میرے شوہر کے بھائی شریعت کے مطابق مرحومہ والدہ کی جانب سے اس کے مرحوم بیٹے کا حصہ مانگتے ہیں۔
جواب: واضح رہے کہ میراث اور ترکہ میں جائیداد کی تقسیم سے پہلے کسی وارث کا اپنے شرعی حصہ سے بلا عوض دست بردار ہوجانا شرعاً معتبر نہیں ہے، البتہ ترکہ تقسیم ہوجائےتو پھر ہر ایک وارث اپنے حصے پر قبضہ کرنے  کے بعد اپنا حصہ کسی  کو دینا چاہےتو یہ شرعاً جائز اور  معتبر ہے، اسی طرح کوئی وارث ترکہ میں سے کوئی چیز لے کر (خواہ وہ معمولی ہی کیوں نہ ہو)  صلح کرلے اور ترکہ میں سے اپنے باقی حصہ سے دست بردار ہوجائے تو یہ بھی درست ہے، اسے اصطلاح میں " تخارج" کہتے ہیں۔لہذا صورت ِ مسئولہ میں  جب  سائلہ کی ساس  نے میراث تقسیم ہونے سے پہلے  اپنا حصہ بخش دیا کہ میں نہیں مانگتی ،اس سے شرعاً اس کا حصہ ختم نہیں ہوا ،اب چوں کہ ان کا انتقال ہوچکا ہے تو مرحومہ کے بیٹوں کا  اپنی والدہ کے حصے کا مطالبہ کرنا شرعاً درست ہے جو ان کے  شرعی ورثاء میں تقسیم کیا جائے گا۔" تکملۃ رد المحتار علی الدر المختار" میں ہے:" الإرث جبري لَا يسْقط بالإسقاط."(کتاب الدعوی ،باب التحالف،ج:۸،ص:۱۱۶،دارالفکر)وفيه أيضاّ:"وفيها: ولو قال ‌تركت ‌حقي من الميراث أو برئت منها ومن حصتي لا يصح وهو على حقه، لان الإرث جبري لا يصح تركه اهـ".(کتاب الدعوی،باب دعوی النسب،ج:۸،ص:۲۰۸،دارالفکر)فقط واللہ اعلم
                                                  
عنوان: ٓآرڈر پر مال بنانے کا کیا حکم ہے؟ اور اگر مال بنانے کے بعد گاہک مال نہ لے تو اس کا کیا حکم ہے؟
سوال: ہم کھڑکی کے پردہ بنانے کا کام کرتے ہیں، ہم کو ہمارا کسٹمر سائز بتاتا ہے اور ڈیزائن نمبر بتاتا ہے کہ اس کلر کا بنانا ہے اور ہم اس کا آرڈر لے کر چیز بناتے ہیں جو کہ خام مال ہوتاہے، جیسے راڈ مشین مٹیرئیل وغیرہ کو ملا کر بناتے ہیں اور بنانے کے دو سے تین دن بعد اس کو فراہم کرتے ہیں اور وہ رقم دے کر سامان یعنی کھڑکی کا پردہ اُٹھالیتا ہے آیا اس قسم کی خرید و فروخت جائز ہے؟ نیز اگر آرڈر دینے کے بعد  کسٹمر پیچھے ہٹ جائے اور کہے مجھے مال نہیں لینا جب کہ مال ہم نے بنالیا ہو تو  آیا اس پر شرعًا لازم ہے کہ وہ اپنے دئیے گئے آرڈر کے مطابق مال لازمی وصول کرے؟
جواب: واضح رہے کہ کسی کاریگر یا کارخانے کو آرڈر دے کر مال بنوانا جائز ہے اور اس کو شریعت کی اصطلاح میں استصناع کہتے ہیں، لہذا صورت مسئولہ میں آرڈر پر پردے بنانا جائز ہے باقی مال تیار ہوجانے کے بعد اگر گاہک مال لینے سے انکار کرے تو اگر کاریگر نے گاہک کے آرڈر کے مطابق مال بنایاہے تو گاہک کو واپس کرنے  کا اختیار نہیں ہے،بلکہ مال لینا لازم ہے اور اگر کاریگر نے گاہک کے آڈر کے مطابق مال نہیں بنا یا تو گاہک کو واپس کرنے کا اختیار  ہے۔شرح المجلۃللاتاسی میں ہے:"إذا انعقد الاستصناع فليس لأحد العاقدين الرجوع عنه و إذا لم يكن المصنوع على الأوصاف المطلوبة المبينة كان المستصنع مخيرًا لفوات الوصف المرغوب فيه أما الصانع فلا خيار له مطلقًا؛ لأنه باع مالم يره و لاخيار للبائع ... و أما إلزام الصانع على العمل و عدم رجوع الآمر عنه فهو و إن صرح به في التنوير للدرر و الوقاية إلا أنه مخالف لكثير من كتب المذهب لقول البحر : وحكمه الجواز دون اللزوم  و لذا قلنا للصانع أن يبيع المصنوع قبل أن يراه المستصنع لأن العقد غير لازم لما في البدائع : و أما صفته فهي أنه عقد غير لازم قبل العمل من الجانبين بلا خلاف ، حتي كان لكل واحد منها خيار الامتناع من العمل ، كالبيع با لخيار للمتبايعين فاِن لكل واحد منهما الفسخ  و أما بعد الفراغ من العمل قبل أن يراه المستصنع فكذلك حتى كان للصانع أن يبيعه ممن شاء و إذا أحضره الثاني فلا خيار لهما عند الثاني و عليه هذه المادة ....الخ" (رقم المادة  : 392 ، الباب السابع في بيان البيع و أحكامه ، الفصل الرابع : في الاستصناع 2/ 406،407 ط : مكتبة إسلامية ، كوئٹه)بدائع الصنائع میں ہے:"(وأما) حكم ‌الاستصناع فحكمه في حق المستصنع - إذا أتى الصانع بالمستصنع على الصفة المشروطة - ثبوت ملك غير لازم في حقه حتى يثبت له خيار الرؤية إذا رآه، إن شاء أخذه وإن شاء تركه، وفي حق الصانع ثبوت ملك لازم إذا رآه المستصنع ورضي به، ولا خيار له، وهذا جواب ظاهر الرواية.وروي عن أبي حنيفة أنه غير لازم في حق كل واحد منهما حتى يثبت لكل واحد منهما الخيار.وروي عن أبي يوسف - رحمه الله - أنه لازم في حقهما حتى لا خيار لأحدهما لا للصانع ولا للمستصنع أيضا (وجه) رواية أبي يوسف أن في إثبات الخيار للمستصنع إضرارا بالصانع؛ لأنه قد أفسد متاعه وفرى جلده وأتى بالمستصنع على الصفة المشروطة فلو ثبت له الخيار لتضرر به الصانع فيلزم دفعا للضرر عنه.(وجه) الرواية الأولى أن في اللزوم إضرارا بهما جميعا، أما إضرار الصانع فلما قال أبو يوسف: وأما ضرر المستصنع فلأن الصانع متى لم يصنعه، واتفق له مشتر يبيعه فلا تندفع حاجة المستصنع فيتضرر به فوجب أن يثبت الخيار لهما دفعا للضرر عنهما."(فصل فی الشرائط التي یرجع إلی المسلم، 5/ 210، ط : دارالکتب العلمیة)فقط و اللہ اعلم
                                                  
عنوان: تجارت میں نفع ونقصان کے دونوں پہلو ہوتے ہیں کبھی نفع کبھی نقصان
سوال: جس کاروبار میں نقصان نہ ہو کیاوہ جائز ہے؟
جواب: صورتِ مسئولہ میں تجارت کرنے میں نفع ونقصان دونوں کا امکان ہوتا ہے، یہ لازمی نہیں ہے کہ ضرور نقصان ہو، بہرحال اگر کسی کو کاروبار میں نقصان نہیں ہوا نفع ہی ہو رہا (بشرطیکہ وہ کاروبار جائز ہو) تو اسے اللہ تعالیٰ کا شکر ادا کرنا چاہیے کہ اللہ تعالیٰ نے اسے نقصان سے بچایا ہے، لہذا جو نفع ہو گا وہ اس کے لیے جائز ہے۔فقط واللہ اعلم
                                                  
عنوان: بہنوں اور بیٹیوں کو حصہ نہ دینا
سوال: جس آدمی نے اپنی بہن یا بیٹی کا جائیداد میں حصہ نہ دیا ہو تو شریعت میں اس کا کیا حکم ہے؟
جواب: واضح رہے کہ والدین کے ترکہ میں جس طرح ان کی نرینہ اولاد کا حق وحصہ ہوتا ہے اسی طرح بیٹیوں کا بھی اس میں شرعی حق وحصہ ہوتا ہے، والدین کے انتقال کے بعد ان کے ترکہ پر بیٹوں کا  خود  تنِ تنہا قبضہ کرلینا اور بہنوں کو  ان کے شرعی حصے سے محروم کرنا ناجائز اور سخت گناہ ہے، بھائیوں  پر لازم ہے  کہ بہنوں کو ان کا حق وحصہ  اس دنیا میں دے دیں ورنہ آخرت میں دینا پڑے گا اور آخرت میں دینا آسان نہیں ہوگا ، احادیث مبارکہ میں اس پر  بڑی وعیدیں آئی ہیں ، حضرت سعید  بن زید رضی اللہ تعالیٰ عنہ فرماتے ہیں رسول اللہ صلی اللہ علیہ وسلم  نے فرمایا؛ جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی،  ایک اور حدیثِ مبارک میں ہے  ، حضرت انس رضی اللہ تعالیٰ عنہ فرماتے ہیں : رسول اللہ صلی اللہ علیہ وسلم نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔نیز اسی طرح اگر صاحب جائیداد اپنی زندگی میں اپنی جائیداد تقسیم کرے اور بوقت تقسیم اپنی بیٹی / بیٹیوں کو محروم کردے صرف بیٹوں میں تقسیم کرے تو ایسی تقسیم شرعا غیر منصفانہ کہلاتی ہے والد اس غیر شرعی اور غیر منصفانہ تقسیم کی وجہ سے گناہ گار ہوگا اس پر لازم ہے کہ وہ اپنی بیٹی کو بھی جائیداد میں سے اتنا حصہ دے جتنا کہ بیٹے کو دیا ہے۔مشکا ۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبرا من الأرض ظلما فإنه يطوقه يوم القيامة من سبع أرضين»."(کتاب البیوع ، باب الغصب و العاریة جلد ۲ ص : ۸۸۷  ط : المکتب الاسلامي ۔ بیروت)و فیہ ایضا:"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه."(کتاب الفرائض و الوصایا ، باب الوصایا جلد ۲ ص : ۹۲۶ ط : المکتب الاسلامي ۔ بیروت)و فیہ ایضا:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاما فقال: «أكل ولدك نحلت مثله؟» قال: لا قال: «فأرجعه» . وفي رواية .........«فاتقوا الله ‌واعدلوا ‌بين ‌أولادكم»."(کتاب البیوع ، باب العطایا جلد ۲ ص : ۹۰۹ ط : المکتب الاسلامي ۔ بیروت)ترجمه:"حضرت نعمان ابن بشیررضي الله عنه   کے بارے  منقول ہے کہ (ایک دن ) ان کے والد (حضرت بشیر ؓ) انہیں  رسول کریم صلي الله عليه وسلم  کی خدمت میں لائے اور عرض کیا کہ میں نے  اپنے اس بیٹے کو ایک غلام عطا کیا ہے، آپ  صلي الله عليه وسلم نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ صلي الله عليه وسلم نے فرمایا تو پھر (نعمان سے بھی ) اس غلام کو واپس لے لو، ایک اور روایت میں آتا ہے کہ ……  آپ صلي الله عليه وسلم نے فرمایا: اللہ تعالی سے ڈرو اور اپنی اولاد کے درمیان انصاف کرو۔"درالمختار میں ہے:"ولو وهب في صحته كل المال للولد جاز وأثم."(کتاب الهبة جلد ۵ ص : ۶۹۶ ط : دارالفکر)فقط و اللہ اعلم
                                                  
عنوان: جو زیور مرحومہ والدہ نے اپنی حیات میں اپنی ساس کو واپس کردیے تھے کیا وہ مرحومہ کے ترکہ میں شامل ہوں گے؟
سوال: میری ایک دوست ہے، اس کا ایک بھائی ہے، ان کے والدین کا انتقال ہوچکا ہے، ان کی والدہ کے پاس زندگی میں بہت زیور تھا،  مگر خاندانی لڑائی پر انہوں نے اپنا سارا زیور اپنی ساس کو واپس کردیا تھا کہ مجھے آپ کا زیور نہیں چاہیے، والدہ کی وفات کے بعد جب ان بچوں کی شادی کی  تو دادی نے اپنی مذکورہ پوتی کو زیادہ زیور چڑھایا،  خاندان والوں نے اعتراض کیا تو انہوں نے کہا کہ اس کی ماں کا پڑا تھا وہی ڈالا ہے،  کچھ عرصہ بعد دادی کی وفات ہوگئی، اب بھائی اس کے پیچھے پڑا ہے کہ دادی نے میری بیوی پر کم زیور ڈالا تھا،  اور تمہیں زیادہ ڈالا تھا، جو ماں کا زیور تھا اس میں میرا بھی حصہ تھا، مجھے اتنی رقم دو،  جب کہ بہن کا کہنا ہے کہ ماں نے اپنا زیور دادی کو واپس کردیا تھا، مجھے دادی نے اپنی طرف سے ڈالا تھا، صرف چچیوں کو دکھانے کے لیے کہا تھا کہ اس کی ماں کا ہے، کہ انہیں اعتراض نہ ہو، اور یہ  20 سال پرانی بات ہے،  اس وقت حالات بھی اچھے تھے، اور زیور کی قیمت بھی کم تھی، اب میں کہاں سے اتنے پیسے تمہیں دوں، تمہیں اتنے عرصہ بعد خیال آیا ہے، بھائی کہتا ہے کہ میرا کاروبار اچھا چل رہا تھا تو میں نے  نہیں مانگا، اب میرا کاروبار صحیح نہیں چلا رہا ہے، مجھے پیسوں کی ضرورت ہے۔مذکورہ خاتون کا کہنا ہے کہ بھائی کی بیوی نے اس کا دماغ خراب کیا ہوا ہے،  تاہم خاتون بہت اچھی ہے، اسے خدا کا خوف بھی ہے، اسی لئے اس نے یہ مسئلہ پوچھا ہے کہ کہیں وہ گناہ گار نہ ہو رہی ہو۔
جواب: بصدقِ واقعہ جو زیور مذکورہ خاتون کی  مرحومہ والدہ نے اپنی حیات میں اپنی ساس کو واپس کردئیے تھے، ساس کو واپس کرتے ہی اس پر سے ان کی ملکیت ختم ہوگئی تھی، اور ساس کی ملکیت ان زیوارت پر ثابت ہوگئی تھی ، جس کے سبب  والدہ کی وفات کے بعد مذکورہ زیورات  والدہ مرحومہ کے ترکہ میں شامل نہ ہوں گے اور نہ ہی بطور میراث ان زیورات پر مذکورہ خاتون کے بھائی کا شرعًا حق ہوگا۔نیز  دادی کی ملکیت میں زیورات آجانے کے بعد   انہوں ان زیوارت میں اپنی مرضی سے تصرف کرنے کا   چوں کہ شرعًا حق حاصل ہوگیا تھا ، لہذا پوتی کی شادی کے موقع پر  مذکورہ زیور ات جو انہوں نے اپنی پوتی کو دیے تھے ، ان کا یہ عمل شرعًا درست تھا، جس کے سبب مذکورہ زیورات  پر مذکورہ خاتون کی ملکیت ثابت ہوگئی، لہذا صورتِ مسئولہ میں  بھائی کا  ان  زیورات   میں سے حصہ مانگنا شرعًا جائز نہ ہوگا۔مجلة الأحكام العدلية میں ہے:"المادة (1192) كل يتصرف في ملكه كيفما شاء. لكن إذا تعلق حق الغير به فيمنع المالك من تصرفه على وجه الاستقلال."( الباب الثالث في بيان المسائل المتعلقة بالحيطان والجيران، الفصل الأول: في بيان بعض قواعد أحكام الأملاك، 1 / 230، ط: نور محمد، كارخانه تجارتِ كتب، آرام باغ، كراتشي)فقط واللہ اعلم
                                                  
عنوان: ڈومین میں انوسٹ کرنا
سوال: میراایک عزیزویب ڈومین کاکام وغیرہ کرتاہےاس نے مجھے پانچ لاکھ انویسٹمنٹ کرنےکابولاہے اور تفصیل اسطرح ہے کہ پانچ لاکھ انکو دوتووہ ایگریمنٹ کرتےہیں جس میں یہ لکھاہوتا ہے کہ آپکو جب بھی یہ پانچ لاکھ چاہیے ہونگے توآپ دودن پہلے بتا دیناہم آپکی رقم آپکو واپس کر دینگے لیکن جب تک وہ رقم ان کے پاس رہے گی تو وہ اس پرہرماہ بیس ہزارروپے  دینگے اور اگرکام اچھاہواتو پچیس سے تیس ہزاربھی مل سکتے ہیں اور اگرکام اچھانہ ہواتو پیسےبیس ہزار ہی ملیں گے آیااسطرح کے کام میں پیسہ لگانادرست ہے؟
جواب: صورت مسئولہ میں  سائل کا اپنے عزیز کے ساتھ مذکورہ طریقہ  پر کاروبار کرنا سودی معاملہ ہے کیونکہ اس میں منافع فکس ہے، لہذا اس کام میں پیسے لگانا جائز نہیں ہے۔قرآن کریم میں باری تعالی کا ارشاد ہے:﴿ يَاأَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ (278) فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ وَإِنْ تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ ﴾ [البقرة: 278، 279]ترجمہ: اے ایمان والو! اللہ سے ڈرو اور چھوڑ دو جو باقی رہ گیا سود میں سے اگر تم مؤمن ہو۔ سو اگر تم ایسا نہیں کروگے تو سن لو اعلانِ جنگ اللہ اور اس کے رسول کی طرف سے، اور اگر تم توبہ کرو تو تمہارے اصل اموال تمہارے لیے ہیں نہ تم ظلم کروگے کسی پر اور نہ تم پر ظلم کیا جائے گا۔صحیح مسلم میں نبی علیہ الصلاۃ والسلام کا ارشاد ہے:"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء".(الصحيح لمسلم، با ب لعن آکل الربا، ومؤکله، النسخة الهندیة، ۲/۲۷)ترجمہ:" حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔"فقط والله اعلم
                                                  
عنوان: بکری کو پرورش کے لیے دینے کی ایک صورت کا حکم
سوال: کسی کو بکری اس شرط پر دینا کہ مثلابکری دیتے وقت اس کی قیمت پندرہ سو روپے ہے ،بعد میں اب وہ اس کو کھلائے پلائے گا اور پھر حوالے کرتے وقت اس کی جو قیمت ہو گی پندرہ سو سے اوپر اس کو آدھا آدھا تقسیم کر لیں گے کیا یہ جائز ہے؟
جواب: مذکورہ صورت جائز نہیں ہے،  بلکہ ایسی صورت میں   پرورش کی وجہ سے جو قیمت میں اضافہ ہوگا  وہ مالک کا ہوگا، اور پالنے والے کو اجرت دی جائے گی، یعنی عام طورپر جانور کے چارہ وغیرہ کے علاوہ جانور پالنے اور رکھنے کی جواجرت بنتی ہے، پالنے والااس اجرت کا مستحق ہوگا۔فتاویٰ ہندیہ میں ہے:"وعلی هذا إذا دفع البقرة إلی إنسان بالعلف لیکون الحادث بینهما نصفین، فما حدث فهو لصاحب البقرة، ولذلک الرجل مثل العلف الذي علفها وأجر مثله فیما قام علیها، والحیلة في ذلک أن یبیع نصف البقرة من ذلک الرجل بثمن معلوم حتی تصیر البقرة وأجناسها مشترکة بینهما فیکون الحادث منها علی الشرکة".(الفتاوى الهندية،کتاب الشرکة، الباب الخامس في الشرکة الفاسدة، (۲/ ۳۳۵)مزید تفصیل کے لیے درج ذیل لنک پر فتویٰ دیکھیے:جانور پالنے کے لیے اس شرط پر دینا کہ بچے سالانہ باہم تقسیم کیے جائیں گے جانور کو آدھ آدھ پر دینا فقط واللہ اعلم
                                                  
عنوان: بینک سے قسطوں پر سامان  خریدنا
سوال: ہماری  مسجد کے امام صاحب نے ایک موبائل خریدا ہے اور وہ بینک کے ذریعے قسط پر لیا ہے، اس میں انٹرسٹ  0% ہوتا ہے،  لیکن اس میں ایک شرط یہ ہوتی ہے کہ قسط متعین تاریخ پر ادا کرنا ضروری ہے، اگر ایک دن کی تاخیر ہو جائے تو متعینہ مقدار چکانی پڑتی  ہے اور ہمارے علاقے میں مفتیانِ  کرام نے اس کے  عدمِ  جواز کا مسئلہ بتایا ہے اور امام صاحب کو یہ مسئلہ بتایا گیا ہے اس کے با وجود امام صاحب اس طرح ہی موبائل، واشنگ مشین، اے سی، وغیرہ خریدتے ہیں، تو اب اس صورت میں امام صاحب کا نماز پڑھانا کیسا ہے اور ان کے  پیچھے نماز  بغیر  کراہت  ہو جائے  گی؟
جواب: بینک کے نظام کی بنیاد سود پر ہے سود کا معاملہ کرنے والوں کے لیے اللہ اور اس کے رسول کی طرف سے جنگ کا اعلان ہے، بے شمار قرآنی آیات اوراحادیث میں اس کی شناعت اور قباحت ذکر ہوئی ہے، ؛ لہٰذا  سود پر مشتمل ہونے کی وجہ سے بینک سے قسطوں پر  کوئی بھی چیز لینا شرعًا جائز نہیں ہے، خواہ خریدار کوئی بھی ہو، اس سے مسئلے کے حکم میں فرق نہیں آتا۔باقی  دار الافتاء کا ضابطہ یہ ہے کہ جب کسی شخص کو متعین کرکے سوال کیا جائے تو جانبین کا موقف سن کر، یا مستند ثبوت کی روشنی میں جواب دیا جاتاہے، اور امام، مؤذن یا کمیٹی والوں کے بارے میں فتوے کے اجرا کے لیے ضابطہ یہ ہے کہ مسجد کے لیٹر ہیڈ پر انتظامیہ کی طرف سے سوال ارسال کیا جائے تب جواب جاری کیا جاتاہے۔لہٰذا مذکورہ امام کے پیچھے نماز درست ہونے نہ ہونے سے متعلق مسئلہ معلوم کرنے کے  لیے مسجد کے لیٹر پر  دستی   یا بذریعہ ڈاک استفتا  جمع کرواکر جواب حاصل کیا جاسکتا ہے۔اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادةً أو هديةً، فأسلف علی ذلك إن أخذ الزیادة علی ذلك ربا."(14/513، باب كل قرض جر  منفعة، كتاب الحوالة، ط: إدارة القرآن) فقط واللہ اعلم
                                                  
عنوان: پراویڈنٹ فنڈ کی رقم کو انویسٹ کرکے منافع کمانا
سوال: میں ایک کمپنی میں جاب کرتا ہوں۔ ہماری کمپنی میں پراویڈنٹ فنڈ ہے جس میں ملازمین شرکت کرتے ہیں اور ہر ماہ تنخواہ کا کچھ حصہ کٹ جاتا ہے۔ جتنا حصہ ملازم کی تنخواہ سے کٹتا ہے  اتنا ہی حصہ مالک بھی ڈالتا ہے اور پھر یہ پیسہ کسی جگہ انوسٹ کر دیا جاتا ہے۔ اور ہر سال اس پر منافع ملتا ہے۔ سوال یہ ہے کہ کیا پراویڈنٹ فنڈ پر منافع لینا حلال ہے؟
جواب: سرکاری و نجی اداروں کی طرف سے ملازمین کے لیے پراویڈنٹ فنڈ کی جو  سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فیصد کٹوتی کرواتے ہیں  اور کچھ رقم ادارہ اپنی طرف سے ملاتا ہے، پھر یہ رقم کسی جگہ انویسٹ کردی جاتی  ہے، اور  ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں، ذیل میں وہ صورتیں، ان میں ملنے والے اضافے کا حکم بیان کیا جاتاہے:پراویڈنٹ فنڈ کی رائج صورتیں:1۔ بعض کمپنیز اپنے ہر ملازم کو جبراً اس فنڈ کا حصہ بناتی ہیں اور ملازم کو عدمِ شمولیت کا اختیار نہیں دیتیں، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض کمپنیز کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ کمپنی اپنے ملازمین کو اختیار دیتی ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور کمپنی ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتی رہتی ہے۔3۔ بعض کمپنیز ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتی ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت ( جبری کٹوتی) کا حکم یہ ہے کہ یہ فنڈ  (مع اضافی رقم) کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعًا جائز ہوتا ہے ۔ احتیاطًا یہ اضافہ نہ لیا جائے تو بہترہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اور جتنی رقم کمپنی نے اپنی طرف سے ملائی ہے، اتنی جمع شدہ رقم وہ لے سکتے ہیں، ان دونوں رقموں سے زائد رقم لینا شرعًا جائز نہیں ہوتا ۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اور اس کے ساتھ جتنی رقم کمپنی نے  ملائی ہے، اور ان دونوں رقموں پر جو رقم اضافی مل رہی ہے، وہ ملازم کے لیے لینا شرعاً جائز ہوتا ہے۔   اور جتنی رقم ملازم نے اپنے اختیار سے کٹوائی ہے،  اور کمپنی نے اپنی طرف سے رقم شامل کی ہے، اتنی رقم لینا تو جائز  ہوتا ہے، لیکن ان دونوں رقموں پر  ملنے والی زائد رقم لینا جائز نہیں  ہوتا۔اگر اس تفصیل میں سے کوئی بات سمجھ نہ آئی ہو تو اس کی نشان دہی کر کے دوبارہ پوچھ لیں۔ فقط واللہ اعلم
                                                  
عنوان: مال ادھار پر لےکر اسے فروخت کرکے حاصل شدہ پیسوں سے مزید کاروبار کرنے کا حکم
سوال: ایک صاحب  کو کچھ مال سپلائی کرتا تھا، اصل قیمت سے دس فیصد زائد نفع ڈیڑھ ماہ کے ادھار پر طے تھا، وقت کے ساتھ ان صاحب نے ادھار کا دورانیہ ڈیڑھ سے دو اور پھر ڈھائی مہینہ کردیا، جس کی وجہ سے ادھار کی رقم تقریباً سوا کروڑ ہوگئی،ہر مہینے تقریباً  چالیس لاکھ کا مال جاتا تھا وہ صاحب اس مال کو آگے دیکر وہاں سے پیسے وصول کرکے ہمیں دیتے تھے، مال کی مہنگائی کی وجہ ان صاحب نے اچانک دس فیصد زائد نفع ختم کرنے کی بات کی،جس کی وجہ سے کام بند کردیا، لیکن آگے سے پیسے وصول کرنے کے باوجود ہمارےپیسے جو تقریباً سوا کروڑ روپے ہیں ، روک لیے، اور ہر مہینہ تقریباً چالیس یا پچاس لاکھ آگے سے وصول کرکے ان پیسوں(ہمارے پیسوں سے ) سے نقد مال خریدنا شروع کردیا، اور ہمارے پیسے ہماری مرضی کے خلاف استعمال کرنے شروع کردیے۔۱۔کیا ہمارےپیسے ہماری مرضی کے خلاف استعمال کرناجائز ہے؟۲۔کیا ہمارے پیسوں سے جو بچت ہوگی اس کا نفع ان کےلیے جائز ہے ؟
جواب: صورتِ مسئولہ میں سائل نے جس شخص سے کاروبار کرتے ہوئے اس کو ادھار پر مال دیا تھا، تو اس مال کی قیمت(جو سوا کروڑ کے قریب ہےوہ) مذکورہ شخص پر قرض ہے ،اور اس کی ادائیگی اس شخص کے ذمہ  لازم ہے، قرض کی ادائیگی پر قادر ہونے کےباوجود قرض اتارنے میں ٹال مٹول کرنا اور قرض خواہ کے قرض کی ادائیگی کا انتظام نہ کرنا ظلم ہے،نیز  استطاعت کے باوجود اگر کوئی قرض نہ اتارے تو اندیشہ ہے کہ کہیں اس وعید کا مستحق نہ بن جائے جس کے مطابق مقروض شہید بھی ہوجائے تو قرض کے وبال سے اسے خلاصی نہیں ملے گی، جب کہ شہید کے تمام گناہ معاف کردیے جاتے ہیں۔یہی وجہ تھی کہ رسولِ اکرم صلی اللہ علیہ وسلم کی خدمت میں جب کوئی جنازہ لایا جاتا تو آپ صلی اللہ علیہ وسلم دریافت فرماتے کہ اس پر قرض تو نہیں ہے؟ اگر میت مقروض نہ ہوتی تو رسولِ اکرم صلی اللہ علیہ وسلم جنازہ پڑھاتے اور اگرمیت مقروض ہوتی اور اپنے پیچھے قرض کی ادائیگی کا انتظام نہ چھوڑا ہوتا اور کوئی اس کے قرض کی ضمانت بھی نہ لیتا تو صحابہ سے کہہ دیتے کہ اپنے بھائی کا جنازہ ادا کرلو، اور آپ ﷺ ایسے افراد کی نمازِ جنازہ ادا نہ فرماتے؛ تاکہ امت کو قرض میں ٹال مٹول کی برائی اور اس کی شدت کا احساس ہو۔ بعد میں جب آں حضرت ﷺ کو اللہ تعالیٰ نے فتوحات عطا فرمائیں تو پھر آپ ﷺ جنازے کے موقع پر یہ سوال فرماتے، اگر میت مقروض ہوتی اور اس نے ادائیگی کا انتظام نہ چھوڑا ہوتا تو آپ ﷺ خود اس کے قرض کی ادائیگی کا انتظام فرماتے اور نمازِ جنازہ ادا فرماتےتھے، البتہ اس نے اس قرض کی رقم سے کاروبار کرکے جو نفع کمایا وہ نفع اس پر ناجائز اور حرام نہیں ہے۔صحیح مسلم میں ہے:"عن أبي هريرة، أن رسول الله صلى الله عليه وسلم قال: ’’مطل ‌الغني ‌ظلم، وإذا أتبع أحدكم على مليء فليتبع‘‘."(باب تحريم مطل الغني، وصحة الحوالة، واستحباب قبولها إذا أحيل على ملي، ج:3، ص:1197، رقم الحدیث:1564، ط:دار إحياء التراث العربي)الأشباہ والنظائر میں ہے:"أن ‌النقد ‌لا ‌يتعين ‌بالتعيين."(‌‌‌‌المآخذ المختلف فيها بين الأئمة التي يبني عليها فروع [فقهية]،ج:2، ص:271، دار الكتب العلمية)فقط واللہ اعلم
                                                  
عنوان: نفع کی تعیین کیے بغیر رقم سرمایہ کاری کے لیے لینا
سوال: کیا کسی سے یہ کہہ کر رقم لینا جائز ہے کہ تم مجھے رقم دے دو،  میں کسی کاروبار میں ڈال کر اچھا نفع دوں گا، جب کہ نفع  کی شرح بھی مقرر نہ کرے؟
جواب: جو شخص رقم لے رہا ہے، اگر اس کا سرمایہ بھی اس کاروبار میں شامل ہوگا جس میں دوسرے کا لگائے گا  تو مذکورہ معاملہ شرکت کا معاملہ کہلائے گا ،اور شرکت میں فریقین کے درمیان نفع کا تناسب شرعی اصولوں کے مطابق طے ہونا ضروری ہے،  نفع کا تناسب طے نہ کرنے کی وجہ سے شرکت فاسد ہوجائے گی ،اور اگر سرمایہ ایک کا ہو اور محنت دوسرے کی  تو یہ معاملہ مضاربت کا  ہے اور مضاربت میں بھی شرعًا نفع کا تناسب طے ہونا ضروری ہے، نفع کا تناسب طے نہ کرنے کی وجہ سے مضاربت کا معاملہ  فاسد ہوجائے گا؛  لہٰذا بصورتِ  مسئولہ کاروبار کے لیے بغیر کچھ طے کیے رقم لینا شرعًا درست نہیں ہے۔ فقط واللہ اعلم
                                                  
عنوان: محکمہ ایکسائز میں پرائیویٹ افراد کا کام کرنا اور رجسٹریشن کے لیے لوگوں سے مقررہ فیس سے زائد رقم لینا
سوال: NB برادرز کے نام سے ہماری ایک پرائیویٹ کمپنی ہے، جو ایک سرکاری ادارہ (محکمہ ایکسائز ) جو پورے پاکستان میں گاڑیوں کے رجسٹریشن،ٹرانسفر اور ٹوکن بنانے کا کام کرتاہے ،ہماری کمپنی (NBبرادرز) اس محکمہ سے متعلق جتنے کام ہو ،وہ کرتی ہے ۔ہمارے پاس پورے پاکستان سے کام آتے  ہیں جو ہم کرکے لوگوں کو ان کے گھروں تک پہنچاتے ہیں۔محکمہ ایکسائز میں جو لوگ کام کے سلسلے میں آتے ہیں ،محکمہ ان کا کام مہینوں میں کرکے دیتا ہے ،ہماری کمپنی لوگوں کو طویل مدت اور لمبی لائن میں لگنے جیسی مشکلات سے بچنے کے لئے مطلوبہ فیس سے زائد رقم وصول کرکے کم عرصہ میں کرکے ان کے گھر پہنچانے کا انتظام کرتی ہے،مثلاایک گاڑی کے رجسٹریشن کی فیس جو محکمہ ایکسائز وصول کرتاہے وہ ستر ہزار روپے (70000) مقرر ہے،ہماری کمپنی گاڑی مالکان سے باہمی رضامندی سے مقررہ فیس زائد ایک لاکھ پچاسی ہزار (185000) روپے وصول کرتی ہے ،ان زائد پیسوں کے عوض ان کا کام بآسانی کرکے ان کے گھر پہنچادیتی ہےاور اپنے ملازمین کی تنخواہیں اور دیگر اخراجات بھی ان پیسوں سے ادا کرتی ہے اور محکمہ کے مختلف دفاتر کو رقوم ادا کرتی ہے تاکہ کا م آسانی سے ہوسکے۔اب پوچھنا یہ ہے کہ کیا لوگوں کی سہولت کی خاطر باہمی رضامندی سے رجسٹریشن کی مقرر کردہ فیس سے زائد وصول کرنا اور ان زائد رقوم سے محکمہ کے دفاتر کے مختلف شعبہ جات کو ادائیگی کرکے ان سے بآسانی کام کروانا کہیں رشوت دینے کے زمرے میں تو نہیں آتا؟اگر ایسا کرنا رشوت ہے تو کیا اس کا اثر ان زائد رقوم پر جو کمپنی لوگوں سے وصول کرتی ہے اور جو رجسٹریشن کی مقررہ فیس ہے اس پر تو نہیں پڑے گا ؟ اور ان رقوم کا کیا حکم ہوگا؟نوٹ:MB برادرز رقم پرائیویٹ افراد کے ذریعے کمپنی کو دیتی ہے مثلا MBبرادرز اور کمپنی والوں کے درمیان معاملہ کرنے  کےلئے پرائیویٹ افراد موجود ہیں جو یہ سارا  کام انجام دیتے ہیں، اور یہ پرائیویٹ لوگ ایکسائز کمپنی کے ہی کارندے ہیں اور کبھی کبھار بلاواسطہ کمپنی کے ملازمین ہی کو رقم دی جاتی ہیں ۔
جواب: صورتِ مسئولہ میں NBبرادرزلوگوں کوجوسہولت دیتی ہے تو اُس کے عوض اُن سے باہمی رضامندی سے "محکمہ ایکسائز"کی مقرر کردہ فیس سے زائد رقم وصول کرناجائز ہے،البتہ  NBبرادرز "محکمہ ایکسائز"کے کارندوں کوجورقم دے کراُن سے اپناکام جلدی کرواتی ہے،تو یہ رشوت کے زمرے  میں آتاہے ،ایسا کرناجائز نہیں۔سنن ابن ماجہ میں ہے:"عن عبد الله بن عمرو، قال: قال رسول الله صلى الله عليه وسلم : لعنة الله على ‌الراشي والمرتشي."ترجمہ :"رسول اللہ صلی اللہ علیہ وسلم نے فرمایاکہ:رشوت لینے اور دینے والے دونوں پر اللہ کی لعنت ہے"(‌‌أبواب الأحكام، باب التغليظ في الحيف والرشوة، 411/3، ط: دار الرسالة العالمية)فقط واللہ اعلم
                                                  
عنوان: بینک میں پیسے رکھ کر نفع کمانا
سوال: میرا اور میرے بھائی کا مشترکہ کاروبار تھا بھائی کی اپنی دکان تھی اور میری دکان پگڑی کی تھی ،میں ایک سیدھا سادہ  انسان ہوں اولاد بھی نہیں ہے،  میرے بھائی نے مجھے کاروبار کے ہر مسئلہ سے دور رکھا ، کاروبار میں قرضہ چڑھایا اور مجھے بتایا بھی نہیں،  میرے پوچھنے پر بھی انہوں نے مجھے کچھ نہیں بتایا ، پھر اچانک وہ دماغ کے کینسر میں مبتلا ہوئے اور انتقال کر گئے، بعد میں قرض دار آکر کھڑے ہوکر مجھے دھمکیاں دینے لگے تو مجبوراً مجھے اپنی دکان 40 لاکھ پر فروخت کرنی پڑی، 20 لاکھ کا قرضہ ادا کیا اور20 لاکھ  اب میرے پاس ہے، میری عمر 70 سال کے قریب ہے،  گھر چلانے کے لیے میرے پاس کوئی ذریعہ معاش نہیں ہے ، تو اب اگر میں اسلامی بینکنگ  کے طریقے سے بینک میں 20 لاکھ رکھواتا ہوں تو مجھے ماہانہ 20 ہزار روپے ملیں گے، جس سے اپنا گزر بسر کر سکوں گا، تو کیا میرے لیے بینک میں پیسے رکھنا جائز ہے؟
جواب: واضح رہے کہ مروجہ  اسلامی بینکوں میں سے کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز نہیں، لہذا سائل کے لیےکسی مروجہ غیر سودی بینک میں رقم رکھ کر اس پر فائدہ لینا جائز نہیں ۔فقط واللہ اعلم
                                                  
عنوان: میت فنڈ کاحکم ،سود کی رقم کا مصرف
سوال: 1۔ہمارے علاقے کے  جو مسافر دبئی میں رہائش پذیر ہیں ،وہ" مردہ فنڈ "کے نا م سے سالانہ ہر ممبر سے  50 درہم جمع کرتے ہیں ،پھر اگر اس میں سے کوئی شخص وہاں فوت ہوجائے  تو اس کو 20000 درہم اس  ''مردہ فند'' سے دیتے ہیں ،اب پوچھنا یہ  ہے کہ اس طرح فنڈنگ شرعاً کیساہے؟  ایک مفتی صاحب کہتے ہیں کہ سرے سے یہ  فنڈنگ درست ہی نہیں ہے ؛کیونکہ  جو ممبر بھی پابندی کے ساتھ یہ رقم دیتے ہیں ،یہ قرض ہے اور اس لالچ پر بیٹھاہے کہ مجھے بھی ملے گا، ظاہری بات ہے کہ ممبران میں سے ہر  کوئی تو نہیں  مرے گا، ہاں اس میں جائز صورت یہ ہے کہ لینے  والے سے کوئی  مطالبہ نہ  ہو،اور وہ اپنی مرضی و خوشی سے کبھی دیتاہو اور کبھی نہیں  دیتاہو،لہٰذا ہر ممبر سے یہ چندہ پابندی سے لینا شرعا ً درست نہیں ۔وضاحت: مردہ فنڈ  کے ممبران پر سالانہ مقرر کی گئی رقم  کی ادائیگی ضروری ہوتی ہے،مقررہ رقم وقت پرادا نہ کرنے کی صورت میں  دو ماہ انتظار کے بعد  اس ممبر کی  رکنیت ختم کردی جاتی ہے۔کسی ایک شخص کی فوتگی پر دی جانے والی رقم اہلِ میت کو دی جاتی ہے،جس سے وہ میت کے تمام اخراجات (میت کو وطن پہنچانا ،تجہیز وتکفین  اور مہمانوں  کے کھانے کاخرچ )  پورے کرتے ہیں ۔2۔ اب تک جو فنڈ  جمع ہے جو تقریبا ً 2 لاکھ درہم ہے ،واضح رہے کہ یہ رقم بنک میں سیونگ  اکاؤنٹ  میں  پڑ ا  ہے جس پر  بنک کی طرف سے سود بھی ملتاہے ، اب دریافت طلب امر یہ  ہے کہ  اب تک جو  سود   کے پیسے  اس رقم پر ملے ہیں وہ  کون سے مصرف میں خرچ  کیے جاسکتے ہیں ،کیا ان ممبران کو دے سکتے ہیں ؟ کیا اس سے فلاحی کام کرسکتے ہیں ؟ کیا یہ غریب کو بغیر اجازت ثواب کی نیت  کے دے سکتے  ہیں؟ جمہور فقہاء کے نزدیک تحقیقی بات کیا ہے  رہنمائی فرمائیں ۔
جواب: 1۔ میت کی تجہیز و تکفین کے لیے قائم کمیٹیوں کی شرعی حیثیت کی تفصیل درج ذیل ہے:آج کل مختلف مقامات پر خاندان اور برادری میں میت کمیٹیاں بنانے کا رواج چل پڑا ہے، اس کمیٹی کا مقصد یہ ہوتا ہے کہ کمیٹی کے کسی ممبر کے گھر میں اگر خدانخواستہ موت کا سانحہ پیش آجائے تو اس کی تجہیزوتکفین کا خرچہ برداشت کیا جائے، نیز میت کے گھر والوں اور تعزیت کے لیے آئے مہمانوں کے لیے کھانے کا بندوبست کرنا بھی اسی کمیٹی کی ذمہ داری شمار ہوتی ہے، اس کمیٹی کا ممبر صرف ایک  خاندان یا برادری یا محلے کے لوگوں کو بنایا جاتا ہے، ممبر بننے کے لیے شرائط ہوتی ہیں، مثلاً یہ کہ ہر ماہ یا ہر سال ایک مخصوص مقدار میں رقم جمع کرانا لازم ہے، اگر یہ رقم جمع نہ کرائی جائے تو ممبر شپ ختم کردی جاتی ہے، جس کے بعد وہ شخص کمیٹی کی سہولیات سے فائدہ نہیں اُٹھا سکتا، عام طور پر یہ کمیٹیاں دو طرح کے اخراجات برداشت کرتی ہیں:1:…کفن و دفن کے اخراجات، یعنی کفن، قبرستان تک لے جانے کے لیے گاڑی اور قبر وغیرہ کا خرچہ۔2:…میت کے اہلِ خانہ اور مہمانوں کے کھانے کا خرچہ۔شرعی نکتہ نگاہ سے ان دونوں طرح کے اخراجات میں حسبِ ذیل تفصیل ہے:میت کی تجہیز و تکفین کا خرچہجب کسی شخص کا انتقال ہوجائے تو اس کی تجہیز و تکفین اور تدفین کے اخراجات کے بارے میں شرعی حکم یہ ہے کہ اگر میت کا ذاتی مال موجود ہوتو اس کے کفن دفن کا خرچہ اسی میں سے کیا جائے گا۔(1) اگر اس کے ترکہ میں مال موجود نہیں تو اس کے یہ اخراجات اس شخص کے ذمہ ہوں گے جس پر اس کی زندگی میں مرحوم کا خرچہ واجب تھا، لہٰذا اگر میت کا باپ اور بیٹا دونوں زندہ ہوں تو کفن و دفن کے اخراجات بیٹے کے ذمہ ہوں گے، کیوں کہ جب کسی شخص کے پاس کوئی مال نہ ہو اور اس کا باپ اور بیٹا دونوں موجود ہوں تو اس کے اخراجاتِ زندگی بیٹے پر واجب ہوتے ہیں، باپ پر نہیں، (2) بیوی کا کفن دفن شوہر کے ذمہ لازم ہوتا ہے، اگرچہ اس کے پاس مال موجود ہو۔ (3)اگر میت کے پس ماندگان میں ایسا کوئی شخص نہ ہو جس پر اس کا خرچہ واجب ہوتا ہے یا ایسا کوئی فرد موجود ہو، لیکن وہ خود اتنا غریب ہو کہ یہ خرچہ برداشت نہیں کرسکے تو تکفین و تدفین کی ذمہ داری حکومتِ وقت کی ہے، لیکن اگر حکومتِ وقت یہ خرچہ نہیں اُٹھاتی یا ان کے نظم میں ایسی کوئی صورت نہ ہو تو جن مسلمانوں کو اس کی موت کا علم ہے، ان پر اس کی تکفین و تدفین کا خرچہ واجب ہے، اگر جاننے والے بھی سب غریب ہیں تو پھر وہ لوگوں سے چندہ کرکے یہ اخراجات برداشت کریں اور جو رقم باقی بچے وہ دینے والے کو واپس کریں، اگردینے والے کا علم نہ ہو تو اس رقم کو سنبھال کر رکھیں، اور اگر دوبارہ اس طرح کی صورتِ حال پیش آئے تو اس کی تکفین و تدفین میں اُسے خرچ کریں۔ (4)میت کے اہلِ خانہ اور مہمانوں کے کھانے کا خرچہمیت کے اہلِ خانہ کے لیے کھانے کا انتظام میت کے رشتہ داروں اور ہم سایوں کے لیے مستحب ہے کہ وہ میت کے اہلِ خانہ کے لیے ایک دن اور رات کے کھانے کا انتظام کریں، کیوں کہ میت کے اہلِ خانہ غم سے نڈھال ہونے اور تجہیز و تکفین میں مصروف ہونے کی وجہ سے کھانا پکانے کا انتظام نہیں کرپاتے،(5) غزوۂ موتہ میں جب نبی کریم ﷺ  کے چچا زاد بھائی حضرت جعفربن ابی طالب رضی اللہ عنہ شہید ہوئے اور ان کی وفات کی خبر آپ ﷺ  تک پہنچی تو آپ ﷺ  نے صحابہ کرام رضی اللہ عنہم سے فرمایا کہ جعفر کے گھر والوں کے لیے کھانے کا بندوبست کرو، کیوں کہ ان پرایسا شدید صدمہ آن پڑا ہے جس نے انہیں (دیگر اُمور سے) مشغول کردیا ہے۔ (6)میت کے اہلِ خانہ کے علاوہ جو افراد دور دراز علاقوں سے میت کے اہلِ خانہ سے تعزیت اور تکفین و تدفین میں شرکت کے لیے آئے ہوں اگر وہ بھی کھانے میں شریک ہوجائیں تو ان کا شریک ہونا  بھی درست ہے، تاہم تعزیت کے لیے قرب و جوار سے آئے لوگوں کے لیے میت کے ہاں باقاعدہ کھانے کا انتظام کرناخلافِ سنت عمل ہے۔ (7)مروجہ انجمنوں اور کمیٹیوں کے بظاہر نیک اور ہم دردانہ مقاصد سے ہٹ کر کئی شرعی قباحتیں ہیں:1:… کمیٹی کا ممبر بننے کے لیے ضروری ہے کہ ہر فرد، چاہے امیر ہو یا غریب، ہر ماہ ایک مخصوص رقم کمیٹی میں جمع کرے،اگر وہ یہ رقم جمع نہیں کراتا تو اُسے کمیٹی سے خارج کردیا جاتا ہے، پھر کمیٹی اس کو وہ سہولیات فراہم نہیں کرتی جو ماہانہ چندہ دینے والے ممبران کو مہیا کرتی ہے، اس سے معلوم ہوتا ہے کہ اس کمیٹی کی بنیاد ’’امدادِ باہمی‘‘ پر نہیں، بلکہ اس کا مقصد ہرممبر کو اس کی جمع کردہ رقم کے بدلے سہولیات  فراہم کرنا ہے، یہ سہولیات اس کی جمع کردہ رقم کی نسبت سے کبھی کم اور کبھی زیادہ ہوسکتی ہیں، یہ معاملہ واضح طور پر قمار (جوا)کے مشابہ ہونے کی وجہ سے ناجائز ہے۔ (8)2:…کمیٹی کے ممبران میں سے بعض اوقات غریب و نادارلوگ بھی ہوتے ہیں، جو اتنی وسعت واستطاعت نہیں رکھتے کہ ماہانہ سو روپے بھی ادا کرسکیں، لیکن خاندانی یا معاشرتی رواداری کی خاطر یا لوگوں کی باتوں سے بچنے کے لیے وہ مجبوراً یہ رقم جمع کراتے ہیں، یوں وہ رقم تو جمع کرادیتے ہیں، لیکن اس میں خوش دلی کا عنصر مفقود ہوتا ہے، جس کی وجہ سے وہ مال استعمال کرنے والے کے لیے حلال طیب نہیں ہوتا، کیوں کہ حدیث شریف میں ہے کہ کسی مسلمان کا مال دوسرے مسلمان کے لیے صرف اس کی دلی خوشی اور رضامندی کی صورت میں حلال ہے۔(9)3:… بسااوقات اس طریقہ کار میں ضرورت مند اور تنگ دست سے ہم دردی اور احسان کی بجائے اس کی دل شکنی کی جاتی ہے اور اس کے ساتھ بدسلوکی کا رویہ برتا جاتا ہے، کیوں کہ خاندان کے جو غریب افراد کمیٹی کی ماہانہ یا سالانہ فیس نہیں بھر پاتے انہیں کمیٹی سے خارج کردیا جاتا ہے، اس طرح ان کی حاجت اور ضرورت کے باوجود اُنہیں اس نظم کا حصہ نہیں بنایا جاتا اور پھر موت کے غمگین موقع پر اُسے طرح طرح کی باتوں اور رویوں کا سامنا کرنا پڑتا ہے۔4:… اس طریقہ کار میں کھانا کھلانا ایک عمومی دعوت کی شکل اختیار کرجاتا ہے، حال آں کہ مستحب یہ ہے کہ یہ انتظام صرف میت کے گھر والوں کے لیے ہو۔ (10)خلاصہ کلام یہ ہے کہ اگر کسی کے ہاں میت ہوجائے تو مستحب یہ ہے کہ میت کے عزیز و اقارب اور پڑوسی مل کر میت کے اہلِ خانہ کے لیے کھانے کا انتظام کریں، میت کی تجہیز و تکفین کے خرچہ کے لیے دیکھا جائے کہ اگر میت نے کچھ مال چھوڑا ہے تو تجہیز و تکفین کا خرچہ اس کے مال میں سے کیا جائے اور اگر میت نے کسی قسم کا مال نہیں چھوڑا تو جس شخص پر اس کا خرچہ واجب ہے، وہ یہ اخراجات برداشت کرے، اگر وہ نہیں کرپاتا تو خاندان کے مخیر حضرات کو چاہیے کہ وہ یہ اخراجات اپنے ذمے لے لیں، مروجہ کمیٹیوں کے قیام میں شرعاً کئی قباحتیں ہیں، اس سے اجتناب کیا جائے۔ البتہ اگرمندرجہ بالا قباحتوں سے اجتناب کرتے ہوئے رفاہی انجمن یا کمیٹی قائم کی جائے جس میں مخیر حضرات ازخود چندہ دیں، کسی فردکوچندہ دینے پر مجبور نہ کیا جائے تو اس کی گنجائش ہے، یہ انجمن یا کمیٹی خاندان کے لوگوں کی ضروریات کی کفالت کرے، بے روزگار افراد کے لیے روزگار، غریب و نادار بچیوں کی شادی اور دیگر ضروریات میں ضرورت مندوں کی مدد کرے، ان امور کی انجام دہی کے ساتھ ساتھ اگریہ کمیٹی یا انجمن خاندان کے کسی فرد کی موت کے بعد اس کی تجہیز و تکفین پر آنے والے اخراجات بھی اپنے ذمہ لے تو یہ درست ہے۔2۔واضح رہے کہ بینک میں بوقتِ ضرورت صرف غیر سودی کھاتہ (کرنٹ اکاؤنٹ/ لاکر) کھولنے کی اجازت ہے، سودی اکاؤنٹ کھولنا جائز نہیں ہے،لاعلمی یا غفلت میں سودی اکاؤنٹ کھول لیا ہو تو اسے فورًا بند یا غیر سودی کھاتے میں تبدیل کردینا چاہیے۔ اور اگر بینک کے سودی اکاؤنٹ میں اگر رقم آئی ہو اور ابھی تک نکالی نہ ہو تو اس کا حکم یہ ہے کہ  اپنی اصل رقم  نکالی جائے  اور سود والی  رقم نکالی ہی نہ جائے ، کیوں کہ جس طرح سود کھانا ناجائز ہے، اسی طرح سودی رقم وصول کرنا بھی جائز نہیں ہے،   لہٰذا صورت مسئولہ میں    اصل رقم   (جو تقریبا دو لاکھ ) پر جس قدر سود   کے پیسے ملے ہیں  وہ بینک سے  نہ نکالے جائیں ،اور اگر اکاؤنٹ میں آئی ہوئی سودی رقم لاعلمی میں وصول کرلی ہو تو اس رقم کا مصرف یہ ہے کہ  اصل مالک یا اس کے ورثاء تک پہنچانا ممکن  ہو تو  انہیں دے دی  جائے ،بصورت ِدیگر     یہ رقم  کسی مستحقِ زکوٰ ۃ کو ثواب کی نیت کے بغیر دیناجائز ہے، یہ رقم میت فنڈ کے ممبران کو دینا یا اس   رقم سے فلاحی کام کروانا جائز نہیں ۔حوالہ جات برائے جواب نمبر:1:۔فتاوٰی شامی ہے:1۔"( یبدأ من ترکة المیت  بتجهیزه)  یعم التکفین (من غیر تقتیر ولا تبذیر ) ککفن السنة أو قدر ما کان یلبسه في حیاته".( الدر المختار مع رد المحتار، کتاب الفرائض،ج 7،ص759 ، ط:سعید)وفيه أيضا:2۔"( وکفن من لا مال له علٰی من تجب علیه نفقته) فإن تعددوا فعلی قدر میراثهم. و في الرد: (قوله: فعلی قدر میراثهم ) کما کانت النفقة واجبة علیهم فتح، أی فإنها علی قدر المیراث فلو له أخ لأم وأخ شقیق فعلی الأول السدس والباقي علی الشقیق. أقول: ومقتضی اعتبار الکفن بالنفقة أنه لو کان له ابن وبنت کان علیهما سویة کالنفقة إذ لایعتبر المیراث في النفقة الواجبة علی الفرع لأصله ولذا لو کان له ابن مسلم وابن کافر فهي علیهما ومقتضاه أیضاً أنه لو کان للمیت أب وابن کفنه الابن دون الأب کما في النفقة علی التفاصیل الآتیة في بابها إن شاء اللّٰه تعالی".( رد المحتار، کتاب الصلاة، باب الجنائز، ج 2،ص: 205/206، ط:سعید)وفيه أيضا:3۔ "( واختلف في الزوج والفتوی علی وجوب کفنها علیه ) عند الثاني ( وإن ترکت مالاً) خانیة، ورجحه في البحر بأنه الظاهر؛ لأنه ککسوتها. و في الرد: مطلب في کفن الزوجة علی الزوج. (قوله:واختلف في الزوج) أي وجوب کفن زوجته علیه. (قوله: عند الثاني ) أي أبي یوسف، وأما عند محمد فلایلزمه لانقطاع الزوجیة بالموت. وفي البحر عن المجتبٰی: أنه لا روایة عن أبي حنیفة لکن ذکر في شرح المنیة عن شرح السراجیة لمصنفها أن قول أبي حنیفة کقول أبي یوسف. (قوله: وإن ترکت مالاً الخ ) اعلم أنه اختلفت العبارات في تحریر قول أبی یوسف ، ففي الخانیة و الخلاصة و الظهیریة: أنه یلزمه کفنها وإن ترکت مالاً، وعلیه الفتوی. وفي المحیط و التجنیس و الواقعات و شرح المجمع لمصنفه: إذا لم یکن لها مال فکفنها علی الزوج، وعلیه الفتوی. وفي شرح المجمع لمصنفه: إذا ماتت ولا مال لها فعلی الزوج المسراه. ومثله في الأحکام عن المبتغی بزیادة: وعلیه الفتوی. ومقتضاه أنه لو معسراً لایلزمه اتفاقاً. وفي الأحکام أیضًا عن العیون: کفنها في مالها إن کان، وإلا فعلى الزوج، ولو معسراً ففي بیت المال الخ والذي اختاره في البحر: لزومه علیه موسراً أو لا، لها مال أو لا، لأنه ککسوتها وهي واجبة علیها مطلقاً، قال: وصححه في نفقات الولوالجیة الخ، قلت: وعبارتها إذا ماتت المرأة ولا مال لها، قال أبو یوسف: یجبر الزوج علی کفنها والأصل فیه: أن من یجبر علی نفقته في حیاته یجبر علیها بعد موته وقال محمد: لایجبر الزوج والصحیح الأول الخ ، فلیتأمل.تنبیه: قال في الحلیة ینبغي أن یکون محل الخلاف ما إذا لم یقم بها مانع یمنع الوجوب علیه حالة الموت من نشوزها أو صغرها ونحو ذلک الخ وهو وجیه لأنه إذا اعتبر لزوم الکفن بلزوم النفقة سقط بما یسقطها. ثم اعلم أن الواجب علیه تکفینها وتجهیزها الشرعیان من کفن السنة أو الکفایة وحنوط وأجرة غسل وحمل ودفن دون ما ابتدع في زماننا من مهللین وقراء ومغنین وطعام ثلاثة أیام ونحو ذلک، ومن فعل ذلک بدون رضا بقیة الورثة البالغین یضمنه في ماله."(رد المحتار، کتاب الصلاة، باب الجنائز،ج:2،ص: 205/206، ط:سعید)وفيه أيضا:4۔"( وإن لم یکن ثمة من تجب علیه نفقته ففي بیت المال فإن لم یکن ) بیت المال معموراً أو منتظماً (فعلی المسلمین تکفینه ) فإن لم یقدروا سألوا الناس له ثوباً فإن فضل شیء رد للمصدق إن علم وإلا کفن به مثله وإلا تصدق به، مجتبی. وظاهره أنه لایجب علیهم إلا سؤال کفن الضرورة لا الکفایة ولو کان في مکان لیس فیه إلا واحد وذلک الواحد لیس له إلا ثوب لایلزمه تکفینه به. و في الرد: (قوله:فإن لم یکن بیت المال معموراً ) أی بأن لم یکن فیه شيء أو منتظماً أي مستقیمًا بأن کان عامراً ولایصرف مصارفه ط، (قوله: فعلی المسلمین ) أي العالمین به وهو فرض کفایة یأثم بترکه جمیع من علم به، ط ، (قوله: فإن لم یقدروا ) أي من علم منهم بأن کانوا فقراء، (قوله: وإلا کفن به مثله ) هذا لم یذکره في المجتبی، بل زاده علیه في البحر عن التنجیس و الواقعات، قلت: وفي مختارات النوازل لصاحب الهدایة: فقیر مات فجمع من الناس الدراہم وکفنون وفضل شیء إن عرف صاحبه یرد علیه وإلا یصرف إلى کفن فقیر آخر أو یتصدق به".( رد المحتار، کتاب الصلاة، باب الجنائز، ج: 2،ص:205/206، ط:سعید )وفيه أيضا:5۔"ولا بأس باتخاذ طعام لهم. و في الرد: (قوله: وباتخاذ طعام لهم ) قال في الفتح: ویستحب لجیران أهل المیت والأقرباء الأباعد تهیئة طعام لهم یشبعهم یومهم ولیلتهم".( رد المحتار، کتاب الصلاة، باب الجنائز،ج:2،ص:240، ط:سعید)جامع الترمذی میں ہے:6۔"حدثنا أحمد بن منیع و علي بن حجر قالا: حدثنا سفیان بن عیینة عن جعفر بن خالد عن أبیه عن عبد اللّٰه بن جعفر قال : لما جاء نعي جعفر قال النبي صلی اللّٰه علیه وسلم: اصنعوا لأهل جعفر طعاماً فإنه قد جاء هم ما یشغلهم. قال أبو عیسی: هذا حدیث حسن صحیح، وقد کان بعض أهل العلم یستحب أن یوجه إلی أهل المیت شيء لشغلهم بالمصیبة وهو قول الشافعي. قال أبو عیسی: و جعفر بن خالد هو ابن سارة وهو ثقة روی عنه ابن جریج".( ،أبواب الجنائز، باب ما جاء في الطعام یصنع لأهل المیت، ج:1 ،ص:195، قدیمی)فتاوٰی شامی میں ہے:7۔" قال في الفتح: ویستحب لجیران أهل المیت والأقرباء الأباعد تهیئة طعام لهم یشبعهم یومهم ولیلتهم؛ لقوله: اصنعوا لآل جعفر طعاماً فقد جاء هم ما یشغلهم. حسنه الترمذي وصحح الحاکم. ولأنه بِرٌّ ومعروف، ویلح علیهم في الأکل؛ لأن الحزن یمنعهم من ذلک فیضعفون الخ.مطلب في کراهة الضیافة من أهل المیت وقال أیضاً ویکره اتخاذ الضیافة من الطعام من أهل المیت؛ لأنه شرع في السرور لا في الشرور وهه بدعة مستقبحة، وروی الإمام أحمد وابن ماجه بإسناد صحیح عن جریر بن عبد اللّٰه قال: کنا نعد الاجتماع إلى أهل المیت وصنعهم الطعام من النیاحة الخ."  ( رد المحتار، کتاب الصلاة، باب الجنائز،ج: 2،ص:240 ، ط:سعید)وفيه أيضا:8۔"لأن القمار من القمر الذي یزداد تارةً وینقص أخری وسمي القمار قماراً؛ لأن کلَّ واحد من المقامرین ممن یجوز أن یذهب ماله إلی صاحبه، ویجوز أن یستفید مال صاحبه وهو حرام بالنص".( کتاب الحظر و الإباحة، فصل في البیع،ج:6 ،ص:404 ، ط:سعید)مسند احمد میں ہے:9۔"عن أبي حرة الرقاشي عن عمه قال: کنت آخذاً بزمام ناقة رسول اللّٰه صلی اللّٰه علیه و سلم في أوسط أیام التشریق أذود عنه الناس، فقال: یا أیها الناس! ألا لاتظلموا ، ألا لاتظلموا، ألا لاتظلموا، إنه لایحل مال امرء إلا بطیب نفس منه".( مسند أحمد، مسند الکوفیین، حدیث عم أبي حرة الرقاشي، رقم الحدیث: 20714،ج:5، ص:72، ط:مؤسس قرطبة القاهرة)فتاوٰی شامی میں ہے:10۔"وروی الإمام أحمد وابن ماجه بإسناد صحیح عن جریر بن عبد اللّٰه، قال: کنا نعد الاجتماع إلى أهل المیت وصنعهم الطعام من النیاحة الخ ."( رد المحتار، کتاب الصلاة، باب الجنائز،ج:2 ،ص:240 ، ط:سعید)حوالہ جات برائے جواب نمبر:2:فتاوٰی شامی میں ہے:"ويردونها على أربابها إن عرفوهم، وإلا تصدقوا بها لأن سبيل الكسب الخبيث التصدق إذا تعذر الرد على صاحبه اهـ."(کتاب الحظر والاباحۃ،باب البیع،ج6،ص385،ط:سعید)المبسوط للسرخسی میں ہے:"والسبيل في الكسب الخبيث التصدق".(کتاب البیوع،ج12،ص172،ط:دارالمعرفۃ)منحۃ الخالق لابن العابدين میں ہے:"‌ويجب ‌عليه ‌تفريغ ‌ذمته ‌برده ‌إلى ‌أربابه ‌إن ‌علموا ‌وإلا ‌إلى ‌الفقراء".( كتاب الزكوة، شروط وجوب الزكوة، ج2،ص  211، ط: دار الكتاب الإسلامي )فقط واللہ اعلم
                                                  
عنوان: انکم ٹیکس سے استثنا کی ایک صورت
سوال: حکومت پاکستان نے 2018 میں ایک اسکیم روشناس کرائی تھی ۔ جس میں ٪5 ٹیکس دے کر کوئی شخص اپنی پوشیدہ آمدنی  کو ظاہر کرسکتا ہے ٪5 ٹیکس مقررہ تاریخ پر دینے کے بعد کوئی پوچھ نہیں ہوگی ۔آمدنی ظاہر کرکے گوشورا رہ جمع کردیا گیا، مقررہ تاریخ کوchequecrossکے ذریعے بینک میں ٪5کاچالان بھی جمع کردیا ۔ لیکن ٹیکس کیوں کہchequecrossکے ذریعہ جمع ہوا، اس  لیے نیشنل بینک میں مقررہ تاریخ کے دو روز بعد پیسے آئے، اس  لیے  چالان پر جو مہر لگی وہ دو روز کے بعد کی لگی ۔ جس کی وجہ سے انکم ٹیکس آفیسر  نے ہمارے  گشوارہ کوrejectکردیا اور اب ظاہر شدہ آمدنی پر پورا ٪35 ٹیکس مانگ رہے ہیں ۔ جب کہ اس میں ہمارا کوئی قصور نہیں ۔ یہ بینک کی پالیسی ہے کہ دو روز کے بعد پیسہ جائے۔براہِ کرم راہ نمائی  فرمایئے، اس سلسے  میں حکومت یا انکم ٹیس آفیسر کا عمل جائز یا ناجائز یہ اگر ناجائز  ہے تو کس قرآن کی آیت کے لحاظ سے ناجائز ہے؟  کس حدیث شریف کے لحاظ سے  ناجائز ہے؟دوسری صورتِ حال یہ ہے کہ میں نے پوشیدہ آمدنی ظاہر کی وقت پر گشوارہ جمع کرایا وقت پر ٪5 ٹیکس جمع کردیا، لیکنcalculationمیں غلطی کردی،  جس کہ وجہ سے ٹیکس 10روپیہ کم جمع ہوا ۔ جیسے ہے انکم ٹیکس ڈیپا رٹمنٹ سے 10 روپیہ کم جمع ہونے کا نوٹس  ملا فوراً10روپیہ جمع کردیا ۔اب انکم ٹیکس آفسرنے  مجھے اسکیم سے خارج کردیا کہ میرا ٹیکس مقررہ تاریخ کو 10 روپیہ کم تھا ۔ یہ ذہن میں رکھیں یہ غلطی ناداستگی  میں ہوئی تھی نیت صاف ہے۔براہ کرم کتاب، سنت،حدیث اور فقہ کی مستند کتابوں کی روشنی میں رہنمائی فرمائیں کہ انکم ٹیکس آفیسر کافیصلہ درست اورجائز ہے یا ناجائز ہے ۔ اگر ناجائز ہے تو براہ کرم باحوالہ جواب دے!
جواب: 1۔واضح  رہے کہ  کراس چیک کے بارے میں تمام بینکوں کی پالیسی اور طریقہ کار واضح اور متعین ہے کہ اس چیک کے چالان کی رقم  ایک  دو دن تاخیر سے ہی جمع ہو تی ہے ،اس طریقہ کار  کے متعین ہوتے ہوئے بھی سائل نے  از خود مزید تاخیر کی ہے لہذا قصور بینک کانہیں  بلکہ سائل ہی  کاہے ۔2۔اور دوسری صورت میں سائل  کی کوتاہی  کی بنیاد پر  اس کو اسکیم سے  خارج کردیاہے،لہذاسائل کو دوسروں کےطرح ٹیکس ادا کرناہوگا ۔احكام اقرآن للجصاص ميں ہے:"قال الله تعالى: {ولا تكسب كل نفس إلا عليها ولا ‌تزر وازرة وزر أخرى} [الأنعام: 164] ، وقال النبي صلى الله عليه وسلم: "لا يؤخذ الرجل بجريرة أبيه ولا بجريرة أخيه" ، وقال لأبي رمثة وابنه: إنه "لا يجني عليك ولا تجني عليه" ، والعقول أيضا تمنع أخذ الإنسان بذنب غيره."(احكام القرآن،ج:2،ص:281،طدار الكتب العلمية بيروت - لبنان)"درر الحكام في شرح مجلة الأحكام"میں ہے :"( المادة 85 ) : الخراج بالضمان ...الخراج :هو الذي يخرجمن ملك الإنسان أي ما ينتج منه من النتاج وما يغل من الغلات كلبن الحيوان ونتائجه ، وبدل إجارة العقار ، وغلال الأرضين وما إليها من الأشياء .ويقصد بالضمان المؤنة كالإنفاق على الحيوان ومصاريف العمارة للعقار ويفهم منها أنه من يضمن شيئا لو تلف ينتفع به في مقابلة الضمان مثلا لو رد المشتري حيوانا بخيار العيب وكان قد استعمله مدة لا تلزمه أجرته ؛ لأنه لو كان قد تلف في يده قبل الرد لكان من ماله .يعني أن من يضمن شيئا إذا تلف يكون نفع ذلك الشيء له في مقابلة ضمانه حال التلف ومنه أخذ قولهم الغرم بالغنم ."(( المادة 85 ):الخراج بالضمان،ج:1،ص:88،ط:دار الجيل)فقط واللہ اعلم
                                                  
عنوان: ايک دن كی چھٹی پر ڈيڑھ دن كی تنخواه كی كٹوتی كرنے كا حكم
سوال: میں ایک پرائیویٹ کمپنی کا ملازم ہوں، کمپنی کا نام rich international ہے، ہماری کمپنی کا جو مالک ہے، اس نے گذشتہ مہینے سے ایک اصول بنایا ہے، پہلے تو یہ اصول تھا کہ اگر ایک چھٹی ہوگی تو ایک چھٹی کے حساب سے پیسے کٹ جاتے تھے، اب گذشتہ مہینے سےیہ اصول بنایا ہے کہ ایک چھٹی پر ڈیڑھ چھٹی کے پیسے کاٹ رہے ہیں، اور یہ اصول ہمیں بتائے بغیر بنایا ہے، ہم نے ان سے کہا ہے کہ اگر آپ نے یہ اصول بنایا تھا تو پہلے ہمیں مطلع کردیتے ہمیں بتائے بغیر آپ نے یہ اصول اپنی طرف سے بنایا ہے تو کیا میرے مالک کا ایسا کرنا درست ہے؟اور اتوار کی چھٹی بھی ہمارے کھاتے میں ڈالتے ہیں، یعنی ہمیں چھبیس دنوں کے حساب سے پیسے ملتے ہیں، اور یہ بھی کیا تھا کہ ایک ایگریمنٹ ہوتا کہ دس سال کام کرو تو دس لاکھ ملیں گے تو یہ سارا ہم سے دھوکہ کررہے ہیں، اور جو وعدہ بھی کرتے ہیں اس سے مکر جاتے ہیں، تو کیا ان کا ایسا کرنا درست ہے؟
جواب: واضح رہے کہ کسی بھی ادارے کے ملازمین کی حیثیت شرعی طور پر اجیرِ خاص کی ہوتی ہے، کیوں کہ وہ وقت کے پابند ہوتے ہیں، اور  اجیرِ خاص  ملازمت کے مقررہ وقت پر حاضر رہنے سے اجرت (تن خواہ)  کا مستحق ہوتا ہے، اگر وہ  ملازمت کے اوقات میں  حاضر نہیں  رہا یا تاخیر سے آیا  تو اس   غیر حاضری اور تاخیر کے بقدر تن خواہ  کا وہ مستحق نہیں ہوتا،   اس معاملہ کا  اصل تقاضا تو یہ ہے کہ جب ملازم  کام نہ کرے تو اس کا معاوضہ بھی نہ لے، یا جتنی تاخیر سے آئے اس تاخیر کے بقدر تن خواہ وصول نہ کرے ، لیکن  شریعت نے طرفین کو اختیار دیا ہے کہ  تن خواہ کے بارے میں باہمی رضامندی سے چھٹی یا تاخیر  کی صورت میں ایک  جائز ضابطہ بناکر آپس میں طے کرلیں  تو اس کی شرعاً  اجازت ہوگی۔لہذا اگر ادارے کا یہ ضابطہ ہے کہ ملازم کی غیر حاضری پر اس دن کی تن خواہ کاٹی جائے گی تو  اس کا یہ ضابطہ تو جائز ہے، مگر ملازمین کو اطلاع دئیے بغیر اور ان کی رضامندی کے بغیر یہ ضابطہ بنانا کہ ایک دن کی چھٹی پر ڈیڑھ دن کی تن خواہ کی کٹوتی کی جائے گی، تو یہ ملازم کی حق تلفی ہے، ایسا کرنا شرعا ناجائز ہے۔ نیز اگر ادارے نے ضابطہ بنایا ہو  کہ  ملازم جتنے دن کام کرے گا تو اتنے دن کی تن خواہ ملے گی، اور ملازم کو رکھتے وقت اس کو یہ بات بتادی تھی تو اتوار کے دن کی اجرت نہ دینا درست ہوگا، ورنہ عمومی عرف یہی ہے کہ سرکاری چھٹیوں کے ایام کی تن خواہ نہیں کاٹی جائے، اسی طرح کمپنی اپنے ملازمین سے جو وعدہ کرے اسے پورا کرے ، اگر کسی وجہ سے پالیسی تبدیل کرنی ہے تو جانبین کی رعایت رکھ کر ضابطے طے کیے جائیں تاکہ کسی کی حق تلفی نہ ہو۔مشکاۃ المصابیح  میں ہے:"وعن عمرو بن عوف المزني عن النبي صلى الله عليه وسلم قال: «الصلح جائز بين المسلمين إلا صلحاً حرم حلالاً أو أحل حراماً، والمسلمون على شروطهم إلا شرطاً حرم حلالاً أو أحل حراماً» . رواه الترمذي وابن ماجه وأبو داود وانتهت روايته عند قوله: «شروطهم»."(باب الافلاس والانظار، الفصل الثانی،1/ 253، ط: قدیمی)وفيه ايضا:"وعن أبي هريرة قال: قال رسول الله صلى الله عليه وسلم: ( «آية المنافق ثلاث» . زاد مسلم: «وإن صام وصلى وزعم أنه مسلم» . ثم اتفقا: «إذا حدث كذب وإذا ‌وعد أخلف وإذا اؤتمن خان»."(کتاب الإیمان، الفصل الأول، 1/ 23، رقم الحدیث: 55، ط:المکتب الاسلامی بیروت)     فتاوی شامی میں ہے:"وليس للخاص أن يعمل لغيره، ولو عمل نقص من أجرته بقدر ما عمل، فتاوى النوازل۔۔۔(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولا يشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لا يؤدي نفلاً، وعليه الفتوى ... (قوله: ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواة بدرهم وهو يعلم فهو آثم، وإن لم يعلم فلا شيء عليه، وينقص من أجر النجار بقدر ما عمل في الدواة."(کتاب الاجارۃ، 6/ 70، ط: سعید)شرح المجلۃ میں ہے: "لایجوز لأحد أن یاخذ مال أحد بلا سبب شرعي."(1/ 264، مادۃ: 97، ط: رشیدیة)      البحر الرائق میں ہے:"وفي شرح الآثار: التعزير بالمال كان في ابتداء الإسلام ثم نسخ. والحاصل أن المذهب عدم التعزير بأخذ المال."(فصل فی التعزیر، 5/ 41، ط: سعید)فقط واللہ اعلم
                                                  
