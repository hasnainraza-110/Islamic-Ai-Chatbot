عنوان: وارث کا مورِث کی زندگی میں اس کی زمین واگزار کروانا
سوال: میرے داد جان نے کچھ عرصہ پہلے اپنی زمین کچھ روپوں (تقریباً 2 لاکھ )کے بدلے اپنے چچا کے بیٹے کے پاس گروی رکھ دی۔ کچھ عرصہ گزرنے کے باوجود دادا جان نے وہ رقم اد ا نہ کی تو میرے ابو جان نے داداجی سے یہ کہا کہ یہ زمین واگزار کرنی چاہیے، چناں چہ میرے ابو نے اپنے پیسے ادا کرکے دادا جان کے اس کزن سے زمین چھڑوالی۔کچھ عر صہ بعد دادا جان کا انتقال ہوگیا۔ اب پوچھنا یہ ہے کہ آیا یہ زمین اب میرے ابو (جنہوں نے پیسے ادا کرکے وہ زمین چھڑوالی تھی) کی ملکیت شمار ہوگی یا دادا جان کی جس سے وہ وراثت میں اپنے تمام بیٹوں اور بیٹیوں کو ملے گی ؟
جواب: ظاہر یہی ہے کہ دادامرحوم کی زندگی میں آپ کے والد نے ان کی زمین واگزار کروانے کے لیے جو رقم دی تھی وہ بطورِ تبرع واحسان کے تھی؛ اس لیے دادا کی حیات میں ہی وہ زمین واگزار کرواکر دادا مرحوم کو دے دینے سے آپ کے والد اس زمین کے مالک نہیں کہلائیں گے، بلکہ وہ زمین مرحوم کے تمام ورثاء میں ان کے شرعی حصص کے مطابق تقسیم ہوگی۔البتہ اگر آپ کے والد نے مذکورہ رقم بطورِ قرض کے دی ہو اور اس پر گواہ موجود ہوں تو اس صورت میں ترکہ کی تقسیم سے قبل مذکورہ رقم نکالی جائے گی اور بقیہ ترکہ ورثاء میں تقسیم ہوگا۔فقط واللہ اعلم
                                                  
عنوان: جاز کیش سے رقم ٹرانسفر کرنا اور اس کے لیے اکاؤنٹ کھلوانا
سوال: جاز کیش سے رقم ٹرانسفر کرنا کیسا ہے؟ جب ہم دوسری طرف کے اکاؤنٹ میں رقم ٹرانسفر کرتے ہیں توکمپنی سروس چارجز وصول نہیں کرتی، اسی طرح جب کوئی ہمارے اکاؤنٹ میں رقم جمع کرواتا ہے تو بھی کمپنی کوئی سروس چارجز وصول نہیں کرتی،اکاؤنٹ کھولنا ایک مرتبہ ضروری ہوتا ہے، یہ ایسے ہی ہے جیسے بنک سے ہم آن لائن رقم ٹرانسفر اسی بنک کی کسی برانچ میں کریں تو بنک کوئی چارجز وصول نہیں کرتا؟
جواب: اگرجاز کیش اکاؤنٹ کھلوانے کے لیے اکاؤنٹ میں مخصوص رقم رکھنے اور اس پر مشروط  نفع (مثلاً: فری منٹس، انٹرنیٹ ایم بی ، میسج، کیش بیک وغیرہ)ملنے کی شرط نہ ہو تو رقم کی منتقلی وغیرہ کے لیے اس اکاؤنٹ کااستعمال درست ہوگا، اس صورت میں رقم منتقل کرنے کے لیے کمپنی سروس چارجز کی مد میں کچھ چارجز لے، یا فری سرورس مہیا کرے دونو ں صورتیں درست ہیں۔لیکن  اگر  کمپنی  اکاؤنٹ ہولڈر کو مخصوص رقم جمع کرانے کی شرط پر  سہولیات فراہم کرتی ہو (جیسا کہ عموماً ایسا ہوتا ہے)  تو چوں کہ اکاؤنٹ میں رقم رکھوانا درحقیقت  قرض ہے،اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا جائز نہیں ہوگا۔ فقط واللہ اعلم
                                                  
عنوان: بیٹے نے والد کو جائے داد کی خریداری کے لیے رقم دی تو مذکورہ جائے داد پر ملکیت کس کی ہوگی؟
سوال: میرے والد محترم نے میرے دادا کو باہر ملک سے رقم بھیجی کے وہ کوئی جائے داد خرید لیں، دادا ابو نے ایک گھر خریدا، والد صاحب چوں کہ باہر ملک تھے، اس لیے وہ گھر دادا ابو نے اپنے نام لگوا لیا، کچھ عرصہ گزرنے کے بعد جب میرے والدِ محترم واپس آئے تودادا ابو نے وہ گھر میرے والد محترم کےنام کردیا، کیااس گھرمیں میرے والد کے دوسرے بھائی کا کوئی حصہ ہے؟
جواب: صورتِ مسئولہ میں مذکورہ  گھر کی خریداری کے لیے  رقم اگر واقعۃً سائل کے والد نے مہیا کی تھی اور اپنے والد کو  جائے داد  کی خریداری کا ذمہ دار بنایا تھا اور انہوں  نے اپنے بیٹے کی عدمِ موجودگی کی وجہ سے مذکورہ گھر اپنے نام پر قانونی طور پر کرایا تھا اور بیٹے (سائل کے والد) کی واپسی پر وہ گھر ان کے سپرد کر دیا تھا تو اس صورت میں شرعاً مذکورہ گھر ابتدا سے ہی  سائل کے والد کی ملکیت  شمار ہوگا، اور اس گھر پر سائل کے والد کی زندگی میں کسی اور کا کوئی حق نہ ہوگا اور سائل کے والد کی وفات کے بعد مذکورہ گھر ان کے شرعی ورثاء میں حصصِ شرعیہ کے اعتبار سے تقسیم کیا جائے گا۔ فقط واللہ اعلم
                                                  
عنوان: ڈیجیٹل کرنسی میں ٹریڈنگ (تجارت) کرنے کا حکم
سوال: کیا آپ ڈیجیٹل کرنسی میں ٹریڈنگ کے حوالے سے راہ نمائی کر سکتے ہیں؟
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت اور اس میں پیسہ لگانے (تجارت کرنے)،  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdf فقط واللہ اعلم
                                                  
عنوان: تکافل کی مختلف پالیسیاں لینا
سوال: میرے کچھ سوال ہیںTakaful Pension Plan .1 لینا ٹھیک ہے؟Takaful Education Plan .2 کس ادارے سے لینا ٹھیک ہے؟Takaful .3 ٹھیک ہے؟EFU Takaful.4 ٹھیک ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا کسی بھی قسم کی انشورنس یا تکافل کی پالیسی لینے سے اجتناب کرنا لازم ہے۔فقط واللہ اعلممزید تفصیل کے لیے درج ذیل پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: مضارب کے لیے نفع میں حصہ کے علاوہ الگ سے تن خواہ مقرر کرنا
سوال: کیا مضارب متعین حصہ کے علاہ تن خواہ لے سکتا ہے؟
جواب: مضاربت کے مال میں ہونے والے نفع میں رب المال (انویسٹر) اور مضارب دونوں اپنے طے شدہ نفع کے تناسب سے حق دار ہوں گے، نفع میں مضارب کے لیے کوئی خاص رقم مختص کرنا یا اس کے فی صدی نفع کے علاوہ اس کی تن خواہ مقرر کرنا شرعاً درست نہیں ہے۔ فقط واللہ اعلم
                                                  
عنوان: کزن کی ٹریول ایجنسی میں رقم لگانے کی صورت میں نفع و نقصان کا حکم
سوال: میرے کزن کا ٹریول ایجنسی کا بزنس ہے، اس بزنس میں ، میں نے 000 ,2500 روپےانویسٹ کیے  ہیں، جس کی  مجھے 5 % پارٹنرشپ دی ہے اس نے جو سالانہ پروفیٹ ہو گا اس کی مد میں ، میں مہینے کے 000, 50 لے رہا ہو پِھر سال کے  آخر میں جو حساب بنے گا وہ دیکھیں گے . اب میرا سوال یہ ہے  کہ کیا یہ پارٹنر شپ  صحیح ہے یا نہیں ؟ اور اگر اللہ نا کرے اِس بزنس میں نقصان ہوتا ہے تو میں اپنی انویسٹمنٹ لے سکتا ہوں یا نہیں؟ اور اگر لے سکتا ہوں تو کتنی لے سکتا ہوں؟
جواب: آپ کے سوال کے شروع میں لکھی گئی تفصیل میں سے بعض باتیں مجمل ہیں، ان کی وضاحت ہوجاتی تو بہتر تھا، البتہ اگر آپ نے اپنے کزن کے کاروبار میں پیسے لگائے ہیں اس شرط پر کہ اس کاروبار کے منافع میں سے  پانچ (۵) فیصد نفع آپ کو ملے گا،  اور نقصان کی صورت میں آپ اپنی ملائی ہوئی رقم کے بدلہ اس کاروبار میں اپنے مقرر شدہ حصے کے بقدر  نقصان بھی برداشت کریں گے تو یہ پارٹنر شپ شرعاً درست ہے، آپ ماہانہ جتنی بھی رقم اٹھائیں اس کا حساب رکھیں اور پھر سال کے آخر میں حساب کتاب کے وقت دیکھ لیں کہ کاروبار کے کل نفع میں سے آپ کا کتنا نفع بنتا ہے؟ اگر آپ کا حصہ آپ کی اٹھائی ہوئی رقم سے  زیادہ بنتا ہو تو اتنا مزید لے لیں، اور اگر آپ نے اپنے حصے سے زیادہ اٹھایا ہو تو جتنا زیادہ اٹھایا ہو اتنی مقدار واپس کردیں، اور خدا نخواستہ اگر اس کاروبار میں نقصان ہوجائے تو اس کاروبار میں اپنے مقرر شدہ حصے کے حساب سے جتنا نقصان آپ کے حصہ میں آئے گا اتنی رقم آپ کے پچیس لاکھ روپے میں سے کٹ جائے گی اور باقی رقم آپ واپس لینے کے حق دار ہوں گے۔فقط واللہ اعلم
                                                  
عنوان: کسٹم کے مال کی خرید و فروخت
سوال: کسٹم کامال خریدنا کیسا ہے؟
جواب: حکومت  نے اشیاء کی در آمد اور برآمد پر جو ٹیکس مقرر کر رکھا ہے اس کو ”کسٹم“ کہتے ہیں،  اور  حکومت  کسٹم نہ دینے کی صورت میں یا کسی اور وجہ سے جو امپورٹڈ مال ضبط کرکے نیلامی کرتی  ہے اس کو عرف میں کسٹم کا مال کہا جاتا ہے، اس کی تقریباً پانچ  صورتیں ہیں:1) جرمانہ کی صورت میں ضبط کیا ہوا مال2) ڈیوٹی کا مال3) ڈیمرج  ( Demurrage) زیادہ لاگو ہونے کی وجہ سے چھوڑا گیا  مال4) رضامندی سے چھوڑا ہوا مال5) لاوارث مالان  پانچوں صورتوں  کے مال کی خرید وفروخت  کا حکم درج ذیل ہے:         (1)        جرمانہ کی صورت میں ضبط کیا ہوا مال:حکومت بعض اموال امپورٹر سے جرمانہ کے طور پر ضبط کرلیتی ہے، مثلًا:1۔ قانون کے خلاف مال آئے تو حکومت ضبط کرلیتی ہے۔2۔ بعض اوقات مخصوص مقدار تک سامان بیرون ممالک سے امپورٹ کرنے کی اجازت ہوتی ہے، اس سے زیادہ امپورٹ  کرنے کی اجازت نہیں ہوتی، اگر کوئی امپورٹر اس مخصوص مقدار سے زائد مال لایا تو حکومت ایسا مال وسامان ضبط کرلیتی ہے۔3۔بعض چیزیں امپورٹ کرنا قانونی اعتبار سے منع ہے، اگر کوئی امپورٹر  ایسی ممنوع چیز لے کر آتا ہےتو حکومت ضبط  کرلیتی ہے، ان صورتوں کے علاوہ مال ضبط کرنے کی اور بھی صورتیں ہوں گی۔بہر حال امپورٹر کا مال ضبط کرنا اور اسے جرمانہ کے طور پر اپنی تحویل میں لینا جائز نہیں ہے؛ اس لیے کہ مالی جرمانہ لاگو کرنا شرعاً صحیح نہیں ہے، البتہ حکومت جائز قانون کی خلاف ورزی کرنے والے کو سزا دے سکتی ہے؛ لہذا حکومت ایسا مال نیلام کرے تو معلوم ہونے کی صورت میں ایسا مال خریدنا اور بولی میں حصہ لینا جائز نہیں ہے۔         (2)      ڈیوٹی کا مال:ڈیوٹی سے مراد وہ مال ہے جو امپورٹر کو باہر ممالک سے  قانونی طور پر منگوانے کی اجازت ہوتی ہے اور حکومت اس پر ڈیوٹی (ٹیکس) عائد کرتی ہے،اس میں سیلز ٹیکس اور دوسرے ٹیکسز شامل ہوتے ہیں ، بعض اوقات  ایسا ہوتا ہے کہ امپورٹر ٹیکس اور ڈیوٹی ادا نہیں کرتے، حکومت ان کو نوٹس دیتی ہے کہ اتنے دنوں تک اپنی ڈیوٹی ادا کرکے اپنا مال اٹھالیں ورنہ سارا مال ضبط کرلیا جائے گا، اس نوٹس کے بعد بعض لوگ   ٹیکس اور ڈیوٹی ادا کرکے اپنا  سامان اٹھالیتے ہیں، بعض لوگ ڈیوٹی ادا نہیں کرتے اور مال وہیں چھوڑدیتے ہیں اور حکومت اس کو ضبط کرلیتی ہے  پھر اس کو فروخت کرکے اپنا ٹیکس وصول کرتی ہے، جان بوجھ کر ایسے مال کو خریدنے سے بھی بچنا چاہیے، اس لیے کہ اس کو بیچنے  پر اصل مالک راضی نہیں ہے اور اصل مالک کی اجازت کے بغیر مال بیچنا جائز نہیں ہوتا۔         (3)     ڈیمرج  ( Demurrage) زیادہ لاگو ہونے کی وجہ سے چھوڑا گیا  مال:امپورٹر جب باہر ممالک سے مال منگواتا ہے تو بعض اوقات  ائیرپورٹ  اور بندرگاہ وغیرہ سے بروقت مال کو کلیئر نہیں کیا جاتا اور اس کا  ڈیمرج ( Demurrage) بڑھ جاتا ہے ، ڈیمرج کبھی مال کے برابر بلکہ اس سے بھی زیادہ بن جاتا ہے ایسی صورت میں نوٹس دینے کے باجود امپورٹر مال کلیئر کرکے مال وصول نہیں کرتا، اور وہ گودام میں پڑا رہتا ہے، بعد میں کسٹم  حکام ڈیمرج حاصل کرنے کے لیے  اسے نیلام کردیتے ہیں، کسٹم حکام کے لیے ڈیمرج حاصل کرنا جائز ہے، کیوں کہ یہ اصل میں اس گودام یا جگہ کا کرایہ ہے  جہاں مال رکھا گیا ہے، لہذا کسٹم والے ایسا مال نیلام کرکے ڈیمرج کی حد تک اپنا حقِ اجرت وصول کرسکتے ہیں، اور کسٹم والوں سے ایسا مال خریدنا بھی جائز ہے، اگر ڈیمرج کی رقم سے زیادہ پر فروخت ہو تو کسٹم والوں پر بقیہ رقم اصل مالک  یا اس کے ورثاء تک پہنچانا لازم ہوگا۔         (4)     رضامندی سے چھوڑا ہوا مال:بعض اوقات امپورٹر کسی خاص وجہ کی بنا پر  اپنا درآمد کیا ہوا مال وصول نہیں کرتا مثلاً بعض اموال کو برآمد کرنے پر پابندی ہے اور بعض اموال  کے برآمد کی اجازت ہے، مگر حکومت کی جانب سے ایک حد متعین ہے، لیکن کچھ امپورٹر اس  طرح کا مال چھپا کر زیادہ لے آتے ہیں، اور ان کا خیال یہ ہوتا ہے کہ اگر پکڑا گیا تو چھوڑدیں یا کچھ رقم دے کر چھڑالیں گے، لیکن ایسا آسان نہیں ہوتا۔ اور بعض اوقات ایسا بھی ہوتا ہے  سستا اور کم قیمت سامان منگوایا جاتا ہے،  لیکن اس پر ڈیوٹی زیادہ لگتی ہے ، ڈیوٹی دے کر چھڑانے میں کوئی فائدہ نہیں ہوتا، لہذا ایسے مال کو پورٹ میں چھوڑدیا جاتا ہے ، کسٹم والوں کی طرف سے نوٹس بھی ملتا ہے، لیکن امپورٹر ایسے مال کو وصول نہیں کرتا تو ایسے مال کا حکم ”لقطہ“ کا ہے، کسٹم والوں کے لیے ایسے مال کو نیلام کرنا اور لوگوں کے لیے ایسے مال کو خریدنا جائز ہے، تاہم کسٹم والوں پر جگہ کی اجرت وغیرہ نکال کر باقی رقم مالک کو واپس کردینا ضروری ہے۔         (5)     لاوارث مال:کبھی کبھار  ایسا ہوتا ہے کہ کسٹم  میں  کسی نے مال بھیجا، لیکن بعد میں اس نے کسی وجہ سے مال وصول کرنے کے لیے رابطہ نہیں کیا اور کسٹم حکام بھی بعض دفعہ کسی وجہ سے رابطہ کرنے سے قاصر رہتے ہیں، ایسے مال کا حکم بھی ’’لقطہ‘‘ والا ہوگا، ایسی صورت میں کسٹم حکام جب تک ممکن ہو مالک کے آنے کا انتظار کریں اور اگر انہوں نے اتنی مدت تک انتظار کیا کہ مالک آنا چاہتا تو آسکتا لیکن خود بھی نہیں آیا ، رابطہ بھی نہیں کیا، کسی وکیل  اور نمائندہ کو بھی نہیں بھیجا  تواس صورت میں  مجبوراً کسٹم حکام اس مال کو فروخت کرسکتے ہیں اور لوگوں کے لیے ایسے مال کو خریدنا بھی جائز ہے، البتہ مال فروخت کرنے کے بعد  جو رقم ملے گی وہ  کسٹم حکام کے لیے حلال نہیں ہوگی۔ بلکہ مالک کے لیے محفوظ رکھنی ہوگی، اور فروخت کرنے کے بعد اگر مالک آجائے تو رقم اس کو دے دیں، ورنہ اس کی رقم لاوارث، ضرورت مند، غربا اور فقراء پر صدقہ کردی جائے،یا ان کی ضرویات میں صرف کردی جائے۔اور  مذکورہ صورتوں میں اگر خریدار کو حکومت کی طرف سے نیلام کردہ سامان  کے بارے میں اصل صورت حال کا یقینی علم نہ ہو تو چوں کہ اس میں یہ احتمال موجود ہے  کہ ’’لقطہ‘‘ ہونے کی صورت میں متعلقہ ادارے نے اس کی تشہیر کرائی ہوگی اور مالک کو تلاش کیا ہوگا، اور مالک کے ملنے سے مایوسی کے بعد اس کو فروخت کیا جارہا ہے، یا یہ سامان کسی واجبی حق کی وصول یابی کے لیے نیلام کیا جارہا ہے مثلاً حکومت یا اس کے متعلقہ ادارے کے پاس گروی  رکھا ہوا سامان وغیرہ، یا ڈیمرج کی وصولی کے لیے فروخت کیا جار ہا ہے یا رضامندی سے چھوڑا ہوا مال ہے،  (اور خریدار کو یقینی طور پر اس کا علم بھی نہیں ہے ) اور وہ یہ سامان خریدلے تو اس کی آمدنی کو ناجائز نہیں کہا جائے گا، البتہ ایسی صورت میں  اس کے خریدنے سے اجتناب کرنا بہتر ہے۔فقط واللہ اعلم
                                                  
عنوان: فوج داری اور دیوانی مقدمات کون سے ہوتے ہیں ؟
سوال: میں ایک نجی ادارے میں پڑھاتاہوں اور معاشرتی علوم کا استاد ہوں، دیوانی اور فوج داری مقدمات کون سے ہوتے ہیں؟میری راہ نمائی کیجیے۔
جواب: جنایات اور عقوبات (یعنی چوری، ڈکیٹی، زناکاری،قتل وغیرہ اور ان کی سزاؤں) سے متعلق مقدمات ”فوج داری“ کہلاتے ہیں،  اور معاملات (خرید وفروخت یا جائے داد وغیرہ) سے متعلق مقدمات ”دیوانی“ کہلاتے ہیں۔ فقط واللہ اعلم
                                                  
عنوان: غیر حاضری پر طلبہ سے مالی جرمانہ وصول کرنا
سوال: طلبہ مدارس سے غیر حا ضری کی صورت میں جرمانہ یا غیر حاضری فیس وصول کرنا کیسا ہے؟ حوالے کے آگاہ کریں!
جواب: ناجائز ہے۔ فتاوی شامی میں ہے:"وفي شرح الآثار : التعزير بالمال كان في ابتداء الإسلام ثم نسخ .والحاصل أن المذهب عدم التعزير بأخذ المال". (4/61) فقط واللہ اعلم
                                                  
عنوان: میراث، مناسخہ دو بطن
سوال: ایک شخص کا انتقال ہوا اس کے ورثا میں بیوہ چار بیٹیاں اور دو بیٹے والدین تھے ترکہ تقسیم ہونے سے پہلے میت کے والد کا بھی انتقال ہوگیا اب اس کے یعنی والد کے ورثا میں بیوہ 4 بیٹیان اور 3 بیٹے ہیں جوکہ میت اولی کے والدہ بہن بھائی ہوئے ۔ اب ترکہ کیسے تقسیم ہوگا کل ترکہ 18 لاکھ ہے۔
جواب: صورت مسئولہ میں مرحوم کے کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوق متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلا بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو۱۹۲۰  حصوں میں تقسیم کر کے اس میں سے ۲۴۰حصے مرحوم کی بیوہ کو، ۳۶۰ حصے مرحوم کی والدہ کو،۲۶۰ حصے مرحوم کے ہر بیٹے کو، ۱۳۰ حصے مرحوم کی ہر بیٹی کو، ۵۶ حصے مرحوم کے ہر بھائی کو اور ۲۸ حصے مرحوم کی ہر بہن کو ملیں گے۔۱۸ لاکھ روپے کی تقسیم اس طرح ہوگی کہ ۱۸ لاکھ میں سے  225000 روپےمرحوم کی بیوہ کو، 337500 روپے  مرحوم کی والدہ کو،243750 روپے مرحوم کے ہر بیٹے کو، 121875 روپے مرحوم کی ہر بیٹی کو، 52500 روپے مرحوم کے ہر بھائی کو اور 26250 روپے مرحوم کی ہر بہن کو ملیں گے۔
                                                  
عنوان: ہم جنس پرستی کی سزا
سوال: ہم جنس پرستی مرد کا مرد کے ساتھ جنسی اختلاط زنا کے زمرے میں آتا ہے ؟ اور اس کی سزا بھی زنا کی سزا ہوگی؟
جواب: ہم جنس پرستی زنا سے زیادہ بدتر جرم ہے سابقہ امتوں میں سے حضرت لوط علی نبینا وعلیہ السلام کی امت پر اسی قبیح عمل کو اختیار کرنے کی وجہ سے عذاب آیا تھا ان کی بستی کو اوپر اٹھا کر زمین پر الٹ دیا گیا تھا اور پھر پتھروں کی بارش برسائی گئی تھی جس سے پوری قو م ہلاک ہوگئی تھی لہذا اس جرم کی شدت زنا سے زیادہ ہے اور  اس کی سزا بھی زنا سے زیادہ سخت ہے مثلا فقہاء کرام نے لکھا ہے کہ اس عمل میں مبتلاء شخص کو قاضٰی سخت سے سخت سزا دے امام ابوحنیفہ رحمہ اللہ سے یہاں تک منقول ہے کہ اس شخص کو پہاڑ سے نیچے گراکراس پر پتھر برسائے جائیں اس لئے کہ اللہ تعالی نے اس عمل میں مبتلاءقوم کو یہی سزا دی ہے یا آگ میں جلادے یا اور جو سخت سے سخت سزا دینا چاہے دےسکتاہے۔نیز اس عمل کی اخروی سزا بھی بہت زیادہ ہے  کل قیامت کے دن جب ہر شخص اللہ تعالی کے رحم وکرم کابہت زیادہ محتاج ہوگا اس عمل کے کرنےولااللہ تعالی کی نگاہ شفقت اور رحمت سے محروم رہےگا۔فقط واللہ اعلم
                                                  
عنوان: جائز منافع کی حد
سوال: خرید و فروخت میں شریعت کے مطابق ناجائز منافع کی کیا حد ہے؟ مثلاً ۱۰۰ روپے کی چیز کتنے روپے میں فروخت کرنے پر کمایا جانے والا منافع ناجائز کہلائے گا؟ اگر ۱۰۰ روپے کی چیز کو خرید کر اتنا طویل عرصہ پاس رکھا جائے کہ اس کی قدر بڑھ کر ۲۰۰ ہو گئی ہو تو اب اس کو فروخت کر کے اس پر ناجائز منافع کمانے کی حد کیا ہوگی؟ یعنی اب اسکو کم از کم کتنی قیمت میں فروخت کیا جائےکہ اس پر لیا جانے والا منافع ناجائز ہو گا۔
جواب: واضح رہے کہ شریعتِ میں منافع کی کوئی حد  مقرر تونہیں ہے،فروخت کرنے والا اورخریدارباہمی رضامندی سے کوئی بھی شرح طے کرسکتے ہیں،البتہ منافع کا مقرر کرنا انتظامی اوراخلاقی دائرے میں ضرور آتا ہے ،اس لیے ایسامنافع مقرر کرنا چاہیے جس میں فروخت کرنے والے کے ساتھ ساتھ خریدار کی مصالح کی بھی رعایت رہے۔درر الحكام في شرح مجلة الأحكام (1/ 124)
(المادة 153) الثمن المسمى هو الثمن الذي يسميه ويعينه العاقدان وقت البيع بالتراضي سواء كان مطابقا للقيمة الحقيقية أو ناقصا عنها أو زائدا عليها.
                                                  
عنوان: سیلولر کمپنیز سے ایڈوانس بیلنس لینا
سوال: اگر کسی موبائل سروس فراہم کرنے والی کمپنی سے ایڈوانس بیلنس لون لیا جائے تو کیا ادائیگی کے وقت جو زائد رقم دینی پڑتی ہے وہ سود ہے؟
جواب: بیلنس ختم ہونے کے بعد سیلولر سروس فراہم کرنے والی بعض کمپنیاں جو میسج بھیجتی ہیں اس سے معلوم ہوتا ہے کہ کمپنی جو ایڈوانس کی سہولت دیتی ہے  اور اس پر تھوڑی بہت رقم کاٹتی ہے وہ سروس چارجز  کی مد میں کاٹتی ہے، یعنی ایڈوانس  کی سہولت فراہم کرنے کا عوض ہے جو کہ جائز ہے، اس لیے ایسی سیلولر کمپنیوں سے ایڈوانس کی سہولت حاصل کرنا اور اس کے عوض کمپنی کا سروس چارجز (زائد) وصول کرنا جائزہے، سروس چارجز ہونے کی وجہ سے یہ سود میں داخل نہیں، تاہم  احتیاط اسی میں ہے کہ حتی الامکان ایڈوانس کی سہولت حاصل نہ کی جائے۔"فتاوی شامی" (6/ 4):" وشرعاً (تمليك نفع) مقصود من العين (بعوض)".  اوراگر قرض کہہ کر اس کا عوض وصول کرتی ہے تو سود ہے، اور ایڈوانس لیناناجائزہے۔فقط واللہ اعلم
                                                  
عنوان: گھر کو گیسٹ ہاؤس یا ہوٹل کے لئے کرایہ پر دینا
سوال: کیا اپنا گھر گیسٹ ہاؤس یا ہوٹل کو کرایہ پر دیا جا سکتا ہے؟ ہوٹل والے جائز یا نا جائز کام کریں تو اس میں مالک مکان کا حصہ تو نہیں ہوگا؟
جواب: فی نفسہ ہوٹل بنانا یا مسافروں و  دیگر افراد کے لیے مسافر خانہ (گیسٹ ہاؤس) بنانا جائز ہے، شرعاً اس میں قباحت نہیں، اسی طرح  اپنا گھر گیسٹ ہاؤس یا ہوٹل کے لیے  کرایہ پر دینا بھی جائز ہے بشرطیکہ مدت و کرایہ متعین ہو۔ اگر معلوم ہو  یا غالب گمان ہو کہ کرایہ دار گھر کو معصیت کے کاموں میں استعمال کرے گاتو اسے گھر کرایہ پر نہ دیا جائے۔ اسی طرح اگر کسی جگہ گھر کو گیسٹ ہاؤس یا ہوٹل میں بدلنا قانوناً  ممنوع ہو تو اس سے گریز کیاجائے۔ فقط واللہ اعلم
                                                  
عنوان: یو ٹیوب پر ویڈیو اَپ لوڈ کرکے پیسہ کمانا
سوال: آج کل یو ٹیوب(you tube) پر مختلف لوگوں نے اپنے چینلزبنائے ہوئے ہیں۔ان میں سے بعض لوگ مزاحیہ ویڈیوز بناتے ہیں تو کچھ لوگ معلوماتی ویڈیوز بناتے ہیں۔کچھ لوگ علماء کے بیانات کی ویڈیوز اَپ لوڈ کرتے ہیں تو بعض لوگ کسی کورس سے متعلق لیکچر کی ۔پھر ان میں بھی بعض ویڈیوز ایسی ہوتی ہیں جن میں کسی جان دار کی تصویر کشی نہیں کی گئی ہوتی، جب کہ بعض بے انتہا واہیات اور نامحرموں کی تصاویر کو شامل ہوتی ہیں۔پھر یہ یو ٹیوب چینل والے اپنی ویڈیوز کو لائک اور شیئر کرنے کو بھی کہتے ہیں۔تو جس چینل کی ویڈیوز زیادہ دیکھی اور پسند کی جارہی ہوتی ہیں یوٹیوب کی انتظامیہ انہیں اس کے بدلے کچھ رقم بھی دیتی ہے جو چینل والے کے بینک اکاؤنٹ میں منتقل ہو جاتی ہے۔یو ٹیوب کی اس پالیسی کو دیکھتے ہوئے بہت سے لوگوں نے اپنے اپنے چینل بنانا شروع کر دیے  ہیں اور بہت سے لوگ اچھا خاصا کما بھی رہے ہیں۔اب سوال یہ ہے کہ کیا اس طرح چینل بنا کر کمانا ٹھیک ہے؟ اگر جائز ہے تو کن شرائط کے ساتھ اورکس حد تک ؟ ان کے علاوہ اور پہلو بھی اگر آپ کی نظر میں ہوں تو ان کے شرعی حکم سے بھی آگاہ فرمائیں۔
جواب: صورتِ مسئولہ میں ایسی معلوماتی ویڈیوز جن میں جان دار کی متحرک یا ساکت تصویر نہ ہو یو ٹیوب پر اَپ لوڈ کرنا اور اس سے پیسے کمانا جائز ہے، بشرطیکہ ویڈیو / ریکارڈنگ میں موسیقی، یا اس کے علاوہ کوئی شرعی مانع (مثلاً: فحش یا ممنوعہ لٹریچر ) نہ ہو۔ بصورتِ دیگر کمائی جائز نہیں۔ فقط واللہ اعلم
                                                  
عنوان: بیوی، بیٹیوں اور پوتوں میں ترکہ تقسیم کرنے کا طریقہ
سوال: ایک شخص فوت ہوا، اپنےپیچھےیہ رشتہ دارچھوڑے:(1)بیوی (2)ایک سےزائدلڑکیاں (3)تین پوتے(لڑکےکالڑکا) (4)تین چچازادبھائیاس کا مال کس طرح تقسیم ہوگا؟
جواب: صورتِ مسئولہ میں مرحوم کے ترکہ میں سے اولاً تجہیز و تکفین اور قرضہ جات ادا کیے جائیں پھر اگر کوئی جائز وصیت کی ہو تو اس کو ایک تہائی میں سے ادا کیا جائے پھر بقیہ کل جائے داد  کا آٹھواں حصہ بیوہ کو دیا جائے گا، دو تہائی بیٹیوں کو دیا جائے گا(جتنی بیٹیاں ہیں دو تہائی ترکہ سب میں برابر تقسیم ہوگا) اور باقی مال پوتوں کے درمیان برابرتقسیم کر دیا جائے گا۔ چچا زاد بھائیوں کا اس میں شرعی حصہ نہیں ہوگا۔ فقط واللہ اعلم
                                                  
عنوان: ایڈوانس بیلنس لینے کی وجہ سے کی جانے والی کٹوتی کا حکم
سوال: موبائل میں جوسم کارڈلگاتے ہیں کسی بھی کمپنی کا،  بیلنس ختم ہونے کی صورت میں وہ کمپنیاں ایڈوانس بیلنس دیتی ہیں، اور ری چارج کرنے پر ایڈوانس بیلنس کے ساتھ اس کے سروس چارجز بھی کاٹتے ہیں  کسٹمر کے لوڈ سے، تو عرض یہ ہے کہ ایسا کرنا سود میں آتا ہے یا نہیں ؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے ، بیلنس ختم ہونے کے بعد بعض موبائل کمپنیاں جو میسج بھیجتی ہیں اس سے معلوم ہوتا ہے کہ کمپنی جو ایڈوانس کی سہولت دیتی ہے  اور اس پر تھوڑی بہت رقم کاٹتی ہے وہ سروس چارجز  کی مد میں ہی  کاٹتی ہے، یعنی ایڈوانس  کی سہولت فراہم کرنے کا عوض ہے جو کہ جائز ہے؛ اس لیے ایسی موبائل کمپنیوں سے ایڈوانس کی سہولت حاصل کرنا اور اس کے عوض کمپنی کا سروس چارجز (زائد) وصول کرنا جائزہے۔ تاہم  زیادہ  بہتر اوراحتیاط اسی میں ہے کہ حتی الامکان ایڈوانس کی سہولت حاصل نہ کی جائے۔ اوراگر قرض دے کر اس کا عوض وصول کرتی ہے تو سود ہے، اور ایڈوانس لیناناجائزہے۔فقط واللہ اعلم
                                                  
عنوان: میراث: بیوہ، چار بیٹے اور تین بیٹیاں
سوال: ایک آدمی فوت ہوا، اس کے ورثاء میں چار بیٹے، تین بیٹیاں اور ان کی اہلیہ بھی زندہ ہیں جائے داد  میں صرف نقد رقم موجود ہے ان پیسوں کی تقسیم کاطریقہ کار کیا ہو گا؟ کل سے بیوی اور بیٹیوں کو کتناکتناحصہ دیاجائے گااور بیٹوں کو کتناملے گا؟
جواب: صورتِ مسئولہ میں مرحوم کے کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائے داد  منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائے داد  منقولہ و غیر منقولہ کو ۸۸ حصوں میں تقسیم کر کے اس میں سے ۱۱ حصے مرحوم کی بیوہ کو، ۱۴ حصے مرحوم کے ہر بیٹے کو اور ۷ حصے مرحوم کی ہر بیٹی کو ملیں گے۔فیصد کے اعتبار سے 100  فیصد میں سے 12.5 فیصد مرحوم کی بیوہ کو، 15.90 فیصد مرحوم کے ہر بیٹے کو اور 7.95 فیصد حصہ مرحوم کی ہر بیٹی کو ملے گا۔نوٹ: یہ طریقہ تقسیم اس صورت میں ہے جب کہ مرحوم کے والدین مرحوم کے انتقال کے وقت حیات نہ ہوں، اگر والدین دونوں یا ان میں سے کوئی ایک حیات تھا تو پھر جواب مختلف ہوگا۔ فقط واللہ اعلم
                                                  
عنوان: ماں، دو بیٹے اور سات بیٹیوں میں وراثت کی تقسیم
سوال: رقم کی تقسیم پوچھنا چاہتا ہوں کہ کتنی ہوگی سب میں ؟  ٹوٹل رقم ایک کروڑ اکہتر لاکھ۔وارث:  ایک ماں۔ 7 بیٹیاں ۔ 2 بیٹے۔ اور کوئی وارث یا قرضہ کچھ نہیں،  خالص رقم کی ان میں تقسیم کرنی ہے،  رقم کتنی کتنی آئے گی؟
جواب: صورتِ مسئولہ  میں اگر ماں سے مراد مرحوم کی ماں ہے تو ایسی صورت میں مرحوم کی ماں کو  2850000 روپے، مرحوم کے ہر ایک بیٹے کو 2590909 روپے اور ہر ایک بیٹی کو 1295454 روپے ملیں گے۔اور اگر ماں سے مراد مرحوم کی بیوہ ہے تو اس صورت میں مرحوم کی بیوہ کو 2137500  روپے، ہر ایک بیٹے کو 2720454 روپے اور ہر ایک بیٹی کو 1360227 روپے ملیں گے۔فقط واللہ اعلم
                                                  
عنوان: سالانہ،  داخلہ اور امتحانی فیس کا حکم
سوال: اسکولوں میں رائج سالانہ اور داخلہ فیس لینے کا شرعی حکم کیا ہے؟ تنخواہیں، امتحانات اور دیگر متفرق اخراجات پورے نہ ہوتے ہوں تو کیا داخلہ کار روائی اور اس کی خدمات کے عوض داخلہ فیس لی جاسکتی ہے؟ اور امتحانات اور سال کے دوران دیگر اخراجات کی مد میں سالانہ فیس وصول کی جاسکتی ہے؟ یا امتحان کے نام سے ہی امتحانی فیس مقرر کی جائے؟
جواب: محض داخلہ فیس لینے کی کوئی معقول وجہ نہیں ہے، اس لیے کہ یہ کسی چیز کے عوض میں نہیں ہے، ہاں اگر  داخلہ کی کار روائی، امتحان، فارم اور عملہ کی خدمات کے عوض اس کام کی جتنی عموماً اجرت بنتی ہے اتنی ہی لے جائے تو اس کی گنجائش ہے۔سالانہ فیس سے مراد  یہ ہو کہ ہر مہینہ بچوں کو تعلیم دینے کے عوض فیس  وصول کی جائے یا اسی کو سالانہ طور پر وصول کیا جائے تو یہ جائز ہے۔  اور اگر ماہ وار فیس وصول کی جارہی ہو یعنی ہر ماہ بچے کی پڑھائی کی مقررہ فیس ہے تو ایسی صورت میں الگ  سالانہ فیس لینا درست نہیں ہے۔البتہ امتحانات کے اخراجات کے لیے امتحانی فیس وصول کی جاسکتی ہے بشرط یہ ہے کہ شروع معاہدہ میں یہ نہ ہو  کہ ماہ وار فیس میں امتحانی اخراجات بھی شامل ہوں گے۔ فقط واللہ اعلم
                                                  
عنوان: میراث کے اعتبار سے صلبی (سگی) بیٹی کے احوال
سوال: میراث کے اعتبار سےصلبی بیٹی کے احوال  بتادیں!
جواب: صلبی بیٹی کے تین احوال ہیں:۱)اگر میت کی صرف ایک بیٹی ہو اور کوئی بیٹا نہ ہو تو میت کے ترکہ میں سے اس بیٹی کو نصف (آدھا) حصہ ملے گا۔۲)اگر میت کی بیٹیاں دو یا دو سے زیادہ ہوں اور کوئی بیٹا نہ ہوتو ان بیٹیوں کو ترکہ میں سے دو ثلث (یعنی دو تہائی) حصہ ملے گا، جتنی بھی بیٹیاں ہوں یہ دو تہائی حصہ سب میں برابر برابر تقسیم ہوجائے گا۔( پہلی اور دوسری حالت میں اگر بیٹی/بیٹیوں کے علاوہ کوئی دوسرا وارث بالکل موجود نہ ہو تو باقی کا نصف یا ثلث حصہ بھی بیٹی/ بیٹیوں کو  مل جائے گا)۳)اگر میت کی بیٹی یا بیٹیوں کے ساتھ میت کا بیٹا بھی موجود ہو تو اس صورت میں بیٹی کے حصہ کی مقدار متعین نہیں ہوتی، بلکہ میت کے بیٹے کے ساتھ مل کر بیٹی بھی عصبہ (بالغیر) بن جاتی ہے، لہٰذا جس قدر حصہ ایک بیٹے کا بنتا ہے اس سے آدھا ہر بیٹی کا بنتا ہے۔  (السراجی فی المیراث (ص:۱۹) مکتبۃ البشریٰ)  فقط واللہ اعلم
                                                  
عنوان: کاروبار میں لگی ہوئی رقم والدہ کا دو بیٹوں کو ہبہ کرنا
سوال: میری والدہ نے میرے کاروبار میں کچھ رقم لگائی تھی،  انتقال سے دو سال پہلے صحت کے زمانے میں انہوں نے مجھے اور میرے ایک بڑے بھائی کو بلا کر کہا کہ میں نے تم دونوں کو اس رقم کا مالک بنادیا ہے اور تم دونوں آج کے بعد اس کے مالک ہو اور الحمداللہ والدہ اس وقت صحت مند تن درست اور چلتی پھرتی تھیں اور ساتھ میں یہ بھی کہا کہ تم دونوں اس رقم سے مل کر کاروبار کرتے رہنا۔مسئلہ یہ معلوم کرنا ہے کہ جس رقم کا انہوں نے ہمیں اپنی زندگی میں مالک بنادیا تھا وہ رقم ترکہ میں شامل ہوگی یا نہیں؟ اور دوسرے ورثاء کا اس میں حق ہے یا نہیں؟
جواب: صورتِ مسئولہ میں سائل کی والدہ نے سائل کے کاروبار میں رقم لگائی اور انتقال سے دو سال قبل مرحومہ والدہ نے سائل اور اس کے بڑے بھائی کو کہا کہ میری جانب سے لگائی گئی رقم کے مالک اب تم دونوں ہو ، تو اگر وہ رقم دونوں بھائیوں نے والدہ  کی زندگی میں تقسیم کرکے اپنے اپنے حصے پر قبضہ کرلیا تھا تو یہ ہبہ درست ہوگیا، اور دونوں اپنے اپنے حصے کے مالک بن گئے، اب یہ رقم والدہ مرحومہ کے ترکے میں شامل نہیں ہوگی۔اور اگر  والدہ کی زندگی میں یہ رقم تقسیم نہیں کی تھی، بلکہ بدستور کاروبار میں لگی ہوئی تھی، تو   چوں کہ والدہ نے رقم کو تقسیم کے بغیر دونوں کو مالک بنایا تھا تو یہ ہبہ مشاع کے حکم میں ہے، اور ایسی چیز جو قابلِ تقسیم ہو اس کو تقسیم کیے بغیر مشترکہ طور پر اس کا ہبہ کرنا درست نہیں ہوتا، اس لیے  سائل اور اس کے بڑے بھائی اس رقم کے مالک نہیں بنے تھے؛ لہذا یہ رقم والدہ مرحومہ کی ملکیت رہی،  اور  اب یہ رقم مرحومہ والدہ کا ترکہ شمار ہوگا اور سب ورثاء کے درمیان شرعی حصص کے مطابق تقسیم کرنا لازم ہوگا۔فتاوی شامی میں ہے:"و) شرائط صحتها (في الموهوب أن يكون مقبوضاً غير مشاع مميزاً غير مشغول)". (کتاب الہبۃ: ۵/ ۶۸۸، ط: سعید)تنویر الابصار میں ہے:"وتتم الهبة بالقبض الکامل ولو الموهوب شاغلاً لملک الواهب". (کتاب الہبۃ: ۵/ ۶۹۰، ۶۹۲ ، ط: سعید)وفیہ الضا:"(تملیک العین مجاناً) أي بلاعوض لا أن عدم العوض شرط فیه". (۵/ ۶۸۷، ط: سعید)فتاوی ہندیۃ میں ہے:"لایثبت الملک للموهوب له إلا بالقبض وهو المختار، هکذا في فصول العمادیة". (كتاب الهبة، الباب الثاني فيما يجوز من الهبة وما لا يجوز: ۴/ ۳۷۸، ط: رشیدیة)الدر المختار وحاشية ابن عابدين (رد المحتار) (5/ 692)
"(ولو سلمه شائعاً لايملكه فلاينفذ تصرفه فيه) فيضمنه وينفذ تصرف الواهب، درر.
(قوله: ولو سلمه شائعاً إلخ) قال في الفتاوى الخيرية: ولاتفيد الملك في ظاهر الرواية، قال الزيلعي: ولو سلمه شائعاً لايملكه حتى لاينفد تصرفه فيه فيكون مضموناً عليه، وينفذ فيه تصرف الواهب، ذكره الطحاوي وقاضي خان، وروي عن ابن رستم مثله، ... وذكر قبله هبة المشاع فيما يقسم لاتفيد الملك عند أبي حنيفة، وفي القهستاني: لاتفيد الملك، وهو المختار، كما في المضمرات، وهذا مروي عن أبي حنيفة وهو الصحيح اهـ". فقط واللہ اعلم
                                                  
عنوان: موٹر سائیکل کی قرعہ اندازی کی ایک صورت
سوال: ہمارے یہاں 100 آدمیوں نے ایک کمیٹی بنائی ہے، ان میں سے ہر ایک مہینے کے شروع میں 2700 روپے جمع کراتا ہے، کمیٹی والے ان پیسوں سے صرف ایک موٹرسایؑکل خریدتے ہیں جو قرعہ اندازی کے ذریعہ ایک ممبر کمیٹی کو مل جاتا ہے اور موٹرسایؑکل لینے کے بعد وہ ممبر کمیٹی سےفارغ ہوجاتا ہے، یعنی اول بار جس کے حق میں کمیٹی نکل آتی ہے اس کے لیے 50000 روپے والی موٹرسائیکل 2700 کی پڑتی ہے اور اس کے بعد اس ممبر نے اقساط بھی نہیں جمع کرانی ہیں،  کمیٹی مٰیں اسی طرح دوسری قرعہ اندازی جس ممبر کے حق میں نکل آئے  اس کے لیے 5400روپے میں پڑتی ہے۔اس کمیٹی اور قرعہ اندازی کا کیا حکم ہے؟ اور اگر کوئی  اس کمیٹی میں کسی وجہ سے شامل ہوا ہے اور اقساط 50000 تک جو اصل قیمت ہےادا کرےخواہ موٹرسایؑکل اصل قیمت سے پہلے نکل آئے، اس کا کیا حکم ہے؟
جواب: قرعہ اندازی کا مذکورہ طریقہ شرعاً درست نہیں، اس میں ٹوکن خرید کر اس سے موٹر سائیکل لینا سود اور قمار پر مشتمل ہونے کی وجہ  سے جائز نہیں ہے،اس میں جس نے جتنے ٹوکن خریدے ہوں اتنے ہی پیسے قرعہ اندازی والوں سے وصول کرسکتا ہے۔اس سے زیادہ کی کوئی چیز لینا بھی درست نہیں۔ اگر کسی نے مکمل رقم جمع کروادی ہو تو اس کے لیے اپنی اصل رقم  لینا جائز ہے۔ البتہ مذکورہ معاملہ چوں کہ ناجائز ہے، اس لیے ناجائز معاہدہ کرنا بھی شرعاً ناجائز ہے، لہٰذا اگر کوئی اس نیت سے  مذکورہ قرعہ اندازی میں شامل ہوتا ہے کہ  مکمل رقم جمع کرانے سے پہلے قرعہ نکل آئے تو بھی وہ پوری رقم جمع کرائے گا،  پھر بھی اس معاملے میں شریک ہوناجائز نہیں ہے۔فقط واللہ اعلم
                                                  
عنوان: میراث، شوہر، تین علاتی بھائی اور ایک علاتی بہن
سوال: میری ہمشیرہ(جو میرے مرحوم والد کی پہلی زوجہ مرحومہ کی اکلوتی بیٹی تھیں) کا انتقال ہو گیا ہے۔ ہمشیرہ کے شوہر زندہ ہیں، جب کہ ہمشیرہ کی کوئی اولاد نہیں ہے۔ ہم تین بھائی اور دو بہنیں ہیں۔ مرحومہ بہن کا ترکہ کس طرح تقسیم ہو گا؟ اگر کُل ترکہ کو ایک لاکھ روپیہ تصور کیا جائے تو تقسیم کس طرح عمل میں لائی جائے گی؟
جواب: آپ کی مرحومہ  علاتی (باپ شریک ) بہن کے ترکہ کی تقسیم کا شرعی طریقہ کار یہ ہے کہ سب سے پہلے مرحومہ کی کل جائے داد  منقولہ و غیر منقولہ میں سے اگر مرحومہ کے ذمہ کوئی قرضہ ہو تو قرضہ کی ادائیگی کے بعد، اور اگر مرحومہ نے کوئی جائز وصیت کی ہو تو ایک تہائی مال میں سے وصیت نافذ کرنے کے بعد باقی کل جائے داد  منقولہ و غیر منقولہ کو  ۱۴ حصوں میں تقسیم کر کے اس میں سے سات(۷) حصے مرحومہ کے شوہر کو ، دو ، دو حصے مرحومہ کے ہر علاتی بھائی کو اور ایک حصہ مرحومہ کی علاتی بہن کو ملے گا۔مثلاً ایک لاکھ روپے میں سے پچاس ہزار (۵۰،۰۰۰ ) روپے مرحومہ کے شوہر کو،   چودہ ہزار دو سو پچیاسی (۱۴،۲۸۵ ) روپے مرحومہ کے ہر علاتی بھائی کو اور  سات ہزار ایک سو بیالیس (۷،۱۴۲ ) روپے مرحومہ کی علاتی بہن کو ملیں گے۔یہ جواب اس صورت میں ہے جب کہ سوال میں مذکور جملہ ’’ہم تین بھائی اور دو بہنیں ہیں‘‘ سے مراد یہ ہو کہ مرحومہ بہن کو ملا کر دو بہنیں ہیں، یعنی مرحومہ کے انتقال کے بعد اب صرف ایک بہن زندہ ہو جو کہ مرحومہ کی علاتی بہن ہو۔لیکن اگر اس جملہ ’’ہم تین بھائی اور دو بہنیں ہیں‘‘ سے مراد یہ ہو کہ مرحومہ بہن کے علاوہ دو بہنیں ہیں تو اس صورت میں طریقہ تقسیم کچھ مختلف ہوگا، یعنی قرضہ جات کی ادائیگی اور وصیت کے نافذ کرنے کے بعد باقی ترکہ کو  ۱۶ حصوں میں تقسیم کر کے اس میں سے ۸ حصے مرحومہ کے شوہر کو، دو، دو حصے مرحومہ کے ہر بھائی کو اور ایک، ایک حصہ مرحومہ کی ہر بہن کو ملے گا۔یعنی ایک لاکھ روپے میں سے پچاس ہزار روپے شوہر کو ، ۱۲۵۰۰ روپے مرحومہ کے ہر بھائی کو اور ۶۲۵۰ روپے مرحومہ کی ہر بہن کو ملیں گے۔الدر المختار وحاشية ابن عابدين (رد المحتار) (2/ 206):"(واختلف في الزوج والفتوى على وجوب كفنها عليه) عند الثاني (وإن تركت مالاً) خانية. ورجحه في البحر بأنه الظاهر لأنه ككسوتها.مطلب في كفن الزوجة على الزوج(قوله: واختلف في الزوج) أي في وجوب كفن زوجته عليه (قوله: عند الثاني) أي أبي يوسف وأما عند محمد فلايلزمه؛ لانقطاع الزوجية بالموت، وفي البحر عن المجتبى: أنه لا رواية عن أبي حنيفة، لكن ذكر في شرح المنية عن شرح السراجية لمصنفها: أن قول أبي حنيفة كقول أبي يوسف (قوله: وإن تركت مالاً إلخ) اعلم أنه اختلفت العبارات في تحرير قول أبي يوسف، ففي الخانية والخلاصة والظهيرية: أنه يلزمه كفنها، وإن تركت مالاً، وعليه الفتوى، وفي المحيط والتجنيس والواقعات وشرح المجمع لمصنفه: إذا لم يكن لها مال فكفنها على الزوج، وعليه الفتوى، وفي شرح المجمع لمصنفه إذا ماتت ولا مال لها فعلى الزوج الموسر اهـ ومثله في الأحكام عن المبتغى بزيادة وعليه الفتوى ومقتضاه أنه لو معسراً لايلزمه اتفاقاً وفي الأحكام أيضاً عن العيون كفنها في مالها إن كان وإلا فعلى الزوج ولو معسراً ففي بيت المال. اهـ. والذي اختاره في البحر لزومه عليه موسراً أو لا لها مال أو لا لأنه ككسوتها وهي واجبة عليه مطلقا قال: وصححه في نفقات الولوالجية. اهـ.قلت: وعبارتها إذا ماتت المرأة، ولا مال لها قال أبو يوسف: يجبر الزوج على كفنها، والأصل فيه أن من يجبر على نفقته في حياته يجبر عليها بعد موته، وقال محمد: لا يجبر الزوج والصحيح الأول اهـ فليتأمل. [تنبيه]قال في الحلية: ينبغي أن يكون محل الخلاف ما إذا لم يقم بها مانع الوجوب عليه حالة الموت من نشوزها أو صغرها ونحو ذلك اهـ وهو وجيه لأنه إذا اعتبر لزوم الكفن بلزوم النفقة سقط بما يسقطها.ثم اعلم أن الواجب عليه تكفينها وتجهيزها الشرعيان من كفن السنة أو الكفاية وحنوط وأجرة غسل وحمل ودفن دون ما ابتدع في زماننا من مهللين وقراء ومغنين وطعام ثلاثة أيام ونحو ذلك، ومن فعل ذلك بدون رضا بقية الورثة البالغين يضمنه في ماله".فقط واللہ اعلم
                                                  
عنوان: طویل مدتی کرایہ داری، 99 سالہ لیزنگ اور پگڑی میں حق میراث
سوال: طویل مدتی کرایہ داری میں میراث جاری ہوں گے یا نہیں؟’’کتاب المسائل‘‘ از مفتی سلمان منصورپوری دامت برکاتہم اور فتاوی قاسمیہ از مفتی شبیراحمد قاسمی دامت برکاتہم میں اس حقِ کرایہ داری کو شبہِ ملک قرار دے کر میراث جاری کیے ہیں.براہِ کرم ادارہ  کی تحقیق سے مطمئن فرمائیں!
جواب: مکانات اور زمینوں کا کرایہ پر دینا جائز ہے، اور اس کی صحیح ہونے کی من جملہ شرائط میں سے یہ ہے کہ اجرت متعین ہو ، اور مدت  بھی متعین ہو کہ کتنی مدت تک کرایہ پر دیا جارہا ہے، خواہ مدت کم ہو یا زیادہ ، اگر  مدت معلوم نہ ہو تو شرعاً ایسا معاملہ فاسد ہوگا، اور پھر یہ معاملہ مدتِ اجارہ ختم ہونے سے یا کرایہ دار کی  موت واقع ہونے سے ختم ہوجاتا ہے، تمام کتبِ فقہ میں یہ بات صراحتاً منقول ہے،  اور یہ مکان یا دکان بدستور مالک ہی کی ملکیت میں برقرار رہتا ہے، اس میں کرایہ دار کے حق کو   شبہِ ملک قرار دے کر  کرایہ دار کے ورثاء میں یہ حق منتقل کرنا شرعاً درست نہیں ہے، ہاں مالک کی اجازت سے از سر نو معاہدہ کیا جاسکتا ہے۔کرایہ داری کے نام سے دو اور صورتیں بھی ہیں:(1) مروجہ 99 سالہ لیزنگ کا قانون (2) مروجہ پگڑی سسٹم1۔۔  مروجہ 99 سالہ لیزنگ کا  قانون ،  جسے اگرچہ لیز  یعنی  ”کرایہ داری“ سے موسوم کیا جاتا ہے، لیکن  چوں کہ قانون کی رو سے مروجہ لیز پر زمین لینے والے شخص کو  اس زمین کی خریدوفروخت  وغیرہ سے متعلق مکمل اختیارات حاصل ہوتے ہیں، اور تمام مالکانہ  حقوق حاصل ہوتے ہیں، البتہ لیز کی مدت مکمل ہونے کے بعد دوبارہ لیز کروانی پڑتی ہے، اس لیے مروجہ لیز کے معاملات پر شرعاََ  بیع و شراء کے احکامات جاری ہوں گے، یعنی  99 سالہ لیز پر زمین لینے والا شخص  شرعاً اس زمین کا مالک ہوگا، اور اس شخص کے انتقال کے بعد  ایسی زمین مرحوم کے شرعی ورثاء میں   تقسیم ہوگی۔2۔۔ مروجہ پگڑی کا  معاملہ شرعاً درست نہیں ہے، اس لیے کہ پگڑی    نہ تو مکمل   خرید وفروخت کا معاملہ ہے، اور نہ ہی مکمل اجارہ(کرایہ داری) ہے، بلکہ دونوں کے درمیان کا  ایک  ملا جلامعاملہ ہے، پگڑی پر لیا گیا مکان بدستور مالک کی ملکیت میں برقرار رہتا ہے،لہذا پگڑی کا لین دین شرعاً جائز نہیں ہے، ایسے معاملہ کو جتنا جلدی ہوسکے ختم کرکے اونر شپ   کا معاملہ کرلینا چاہیے  یا طویل مدت کے لیے کرایہ داری کا معاملہ کرلینا چاہیے۔پگڑی پر لیا جانا والا مکان تو مالک کی ملکیت میں ہوتا ہے، البتہ اس پگڑی کی مد میں دی جانے والی رقم پگڑی پر لینے والے شخص ہی کی ملکیت ہوتی ہے، جب پگڑی پر لینے والا شخص مکان اس کے مالک کو واپس کرے گا تو اس کو وہ رقم واپس مل جائے گی، اب اگر  اس شخص نے خود   پگڑی کے فلیٹ میں کوئی کام کروایا ہو  ، مثلاً لکڑی، ٹائلز یا   پنکھا ، بتی وغیرہ لگائے، یا  دیگر تعمیراتی کام کروایا  تو ایسی صورت  میں  وہ شخص اس فلیٹ کو پگڑی پر دی گئی رقم سے زائد  میں بھی فروخت کرسکتاہے، اور اگر کوئی کام نہیں کروایا  تھا  تو اس فلیٹ کا قبضہ ختم  کرنے کے لیے اضافی رقم لینا یا کسی اور سے  زائد رقم لے کر پگڑی پر دینا درست نہیں ہوگا۔جس صورت میں پگڑی پر لینے والے شخص نے پگڑی کے مکان میں کچھ کام وغیرہ کروایا جس کی تفصیل پیچھے گزری  تو اس صورت میں اگر اس کا انتقال ہوجاتا ہے تو اب اس کے ورثاء اس پگڑی کے مکان کو مالک کو  یا کسی اورشخص  کو  باہمی رضامندی سے  ایک مقرر قیمت پر فروخت کرکے اس سے حاصل ہونے والی رقم  میں اپنے اپنے حصص کے تناسب سے شریک ہوں گے، اور اگر کوئی کام نہیں کروایا تو پگڑی پر دی جانے والی اصل رقم میں حق دار ہوں گے، باقی پگڑی کے نفس مکان میں میراث جاری نہیں ہوگی۔الفتاوى الهندية (4/ 411):
"وأما شرائط الصحة، فمنها: رضا المتعاقدين. ومنها: أن يكون المعقود عليه وهو المنفعة معلوماً علماً يمنع المنازعة فإن كان مجهولاً جهالةً مفضيةً إلى المنازعة يمنع صحة العقد وإلا فلا. ومنها: بيان محل المنفعة حتى لو قال: آجرتك إحدى هاتين الدارين أو أحد هذين العبدين، أو: استأجرت أحد هذين الصانعين لم يصح العقد. ومنها: بيان المدة في الدور والمنازل والحوانيت وفي استئجار الظئر". البحر الرائق شرح كنز الدقائق ومنحة الخالق وتكملة الطوري (8/ 41):
"قال - رحمه الله - : (وتفسخ بموت أحد المتعاقدين إن عقدها لنفسه) قال الشارح: وفيه إشارة إلى أنه لايحتاج إلى حكم الحاكم. اهـ.
والظاهر أن فيه إشارة إليه قال في المفيد والمزيد: وقال بعضهم: لا لكن يرفع الأمر إلى القاضي ويقضي بالفسخ ولايحتاج في ذلك إلى دعوى، وللعلماء في ذلك طريقان: أحدهما: أن يرفع الأمر إلى القاضي بالفسخ، الثانية: أن يبيع العين المؤجرة ويحكم القاضي فيها بالصحة وانفساخ الأولى وهي طريقة ما وراء النهر، وقال الشافعي: لاتبطل بموت أحدهما. ولنا أن العقد ينعقد ساعة فساعة حسب حدوث المنفعة فإذا مات المؤجر انتقل الملك إلى الوارث ومنفعته إليه والمنافع المستحقة بالعقد هي المملوكة للمؤجر، وقد فات بموته فتنفسخ قال في العتابية ونوقض بما إذا استأجر دابة إلى مكان معين فمات صاحب الدابة وسط الطريق كان للمستأجر أن يركبها إلى المكان المسمى، وقد مات أحدهما أو عقدها لنفسه وأجبت بأن ذلك للضرورة وأنه يخاف على نفسه وماله حيث لايجد دابةً أخرى في وسط المفازة ولايكون ثمة قاض يرفع الأمر إليه حتى قال بعض مشايخنا: إن وجد ثمة دابةً أخرى يحمل عليها متاعه ينتقض أو وجد قاض ينتقض. اهـ".تبيين الحقائق شرح كنز الدقائق وحاشية الشلبي (5/ 144):
"(وتنفسخ بموت أحد المتعاقدين إن عقدها لنفسه)، وقال الشافعي: لاتبطل بموت أحدهما ولا بموتهما؛ لأن المنافع عنده كالأعيان القائمة فكما لاتبطل في العين لاتبطل فيها. ولنا أن العقد ينعقد ساعةً فساعةً بحسب حدوث المنافع، فإذا مات المؤجر فالمنافع التي تستحق بالعقد هي التي تحدث على ملكه، وقد فات بموته فتبطل الإجارة لفوات المعقود عليه؛ لأن رقبة العين تنتقل إلى الوارث، والمنفعة تحدث على ملكه فلم يكن هو عاقداً ولا راضياً به وإذا مات المستأجر فلو بقي العقد إنما يبقى على أن يخلفه وارثه والمنفعة المجردة لاتورث".الدر المختار وحاشية ابن عابدين (رد المحتار) (6/ 31):
"(ولو استأجر أرض وقف وغرس فيها) وبنى (ثم مضت مدة الإجارة فللمستأجر استيفاؤها بأجر المثل إذا لم يكن في ذلك ضرر) بالوقف. (قوله: ولو استأجر أرض وقف) قيد بالوقف، لما في الخيرية عن حاوي الزاهدي عن الأسرار من قوله: بخلاف ما إذا استأجر أرضاً ملكاً ليس للمستأجر أن يستبقيها كذلك إن أبى المالك إلا القلع بل يكلفه على ذلك إلا إذا كانت قيمة الغراس أكثر من قيمة الأرض فيضمن المستأجر قيمة الأرض للمالك فيكون الإغراس والأرض للغارس، وفي العكس يضمن المالك قيمة الإغراس فتكون الأرض والأشجار له، وكذا الحكم في العارية اهـ. (قوله: وبنى) الواو بمعنى أو ط. (قوله: كذا في القنية) الإشارة لجميع ما ذكره المصنف، وأفتى به في الخيرية قائلاً وأنت على علم أن الشرع يأبى الضرر خصوصاً والناس على هذا، وفي القلع ضرر عليهم وفي الحديث الشريف عن النبي المختار «لا ضرر ولا ضرار» اهـ وأفتى به في الحامدية، لكنه في الخيرية أفتى في موضع آخر بخلافه وقال: يقلع وتسلم الأرض لناظر الوقف كما صرحت به المتون قاطبة اهـ.
أقول: وحيث كان مخالفاً للمتون فكيف يسوغ الإفتاء به مع أنه من كلام القنية، ولايعمل بما فيها إذا خالف غيره كما صرح به ابن وهبان وغيره، وما في المتون قد أقره الشراح وأصحاب الفتاوى، وإنما اختلفوا في تملك المؤجر البناء والغرس جبراً على المستأجر كما مر، وحيث قدم ما في الشروح على ما اتفق عليه أصحاب الفتاوى في تلك المسألة، فما اتفق عليه الكل أولى بالتقديم، فليت المصنف لم يذكره في متنه".فتاوی عالمگیری میں ہے:"وأما حكمه فثبوت الملك في المبيع للمشتري وفي الثمن للبائع إذا كان البيع باتاً وإن كان موقوفاً فثبوت الملك فيهما عند الإجازة كذا في محيط السرخسي". (3 / 3، الباب الأول في تعريف البيع وركنه وشرطه وحكمه وأنواعه، ط: رشیدیه)شرح المجلہ میں ہے:" کل یتصرف في ملکه کیف شاء".  (4/132، مادہ:1192،  الفصل الاول فی بیان بعض قواعد  فی احکام الاملاک، ط: رشیدیہ)        فتاوی شامی میں ہے:"وفي الأشباه: لايجوز الاعتياض عن الحقوق المجردة كحق الشفعة، وعلى هذا لايجوز الاعتياض عن الوظائف بالأوقاف.(قوله: لايجوز الاعتياض عن الحقوق المجردة عن الملك) قال: في البدائع: الحقوق المفردة لاتحتمل التمليك ولايجوز الصلح عنها". (4 / 518، کتاب البیوع،  ط: سعید)بدائع الصنائع  میں ہے:" ولو أجرها المستأجر بأكثر من الأجرة الأولى فإن كانت الثانية من خلاف جنس الأولى طابت له الزيادة، وإن كانت من جنس الأولى لاتطيب له حتى يزيد في الدار زيادة من بناء أو حفر أو تطيين أو تجصيص". (4/ 206، کتاب الاجارۃ،  فصل فی حکم الاجارۃ، ط: سعید) فقط واللہ اعلم
                                                  
عنوان: جاز کیش کے ڈیبٹ کارڈ کا حکم
سوال: جاز کیش کا ڈیبٹ کارڈ بنوانا جائز ہے یا نہیں؟
جواب: جب کوئی صارف اپنے جاز اکاؤنٹ میں  رقم رکھتا ہے تو اس کی حیثیت قرض کی ہوتی ہے، گویا اس نے وہ رقم کمپنی کو قرض پر دی ہوتی ہے،لہذا جس حد تک رقم اکاؤنٹ میں موجود ہو اسی حد تک استعمال درست ہے، البتہ مذکورہ اکاؤنٹ میں رقم رکھ کر اس سے نفع اٹھانا شرعاً سود ہے، لہذا جب صارف جاز ویزا کارڈ استعمال کرتے ہوئے  اس اکاؤنٹ سے شاپنگ کرتا ہے اور کمپنی اس کو کچھ اضافی رقم دیتی ہے تو وہ سود کے حکم میں ہو گی  اور اس کا  استعمال شرعاً درست نہیں ہوگا۔ اور اگر خریداری کی صورت میں ڈسکاؤنٹ کمپنی نہیں دیتی تو درست صورتِ حال معلوم کرکے دوبارہ جواب حاصل کرلیجیے۔فقط واللہ اعلم
                                                  
عنوان: پرائز بانڈ سے نکلی ہوئی انعامی رقم سے قرضہ اتارنے کا حکم
سوال: کیا پرائز بانڈز کی نکلی ہوئی رقم سے قرض اتارا جا سکتا ہے؟
جواب: پرائز بانڈ  کی انعامی رقم سے کسی بھی قسم کا استفادہ کرنا حرام اور ناجائز ہے, اس لیے پرائز بانڈ کی انعامی رقم سے اپنا قرض اتارنا بھی جائز نہیں ہے ۔ اگر یہ رقم وصول کرلی ہو تو اس کا مصرف ثواب کی نیت کے بغیر زکات کے مستحق کو دینا ہے۔ فقط واللہ اعلم
                                                  
عنوان: مرحوم والد کی نابالغ بیٹے کے نام سے خریدی گئی زمین ترکہ میں داخل ہوگی یا نہیں؟
سوال: میرے والد صاحب گورئمنٹ ملازم تھے، وہ کالج میں پڑھاتے تھے، انہوں نے اپنے ایک دوست کے ساتھ مل کر زمین خریدی اور پرائیویٹ بزنس کیا۔ فوت ہونے سے پہلے سب معاملات خود دیکھتے تھے اور اپنے حصہ کی آمدن بھی خود وصول کرتے تھے۔ ان کی وفات کے بعد پتا چلا زمین میرے نام تھی، میں سب سے چھوٹا ہوں، ہم چار بھائی  ہیں، شرعی کیا حکم ہے؟ بھائیوں کو زمین سے بھی حصہ تقسیم کروں یا صرف کاروبار سے حصہ دوں؛ تاکہ معاملات خوش اسلوبی سے حل ہو سکیں؟ جب زمین والد صاحب نے خرید کر نام لکھوائی تب میں نابالغ تھا، مجھے شریعت کے مطابق فتویٰ دیں!
جواب: واضح رہے کہ والد اگر کسی وجہ سے اپنے کسی بیٹے کے نام سے مکان خریدے تو وہ بیٹا محض اس کے نام پر مکان خریدے جانے کی وجہ سے شرعی طور پر اس مکان کا مالک شمار نہ ہوگا، کیوں کہ صرف بیٹے کے نام سے مکان خریدنا  شرعاً  ہبہ  کے  نفاذ کے لیے کافی نہیں ہے۔لہٰذا صورتِ مسئولہ میں اگر اس بات پر گواہ موجود ہوں کہ آپ کے مرحوم والد نے مذکورہ زمین آپ کو باقاعدہ  ہبہ  کی تھی تو اس صورت میں تو مذکورہ زمین آپ کی ملکیت ہوگی اور آپ پر اس زمین میں سے مرحوم کے دیگر وارثین کو حصہ دینا لازم نہیں ہوگا، لیکن اگر والد مرحوم کا مذکورہ زمین آپ کو باقاعدہ  ہبہ  کرنے پر کوئی گواہ موجود نہ ہو   (جیسا کہ آپ کے سوال سے اندازا ہورہاہے کہ آپ کے والد صاحب نے وہ زمین آپ کو ہبہ (گفٹ) نہیں کی تھی،  کیوں کہ وہ اپنے حصے کی آمدن حاصل کرتے رہے وغیرہ) تو پھر مذکورہ زمین آپ کی ملکیت نہیں، بلکہ مرحوم کا ترکہ شمار ہوگی اور اس زمین میں مرحوم کے دیگر ترکہ کی طرح مرحوم کے تمام ورثاء کا میراث کے ضابطہ شرعی کے موافق حق و حصہ ہوگا۔الدر المختار وحاشية ابن عابدين (رد المحتار) (5/ 689):"بخلاف جعلته باسمك فإنه ليس بهبة"۔کفایت المفتی میں ہے:’’ صرف لڑکوں کے نام سے جائے داد  خریدنا ثبوتِ ہبہ کے لیے  ناکافی ہے، اگرچہ نابالغ اولاد کو اگر باپ کوئی چیز  ہبہ کردے تو نابالغوں کا قبضہ کرنا ضروری نہیں ہوتا اور باپ کا قبضہ نابالغ موہوب لہ کے قبضہ کے قائم مقام ہوجاتا ہے، لیکن  ہبہ  کرنے کا ثبوت بہرحال ضروری ہے، پس اگر اس امر کے گواہ موجود ہوں کہ بکر نے وہ جائے داد  ان لوگوں کو  ہبہ  کردی تھی تو وہ ان لڑکوں کی خاص ملکیت ہوگی، ورنہ بکر کے ترکہ میں شامل ہوکر تمام وارثوں پر تقسیم ہوگی۔ (کتاب الھبۃ و العاریۃ ، ج:۸ ؍ ۱۶۶ ،دار الاشاعت ) فقط واللہ اعلم
                                                  
عنوان: ترکہ کی دکانوں کے کرایہ کو تقسیم کرنے کا طریقہ
سوال: ہماری وراثت کی جائے داد  میں ایک مکان اور اْس کے نیچے تین دوکانیں ہیں، دوکانیں کرایہ پر ہیں، جن سے مجموعی کرایہ 60000 ساٹھ ہزار ماہانہ ملتا ہے، ہم وارثین میں ایک والدہ، دو بھائی، اور 6 بہنیں ہیں، مکان میں کبھی والدہ رہتی ہیں اور کبھی بند رہتا ہے۔ سوال یہ ہے کے دوکانوں کی آمدن کو کس طرح تقسیم کریں؟  ہم میں سے کچھ کی رائے ہے اس کو برابر تقسیم کردیں یعنی 60000 تقسیم 9 افراد کے فارمولے سے کے ہر فرد کا ایک جیسا حصہ ملے۔راہ نمائی فرمادیں!
جواب: کسی شخص کے انتقال کے بعد اس کی متروکہ میں جائے داد  میں اس کے تمام ورثاء اپنے اپنے شرعی حصص کے تناسب سے شریک ہوتے ہیں، اور اگر ترکہ کی  جائے داد کرایہ پر دی ہوئی ہو اور  ورثاء نے باہمی رضامندی سے کرایہ پر اس کو باقی رکھا ہو تو اب اس کے کرایہ میں تمام ورثاء اپنے اپنے شرعی حصص کے تناسب سے شریک ہوں گے۔لہذا صورتِ مسئولہ میں اگر مذکورہ جائے داد  آپ کے مرحوم والد کی ہو اور ان کے انتقال کے بعد ان کے ورثاء میں ان کی بیوہ (آپ کی والدہ) اور دو بیٹے اور چار بیٹیاں ہوں تو مرحوم کے حقوقِ متقدمہ (تجہیز وتکفین کے اخراجات ، قرض ہونے کی صورت میں کل مال سے قرض کی ادائیگی، اور اگر وصیت کی ہو تو  ایک تہائی ترکہ میں وصیت کے نفاذ ) کے بعد باقی ترکہ کو 80 حصوں میں تقسیم کرکے مرحوم کی بیوہ کو 10 حصے، مرحوم کے ہر ایک بیٹے کو 14،14 حصے، اور ہر ایک بیٹی کو 7،7 حصہ ملیں گے۔اس حساب سے ماہانہ 60000 کرایہ میں سے مرحوم کی بیوہ کا حصہ 7500 روپے ، اور ہر ایک بیٹے کا  10500 روپے اور ہر ایک بیٹی کو 5250 روپے  ہے۔تقسیم کا مذکورہ طریقہ میراث کے شرعی ضابطہ کے مطابق ہوا ہے، ہاں اگر ورثاء میں سب عاقل بالغ ہیں اور اپنی رضامندی سے کرایہ کو برابری کی بنیاد پر تقسیم کرنا چاہتے ہیں اس کو ”تقسیمِ رضا“ کہتے ہیں اور یہ بھی جائز ہے۔شرح المجلہ میں ہے:’’الأموال المشترکة شرکة الملک تقسم حاصلاتها بین أصحابها علی قدر حصصهم". (شرح المجلة للأتاسي، (4/14)، الْمَادَّةُ :1073، الفصل الثاني: في بيان كيفية التصرف في الأعيان المشتركة،ط: رشیدیہ) فقط واللہ اعلم
                                                  
عنوان: مارکیٹ بنانے کے لیے لوگوں سے اس شرط پر قرضہ لینا کہ مارکیٹ بننے کے بعد آپ کو دکان کرایہ پر دی جائے گی
سوال: میں اپنی زمین میں مارکیٹ بنانا چاہتا ہوں، مگر میرے پاس سرمایہ نہیں ہے تو میں لوگوں سے کہہ دیتا ہوں کہ تم مجھے سرمایہ دو اس کے بدلے میں، مارکیٹ بننے کے بعد ،تمہیں مارکیٹ میں کرایہ پر دوکان دوں گا اور ماہانہ کرایہ میں نصف یا ثلث نقد اور باقی اس سرمایہ کے روپے میں سے کٹتا جاۓ گا ، کئی سال میں آپ کا سرمایہ کرایہ میں ختم ہوجاۓ گا تو کیا اس طرح لوگوں سے ایڈوانس روپے لینا اور مارکیٹ بنانا جائز ہے؟ اگر ناجائز ہو تو جائز صورت بتادیں ؟
جواب: مارکیٹ بنانے کے لیے لوگوں سے قرضہ لینا اور مارکیٹ بننے کے بعد لوگوں کو اس مارکیٹ میں دکان کرایہ پر دے کر ماہانہ مکمل کرایہ یا اس کا کوئی خاص حصہ (مثلاً نصف یا ثلث )  قرض میں سے محسوب کرنا، جائز ہے بشرطیکہ دکان کا کرایہ قرض خواہوں کے لیے اجرتِ مثل (جتنا کرایہ عرف میں اس طرح کی مارکیٹ میں عام کرایہ داروں سے لیا جاتاہو)سے کم مقرر نہ کیا جائے، اگر قرض خواہوں کو دکان کرایہ پر دے کر ان دکانوں کا کرایہ اجرتِ مثل سے کم رکھا جائے گا تو یہ قرض کی بنیاد پر دیے جانے والے نفع کے زمرے میں آئے گا جو کہ سود ہے۔الدر المختار وحاشية ابن عابدين (رد المحتار) (6/ 63):’’مطلب أسكن المقرض في داره يجب أجر المثل.وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضا عن منفعة القرض لا مجانا وكذا لو أخذ المقرض من المستقرض حمارا ليستعمله  إلى أن يرد عليه الدراهم اهـ وهذه كثيرة الوقوع‘‘.فقط واللہ اعلم
                                                  
عنوان: ایزی پیسہ کیش بیک کا  حکم
سوال: ایزی پیسہ اکاؤنٹ پر اپنے موبائل پر ایزی لوڈ کرنے پر کیش بیک ملتاہے، جیسے اگر کوئی 100 روپے ایزی پیسہ اکاؤنٹ سے اپنے آپ کو لوڈ کرے تو ۲۵ روپے واپس اکاؤنٹ میں مل جا تے ہیں؟ کیش بیک جو ملتا ہے اس کا بتا دیں؟
جواب: مذکورہ صورت  چوں کہ قرض پر نفع کی  بنتی ہے؛ اس لیے ناجائز ہے،آپ نے جو رقم ان کے پاس رکھوائی ہے وہ قرض ہے، اس پر مشروط نفع حلال نہیں ہے۔فتاویٰ شامی میں ہے:"(قوله : كل قرض جر نفعاً حرام) أي إذا كان مشروطاً كما علم مما نقله عن البحر". ( مطلب كل قرض جر نفعاً حرام ٥/ ١٦٦ ط: سعيد)"البحر الرائق"میں ہے:"ولايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام". ( فصل في بيان التصرف في المبيع و الثمن ٦/ ١٣٣، ط:دار الكتب الاسلامي) فقط واللہ اعلم
                                                  
عنوان: سرکاری ٹیکس سے بچنے کے لیے مخلتف طریقہ اختیار کرنا
سوال: فتویٰ نمبر 143909200677 جو کہ ٹیکس سے متعلق تھا آپ نے چند شرائط بتائیں جن میں رہتے ہوئے حکومت ٹیکس لے سکتی ہے۔ سوال یہ ہے کہ:1: کیا موجودہ دور میں پاکستان کی حکومتِ وقت ان شرائط پے پورا اترتی ہے؟یا ایک عام پاکستانی مسلمان کو ان باتوں سے بالا تر ہو کے ٹیکس کی مکمل ادائیگی کرنی چاہیے؟2:  اگر کسی کمپنی میں ٹیکس کی کوئی رقم جو کہ قانونی طور پے بنتی ہو اسے چھپایا جاۓ کسی بھی طریقے سے تو اس میں تین باتیں پوچھنی ہیں۔1: چھپانے پر یعنی رقم ادا نہ کرنے پر کیا حکم ہے؟2: رقم چھپانے کے لیے جو جھوٹ بولا گیا، اس کا کیا حکم ہے؟3:  اگر یہ سارے حربے ملازم کو کمپنی کے لیے کرنا پڑیں تو اس ملازم کے لیے کیا حکم ہے؟
جواب: 1۔ٹیکس کی شرائط سابقہ فتوی میں واضح ہیں، ان کی مدد سے فیصلہ کرلیا جائے۔2ـ  الف،ب۔ٹیکس کے نظام کی درستی یا عدمِ درستی  سے قطع نظر جھوٹ بولنا یا دھوکا دہی کرنا حرام اور ممنوع ہے، اس لیے سرکاری ٹیکس میں کمی کے لیے صریح جھوٹ بولنا جائز نہیں۔ج۔ اگر ادارے  کا اپنا کام جس پر ملازم کو تن خواہ ملتی ہے وہ جائز ہو  اور ملازم بحیثیتِ اکاؤنٹینٹ حسابات میں کسی قسم کی غلط بیانی اور دھوکا دہی اور صریح جھوٹ کا راستہ اختیار نہ کرتا ہو تو اس صورت میں ملازم کی تن خواہ جائز ہوگی۔ فقط واللہ اعلم
                                                  
عنوان: سینما بنانے کا ٹھیکہ لینا
سوال: ایک آدمی فورمین ہے اور وہ تبلیغ سے تعلق رکھتا ہے، اس کو ٹھیکہ دار نے سینما  تیار کرنے کو دیا ہے، اگر یہ اس کو انکار کرتا ہے تو نوکری جانے کا خطرہ ہے، اور اگر تیار کرے تو شرعاً  کیا حکم ہے ؟
جواب: ’’سینما‘‘  بنانے میں گناہ کے کام میں تعاون ہے؛ اس لیے سینما بنانے کا ٹھیکہ لینا درست نہیں ہے، اس کی اجرت بھی مکروہ ہے، لہٰذا مذکورہ شخص کو چاہیے کہ وہ کسی طرح عذر کرکے  یہ کام نہ کرے، اور اگر نوکری جانے کا اندیشہ ہو اور فی الفور کہیں اور ملازمت کا بندوبست نہیں ہے تو  مجبوری کے درجہ میں اس شخص کے لیے  مذکورہ کام کرلینے کی گنجائش ہوگی۔الدر المختار وحاشية ابن عابدين (رد المحتار) (6/ 391):
’’(و) جاز تعمير كنيسة و (حمل خمر ذمي) بنفسه أو دابته (بأجر) . لا عصرها لقيام المعصية بعينه.(و) جاز (إجارة بيت بسواد الكوفة) أي قراها (لا بغيرها على الأصح) وأما الأمصار وقرى غير الكوفة فلا يمكنون لظهور شعار الإسلام فيها وخص سواد الكوفة، لأن غالب أهلها أهل الذمة (ليتخذ بيت نار أو كنيسة أو بيعة أو يباع فيه الخمر) وقالا لا ينبغي ذلك لأنه إعانة على المعصية وبه قالت الثلاثة زيلعي.
(قوله وجاز تعمير كنيسة) قال في الخانية: ولو آجر نفسه ليعمل في الكنيسة ويعمرها لا بأس به؛ لأنه لا معصية في عين العمل‘‘.  فقط واللہ اعلم
                                                  
عنوان: ادھار پر گھر خریدنا
سوال: ایک خاتون کی رہائش ایسے علاقے میں ہے، جہاں بنیادی سہولتیں میسر نہیں اور ماحول بھی اچھا نہیں، جس کی وجہ سے بچوں کے رشتے نہیں ہو رہے۔ان کا ارادہ یہ ہے کہ اس گھر کو فروخت کر کے دوسرے علاقے میں گھر لے لیں۔ لیکن فروخت کرنے کے بعد جو قیمت حاصل ہو رہی ہے اس سے نیا گھر لینا ممکن نہیں ہو رہا اور انہیں مزید پیسے ادا کرنے ہوں گے، جس کی ان کے پاس فوری کوئی گنجائش نہیں۔ سوال یہ ہے کہ گھر فروخت کر کے حاصل ہونے والی قیمت پر نیا گھر حاصل کر لیں اور وہاں رہتے ہوئے بقایا رقم ماہانہ بنیادوں پر ادا کریں۔ ایسی صورت میں یہ سود تو نہیں ہو گا؟ اور کیا یہ معاملہ کرنا شرعی حساب سے درست ہے؟
جواب: اگر گھر  کی قیمت عقد کے وقت ہی متعین ہو جائے  اور ادائیگی کا کچھ حصہ فوراً  ادا کردیا جائے اور باقی حصہ ماہانہ ادا کردیا جائے، اور ادائیگی  میں تاخیر کی صورت میں کوئی جرمانہ بھی نہ لگایا جائے تو اس طرح خریدنے میں کوئی حرج نہیں ۔"صح بثمن حال وهو الأصل، ومؤجل إلی معلوم لئلا یفضي إلی النزاع". (شامي، مطلب فی الفرق بین الأثمان والمبیعات،  ۴/ ۵۳۱) ( فتاوی دارالعلوم دیوبند 14/417) فقط واللہ اعلم
                                                  
عنوان: اخراجات مشترک ہونے کی صورت میں ایک بھائی کا اپنی تن خواہ سے جائے داد خریدنا
سوال: اگر چند بھائی مشترکہ رہتےہوں اور سب کا کھانا پینا علاج اور دیگر ضروریات مشترک ہوں اور ان میں ایک بھائی اپنی تن خواہ سے مکان یا پلاٹ وغیرہ خرید لیتا ہے، اور گھر پر تن خواہ نہیں دیتا تو کیا مذکورہ جائے داد صرف خریدنے والے کی ہوگی یا اس میں دوسرے بھائی بھی شریک ہوں گے؟
جواب: صورتِ مسئولہ میں مذکورہ ملازمت کرنے والے بھائی کی تن خواہ اس کی اپنی ملکیت ہے، اگر وہ اس سے اپنی کوئی جائے داد خریدتا ہے تو وہی ا س کا مالک  ہے، دوسرے بھائی اس میں شریک نہیں ہوں گے، باقی گھر کی ضروریات میں جو خرچہ اس کے ذمہ لازم ہے، اس سے اس کا مطالبہ کیا جاسکتا ہے۔فقط واللہ اعلم
                                                  
عنوان: قسطوں پر سامان وغیرہ خریدنے کا حکم اور جواز کی شرائط
سوال: قسطوں پر سامان لینا کیسا ہے؟
جواب: قسطوں پر سامان لینا جائز ہے بشرطیکہ عقد کے وقت اُدھار کی مدت اور کوئی ایک قیمت متعین کرلی جائے  اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے۔ مذکورہ شرائط نہ پائی جائیں تو یہ بیع ناجائز ہوگی۔ واضح رہے کہ یہ شرائط عام اشیاء کے بارے میں ہیں، نقدی یا سونا چاندی قسطوں پر خریدنا جائز نہیں ہے۔ فقط واللہ اعلم
                                                  
عنوان: بٹ کوائن کے ذریعہ معاملات کرنا
سوال: بٹ کوائن کے بارے میں شریعت کا کیا حکم ہے؟
جواب: ’’بٹ کوائن‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: رقم حاصل کرنے کے لیے قسطوں پر گاڑی لے کر آگے فروخت کرنا
سوال: اگر اس نیت سے قسطوں پر گاڑی لی جائےکہ بعد میں اس کو فروخت کرکے نقد رقم حاصل کی جائے، حاصل شدہ رقم سے کوئی بھی جائز کاروبار کر کے اس کی قسط ادا کی جائے، شرعی لحاظ اس کا کیا حکم ہے؟
جواب: گاڑی کی کل قیمت طے کرکے قسطوں میں خرید کر ،اپنی ضرورت کے لیے اس کو آگے فروخت کرکے اس کی رقم اپنی ضرورت میں  استعمال کرے  تو  شرعاً یہ جائز ہے، اگرچہ اسی نیت سے گاڑی  لی ہو۔الدر المختار وحاشية ابن عابدين (رد المحتار) (5/ 326):
"ثم قال في الفتح ما حاصله: إن الذي يقع في قلبي أنه إن فعلت صورة يعود فيها إلى البائع جميع ما أخرجه أو بعضه كعود الثوب إليه في الصورة المارة وكعود الخمسة في صورة إقراض الخمسة عشر فيكره يعني تحريماً، فإن لم يعد كما إذا باعه المديون في السوق فلا كراهة فيه بل خلاف الأولى، فإن الأجل قابله قسط من الثمن، والقرض غير واجب عليه دائماً بل هو مندوب وما لم ترجع إليه العين التي خرجت منه لايسمى بيع العينة؛ لأنه من العين المسترجعة لا العين مطلقاً، وإلا فكل بيع بيع العينة اهـ وأقره في البحر والنهر والشرنبلالية وهو ظاهر، وجعله السيد أبو السعود محمل قول أبي يوسف، وحمل قول محمد والحديث على صورة العود". فقط واللہ اعلم
                                                  
عنوان: میراث: بیوہ، دو بیٹے، چھ بیٹیاں
سوال: ہماری وراثت کی جائے داد  میں ایک مکان اور اْس کے نیچے تین دوکانیں ہیں، دوکانیں کرایہ پر ہیں اور جن سے مجموعی کرایہ 60000 ساٹھ ہزار ماہانہ ملتا ہے، ہم وارثین میں ایک والدہ، دو بھائی، اور 6 بہنیں ہیں، مکان میں کبھی والدہ رہتی ہیں اور کبھی بند رہتا ہے۔ ماں کی آمدن کا کوئی ذریعہ نہیں ہے، ایک بھائی ذہنی / جسمانی کمزور /ان پڑھ ہے اس کی دیکھ بھال ماں کو کرنی پڑتی ہے۔ ہم میں سے کچھ کی رائے ہے اس آمدن کو برابر تقسیم کردیں یعنی 60000 تقسیم 9 افراد کے فارمولے سے کے ہر فرد کا ایک جتنا حصہ ملے؟ کیا آمدن کا کوئی مخصوص حصہ ماں اور اْس بیٹے کے لیے وراثت اس آمدن سے مقرر کیا جاسکتا ہے ؟ سوال یہ ہے کے دوکانوں کی آمدن کو ان حالات میں کس فارمولے(تناسب) سے تقسیم کریں ؟
جواب: صورتِ مسئولہ میں اگر مذکورہ جائیداد آپ کے والدِ مرحوم کا ترکہ ہے تو اس کی تقسیم کا شرعی طریقہ کار یہ ہے کہ مرحوم کی کل جائیداد منقولہ و غیر منقولہ میں سے مرحوم کے حقوقِ متقدمہ  یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو ۸۰ حصوں میں تقسیم کرکے اس میں سے ۱۰ حصے مرحوم کی بیوہ (یعنی آپ کی والدہ) کو، ۱۴ حصے مرحوم کے ہر بیٹے کو اور ۷ حصے مرحوم کی ہر بیٹی کو ملیں گے۔ساٹھ ہزار (۶۰۰۰۰) روپے میں سے سات ہزار پانچ سو (۷۵۰۰) روپے مرحوم کی بیوہ کو، دس ہزار پانچ سو (۱۰۵۰۰ ) روپے مرحوم کے ہر بیٹے کو اور پانچ ہزار دو سو پچاس (۵۲۵۰ ) روپے مرحوم کی ہر بیٹی کا حصہ بنتا ہے۔ یہ مقدار ہر ایک وارث کا شرعی حق ہے، البتہ اگر تمام یا بعض ورثاء اپنے حصہ میں سے کچھ کم کر کے آمدن میں سے اپنی والدہ یا معذور بھائی کو ان کے شرعی حصے سے کچھ زیادہ دینا چاہیں تو اس میں کوئی حرج نہیں ہے۔ فقط واللہ اعلم
                                                  
عنوان: ایزی پیسہ میں 1000 روپے رکھنے کے ساتھ ایک ماہ میں ایک بار اکاؤنٹ استعمال کرنے کی شرط ہو تو پھر نفع کا حکم
سوال: میں نے ایزی پیسہ سے متعلق سوالات اور ان کے جوابات پڑھے ہیں، ان میں ایک شرط کی وضاحت نہیں کی گئی، ان مشروط منٹس ملنے میں ایک شرط یہ بھی ہوتی ہے کہ اکاؤنٹ میں کم ازکم ہزار روپے رکھے ہوں اور اس کے ساتھ ساتھ اکاؤنٹ کو 30 دن کے اندر کم از کم ایک دفعہ کسی نہ کسی جگہ استعمال کیا گیا ہو، اس شرط کے ساتھ کمپنی روزانہ پچاس منٹ دیتی ہے، اگر اکاؤنٹ کو 30 دن کے اندر اندر استعمال نہ کیا جائے تو کمپنی ہزار روپے رکھنے کے باوجود منٹ نہیں دیتی، کیا اس تصریح کے بعد بھی یہ منٹ لینا ناجائز ہی رہے گا؟ اور جب کہ اب ایک شرط یہ بھی ہے کہ صرف رقم رکھنے پر یہ نفع نہیں دیا جا رہا، بلکہ 30 دن کے اندر استعمال کرنا بھی ضروری ہے، کیا یہ بھی سود کے زمرے میں داخل ہو گا؟
جواب: اگر واقعۃً یہ شرط ہو   تو  بھی اس کا استعمال جائز نہیں ہوگا، اگر تیس دن میں ایک مرتبہ اکاؤنٹ استعمال نہ کرنے  پر کمپنی منٹس وغیرہ کی سہولیات نہیں دے رہی تو 1000 روپے سے کم ہونے پر بھی کمپنی سہولیات نہیں دیتی، گویا یہ معاملہ اتنی رقم رکھنے پر مشروط ہے، لہذا یہ جائز نہیں ہے۔ فقط واللہ اعلم
                                                  
عنوان: بینک اسلامی کے ساتھ معاملات کرنا
سوال: بینک اسلامی میں جو ڈیلز بنائی  جاتی ہے،  کیا ان کا پرافٹ حلال ہوتا ہے؟  ان سے پوچھا جائے  تو وہ کہتے ہیں کہ یہ حلال ہے، اور ان کے پاس فتویٰ بھی ہوتا ہے۔ برائے مہربانی راہ نمائی فرمادیں!
جواب: مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماءِ کرام  کی رائے یہ ہے کہ  ان  بینکوں کا طریقہ کار مکمل شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً  ایک جیسے ہیں، لہذا ان  سے تمویلی معاملات کرنا جائز نہیں ہے، اور اس کا منافع بھی حلال نہیں ہے۔تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے۔  فقط واللہ اعلم
                                                  
عنوان: نان کسٹم پیڈ گاڑیوں کا کاروبار کرنا
سوال: اکثر لوگ چمن بارڈر پر نان کسٹم پیڈ گاڑیاں خریدتے ہیں اور سوات، بونیر اور وہ علاقے جہاں نان کسٹم پیڈ گاڑیاں چلتی ہیں، وہاں جا کر ان کو فروخت کر دیتے ہیں، چمن بارڈر سے ان علاقوں تک پہنچنے میں پولیس کا ناکہ آجائے تو ان کو پیسے دے کر جان چھڑاتے ہیں ، اکثر لوگ یہ کاروبار کرتے ہیں اور کہتے ہیں کہ یہ  جائز  ہے کیوں کہ حکومت کی جانب سے عائد کردہ ٹیکس ظالمانہ ہے؛ کیوں کہ حکومت آپ سے چیز کی اصل قیمت سے زائد ٹیکس وصول کرتی ہے۔سوال یہ ہے کہ مذکورہ کاروبار کرنا شرعاً جائز ہے یا نہیں؟
جواب: صورتِ مسئولہ میں مذکورہ کاروبار فی نفسہ جائز اور اس سے حاصل شدہ آمدنی حلال ہے، تاہم رشوت دینا اور جھوٹ بولنا جائز نہیں۔ اور خطرے میں پڑنا شرعاً پسندیدہ نہیں ہے۔ امداد الفتاوی ( جدید مطول حاشیہ شبیر احمد القاسمی) (جلد 9 صفحہ نمبر: 135) میں ہے:’’سوال (۲۴۹۶) :  قدیم  ۴/ ۱۵۲-   زید انکم ٹیکس ادا کرنے کی حیثیت رکھتا ہے، تاہم معافی کے خیال سے اپنے مالِ تجارت کو تشخیص کنندہ ٹیکس سے چھپا کر اپنے کو ناقابل ثابت کرتا ہے، آیا یہ فعل زید کا ازروئے شرع شریف کیسا ہے؟ بینوا توجروا۔الجواب: گناہ تو نہیں ؛ لیکن خطرہ میں پڑنا بھی شرعاً پسند نہیں ۔                                         ۱۸؍ ربیع الاول ۱۳۳۱ھ(حوادث اول ص ۱۶)‘‘. فقط واللہ اعلم
                                                  
عنوان: قرض کی ادائیگی کے لیے والدہ کی جائیداد فروخت کرنا
سوال: کیا قرض کی ادائیگی کے لیے والدہ کی حیات میں ان کی ملکیت فروخت کی جاسکتی ہے؟
جواب: صورتِ مسئولہ میں والدہ اپنی حیات میں اپنی جائے داد  کی خود مالک ہیں، کسی دوسرے کا اس میں تصرف کرنا جائز نہیں ہے، لہذا والدہ کی اجازت کے بغیر ان کی جائیداد کو فروخت کرنا خواہ وہ کسی بھی مقصد کے لیے ہو جائز نہیں ہے، ہاں اگر والدہ خود یا ان کی اجازت سے ان کی جائے داد  فروخت کردی جائے تو یہ جائز ہے، پھر اس جائے داد  کی رقم ان کی اجازت سے قرض کی ادائیگی میں بھی صرف کی جاسکتی ہے۔فقط واللہ اعلم
                                                  
عنوان: میزان بینک کا نفع
سوال: میزان بینک اور دوسرے بینکوں میں اکاؤنٹ کھولنا اور نفع کمانا جائز ہے یا نہیں؟
جواب: جمہور علماءِ کرام کی تحقیق کے مطابق میزان یا دیگر اسلامی بینکوں کے سیونگ اکاؤنٹ سے نفع کمانا جائز نہیں، البتہ کرنٹ اکاؤنٹ کھولنے کی اجازت ہے۔ فقط واللہ اعلم
                                                  
عنوان: مالک کا اپنی جائے داد فروخت کرنے پر کمیشن لینا
سوال: کیا اپنا ذاتی پلاٹ، مکان وغیرہ فروخت کرنے میں کمیشن لینا جائز ہے یا نہیں؟
جواب: مالک اگر اپنی جائے داد  فروخت کرے تو اسے کمیشن لینا جائز نہیں ہے۔ فقط واللہ اعلم
                                                  
عنوان: والد مرحوم کے ترکہ کی تقسیم، جہیز کا حکم
سوال: ہم گیارہ بہن بھائی ہیں، میرے والدِ محترم کا جو ترکہ ہے وہ چھ کنال زمین اور پانچ مرلہ مکان اور گھریلو سامان پر مشتمل ہے، اور والدہ کا بھی جہیز اور کچھ گھریلو سامان اور زیورات ہے جب کہ والدہ ابھی حیات ہیں اور ابو کی زندگی میں ایک بھائی نے ذاتی پیسوں سے موٹر سائیکل لی تھی، اب جائے داد  کی تقسیم کا طریقہ کیا ہے؟ اور موٹر سائیکل کس کی ملکیت میں آئے گی؟ اس کے علاوہ جہیز  اور کچھ گھریلو سامان جو والدہ کا تھا اس کا کیا حکم ہوگا؟
جواب: آپ کی والدہ کا جہیز، ذاتی سامان اور زیورات والدہ کی ملکیت ہیں، بھائی نے جو موٹر سائیکل اپنے پیسوں سے خریدی تھی وہ اس کی ملکیت ہے، باقی والد کی کل جائے داد  منقولہ و غیر منقولہ (زمین، مکان اور گھریلو سامان وغیرہ) سب ان کا ترکہ ہے ، آپ کے مرحوم والد کے ترکہ کی تقسیم کا شرعی طریقہ کار یہ ہے کہ  سب سے پہلے مرحوم کی کل جائے داد  منقولہ و غیر منقولہ میں سے مرحوم کے حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائے داد  منقولہ و غیر منقولہ میں سےمرحوم کی بیوہ (یعنی آپ کی والدہ) کو آٹھواں حصہ دیا جائے گا، اس کے بعد جتنا بچ جائے وہ مرحوم کے تمام بیٹوں اور بیٹیوں میں اس طرح تقسیم کر دیا جائے کہ ہر بیٹے کا حصہ بیٹی کے مقابلہ میں دگنا ہو۔والدہ کی ذاتی مملوکہ اشیاء (جہیز، زیورات، ذاتی گھریلو سامان) اور بھائی کی ذاتی ملکیت ( موٹر سائیکل) ترکہ میں تقسیم نہیں ہوگی۔ فقط واللہ اعلم
                                                  
عنوان: بینک کے کس شعبہ میں ملازمت کرنا جائز ہے ؟
سوال: بینک کے کون سے شعبہ میں ملازمت کرنا جائز ہے؟
جواب: بینک کے کسی بھی شعبے میں ملازمت ناجائز ہے۔فقط واللہ اعلم
                                                  
عنوان: گاڑی اور موٹر سائیکل وغیرہ کی انشورنس کروانے کا حکم
سوال: بیما کروانا کیسا ہے ؟ گاڑی اور موٹر سائیکل وغیرہ کی انشورنس کروانا کیسا ہے ؟ کروا سکتے ہیں یانہیں ؟
جواب: انشورنس /بیمہ کے جتنے مروجہ طریقے ہیں  وہ  سود  اور  قمار  (جوا)  کا  مرکب  ہیں  اور  سود  اور  قمار کا لین دین  شریعتِ  مطہرہ  میں  بنصِ  قرآنی حرام ہے، لہٰذا کسی بھی شخص کے لیے کسی بھی انشورنس کمپنی کے ساتھ کسی بھی قسم  کی (چاہے جانی ہو یا مالی ) انشورنس/ بیمہ  کا کوئی معاہدہ کرنا جائز نہیں ہے۔قرآن کریم میں ہے:الَّذِينَ يَأْكُلُونَ الرِّبَا لَا يَقُومُونَ إِلَّا كَمَا يَقُومُ الَّذِي يَتَخَبَّطُهُ الشَّيْطَانُ مِنَ الْمَسِّ ذَلِكَ بِأَنَّهُمْ قَالُوا إِنَّمَا الْبَيْعُ مِثْلُ الرِّبَا وَأَحَلَّ اللَّهُ الْبَيْعَ وَحَرَّمَ الرِّبَا فَمَنْ جَاءَهُ مَوْعِظَةٌ مِنْ رَبِّهِ فَانْتَهَى فَلَهُ مَا سَلَفَ وَأَمْرُهُ إِلَى اللَّهِ وَمَنْ عَادَ فَأُولَئِكَ أَصْحَابُ النَّارِ هُمْ فِيهَا خَالِدُونَ۔                [البقرۃ:۲۷۵ ]يَاأَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ۔            [المائدۃ: ۹۰ ]حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»". (صحیح مسلم، باب لعن آکل الربوٰ و موکلہ، ج:۳ ؍ ۱۲۱۹ ، ط:داراحیاءالتراث العربی)         مصنف ابن ابی شیبۃ میں ہے:"عن ابن سیرین قال: کل شیئ فیہ قمار فھو من المیسر". (کتاب البیوع و الاقضیۃ ، البیض الذی یقامر فیہ، ج:۴ ؍۴۸۳ ،مکتبۃ الرشد الریاض)فتاویٰ شامی میں ہے:"لأن القمار من القمر الذي يزداد تارة وينقص أخرى، وسمي القمار قماراً لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (کتاب الحظر و الاباحۃ، فصل فی البیع، ج:۶ ؍۴۰۳ ،ط:سعید )الفقہ الاسلامی و ادلتہ میں ہے:"أنواع التأمين:التأمين من حيث الشكل نوعان: ۱  - تأمين تعاوني ...۲  - تأمين تجاري أو التأمين ذو القسط الثابت، وهو المراد عادة عند إطلاق كلمة التأمين، وفيه يلتزم المستأمن بدفع قسط معين إلى شركة التأمين القائمة على المساهمة، على أن يتحمل المؤمن (الشركة) تعويض الضرر الذي يصيب المؤمن له أو المستأمن. فإن لم يقع الحادث فقد المستأمن حقه في الأقساط، وصارت حقا للمؤمن. وهذا النوع ينقسم من حيث موضوعه إلى: ۱  - تأمين الأضرار: وهو۔۔۔۔۔۔ ۲  - وتأمين الأشخاص: وهو يشمل:التأمين على الحياة: وهو أن يلتزم المؤمن بدفع مبلغ لشخص المستأمن أو للورثة عند الوفاة، أو الشيخوخة، أو المرض أو العاهة، بحسب مقدار الإصابة.والتأمين من الحوادث الجسمانية: وهو أن يلتزم المؤمن بدفع مبلغ معين إلى المؤمن له في حالة إصابته أثناء المدة المؤمن فيها بحادث جسماني، أو إلى مستفيد آخر إذا مات المستأمن ... أما التأمين التجاري أو التأمين ذو القسط الثابت: فهو غير جائز شرعا، وهو رأي أكثر فقهاء العصر ... وسبب عدم الجواز يكاد ينحصر في أمرين: هما الغرر والربا. أما الربا: فلا يستطيع أحد إنكاره؛ لأن عوض التأمين ناشئ من مصدر مشبوه قطعا؛ لأن كل شركات التأمين تستثمر أموالها في الربا، وقد تعطي المستأمن (المؤمن له) في التأمين على الحياة جزءا من الفائدة، والربا حرام قطعا في الإسلام ... والربا واضح بين العاقدين: المؤمن والمستأمن، لأنه لا تعادل ولا مساواة بين أقساط التأمين وعوض التأمين، فما تدفعه الشركة قد يكون أقل أو أكثر، أو مساويا للأقساط، وهذا نادر۔ والدفع متأخر في المستقبل. فإن كان التعويض أكثر من الأقساط، كان فيه ربا فضل وربا نسيئة، وإن كان مساويا ففيه ربا نسيئة، وكلاهما حرام ...أما الغرر: فواضح في التأمين؛ لأنه من عقود الغرر: وهي العقود الاحتمالية المترددة بين وجود المعقود عليه وعدمه، وقد ثبت في السنة حديث صحيح، رواه الثقات عن جمع من الصحابة: «أن رسول الله صلى الله عليه وسلم نهى عن بيع الغرر». ويقاس على البيع عقود المعاوضات المالية، فيؤثر الغرر فيها، كما يؤثر في عقد البيع. وعقد التأمين مع الشركات من عقود المعاوضات المالية، لا التبرعات، فيؤثر فيه الغرر، كما يؤثر في سائر عقود المعاوضات المالية، وقد وضعه رجال القانون تحت عنوان (عقود الغرر) لأن التأمين لايكون إلا من حادث مستقبل غير محقق الوقوع، أو غير معروف وقوعه، فالغرر عنصر لازم لعقد التأمين. والغرر في التأمين في الواقع كثير، لا يسير، ولا متوسط؛ لأن من أركان التأمين: الخطر، والخطر حادث محتمل لا يتوقف على إرادة العاقدين. والمؤمن له لا يستطيع أن يعرف وقت العقد مقدار ما يعطي، أو يأخذ، فقد يدفع قسطا واحدا، ويقع الخطر، فيستحق جميع ما التزم به المؤمن، وقد يدفع جميع الأقساط، ولا يقع الخطر، فلا يأخذ شيئا وكذلك حال المؤمن، لا يعرف عند العقد مقدار ما يأخذ، أو ما يعطي". (القسم الثالث:العقوداو التصرفات المدنیۃ،انواع التامین،ج:۵ ؍۳۴۲۱۔۔۳۴۲۵،ط:دارالفکر) فقط واللہ اعلم
                                                  
عنوان: ملازم کی تنخواہ
سوال: ایک ملازم کو مالک  نے مہینے کے درمیان میں، 13تاریخ  کو فارغ کر دیا تو ملازم نےکہا :مجھے مہینہ پورا کرنے دو یا میری پوری تن خواہ دے دو تو مالک  نے پوری تن خواہ دے دی، آیا ملازم کے لیے پورے مہینے کی تن خواہ لینا جائز ہے؟
جواب: واضح رہے کہ ملازم اپنی خدمات کی فراہمی پر تن خواہ وصول کرتا ہے پس جب تک خدمات فراہمی کا سلسلہ جاری رہے اتنے عرصہ تک کی تن خوہ وصول کرنا اس کے لیے جائز ہوتا ہے، اور جب یہ سلسلہ باقی نہ رہے تو زائد عرصہ کی تن خواہ کا وہ حق دار نہ ہوگا، لہذا صورتِ مسئولہ میں ملازم 13 تاریخ کے بعد کے عرصہ کی تن خواہ کا مطالبہ کرنے کا حق دار نہ تھا،  تاہم اگر مالک نے کام لیے بغیر ہی پورے مہینہ کی تن خواہ رضامندی سے دی ہو تو یہ اس کی طرف سے تبرع و احسان ہوگا اور مذکورہ شخص کے لیے استعمال جائز ہوگا۔ لیکن  اگر اس نے رضامندی سے نہ دی ہو  اور تقرر کے وقت یا بعد میں ایسا کوئی معاہدہ نہیں ہوا تھا کہ اگر مہینے کے درمیان ملازمت سے فارغ کیا گیا تو ایک مہینے کی پیشگی تن خواہ دی جائے گی تو مذکورہ ملازم کو چاہیے  کہ وہ تیرہ دنوں کے علاوہ کی تن خواہ مالک کو واپس کردے۔ فقط واللہ اعلم
                                                  
