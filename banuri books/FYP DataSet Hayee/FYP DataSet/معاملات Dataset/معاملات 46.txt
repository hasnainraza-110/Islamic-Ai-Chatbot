عنوان: سودی قرضہ کا نفع اور اس کی وضاحت
سوال: جنگ اخبار کے کالم "آپ کے مسائل اور ان کا حل" میں گزشتہ دنوں یہ مسئلہ شائع ہوا کہ بینک سے سودی قرض لے کر کاروبار کیا تو اس کی آمدن حلال ہوگی، اسے لے کر بعض لوگ کہہ رہے ہیں کہ آمدن جب حلال ہوگی تو بندہ بینک سے قرض لے لے اور پھر توبہ و استغفار کرلے۔ کیا مذکورہ مسئلہ درست ہے؟ کیا سود کا گناہ نہیں ہوگا؟ نیز کیا سود کو معمولی سمجھ کر کرنا استخفاف میں شمار نہیں ہوگا؟
جواب: واضح رہے کہ بینک  سے سودی قرضہ  لینا بھی ناجائز اور حرام ہے، البتہ کسی نے لاعلمی یا غفلت میں لے لیا تو اب حکم یہ ہے کہ مذکورہ رقم استعمال کیے بغیر جلد از جلد سودی معاملہ ختم کرے اور اگر کوئی اس رقم کو استعمال کرلیتا ہے تو وہ گناہ گار ہوگا۔ تاہم اس رقم کو استعمال کرلینے کے بعد بھی شریعت کا یہی حکم ہے کہ وہ اپنا سودی معاملہ بینک سے ختم کرے، اور جب تک سودی معاملہ برقرار ہے، یہ گناہ گار ہوگا۔ البتہ سودی قرض  لے کر  جب اس نے استعمال کرلیا تو اس نے اپنی ملکیتِ فاسدہ کی رقم کو استعمال کیا، اور اپنی رقم استعمال کرنے پر جو تجارتی نفع ہو، وہ جائز ہوتا ہے۔حاصل یہ ہے کہ اس طرح کرنے سے نفع اگرچہ جائز ہوگا، لیکن سود کے گناہ اور وبال سے جان نہ چھوٹے گی؛  لہذا اس طرح معاملہ کرنے سے اجتناب کرنا واجب ہے۔الدر المختار وحاشية ابن عابدين (رد المحتار) (5 / 161):"واعلم أن المقبوض بقرض فاسد كمقبوض ببيع فاسد."فقط والله أعلم
                                                  
عنوان: مزارعت کی جائز صورتیں
سوال: مزارعت پر زمین اس طرح دینا کہ زمین اور ٹیوب ویل ایک کا ہو اور باقی تمام خرچوں(مثلًا بیج ، کھاد ،  ٹریکٹر وغیرہ)میں دونوں شریک ہوں اور پیداوار برابر تقسیم ہو، کیا یہ صورت جائز ہے؟ اگر نہیں تو جواز  کی کیا صورت ہو سکتی ہے؟
جواب: بصورتِ مسئولہ مزارعت کی  ذکرکردہ  صورت  (جس  میں مالک اور عامل دونوں پر بیج اور کھاد اور ٹریکٹر کا خرچہ مشترکہ طور پر رکھاگیا ہے)  شرعی اعتبار سے مزارعت کا یہ معاملہ ناجائز  ہے۔ تاہم مزارعت  کی مندرجہ  ذیل صورتیں  شرعاً جائز ہیں:1- زمین اور بیج ایک کا ہو اور بیل (یا ٹریکٹر) ومحنت دوسرے کی ہو۔2- زمین ایک کی ہو اور بیج اور بیل اور محنت دوسرے کی ہو۔3- زمین اور بیل (یا ٹریکٹر)  اور  بیج ایک کا ہو اور محنت دوسرے کی ہو۔اگر مذکورہ بالا صورتوں  میں  سے کوئی صورت  نہ  ہو تو مزارعت فاسد ہوجائے گی۔فتاوی شامی میں ہے:"(دفع ) رجل ( أرضه إلى آخر على أن يزرعها بنفسه وبقره والبذر بينهما نصفان والخارج بينهما كذلك فعملا على هذا فالمزارعة فاسدة، ويكون الخارج بينهما نصفين، وليس للعامل على رب الأرض أجر )؛ لشركته فيه (و ) العامل ( يجب عليه أجر نصف الأرض لصاحبها )؛ لفساد العقد ( وكذا لو كان البذر ثلثاه من أحدهما وثلثه من الآخر والرابع بينهما ) أو ( على قدر بذرهما ) نصفين فهو فاسد أيضاً؛ لاشتراطه الإعارة في المزارعة."(كتاب المزارعة، ج:6، ص:281، ط:ايج ايم سعيد)الهداية في شرح بداية المبتدي میں ہے:"قال: "وهي عندهما على أربعة أوجه: إن كانت الأرض والبذر لواحد والبقر والعمل لواحد جازت المزارعة" لأن البقر آلة العمل فصار كما إذا استأجر خياطا ليخيط بإبرة الخياط، "وإن كان الأرض لواحد والعمل والبقر والبذر لواحد جازت" لأنه استئجار الأرض ببعض معلوم من الخارج فيجوز كما إذا استأجرها بدراهم معلومة "وإن كانت الأرض والبذر والبقر لواحد والعمل من آخر جازت" لأنه استأجره للعمل بآلة المستأجر فصار كما إذا استأجر خياطا ليخيط ثوبه بإبرته أو طيانا ليطين بمره "وإن كانت الأرض والبقر لواحد والبذر والعمل لآخر فهي باطلة" وهذا الذي ذكره ظاهر الرواية."(كتاب المزارعة، ج:4، ص:338، ط:داراحياءالتراث العربى)فقط والله أعلم
                                                  
عنوان: ایزی پیسہ اکاؤنٹ میں ٹرانزیکشن پر ملنے والے پیسوں کا حکم
سوال: جب ایک ٹرانزیکشن (مثال کے طور پر اپنے آپ کو ایزی لوڈ) ایزی پیسی ایپ سے انجام دی جاتی ہے تو پھر روزانہ 4 روپیہ 7 دن کے  لیے انعام دیا جاتا ہے۔ کیا یہ روپے لینا حلال ہے؟
جواب: اگر کوئی شخص اپنے ایزی پیسہ اکاؤنٹ سے اپنے نمبر پر لوڈ کرتا ہے اور اس پر کمپنی کی طرف سے اُس کو کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ)  ملتا ہے تو اس شخص کے  لیے اس نفع سے فائدہ اٹھانا سود ہونے کی بنا  پر جائز نہیں؛  کیوں کہ ایزی پیسہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے،  لیکن قرض دے کر اُس پر مشروط نفع وصول کرنا سود ہے، لہذا سوال میں مذکورہ ٹرانزیکشن پر صارف کو ملنے والے چار روپے حلال نہیں ہیں۔ فقط واللہ اعلم
                                                  
عنوان: ڈی ایس پی فنڈ کا حکم
سوال: ڈی ایس  پی  فنڈ  کا حکم کیاہے ؟
جواب: واضح  رہے کہ جی پی فنڈ، پراویڈنٹ  فنڈ  یا  ڈی ایس او پی فنڈ، تینوں کا ایک ہی مفہوم ہے،  اس کی  چند  صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے ، اور جو رقم ادارے نے اس کے ساتھ ملائی ہے اتنی ہی جمع شدہ رقم وہ لے سکتے ہیں،  لیکن ان دونوں رقموں سے زائد رقم لینا شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت ( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا ۔ فقط واللہ اعلم
                                                  
عنوان: انشورنش کمپنی میں ملازمت کا حکم
سوال: کیا  لائف  انشورنس کمپنی میں فائنینشل ایڈوائزر (Financial Advisor) کے  طور پر کام کرنا جائز ہے؟ میں نے ماسٹرز کیا ہوا ہے اور میرے پاس ملازمت نہیں ہے، گھر  میں  سب  ملازمت کرتے  ہیں،  پیسوں کی ضرورت کی وجہ سے ملازمت نہیں کرنی، صرف تجربہ کے لیے کرنی ہے اور وہ انشورنش کمپنی میں ہی مل رہی ہے۔ اگر حرام ہوئی تو نہیں کروں گی۔
جواب: واضح رہے کہ انشورنس کا نظام سود اور جوے جیسی  ناجائز  اور ممنوع  چیزوں پر مشتمل ہوتا ہے اور کسی انشورنس کمپنی کے ملازم بننے سے ایسے ناجائز نظام کا حصہ بننا لازم آتا ہے جس پر سخت وعیدیں وارد ہوئی ہیں۔صورتِ مسئولہ میں لائف  انشورنس  کمپنی میں فائنینشل ایڈوائزر (Financial Advisor) بننا ناجائز ہے۔نیز  واضح ہو کہ عورت کا بلا ضرورتِ  شرعیہ گھر سے باہر نکلنا پسندیدہ نہیں ہےاور صرف تجربہ کے لیے کمانا ضرورتِ شرعیہ میں  داخل نہیں  ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]شرح معانی الآثار میں ہے:" عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»".(2/313، کتاب الکراهة، ط: حقانيه)صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط: مکتبہ رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، کتاب الحظر والاباحۃ، ط: سعید)فقط واللہ اعلم
                                                  
عنوان: گروی رکھی گئی چیز سے فائدہ حاصل کرنا
سوال: 1-  راہن (مالک)  کی اجازت کے بغیر مرهون مکان کا استعمال کرنا اور بعد میں صرف توبہ کرنا کافی ہوگا یا کرایہ بھی دینا ہوگا؟2-   راہن  (مالک)  کی  اجازت  سے  مرهون  مکان کو  دوسرے شخص کو کرایہ پر دیناکیسا ہے ؟کیا اس طرح کرنے  سے گروی باطل  ہوجائے گی ؟3-  راہن  (مالک) کی اجازت سے مرهون مکان کو کرایہ پر لینا کیسا ہے ؟کیا اس طرح کرنے سے گروی باطل ہوجائے  گی ؟
جواب: 1۔ ”رہن“  عربی لفظ  ہے،  اردو  زبان  میں  اسے ’’گروی‘‘کہتے ہیں۔ رہن کی شرعی تعریف یہ ہے کہ کسی مالی  شے کو  دَین (قرض) کے بدلے محبوس کرنا کہ اس سے یا اس کی قیمت سے بہ وقتِ تعذر اپنے دَین کی وصولی ممکن ہو۔ یعنی اگر کوئی شخص کسی سے قرض لے تو قرض دینے والا بطورِ ضمانت و وثیقہ قرض دار سے کوئی قیمتی چیز لے کر اپنے قبضے میں رکھتا ہے کہ اگر قرض دار قرض نہ ادا کرسکے تو اس قیمتی چیز سے قرض کی رقم کی ادائیگی کا انتظام کیا جاسکے۔’’ اَلرَهنُ هو حَبسُ شيءٍ مالیٍ بِحَقٍ یُمکِنُ اِستِیفائُه مِنه کَالْدَّینِ “. (درمختار: ۵/ ۳۰۷)’’رہن‘‘  کا  شرعی  حکم یہ  ہے کہ  ضرورت  کی  وجہ  سے کسی قرض کے  مقابلے میں ’’رہن‘‘ لینا اور دینا درست ہے، لیکن رہن میں رکھی جانے والی چیز  کی حیثیت محض ضمانت کی ہوتی ہے، اور رہن (گروی) رکھی ہوئی چیز  اس کے اصل مالک کی ہی ملک رہتی ہے؛ البتہ قبضہ مرتہن  (جس کے پاس گروی رکھی ہوئی ہے) کا ہوتا ہے۔  نیز اس میں پیدا ہونے والی زیادتی  بھی  مالک  کی  ملک قرار  پاتی ہے۔ اور  مرتہن  (جس کے پاس چیز گروی رکھی ہو) کے لیے شرعاً اس کے استعمال اور اس سے نفع  کمانے  کی اجازت نہیں ہوتی۔ اگر رہن میں رکھی ہوئی چیز کو مرتہن نے استعمال کرلیا تو اُس چیز سے نفع حاصل کرنا  سود کے زمرے میں آئے گا؛ کیوں کہ رہن قرض کے بدلے ہوتا ہے اور قرض دے کر مقروض سے نفع حاصل کرنا یہ سود ہے۔فتاویٰ شامی میں ہے : ’’ وَنَماءُ الْرَّهنِ کَالوَلَدِ وَالْثَّمَرِ وَالْلَّبَنِ وَالصُوفِ والوَبرِ وَالاَرْشِ وَنَحوِ ذٰلکَ لِلْرَّاهنِ لِتَوَلُّدِه مِنْ مِلْکِه ‘‘. (درمختار: ۵/ ۳۳۵)’’ لاَ یَحِلُ لَه اَنْ یَنْتَفِعَ بِشَیٍٴ مِنه بِوَجْه مِنَ الْوُجُوه اِنْ اَذِنَ لَه الْرَّاهنُ لأنَّه أذِنَ لَه في الْرِبَوا ‘‘. (شامی:  ۵/ ۳۱۰)’’ أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون.الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلك (هذا ) القرض لما کان (ذلك) الفعل، فإن ذلك رباً، وعلی ذلک قول إبراهیم النخعي: کل دین جر منفعةً لا خیر فیه.‘‘(النتف في الفتاوی ، ص: 484 ، 485)حاشية رد المحتار على الدر المختار (5/ 166):’’ لا يحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملاً فتبقى له المنفعة فضلاً؛ فتكون رباً، وهذا أمر عظيم،قلت: وهذا مخالف لعامة المعتبرات من أنه يحل بالإذن إلا أن يحمل على الديانة وما في المعتبرات على الحكم.ثم رأيت في جواهر الفتاوى: إذا كان مشروطاً صار قرضاً فيه منفعة وهو رباً، وإلا فلا بأس به ا هـ ما في المنح ملخصاً ‘‘.   ’’ وَالْغالِبُ مِنْ اَحْوَالِ النَّاسِ اَنَّهَمْ اِنَّمَا یُرِیْدُونَ عِنْدَ الْدَفْعِ اَلاِنْتِفَاعَ وَلَولَاه لَمَا اَعْطَاه الْدَّرَاهمَ وَهذا بِمَنْزِلَةِ الْشَرْطِ؛ لِأَنَّ الْمَعْرُوفَ کَالْمَشْرُوطِ وَهوَ یُعِیْنُ الْمَنْعَ‘‘. (الدر المختار مع ردالمحتار: ۵/ ۳۱۱)2۔ جیسا کہ نمبر 1 میں وضاحت کی گئی کہ مرتہن کا  شے مرہون  سے نفع  اُٹھانا سود  کے  زمرے  میں  آنے  کی  وجہ سے حرام ہے؛ لہٰذا گروی رکھے گئے  مکان کو کرایہ پہ دے اس کا کرایہ حاصل کرنا جائز نہیں ہے ۔3۔ اس سوال سے مراد اگر یہ ہے کہ مثلاً: آپ کے پاس کوئی شخص مکان گروی رکھتا ہے اور کچھ قرض وغیرہ لیتا ہےتو یہ مکان مرہون (گروی)ہے اور آپ مرتہن ہیں تو رہن کے  مکان میں راہن کی اجازت سے کرایہ پر رہ سکتے ہیں،  لیکن پہلا  معاملہ  (یعنی عقدِ رہن) ختم ہوجائے گا، اور اس پر اِجارہ (کرایہ داری) کے احکام جاری ہوجائیں گے، اور اگر گروی کے عوض ہی اس میں رہائش رکھی گئی تو یہ اپنے قرض سے نفع اٹھانا ہے جو شرعاً سود کے حکم میں ہے۔  فقط واللہ اعلم
                                                  
عنوان: دراز ایپلیکیشین کے ذریعے بل جمع کرانے پر ڈسکاؤنٹ لینا
سوال: آج کل دراز کے نام سے ایک ایپلیکیشن ہے جس کے ذریعے لوگ آن لائن خریداری کرتے ہیں، کچھ دنوں سے انہوں نے آن لائن یوٹیلیٹی بلز جمع کروانے کی سہولت دی ہے اور انہوں نے یہ پیشکش کی ہے کہ اگر کوئی ان کی اس آن لائن ایپلیکیشن سے بل جمع کروائے گا تو دراز کمپنی والے اس بل جمع کرانے پر اپنی طرف سے کچھ رقم کی چھوٹ دیتے ہیں۔ تو کیا ہمارے لیے یہ چھوٹ لیناجائز ہے؟
جواب: اگر "دراز ایپلیکیشن" کے ذریعہ بل جمع کروانے پر ملنے والا ڈسکاؤنٹ ، اس ایپ میں پیسے رکھوانے کی بنیاد پر نہ ہو، نیز اس ادارے (Daraz.pk)کے تمام یا اکثر معاملات جائز ہوں، خلافِ  شرع  معاملات نہ ہوتے ہوں اور ان کی آمدن کل یا کم از کم اکثر حلال ہو تو اس صورت میں اس ادارے کے ذریعہ بل جمع کروانے پر ان سے  ملنے والا  ڈسکاؤنٹ  حاصل کرنے کی اجازت ہوگی۔فقط واللہ اعلم
                                                  
عنوان: تمام ورثاء کا وراثت کی جائیداد کسی ایک وارث کے نام کرنے کا حکم
سوال: کیا والد کے مرنے کے بعد بچے مل کر وراثت کسی ایک وارث کے نام کرسکتے ہیں؟
جواب: وراثت کی جائیداد کسی ایک وارث  کے نام کرنے سے وہ وارث اگرچہ قانونی طور پر تو وراثت کی جائیداد کا مالک بن جائے گا، لیکن شرعی طور پر وہ ایک وارث  صرف جائیداد نام پر ہونے سے مالک نہیں بنے گا، اس لیے وراثت والی جائیداد پہلے تمام ورثاء میں باقاعدہ تقسیم کرنا یا کم از کم ہر ایک وارث کے حصہ کی تعیین کرنا ضروری ہے، اس کے بعد اگر کوئی اپنی مرضی سے اپنا حصہ کسی دوسرے کو ہبہ کر کے مکمل قبضہ اور تصرف کا اختیار دے دے تو وہ  مالک بن جائے گا۔ " تکملة رد المحتار علی الدر المختار"  میں ہے:" الإرث جبري لَا يسْقط بالإسقاط".(ج: 7/ص:505 / کتاب الدعوی، ط :سعید)"الأشباہ والنظائر"  لابن نجیم   میں ہے:           "لَوْ قَالَ الْوَارِثُ: تَرَكْتُ حَقِّي لَمْ يَبْطُلْ حَقُّهُ؛ إذْ الْمِلْكُ لَا يَبْطُلُ بِالتَّرْك". (ص؛309/ما یقبل الاسقاط من الحقوق وما لا یقبلہ/ط:قدیمی)فقط واللہ اعلم
                                                  
عنوان: گورنمنٹ کے تنخواہ دار صفائی والوں کو اجرت دے کر اپنا کام کروانے کا حکم
سوال: گورنمنٹ کی طرف  سے روڈ کی صفائی کے  لیے بندے ہوتے ہیں،  اگر یہ لوگ فارغ ہوتے ہیں،  کیا ان سے کوئی ڈیوٹی کے اوقات کے دوران اپنا کام کرالے اور پیسے بھی  دے دے تو یہ درست ہے؟
جواب: گورنمنٹ  کے یہ ملازمین  گورنمنٹ کے اجیر خاص  ہوتے ہیں یعنی ان کی تنخواہ وقت کے ساتھ متعلق ہوتی ہے؛  لہذا  ڈیوٹی کے اوقات میں کسی دوسرے کے لیے  اجرت پر کام کرنا ان صفائی والوں کے لیے جائز نہیں ہے اور نہ ہی  ڈیوٹی کے اوقات میں  لوگوں کے لیے ان سے اجرت پر کام کروانا جائز ہے۔فتاوی شامی میں ہے:"(والثاني) وهو الأجير (الخاص) ويسمى أجير وحد (وهو من يعمل لواحد عملا مؤقتا بالتخصيص ويستحق الأجر بتسليم نفسه في المدة وإن لم يعمل كمن استؤجر شهرا للخدمة أو) شهرا (لرعي الغنم) المسمى بأجر مسمى ... وليس للخاص أن يعمل لغيره، ولو عمل نقص من أجرته بقدر ما عمل فتاوى النوازل(قوله: ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواة بدرهم وهو يعلم فهو آثم، وإن لم يعلم فلا شيء عليه وينقص من أجر النجار بقدر ما عمل في الدواة."(کتاب الاجارہ باب ضمان الاجیر مطلب فی اجیر خاص ج نمبر ۶ ص نمبر ۷۰ ایچ ایم سعید)فقط واللہ اعلم
                                                  
عنوان: پانچ سو کے بندھے نوٹ کے بدلے پانچ سوسے کم کھلے نوٹ لینا
سوال: ایک شخص نے مجھ سے پانچ سو کے کھلے نوٹ مانگے اور مجھے پانچ سو کا ایک نوٹ دیا، مگر میرے پاس چار سو نوے روپے  کھلے  نکلے، باقی نہیں تھے، تو اس نے کہا خیر ہے، آپس کی بات ہے، کوئی مسئلہ نہیں ہے، اب نہ میں نے شرط لگائی تھی اور نہ ہی کوئی ارادہ تھا اور اس کی بھی رضامندی تھی، تو کیا یہ سود کے حکم میں ہے؟ اور کیا مجھے دس روپے واپس کرنے ہوں گے؟
جواب: پانچ سو  کے نوٹ کے بدلے پانچ سو سے کم کھلے نوٹ دینا،یا اسی وقت نہ دینا بعد میں دینا   جائز نہیں ہے،یہ سود ہے اگرچہ پہلے سے کوئی شرط نہ لگائی جائے،لہذا  سائل پر لازم ہے کہ  مذکورہ شخص سے چار سو نوے روپے لے کر  پانچ سو روپے اس کو واپس کرے ۔ البتہ آئندہ اگر کبھی ایسا معاملہ پیش آئے کہ  کوئی آپ سے  کھلے  مانگے اور آپ کے پاس مکمل رقم نہ ہو تو  اسی وقت بقیہ رقم کے بدلے کوئی چیز مثلا ً  ٹافی ،بسکٹ وغیرہ دے دیا کریں، اس صورت میں سود ختم ہوجائے گا اور اضافی رقم کے مقابلہ وہ  چیز آجائے گی ۔وفي الدر المختار:"وشرعًا (بيع الثمن بالثمن) أي ما خلق للثمنية ومنه المصوغ (جنسًا بجنس أو بغير جنس) كذهب بفضة (ويشترط) عدم التأجيل والخيار و (التماثل)."(رد المحتار5/ 257ط:سعيد)وفي بدائع الصنائع في ترتيب الشرائع:"وكذا إذا باع سيفًا محلى بالفضة مفردةً، أو منطقةً مفضضةً، أو لجامًا، أو سرجًا، أو سكينًا مفضضةً، أو جاريةً على عنقها طوق فضة بفضة مفردةً والفضة المفردة أكثر حتى جاز البيع كان بحصة الفضة صرفا.ويراعى فيه شرائط الصرف وبحصة الزيادة التي هي من خلاف جنسها بيعا مطلقًا فلايشترط له ما يشترط للصرف."(5/ 217ط:دار الكتب العلمية)فقط والله اعلم
                                                  
عنوان: پانی فلٹر کر کے بیچنے کا کاروبار کرنے اور فلٹر شدہ پانی میں زم زم کا پانی ملا کر بیچنے کا حکم
سوال: میں نے فلٹر واٹر بزنس شروع کیا ہے:1- کیا میں فلٹر پانی کا کاروبار کرسکتا ہوں یا نہیں؟2- کیا میں اپنے فلٹر پانی کے ساتھ آب زم زم کو مکس کرسکتا ہوں اور یہ درست ہوگا یا نہیں؟
جواب: (۱) ویسے تو پانی ان اشیاء میں سے ہے جن کو اللہ پاک نے ہرایک کے لیے مباح بنایا ہے، اس کی خرید وفروخت منع ہے،     لیکن  اگر کوئی شخص پانی کو   برتن، مشکیزہ،  ٹینک، کین وغیرہ میں محفوظ کرلے تو وہ اس کی ملکیت قرار پاتا ہے۔ اب اس کو اختیار ہے خواہ مفت دے یا مال کے عوض بیچے، اس صورت میں ازروئے شرع اس کی خرید وفروخت کی جاسکتی ہے، لہٰذا آپ کے   لیے پانی فلٹر کر کے بیچنے کا کاروبار کرنا شرعًا جائز ہے، اور اس کی آمدنی بھی حلال ہے، البتہ  اس سلسلے میں اگر قانونی طور حکومتی اجازت نامہ  ضروری ہو تو اس کی اور  اورحفظانِ صحت کے اصولوں کی رعایت رکھی جائے۔(۲) فلٹر شدہ پانی میں برکت کے حصول کے  لیے زم زم کا پانی ڈال کر بیچنا جائز ہے، البتہ ایسے پانی کو  خالص زم زم کا پانی کہہ کر  بیچنا درست نہیں ہوگا۔فتاوی شامی میں ہے:"إن صاحب البئرلایملك الماء ... و هذامادام في البئر، أما إذا أخرجه منها بالاحتیال، کمافي السواني فلاشك في ملکه له؛ لحیازته له في الکیزان، ثم صبه في البرك بعد حیازته".(ردالمحتار ج : ۵،  کتاب البیوع، باب البیع الفاسد، مطلب صاحب البئر لایملك الماء ص: ۶۷)الفتاوى الهندية (3/ 121):’’ لا يجوز بيع الماء في بئره ونهره، هكذا في الحاوي، وحيلته أن يؤاجر الدلو والرشاء، هكذا في محيط السرخسي۔ فإذا أخذه وجعله في جرة أو ما أشبهها من الأوعية فقد أحرزه فصار أحق به، فيجوز بيعه والتصرف فيه كالصيد الذي يأخذه، كذا في الذخيرة، وكذلك ماء المطر يملك بالحيازة،كذا في محيط السرخسي.وأما بيع ماء جمعه الإنسان في حوضه ذكر شيخ الإسلام المعروف بخواهر زاده في شرح كتاب الشرب: أن الحوض إذا كان مجصصاً أو كان الحوض من نحاس أو صفر جاز البيع على كل حال وكأنه جعل صاحب الحوض محرز الماء بجعله في حوضه ولكن يشترط أن ينقطع الجري حتى لا يختلط المبيع بغير المبيع‘‘۔فقط والله أعلم
                                                  
عنوان: ترکہ کے مکان میں سے ورثاء کو حصہ دینا
سوال: اگر آبائی گھر میں دو بھائی رہ رہے ہوں تو کیا اس گھر کو بیچ کر بہنوں کو حصہ دینے کا حکم ہے؟
جواب: جب کسی شخص کا انتقال ہوتا ہے تو اس کی تمام املاک سے  اُس کے ورثاء کا حق  متعلق ہو جاتا ہے، اور اس کو تقسیم کر کے ہر ایک کا حصہ اس تک پہنچانا ضروری ہوتا ہے،  اگر کسی کا انتقال ہو جائے اور مرحوم کا مکان ہو  اور ورثاء میں سے کوئی وارث اس مکان میں اپنے حصے کا مطالبہ کرتا ہو  تو اس وارث کو اس کا حق دینا ضروری ہو گا۔اب اس کی یہ صورت بھی اختیار کی جا سکتی ہے کہ اس مکان کو بیچ کر اس وارث کو حصہ دیا جائے اور یہ صورت بھی اختیار کی جا سکتی ہےکہ کوئی  ایک  دو وارث اس مکان کو خرید لیں اور دیگر ورثاء کو  ان کا حصہ ادا کردیں۔ فقط واللہ اعلم
                                                  
عنوان: لیورج پر کام کیے بغیر فاریکس ٹریڈنگ کرنے کا حکم
سوال: اگر ہم فاریکس ٹریڈ کریں اور ہماری کمپنی لیورج پر کام نہ کرے یعنی یک طرفہ ادھار نہ ہو تو کیا یہ پھر بھی حرام ہے؟
جواب: فاریکس ٹریڈنگ کرنا ناجائز ہے  چاہے اس میں لیورج پر کام نہ بھی کیا جائے، فاریکس ٹریڈنگ کے ناجائز ہونے کو سمجھنے کے لیے  فاریکس ٹریڈنگ کا طریقہ کار جاننا ضروری ہے،  اس  لیے ذیل میں پہلے فاریکس ٹریڈنگ کا طریقہ کار لکھا جارہا ہے اس کے بعد عدم جواز کی وجوہات لکھی جائیں گی۔ فاریکس ٹریڈنگ کے تحت کئی قسم کے کاروبار ہوتے ہیں ،جن میں سے چند ایک درج ذیل ہیں :۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے، اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے،  یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں۔۱۔مختلف بینک:  اکثر بڑے سودے  بینک کرتے ہیں ,کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔فاریکس کے بارے میں مذکورہ تفصیلات درج ذیل مواضع سے حاصل کی گئی ہیں۔۱-https://en.wikipedia.org/wiki/Foreign_exchange_market2-http://www.forex.com/uk/forex-video-tutorials.html3-http://www.learntotradethemarket.com/forex-university/introduction-what-is-forex-trading۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل ، مختلف دھاتیں جیسے کاپر، لوہا وغیرہ  اور مختلف اجناس  جیسے گندم ، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے ، اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا میں   آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔الحاصل تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلّمہ   اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا ۔نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔ فقط واللہ اعلم
                                                  
عنوان: لاک ڈاؤن کے دوران مدرسین کی تنخواہ اور اضافی ذمہ داریوں کے عوض طے شدہ رقم کا حکم
سوال: مدارس میں اساتذہ کی تدریس کے علاوہ بھی کچھ ذمہ داریاں ہوتی ہیں ( مثلا : مغرب و عشاء کے طلبہ کی نگرانی ، اوقات نماز میں طلبہ کو جگانے اور مسجد لانے کی ذمہ داری وغیرہ ) اور ان ذمہ داریوں کی اجرت باقاعدہ الگ سے طے ہوتی ہے، موجودہ لاک ڈاؤن کے زمانہ میں چوں کہ طلبہ موجود نہیں ہیں؛ اس لیے یہ ذمہ داریاں انجام نہیں دی جاسکتی ہیں،  سوال یہ ہے کہ موجودہ حالات میں مدرس  صرف تنخواہ کا مستحق ہے یا ان ذمہ داریوں کی اجرت کا بھی مستحق ہے؟  اگر صرف تنخواہ کا مستحق ہے تو تنخواہ اور ان ذمہ داریوں کی اجرت کے درمیان مابہ الفرق کیا ہے ؟ نیز عدم استحقاق کی صورت میں مہتممین کا اپنے مدرسین کو ان ذمہ داریوں کی اجرت دینا اور مدرسین کے  لیے یہ اجرت لینا کہاں تک جائز ہے ؟
جواب: واضح رہے کہ لاک ڈاؤن  کے دورانیے  میں جن مدارس  کے مدرسین اپنی خدمات باقاعدہ طور پر انجام نہیں دے سکے، اس میں  ادارے اور مدرسین  دونوں  کی طرف سے کوئی کوتاہی نہیں ہے، یہ رکاوٹ ملکی حالات اور سرکاری احکامات کی وجہ سے پیدا ہوئی ہے، تو  یہ سرکاری تعطیلات کے حکم میں ہے اور  اس درمیان  اگر ادارے نے  اپنے مدرسین سے معاملہ ختم بھی نہیں کیا تھا  تو  شرعاً مدرسین اپنی  طے  شدہ تنخواہ  کے مستحق ہوں  گے۔نیز   مدرسہ کی جانب سے مدرسین کے لیے اضافی ذمہ داری( مثلًا : مغرب و عشاء کے طلبہ کی نگرانی ، اوقات نماز میں طلبہ کو جگانے اور مسجد لانے کی ذمہ داری وغیرہ )  اگر  ابتدائي معاهده كے وقت  ان كي  کل وقتہ  ذمہ داریوں میں داخل ہو  تو   اس  کے عوض  مقرر کی ہوئی اجرت  مدرس کی تنخواہ ہونے  کی وجہ سے اس کا حق ہوگا۔ اور اگر ابتدائی معاہدہ صرف تدریس  یا مدرسہ کے اوقات میں ذمہ داریوں کا ہو، اور  بعد میں  الگ سے  اضافی ذمہ داریاں  بھی دی گئی ہوں تو اس کی دو صورتیں ہوسکتی ہیں:1۔۔ یہ  اضافی ذمہ داریاں طلبہ  کی موجودگی کے ساتھ مشروط ہوں  کہ جب طلبہ موجود ہوں گے تو یہ  ذمہ داریاں بھی ادا کرنی ہوں گی اور اس کی اجرت الگ سے ملے گی تو ایسی صورت میں یہ طلبہ کی موجودگی کے ساتھ مشروط ہوگی،  جب طلبہ موجود ہوں گے اسی وقت   اس کی طے شدہ اجرت ملے گی۔ جب طلبہ موجود نہیں ہوں گے تو اس کی اجرت کا استحقاق بھی نہیں ہوگا۔2۔۔یہ اضافی ذمہ داریاں طلبہ کی موجودگی کے ساتھ مشروط  نہ ہوں تو  اس صورت میں  مدارسِ دینیہ کے عرف کا اعتبار ہوگا، عام طور پر عرف یہ  ہے کہ سالانہ تعطیلات میں یہ الاؤنس نہیں دیا جاتا،  اور سرکاری تعطیلات  وغیرہ میں اس کی کٹوتی نہیں ہوتی، چوں کہ لاؤک ڈاؤن کی تعطیلات سرکاری  ہیں، اس لیے اس صورت میں  مدرسین ان اضافی الاؤنس کے مستحق ہوں  گے۔البتہ اگر لاک ڈاون کے دوران ادارے نے اپنے ملازم سے معذرت کر لی تھی، یا صرف اضافی ذمہ داری کے معاملہ کو ختم کردیا تھا تو اس صورت میں مدرس اس رقم کا مستحق نہیں ہوگا۔ الدر المختار وحاشية ابن عابدين (رد المحتار) (6/ 69):"(والثاني) وهو الأجير (الخاص) ويسمى أجير واحد (وهو من يعمل لواحد عملًا مؤقتًا بالتخصيص ويستحق الأجر بتسليم نفسه في المدة".رد المحتار:قال ط: وفيه أنه إذا استؤجر شهرًا لرعي الغنم كان خاصًّا وإن لم يذكر التخصيص، فلعل المراد بالتخصيص أن لايذكر عمومًا سواء ذكر التخصيص أو أهمله، فإن الخاص يصير مشتركًا بذكر التعميم كما يأتي في عبارة الدرر".الموسوعة الفقهية الكويتية (1/ 288):"الأجير الخاص: هو من يعمل لمعين عملًا مؤقتًا، ويكون عقده لمدة. ويستحق الأجر بتسليم نفسه في المدة؛ لأن منافعه صارت مستحقة لمن استأجره في مدة العقد".ملتقى الأبحر (ص: 547):"والأجير الخاص من يعمل لواحد ويسمي أجير واحد ويستحق الأجر بتسليم نفسه مدته".الفتاوى الهندية (4/ 500):"والأجير الخاص من يستحق الأجر بتسليم نفسه وبمضي المدة ولا يشترط العمل في حقه لاستحقاق الأجر".الفتاوى الهندية (4/ 417):"استأجر أجيرًا شهرًا ليعمل له كذا لايدخل يوم الجمعة للعرف..." الخالدر المختار وحاشية ابن عابدين (رد المحتار) (4/ 372):"وهل يأخذ أيام البطالة كعيد ورمضان لم أره وينبغي إلحاقه ببطالة القاضي. واختلفوا فيها والأصح أنه يأخذ؛ لأنها للاستراحة أشباه من قاعدة العادة محكمة". فقط والله  اعلم
                                                  
عنوان: غیر مسلم ممالک میں سودی قرض لے کر گھر خریدنا
سوال: میں یو کے میں رہتا ہوں، جہاں بہت سے لوگ رہنے کے لیے گھر خریدتے ہیں، یہ لوگ بینک سے قرضہ لیتے ہیں اور سود سمیت ماہانہ ادائیگی کرتے ہیں۔ میرا سوال یہ ہے کہ کیا یہ حلال ہے؟اگر حلال نہیں تو جولوگ ایسا کرچکے ہیں وہ اس سے کیسے چھٹکارا حاصل کریں؟ یہ اس شخص  کے  بارے  میں سوال ہے جو مغرب میں غیر مسلم ملک میں رہتا ہے۔
جواب: بینک  سے سودی قرض  لے کر گھر  خریدنا ناجائز ہے اور  یہ حکم تمام ممالک  (مسلم و غیر مسلم) کے  لیے  برابر  ہے،  جس نے ایسا معاملہ کر لیا ہو وہ اس پر سچے دل سے توبہ کرے اور اس معاملہ سے جلد از جلد جان چھڑائے ۔  اور آئندہ ایسے معاملات سے اجتناب کرے۔ فقط واللہ اعلممزید تفصیل یہاں ملاحظہ کریں :مغربی ممالک میں بذریعہ بینک گھر خریدنا
                                                  
عنوان: بی سی میں قرعہ اندازی کے موقع پر پہلے بی سی وصول کرنے والوں کا دعوت کرنا
سوال: ہمارے یہاں ایک بی  سی رکھی جاتی  ہے جس کا طریقہ یہ ہے کہ دس لوگ ہر روز پیسے جمع کر تے ہیں اور دس دن کے بعد قرعہ اندازی کی جاتی ہے  جس میں پہلی بی  سی  پیسے جمع کرنے والا رکھتا ہے اور دوسرے نمبر سے قرعہ اندازی کی جاتی ہے؛  جب قرعہ اندازی ہوتی ہے جس میں کھانے کا اہتمام کیا جاتا ہے، جب کہ کھانے کے پیسے شروع میں کھلنے والی  بی سی والے ادا کرتے ہیں، سوال یہ ہے کہ ایسا کھانا، کھانا جائز ہے یانہیں؟
جواب: بی سی اور کمیٹی  کی حیثیت قرض کی ہوتی ہے، گویا کمیٹی کے ممبران میں سے ہر ممبر ایک معین رقم قرض دیتا ہے اور قرعہ اندازی میں نام نکلنے پر قرض دی ہوئی رقم وصول کر لیتا ہے، اس لیے اگر بی سی (کمیٹی) میں تمام شرکاء برابر رقم جمع کرائیں، اور انہیں برابر رقم دی جائے اورتمام شرکاءاخیرتک شریک رہیں (ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائے) اور بولی لگا کر فروخت نہ کی جائے تو اس طرح کی بی سی (کمیٹی)  ڈالنا جائزہے۔اگر اس   میں  غلط  شرائط  لگائی  جائیں، مثلاً: کسی کو کم، کسی کو زیادہ دینے کی شرط یا بولی لگاکر فروخت کی جائے یا جس کی کمیٹی نکلتی جائے وہ بقیہ اقساط سے بری الذمہ قرار پائے تو یہ صورتیں جائز نہیں ہیں،  بعض صورتیں سود  اور بعض جوے  اور سود کے زمرے میں داخل ہوں گی،اسی طرح یہ بھی ضروری ہے کہ ہر شریک کو ہر وقت بطورِ قرض دی ہوئی اپنی رقم واپس لینے کے مطالبہ کا پورا حق ہو، اس پر جبر نہ ہو،تمام شرکاء  کی باہمی رضامندی سے اگر ابتداءً یہ طے ہوجائے کہ پہلی کمیٹی منتظم لے گا تو اس میں کوئی حرج نہیں ہے۔صورتِ  مسئولہ میں اگر بی سی میں مذکورہ تمام شرائط پائی جائیں تو اس طرح بی سی رکھنا تو جائز ہے،  لیکن جن کا نام پہلے آگیا ان پر ہر قرعہ اندازی  کے موقع پر کھانا کھلانے کو لازم کرنا جائز نہیں ہے، اس لیے کہ جن کا نام نہیں نکلے ان کی جمع کردہ رقم گویا قرض ہے، اور ان لوگوں کا اس پر شرط لگاکر کھانا کھانا گویا اپنے قرض پر نفع لینا ہے اور یہ شرعًا سود کے زمرے میں آتا ہے، لہذا یہ جائز نہیں ہے، ایسے کھانے میں شرکت بھی نہیں کرنی چاہیے۔ فقط واللہ اعلم
                                                  
عنوان: b4u کمپنی میں سرمایہ کاری
سوال: کمپنی b4u میں پیسے لگانا جائز ہے یا نہیں؟
جواب: ہماری معلومات کے مطابق b4u کمپنی ڈیجیٹل کرنسی کے ذریعہ معاملات کرتی ہے جو کہ ناجائز ہے ۔تجارت کے مسائل کا انسائیکلوپیڈیا میں ہے:’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں  " کوئن" یا  "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے  " بٹ کوائن" یا کسی بھی  " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔(  2/ 92)نیز بعض صورتوں میں مذکورہ کمپنی متعینہ منافع کا پیکج دیتی ہے، اور انویسٹمنٹ میں نفع متعین کرکے معاملہ کرنا بھی جائز نہیں ہے، لہٰذا اس طرح کے پیکج میں ناجائز ہونے کی ایک اضافی وجہ (نفع کا متعین ہونا) بھی ہوگی۔ فقط واللہ اعلم
                                                  
عنوان: چلتے ہوئے کاروبار میں سرمایہ کاری کا حکم
سوال: کسی چلتے ہوئے کاروبار میں پیسے لگانا اور نفع میں حصہ دار بن جانا کیسا ہے؟
جواب: صورتِ  مسئولہ میں ایسی شراکت داری شرعًا جائز ہے، بشرطیکہ نفع و نقصان میں شراکت داری  تناسب کے اعتبار سے طے کی گئی ہو، متعین نفع  مقرر نہ کیا گیا ہو، ( مثلًا  لاکھ روپے کی انویسٹمنٹ پر 10000 متعین کردینا) یا کل انویسٹمنٹ کا 5 فیصد مثلًا، اس طرح اگر نفع طے کیا گیا ہو تو جائز نہ  ہوگا، البتہ اگر کل سرمایہ میں انویسٹر کا سرمایہ جتنا فیصد بنتا ہو ( مثلا کل سرمایہ کا 5 فیصد انویسٹر کا سرمایہ بنتا ہو)  اس کے اعتبار سے شراکت داری، نفع کے 95 اور 5 کے تناسب سے طے کی گئی ہو تو جائز ہوگا۔البحر الرائق میں ہے:"الرَّابِعُ أَنْ يَكُونَ الرِّبْحُ بَيْنَهُمَا شَائِعًا كَالنِّصْفِ وَالثُّلُثِ لَا سَهْمًا مُعَيَّنًا يَقْطَعُ الشَّرِكَةَ كَمِائَةِ دِرْهَمٍ أَوْ مَعَ النِّصْفِ عَشَرَةٌ."(كِتَابُ الْمُضَارَبَةِ، ٧ / ٢٦٤، ط: دار الكتاب الإسلامي)الجوهرة النيرة میں ہے:"(قَوْلُهُ: وَمِنْ شَرْطِهَا أَنْ يَكُون الرِّبْحُ بَيْنَهُمَا مُشَاعًا لَا يَسْتَحِقُّ أَحَدُهُمَا مِنْهُ دَرَاهِمَ مُسَمَّاةً) لِأَنَّ شَرْطَ ذَلِكَ يَقْطَعُ الشَّرِكَةَ لِجَوَازِ أَنْ لَا يَحْصُلَ مِنْ الرِّبْحِ إلَّا تِلْكَ الدَّرَاهِمُ الْمُسَمَّاةُ قَالَ فِي شَرْحِهِ: إذَا دَفَعَ إلَى رَجُلٍ مَالًا مُضَارَبَةً عَلَى أَنَّ مَا رَزَقَ اللَّهُ فَلِلْمُضَارِبِ مِائَةُ دِرْهَمٍ فَالْمُضَارَبَةُ فَاسِدَةٌ فَإِنْ عَمِلَ فِي هَذَا فَرَبِحَ، أَوْ لَمْ يَرْبَحْ فَلَهُ أَجْرُ مِثْلِهِ وَلَيْسَ لَهُ مِنْ الرِّبْحِ شَيْءٌ؛ لِأَنَّهُ اسْتَوْفَى عَمَلَهُ عَنْ عَقْدٍ فَاسِدٍ بِبَدَلٍ فَإِذَا لَمْ يُسَلِّمْ إلَيْهِ الْبَدَلَ رَجَعَ إلَى أُجْرَةِ الْمِثْلِ وَلَيْسَ لَهُ مِنْ الرِّبْحِ شَيْءٌ كَمَا فِي الْإِجَارَةِ قَالَ أَبُو يُوسُفَ: لَهُ أَجْرُ مِثْلِهِ لَا يُجَاوِزُ بِهِ الْمُسَمَّى.وَقَالَ مُحَمَّدٌ: لَهُ الْأَجْرُ بَالِغًا مَا بَلَغَ وَعَنْ أَبِي يُوسُفَ أَنَّهُ إذَا لَمْ يَرْبَحْ لَا أَجْرَ لَهُ؛ لِأَنَّ الْمُضَارَبَةَ الْفَاسِدَةَ لَا تَكُونُ أَقْوَى مِنْ الصَّحِيحَةِ وَمَعْلُومٌ أَنَّ الْمُضَارِبَ فِي الصَّحِيحَةِ إذَا لَمْ يَرْبَحْ لَمْ يَسْتَحِقَّ شَيْئًا فَفِي الْفَاسِدَةِ أَوْلَى.وَقَالَ مُحَمَّدٌ: لَهُ الْأَجْرُ رَبِحَ، أَوْ لَمْ يَرْبَحْ؛ لِأَنَّهَا إذَا فَسَدَتْ صَارَتْ إجَارَةً، وَالْإِجَارَةُ يَجِبُ فِيهَا الْأَجْرُ رَبِحَ، أَوْ لَمْ يَرْبَحْ."( كتاب المضاربة، ١ / ٢٩٢، ط: المطبعة الخيرية)فتاوی ہندیہ میں ہے:أَمَّا شَرِكَةُ الْعِنَانِ فَهِيَ أَنْ يَشْتَرِكَ اثْنَانِ فِي نَوْعٍ مِنْ التِّجَارَاتِ بُرٍّ أَوْ طَعَامٍ أَوْ يَشْتَرِكَانِ فِي عُمُومِ التِّجَارَاتِ وَلَا يَذْكُرَانِ الْكَفَالَةَ خَاصَّةً، كَذَا فِي فَتْحِ الْقَدِيرِ، وَصُورَتُهَا أَنْ يَشْتَرِكَ اثْنَانِ فِي نَوْعٍ خَاصٍّ مِنْ التِّجَارَاتِ أَوْ يَشْتَرِكَانِ فِي عُمُومِ التِّجَارَاتِ وَلَا يَذْكُرَانِ الْكَفَالَةَ وَالْمُفَاوَضَةَ فِيهَا فَتَضَمَّنَتْ مَعْنَى الْوَكَالَةِ دُونَ الْكَفَالَةِ حَتَّى تَجُوزَ هَذِهِ الشَّرِكَةُ بَيْنَ كُلِّ مَنْ كَانَ مِنْ أَهْلِ التِّجَارَةِ، كَذَا فِي مُحِيطِ السَّرَخْسِيِّ. فَتَجُوزُ هَذِهِ الشَّرِكَةُ بَيْنَ الرِّجَالِ وَالنِّسَاءِ وَالْبَالِغِ وَالصَّبِيِّ الْمَأْذُونِ وَالْحُرِّ وَالْعَبْدِ الْمَأْذُونِ فِي التِّجَارَةِ وَالْمُسْلِمِ وَالْكَافِرِ، كَذَا فِي فَتَاوَى قَاضِي خَانْ. وَفِي التَّجْرِيدِ " وَالْمُكَاتَبِ "، كَذَا فِي التَّهْذِيبِ. .... وَأَمَّا شَرْطُ جَوَازِهَا فَكَوْنُ رَأْسِ الْمَالِ عَيْنًا حَاضِرًا أَوْ غَائِبًا عَنْ مَجْلِسِ الْعَقْدِ لَكِنْ مُشَارًا إلَيْهِ، وَالْمُسَاوَاةُ فِي رَأْسِ الْمَالِ لَيْسَتْ بِشَرْطٍ وَيَجُوزُ التَّفَاضُلُ فِي الرِّبْحِ مَعَ تَسَاوِيهِمَا فِي رَأْسِ الْمَالِ، كَذَا فِي مُحِيطِ السَّرَخْسِيِّ."(كتاب الشركة، الْبَابُ الثَّالِثُ فِي شَرِكَةِ الْعِنَانِ، الْفَصْلُ الْأَوَّلُ فِي تَفْسِيرِهَا وَشَرَائِطِهَا وَأَحْكَامِهَا، ٢ / ٣١٩، ط: دار الفكر) فقط واللہ اعلم
                                                  
عنوان: انشورنس کا کام کرنے والے کے بچے کی فیس کا حکم
سوال: میں ایک بچے کو پڑھتا ہوں اس کے والد اسٹیٹ لائف  کا کام کرتے ہیں،  بچے کو پڑھا کر فیس لینا کیسا ہے؟
جواب: واضح رہے کہ انشورنس کمپنی میں کام کرنا جائز نہیں ہے کیوں کہ انشورنس کمپنی کا کام سود و قمار پر مشتمل ہوتا ہے جو کہ شرعاً ناجائز و حرام ہیں۔البتہ حرام کمائی والے شخص  کو جائز  خدمات مہیا کرکے اس کا عوض لینے کی  گنجائش ہوگی،  لیکن بہر حال اس طرح کی کمائی میں کسی قدر کراہت  رہتی ہے۔ فقط واللہ اعلم
                                                  
عنوان: پرائز بانڈ میں ملنے والی رقم کا مصرف
سوال: پرائز بانڈ سے  ملنے والا انعام کن کن لوگوں میں (بغیر ثواب کی نیت سے) تقسیم کیا جا سکتا ہے؟ کیا یہ رشتے داروں کو دے سکتے ہیں؟ اگر رشتے دار زکوۃ کے مستحق نا ہوں، البتہ غریب ہوں اور  انہیں انعام والی رقم میں سے کُچھ پیسے دے دیئے ہوں، تو اب اس کا کیا حکم ہے؟
جواب: بصورتِ مسئولہ پرائزبانڈ سے حاصل ہونے والی انعامی رقم  سود اور جوّے پر مشتمل ہونے کی وجہ سےناجائزہے، بنابریں کسی نے لاعلمی میں خرید لیے ہوں تو اس کے لیے اصل رقم لینا جائزہوگا،انعامی رقم کا استعمال جائزنہیں ہوگا، بلکہ اسے اگر مالک تک پہنچانا ممکن نہ ہو تو ثواب کی نیت کے بغیر کسی غریب مستحقِّ  زکوۃ   پرصدقہ کرنالازم ہوگا، کسی ایسے شخص کو دینا جائز نہیں ہے جو زکوۃ کا مستحق ہو۔الجامع لاحکام القرآن (تفسير القرطبی) میں ہے:"ياأيها الذين آمنوا اتقوا الله وذروا ما بقي من الربا إن كنتم مؤمنين (278) فإن لم تفعلوا فأذنوا بحرب من الله ورسوله وإن تبتم فلكم رءوس أموالكم لا تظلمون ولا تظلمون (279) قال علماؤنا إن سبيل التوبة مما بيده من الأموال الحرام إن كانت من ربا فليردها على من أربى عليه، ومطلبه إن لم يكن حاضرا، فإن أيس من وجوده فليتصدق بذلك عنه. وإن أخذه بظلم فليفعل كذلك في أمر من ظلمه. فإن التبس عليه الأمر ولم يدر كم الحرام من الحلال مما بيده، فإنه يتحرى قدر ما بيده مما يجب عليه رده، حتى لا يشك أن ما يبقى قد خلص له فيرده من ذلك الذي أزال عن يده إلى من عرف ممن ظلمه أو أربى عليه. فإن أيس من وجوده تصدق به عنه."(سورة البقرة، رقم الآية:278/79، ج:3، ص:348،ط:دار احیاء التراث العربی بیروت)معارف السنن شرح سنن الترمذی  میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، "شرح قوله ولاصدقة من غلول"، مسئلة:الملك الخبيث يتصدق به، ج:1، ص:94، ط: مجلس الدعوة والتحقيق الاسلامى)فقط واللہ اعلم
                                                  
عنوان: بھائی کے ہوتے ہوئے بھتیجا وارث نہیں
سوال: میرے  چچا جو کہ کلالہ تھے ان کے کوئی بیوی بچے بھی نہیں ہیں، شادی ہی نہیں کی  انہوں نے، میرے والد جو ان کے بھائی تھے ان چچا سے تقریباً 14 روز پہلے فوت ہوئے اور وہ بعد میں فوت ہوئے، ان کی جائیداد کا دو حصہ ان کے بڑے بھائی یعنی میرے تایا اور ایک حصہ میری پھوپھی نے لے لیا۔سوال یہ ہے کہ کیا کلالہ  چچاکی وراثت میں اس کے متوفی بھائی جو پہلے وفات پا چکا اس کے بچوں کا کوئی حصہ بنتا ہے یا نہیں جب کہ17 سال تک ان کی دیکھ بھال اور سب علالت میں انتظام بھتیجوں نے ہی دیکھا ہے۔
جواب: صورتِ  مسئولہ میں مرحوم کے بھائی کے ہوتے ہوئے بھتیجے شرعًا اس کے وارث نہیں ہیں اور جو بھائی مرحوم سے پہلے وفات پاچکا ہے وہ بھی شرعًا مرحوم کا وارث نہیں، لہذا مرحوم کے انتقال کے وقت اس کے جو ورثاء حیات تھے (ایک بھائی اور ایک بہن) وہی اس کے وارث ہیں۔نیز کسی کا وارث بننے کا دار ومدار زیادہ  خدمت گزاری پر نہیں ہے،  بلکہ شریعت میں اس کے اپنے اصول و قواعد مقرر شدہ ہیں، ان کی رو سے آپ مرحوم چچا کے وارث نہیں ہیں۔ حاشية ابن عابدين (رد المحتار) (6/ 758):"وشروطه: ثلاثة: موت مورث حقيقة، أو حكما كمفقود، أو تقديرا كجنين فيه غرة ووجود وارثه عند موته حيا حقيقة أو تقديرا كالحمل والعلم بجهة إرثه."(کتاب الفرائض،ط:سعید)فقط واللہ اعلم
                                                  
عنوان: سودی قرض لے کر یونیورسٹی پڑھنا
سوال: میں برطانیہ میں رہتی ہوں اور  مجھے آگے پڑھائی کرنی ہے۔یونیورسٹی میں پڑھنے کے لیے،  یہاں کی گورنمنٹ سودی قرض دیتی ہے،کیا یہ سودی قرض لینا جائز ہے؟
جواب: واضح رہے کہ  سودی لین دین حرام ہے اور  اللہ تعالی سے اعلان جنگ ہے؛  لہذا  غیر مسلم ملک  میں (یعنی برطانوی حکومت  سے)  سودی قرض لینے کی  بھی قطعًا اجازت نہیں ہوگی اور قرض لینے کی صورت  میں سائلہ گناہ گار ہوگی۔نیز  یہ بات بھی واضح رہے کہ شریعت میں عورتوں کو پردہ کا پابند کیا گیا ہے اور شدید مجبوری کے علاوہ نا محرم مردوں کے ساتھ اختلاط کو ممنوع قرار دیا ہے، بلکہ شدید ضرورت کے بغیر عورت کا گھر سے باہر نکلنا بھی پسندیدہ نہیں ہے؛ لہذا اگر سائلہ کے پاس پڑھائی کا کوئی ایسا موقع ہے  جہاں  شرعی حدود میں رہ کر تعلیم حاصل کی جاسکتی ہو، یعنی مخلوط تعلیم نہ ہو   وغیرہ، تب تو  سائلہ اپنی پڑھائی جاری رکھے،  ورنہ  مخلوط نظام تعلیم میں پڑھائی جاری رکھ کر اللہ کی ناراضی مول نہ لے۔ الفتاوى الهندية میں ہے:"(الفصل السادس في تفسير الربا وأحكامه)وهو في الشرع عبارة عن فضل مال لا يقابله عوض في معاوضة مال بمال وهو محرم في كل مكيل وموزون بيع مع جنسه وعلته القدر والجنس ونعني بالقدر الكيل فيما يكال والوزن فيما يوزن."(کتاب البیوع باب  تاسع فصل سادس ج نمبر ۳ ص نمبر ۱۱۷،دار الفکر)مرقاة المفاتيح شرح مشكاة المصابيح میں ہے:"عن جابر رضي الله عنه قال: لعن رسول الله صلى الله عليه وسلم أكل الربا وموكله وكاتبه وشاهديه وقال: «هم سواء» . رواه مسلم."(کتاب البیوع باب الربا ج نمبر ۵ ص نمبر ۱۹۱۵،دار الفکر)فتاوی شامی میں ہے:"وفي الشرنبلالية معزيًا للجوهرة: و لايكلم الأجنبية إلا عجوزًا عطست أو سلمت فيشمتها لايرد السلام عليها وإلا لا، انتهى، وبه بان أن لفظه لا في نقل القهستاني، ويكلمها بما لا يحتاج إليه زائدة فتنبه(قوله وإلا لا) أي وإلا تكن عجوزا بل شابة لايشمتها، و لايرد السلام بلسانه قال في الخانية: وكذا الرجل مع المرأة إذا التقيا يسلم الرجل أولا، وإذا سلمت المرأة الأجنبية على رجل إن كانت عجوزا رد الرجل عليها السلام بلسانه بصوت تسمع، وإن كانت شابة رد عليها في نفسه، وكذا الرجل إذا سلم على امرأة أجنبية فالجواب فيه على العكس اهـ.وفي الذخيرة: وإذا عطس فشمتته المرأة فإن عجوزًا رد عليها وإلا رد في نفسه اهـ وكذا لو عطست هي كما في الخلاصة (قوله في نقل القهستاني) أي عن بيع المبسوط (قوله زائدة) يبعده قوله في القنية رامزا ويجوز الكلام المباح مع امرأة أجنبية اهـ وفي المجتبى رامزا، وفي الحديث دليل على أنه لا بأس بأن يتكلم مع النساء بما لا يحتاج إليه، وليس هذا من الخوض فيما لا يعنيه إنما ذلك في كلام فيه إثم اهـ فالظاهر أنه قول آخر أو محمول على العجوز تأمل، وتقدم في شروط الصلاة أن صوت المرأة عورة على الراجح ومر الكلام فيه فراجعه."(کتاب الحظر و الاباحۃ  ج نمبر ۶ ص نمبر ۳۶۹،ایچ ایم سعید)فقط واللہ اعلم
                                                  
عنوان: ریال کی خرید و فروخت سے نفع کمانا
سوال: ریال کی خرید فروخت سے نفع؟
جواب: آپ کا سوال مکمل واضح نہیں ہے،اگر آپ یہ معلوم کرنا چاہ رہے ہیں کہ ریال کی خرید وفروخت سے نفع حلال ہے یا نہیں،تو اس کا حکم یہ ہے کہ اگر ریال کو پاکستانی روپیہ یا کسی اور کرنسی کے عوض بیچا جا رہا ہو تو اس میں شرط یہ ہے کہ یہ خرید وفروخت نقد ہو اور ایک ہی مجلس میں ہو،اگر نقد خرید و فروخت  کر کے نفع حاصل ہوتا ہے تو  یہ نفع حلال ہے۔ اور  اگر  ادھار  پر بیچا تو یہ جائز  نہیں ہے۔اور اگر آپ کا سوال کسی اور بارے میں ہے تو اس کی وضاحت کر کے مسئلہ دوبارہ معلوم کرلیں۔فقط واللہ اعلم
                                                  
عنوان: prpal کمپنی کا حکم
سوال: آج کل ایک ویب سائٹ پرپل کے نام سے کام کر ر ہی ہے، جس میں لوگ پیسے جمع کرتے ہیں  اور اس کا وہ اپنے حساب سے پیسے دیتے ہیں ۔ اس کا کیا حکم ہے  ؟
جواب: prpal   کمپنی کی ویب سائٹ پر اس کا طریقہ کار دیکھا گیا، اس طریقۂ کار پر کام کرکے پیسہ کمانا درج ذیل وجوہات کی بنا پر ناجائز ہے:1-  اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو بلا ضرورت  اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- نیز اس معاملے میں جس طریق پر اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):"قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    الشامیة(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". فقط واللہ اعلم
                                                  
عنوان: B4Uکے منافع کا حکم
سوال: B4Uکے منافع کا حکم کیا ہے؟
جواب: مذکورہ ادارے کی ویب سائٹ سے حاصل شدہ معلومات کے مطابق B4U ٹریڈز نامی ادارہ کرپٹو کرنسی کے ذریعہ بزنس کرتا ہے، اور کرپٹو کرنسی میں سرمایہ کاری کرنا جائز نہیں ہے۔ تفصیل کے لیے درج ذیل لنک دیکھیے:کرپٹو کرنسی اور بٹ کوائن کا حکم اور  اس  کے  ساتھ  ساتھ  اس کمپنی  میں سرمایہ  کاری  کرنے  پر  کمپنی  دو قسم  کے پیکج  دیتی  ہے:1: فکس منافع میں آپ کا منافع فکس ہوگا۔2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم یہ ہے کہ کرپٹو کرنسی  کا کاروبار چوں کہ جائز نہیں ہے،  لہٰذادوسری قسم  (یعنی جس میں منافع متعین نہیں ہوتا)  میں بھی انویسٹمنٹ کرنے  سے   اجتناب کیا جائے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔ لہذا  اس کمپنی میں پیسے انویسٹ کرنا جائز نہیں ہے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهنّ كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)فقط والله اعلم
                                                  
عنوان: اسلام میں انشورنس کا حکم
سوال: کیا اسلام میں انشورنس   جائز ہے؟
جواب: انشورنس  کی مروجہ تمام اقسام جوئے اور سود کا مجموعہ ہونے کی وجہ سے ناجائز اور حرام ہیں،  لہذا  انشورنس  کی  پالیسی  کا  لینا  اور  اس کا حصہ بننا جائز نہیں ہے۔  اگر لے لی ہو تو اس کو فی الفور ختم کردیں، اور توبہ واستغفار بھی کریں، اور اس صورت میں  جمع کرائی گئی  اصل رقم کا استعمال جائز ہوگا، زائد رقم کا  استعمال جائز نہیں ہوگا، بلکہ اسے ثواب  کی نیت کے بغیر صدقہ کرنا لازم ہوگا۔ فقط واللہ اعلممزیدتفصیل مندرجہ ذیل لنک پر ملاحظہ فرمائیں:انشورنس کی شرعی حیثیت
                                                  
عنوان: ایسے پیزا اسٹور میں کام کرنا جو ٹیکس ادا نہ کرتے ہوں
سوال: میں کینڈا میں رہتا ہوں اور پیزا اسٹور پر کام کرتا ہوں،پیزے کا سارا کام حلال ہے، کوئی چیز بھی حرام نہیں ہے،  ہم مہینے بعد اپنی تنخواہ  لیتے ہیں،  لیکن مہینے کہ بعد ہمارے مالک اپنے اسٹور کا پورا ٹیکس ادا نہیں کرتے،  مطلب ٹیکس چوری کرتے ہیں تو  کیا اُن  کے اس ٹیکس چوری کی وجہ سے ہماری آمدنی حرام ہوجائے گی؟
جواب: صورتِ  مسئولہ میں آپ کا  اپنا  کام  جس پر آپ کو تن خواہ ملتی ہے  وہ جائز  ہو  اور آپ حسابات میں کسی قسم کی غلط بیانی اور دھوکا دہی اور صریح جھوٹ کا راستہ اختیار نہ کرتے ہوں تو اس صورت میں آپ  کی تن خواہ جائز ہوگی۔باقی ٹیکس کی تفصیل کے لیے درج ذیل لنک ملاحظہ فرمائیں:ٹیکس کی شرعی حیثیتفقط واللہ اعلم
                                                  
عنوان: ڈیجیٹل کرنسیوں کے ذریعہ منافع کا حکم
سوال: "نیکزالٹ"  ایک کرپٹو کرنسی ہے،  اس کا ریٹ روزانہ کی بنیاد پر بڑھتا یا کم ہوتا رہتا ہے،  کیا میں اسے خرید کر جب وہ کم ریٹ پر ہو  اور ریٹ بڑھنے پر بیچ کر منافع حاصل کر سکتا ہوں،  یہ حلال ہوگا یا نہیں یہ سود میں تو نہیں آتا؟
جواب: صورتِ  مسئولہ میں کرپٹو   کرنسی (بٹ کوائن  یا اس کے علاوہ دیگر)  محض  فرضی  کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ  میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔(ماخوذ از  تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: easypaisa میں پیسے جمع کرکے اس پر جو daily reward ملتا ہے ، کیا یہ سود میں آتا ہے؟
سوال: easypaisa میں پیسے جمع کرکے اس پر جو daily reward ملتا ہے ، کیا یہ سود میں آتا ہے؟
جواب: کمپنی  اکاؤنٹ ہولڈر کو  مخصوص رقم جمع کرانے کی شرط پر daily reward   (یومیہ فری منٹس اور میسیجز وغیرہ)   فراہم کرتی ہے تو چوں کہ ایزی پیسہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین سود ہے،اور   چوں کہ اس صورت میں  مذکورہ اکاؤنٹ کھلوانا ناجائز سودی معاہدہ کےساتھ مشروط ہے ؛ اس لیے یہ اکاؤنٹ کھلوانا یا کھولنا ہی جائز نہیں ہوگا۔"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلك، إن أخذ الزیادة علی ذلك ربا".(کتاب الحوالة، باب کل قرض جر  منفعة (14 /513)، ط۔ إدارة القرآن) فقط واللہ اعلم
                                                  
عنوان: میزان بینک سے مکان خریدنے کی قباحت اور اس کا حکم
سوال: قباحت کہاں ہے میزان بینک کے ذریعہ سے گھر خریدنے میں؟
جواب: میزان بینک سمیت کسی بھی مروجہ اسلامی بینک  سے قسطوں پر  گھر وغیرہ لینا جائز نہیں ہے، کیوں کہ مروجہ  بینکوں کا گھر دینے کا معاملہ مکمل شرعی اصولوں کے مطابق نہیں ہے، بلکہ اس معاملہ میں متعدد شرعی احکام کی خلاف ورزی لازم آتی ہے، مثلاً: مروجہ اسلامی بینکوں  سے گھر خریدتے وقت دو عقد بیک وقت ہوتے ہیں، ایک عقد بیع کا ہوتا ہے جس کی بنا پر قسطوں کی شکل میں گھر کی مد میں ادائیگی کی رقم خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے مکان کا  کرایہ بھی وصول کرتا ہے، اور یہ دونوں عقد صورۃً یا حکمًا ایک ساتھ  ہی کیے  جاتے ہیں جو شرعی طور پر ممنوع ہے۔مزید تفصیل کے لیے درج ذیل لنک دیکھیے:مختلف بینکوں یا اداروں سے سودی قرضہ لے کر یا شرکتِ متناقصہ (diminishing musharka) کا معاملہ کر کے ذاتی گھر لینے کا حکمتحفة الأحوذي شرح جامع الترمذی میں ہے:"(قوله: نهى رسول الله صلى الله عليه وسلم عن بيعتين في بيعة) أي صفقة واحدة و عقد واحد ويأتي تفسير هذا عن المصنف.(قوله: و قد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة وبنسيئة بعشرين و لايفارقه على أحد البيعين) قال في شرح السنة بعد ذكر هذا التفسير: هو فاسد عند أكثر أهل العلم؛ لأنه لايدرى أيهما جعل الثمن، انتهى. وقال في النيل: و العلة في تحريم بيعتين في بيعة عدم استقرار الثمن في صورة بيع الشيء الواحد بثمنين انتهى.  (فإذا فارقه على أحدهما فلا بأس إذا كانت العقدة على واحد منهما) بأن قال البائع: أبيعك هذا الثوب بنقد بعشرة وبنسيئة بعشرين، فقال المشتري: اشتريته بنقد بعشرة ثم نقد عشرة دراهم فقد صح هذا البيع وكذلك إذا قال المشتري اشتريته بنسيئة بعشرين وفارق البائع على هذا صح البيع لأنه لم يفارقه على إيهام وعدم استقرار الثمن بل فارقه على واحد معين منهما وهذا التفسير قد رواه الإمام أحمد في روايته عن سماك ففي المنتقى عن سماك عن عبد الرحمن بن عبد الله بن مسعود عن أبيه قال: نهى النبي صلى الله عليه وسلم عن صفقتين في صفقة، قال سماك: هو الرجل يبيع البيع فيقول هو بنسأ بكذا وهو بنقد بكذا وكذا قال الشوكاني في النيل، قوله: من باع بيعتين في بيعة فسره سماك بما رواه المصنف يعني صاحب المنتقى عن أحمد عنه وقد وافقه على مثل ذلك الشافعي فقال بأن يقول: بعتك بألف نقدًا أو ألفين إلى سنة فخذ أيهما شئت أنت وشئت أنا ونقل بن الرفعة عن القاضي أن المسألة مفروضة على أنه قبل على الإبهام أما لو قال قبلت بألف نقد أو بألفين بالنسيئة صح ذلك انتهى.واعلم أنه قد فسر البيعتان في بيعة بتفسير آخر وهو أن يسلفه دينارًا في قفيز حنطة إلى شهر فلما حلّ الأجل و طالبه بالحنطة قال: بعني القفيز الذي لك علي إلى شهرين بقفيزين فصار ذلك بيعتين في بيعة؛ لأنّ البيع الثاني قد دخل على الأول فيرد إليه أو كسهما و هو الأول كذا في شرح السنن لابن رسلان فقد فسر حديث أبي هريرة المذكور بلفظ نهى رسول الله صلى الله عليه وسلم عن بيعتين في بيعة بثلاثة تفاسير فاحفظها."(باب ما جاء في النهي عن بيعتين في بيعة، ج:4، ص:357، ط:دارالكتب العلمية)فقط والله أعلم
                                                  
عنوان: مردہ جانور کو بیچنا جائز نہیں ہے
سوال: ایک آدمی فارمی مرغیوں کا کاروبار کرتا ہے، فارم میں کبھی کبھی مرغیاں مر جاتی ہیں تو  صابن بنانے والے ان مردار مرغیوں کو خرید کر ان سے صابن میں استعمال کرنے  کے لیے تیل نکالتے ہیں تو کیا ان مردار مرغیوں کا بیچنا جائز ہے؟
جواب: مردار مرغیوں کو بیچنا جائز نہیں ہے ۔چنانچہ فتاوی شامی میں ہے : ’’(بطل بیع ما لیس بمال (کالدم) المسفوح...(والمیتة)... ولافرق فی حق المسلم بین التی ماتت حتف أنفہا أو بحنق ونحوہ).‘‘(الدر المختار مع رد المحتار: باب البیع الفاسد، (۵ / ۵۱) ط: سعید) فقط واللہ اعلم
                                                  
عنوان: کرکٹ ٹورنامنٹ کی ایک صورت کا حکم
سوال: کرکٹ ٹورنامنٹ میں اگر تمام ٹیمز کے کیپٹنز سے کہا جائے کہ کرکٹ ٹورنا منٹ میں شامل ہونے کے  لیے 300روپے جمع کرانے ہوں  گے،  اگر  12ٹیمیں ہیں تو  3600روپےبنتے ہیں،  اس میں لائٹنگ اور گیندوں کا خرچہ کاٹا جاۓگاباقی جو  پیسے بچتے ہیں،  اس سے فائنل میں جو 2 ٹیمیں پہنچتی ہیں،  ان کے  لیے ٹرافی لے لی جائے اور یہ ساری تفصیل جو بھی ٹیم ٹورنامنٹ میں شامل ہوتی ہے بتا دی جائے، پھر مرضی جو شامل ہو یا نہیں ، اس صورت میں اس کرکٹ ٹورنامنٹ کو جوا کہا جائےگا یا نہیں؟
جواب: کرکٹ ٹورنامنٹ میں کھیلنے اور اس کا شرعی حکم معلوم کرنے سے قبل ایک تمہید ملحوظ رہنا چاہیے کہ   کسی بھی قسم کا کھیل کھیلنا درج ذیل شرائط کے ساتھ جائز ہے: 1-  وہ کھیل بذاتِ خود جائز کھیل ہو، اس میں کوئی ناجائز   بات نہ ہو۔2- اس کھیل میں کوئی دینی یا دینوی منفعت  ہو، مثلاً جسمانی  ورزش وغیرہ۔3-   کھیل میں غیر شرعی امور  (مثلاً جوا وغیرہ)  کا ارتکاب نہ کیا جاتا  ہو۔4- کھیل میں اتنا غلو نہ کیا جائے  کہ جس سے شرعی فرائض میں کوتاہی یا غفلت پیدا ہو۔            اگر ان شرائط کی رعایت رکھتے ہوئے کرکٹ ٹورنامنٹ   کھیلا جائے تو فی نفسہ ایسا ٹورنامنٹ کھیلنے   کی اجازت ہے،تاہم  ٹورنامنٹ میں یہ شرط رکھنا کہ  ہر ٹیم ایک مخصوص رقم جمع کرائے گی اور پھر اس رقم سے ٹورنامنٹ کے اخراجات نکالنے کے بعد  جو رقم بچے گی وہ جیتنے والی ٹیم (ونر ٹیم) کو ملے گی، تو ٹورنامنٹ میں اس طرح کی شرط "قمار" یعنی جوے پر مشتمل ہونے کی وجہ سے ناجائز وحرام ہے،جس سے بچنا ہر مسلمان کے ذمہ لازم ہے۔البتہ اس کی  جائز صورت یہ ہو سکتی ہے کہ اگر  مختلف ٹیموں میں مقابلہ کروانے کی کوئی علیحدہ ٹورنامنٹ کمیٹی ہو  جس کا تعلق کسی ٹیم سے نہ ہو،  اور وہ کرکٹ ٹورنامنٹ کمیٹی ہر ٹیم سے متعین رقم مقابلہ میں داخلہ کی فیس کے طور پر  (انٹری فیس) وصول کرے اور یہ رقم (انٹرفیس) کمیٹی کو مالک بنا کر دے دی جائے، پھر ٹورنامنٹ کمیٹی اس جمع شدہ رقم میں سے ٹورنامنٹ کے اخراجات کرے اورجیتنے والوں کو یا کھیل میں اچھی کارکردگی دکھانے والوں کو حسبِ صواب دید انعام دے اور اس بارے میں مکمل با ختیار ہو کہ کم یا زیادہ جتنا چاہے انعام مقر رکرے اور چاہےنقد رقم انعام میں دے یا کوئی ٹرافی وغیرہ دے تو یہ صورت جائز ہے ، بشرطیکہ مقابلہ اور کھیل میں مذکورہ  شرعی حدود سے تجاوز  نہ کیا جائے۔  تکملۃ فتح الملہم شرح صحیح المسلم میں ہے:"فالضابط في هذا . . . أن اللهو المجرد الذي لا طائل تحته، وليس له غرض صحيح  مفيد في المعاش ولا المعاد حرام اور مكروه تحريماً، . . . وما كان فيه غرض  ومصلحة دينية أو دنيوية، فإن ورد النهي  عنه من الكتاب أو السنة . . . كان حراماً أو مكروهاً تحريماً، ... وأما مالم يرد فيه النهي عن الشارع وفيه فائدة ومصلحة للناس، فهو بالنظر الفقهي علي نوعين ، الأول ما شهدت التجربة بأن ضرره أعظم من نفعه ومفاسده أغلب علي منافعه، وأنه من اشتغل به الهاه عن ذكر الله  وحده وعن الصلاة والمساجد التحق ذلك بالمنهي عنه لاشتراك العلة فكان حراماً أو مكروهاً، والثاني ماليس كذالك  فهو أيضاً إن اشتغل به بنية التلهي والتلاعب فهو مكروه، وإن اشتغل به لتحصيل تلك المنفعة وبنية استجلاب المصلحة فهو مباح،  بل قد ير تقي إلى درجة الاستحباب أو أعظم منه ... وعلي هذا الأصل فالألعاب التي يقصد بها رياضة الأبدان أو الأذهان جائزة في نفسها مالم يشتمل علي معصية أخري، وما لم يؤد الانهماك فيها إلى الاخلال بواجب الإنسان في دينه و دنياه‘‘.( کتاب الرؤیا، ج:4، ص:435،  ط:  دارالعلوم کراچی)المحيط البرهاني في الفقه النعماني میں ہے:"فإن شرطوا لذلك جعلاً، فإن شرطوا الجعل من الجانبين فهو حرام.وصورة ذلك: أن يقول الرجل لغيره: تعال حتى نتسابق، فإن سبق فرسك، أو قال: إبلك أو قال: سهمك أعطيك كذا، وإن سبق فرسي، أو قال: إبلي، أو قال: سهمي أعطني كذا، وهذا هو القمار بعينه؛ وهذا لأن القمار مشتق من القمر الذي يزداد وينقص، سمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويستفيد مال صاحبه، فيزداد مال كل واحد منهما مرة وينتقص أخرى، فإذا كان المال مشروطاً من الجانبين كان قماراً، والقمار حرام، ولأن فيه تعليق تمليك المال بالخطر، وإنه لا يجوز.وإن شرطوا الجعل من أحد الجانبين، وصورته: أن يقول أحدهما لصاحبه إن سبقتني أعطيك كذا، وإن سبقتك فلا شيء لي عليك، فهذا جائز استحساناً، والقياس أن لا يجوز. "(كتاب الكراهية والاستحسان، فصل فى المسابقة، ج:5، ص:323، ط:دارالكتب العلمية)فقط والله أعلم
                                                  
عنوان: پرائز بانڈز اور لاٹری کا شرعی حکم
سوال: ۱۔ لاٹری کی رقم انعام ہے یا سود ؟۲۔ یہ جو پرائز  بانڈز کے نمبرمعاوضہ دےکر اندازے سے لکھواۓ جاتے ہیں اور وہ نمبر آجاۓ تو اچھی خاصی رقم دی جاتی ہے ، تو یہ رقم انعامی رقم ہے یا سودی رقم ہے ؟
جواب: ۱۔ لاٹری درحقیقت سود اور جوئے پر مشتمل ہوتی ہے ، "سود" اس طور پر کہ شرعاً  "سود" اس اضافے کو کہتے ہیں جو ہم جنس مال (نقدی، مکیلی یا موزونی چیز )  کے تبادلے میں بغیر عوض آئے اور عقد کے وقت مشروط ہو، پس مثلًا پانچ سو روپے  کی لاٹری میں اگر انعام کے نام سے  ملنے والی رقم نکل آئے تو پانچ سو روپے  سے زائد جتنی بھی رقم ہے وہ ساری کی ساری بلا عوض ہے جو کہ عین سود ہونے کی وجہ سے لینا حرام ہے۔ اور اس میں "جوا" اس طور پر ہے کہ شرعاً "جوا" مال کو واپس ملنے نہ  ملنے کے خطرہ میں ڈالنے کو کہا جاتا ہے، پس لاٹری میں لگائی گئی کل رقم ڈوب  جانے کا قوی اندیشہ ہوتا ہے اور نہ ڈوبنے کا بھی امکان ہوتا ہے، اور دوسرے بہت سے لوگوں کا لگایا ہوا  مال سمیٹ کر لے آنے کا بھی امکان ہوتاہے۔۲۔ پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں ’’سود‘‘ اور ’’جوا‘‘ پایا جاتا ہے۔ پرائز بانڈز میں ’’سود‘‘ کا وجود تو بالکل ظاہر ہے، کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ حقیقت ایک حدیث میں ان الفاظ کے ساتھ آئی ہے ”كل قرض جر منفعة فهو ربوا “یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں ’’جوا‘‘ بھی شامل ہے اور ’’جوا‘‘ ہر وہ معاملہ ہے جو نفع و ضرر کے درمیان دائر ہو، یعنی یہ احتمال بھی ہو کہ معمولی رقم کے عوض میں بہت سارا مال مل جائے اور یہ بھی احتمال ہو کہ کچھ نہ ملے، اور یہ ہی صورتِ حال پرائز بانڈ کی خرید و فروخت میں پائی جاتی ہے، کیوں کہ پرائز بانڈ خریدنے والے کی یہ طمع ہوتی ہے کہ اس کے بدلے ایک خطیر رقم وصول ہو جائے اب اس میں یہ احتمال بھی ہوتا ہے کہ واقعتًا  بڑی رقم حاصل ہوجائے اور یہ بھی احتمال ہوتا ہے کہ اس کے بدلے کوئی اضافی رقم وصول نہ ہو، لہذا جب یہ معاملہ ابتدا میں خطرے میں رہا، اس لیے اس میں ’’جوا‘‘ پایا گیا جو شرعاً حرام ہے۔ أحكام القرآن للجصاص ط العلمية (2/ 582):وحقيقته تمليك المال على المخاطرة".فقط واللہ اعلم
                                                  
عنوان: قسطوں پر کتابیں بیچنے کا حکم
سوال: قسطوں پرکتابیں دینے کا کیا طریقہ ہے؟
جواب: اگر آپ کے سوال کا مطلب یہ ہے کہ قسطوں پر کتابیں بیچنا درست ہے یا نہیں؟ اور اس کی کون سی صورت جائز ہے؟ تو اس کا جواب یہ ہے کہ قسطوں پر کتابیں بیچنا جائز ہے اور اس کا طریقہ یہ ہے کہ کتاب کی ایک رقم متعین کر لی جائے، وہ رقم نقد  کی قیمت سے زیادہ بھی ہو سکتی ہے۔نیز  ادھار  کی  مدت  اور قسط کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے، اور قبل از وقت ادائیگی کی صورت میں قیمت میں کمی کی شرط نہ ہو۔  مذکورہ شرائط نہ پائی جائیں تو یہ  معاملہ ناجائز ہو گا۔  فقط واللہ اعلم
                                                  
عنوان: جاز سے ملنے والے فری منٹس کا حکم
سوال: مجھے جاز  کمپنی والے  بناکسی ٹیکس یا کٹوتی کے کبھی کبار  10 فری منٹس دیتے ہیں ، جنہیں میں 3  دن تک استعمال میں کرسکتا ہوں،  اس کے بعد مدت ختم ہونے پھر استعمال میں نہیں کرسکتا،  اور میں ضرورت کے وقت منٹ استعمال بھی کرلیتا ہوں،  کیا میرے  لیے یہ منٹ استعمال کرنا جائز ہے؟  اگر نہیں تو میں نے  جو منٹ استعمال کیے اس کا کیا کفارہ ہوگا؟
جواب: صورتِ  مسئولہ میں مذکورہ کمپنی  کی جانب سے اگر فری منٹس کسی مخصوص شرط  ( جیسے اکاؤنٹ میں متعین رقم جمع کرانے کی شرط کے عوض) کے  بغیر تبرعًا فراہم  کیے جاتے  ہوں تو اس صورت میں آپ کے  لیے مذکورہ  فری منٹس استعمال کرنا جائز ہوگا۔  البتہ اگر سوال کا تعلق جاز کیش اکاؤنٹ پر  ملنے والے فری منٹس سے ہو تو اس صورت میں مذکورہ فری منٹس سود ہونے کی وجہ سے استعمال کرنا جائز نہیں۔ مزید تفصیل کے  لیے دیکھیے:جاز کیش اکاؤنٹ پر ملنے والے فری منٹ کا حکم فقط واللہ اعلم
                                                  
عنوان: پوتے پوتیوں کا حصہ
سوال: دادا  کی جائیداد میں پوتے پوتیوں کا حصہ برابر ہوتا ہے کیا؟
جواب: واضح رہے کہ میت کی اولاد کی عدمِ موجودگی میں میت کے پوتے اور پوتیاں عصبہ ہوتی ہیں اور عصبہ کا مطلب یہ ہے کہ جن ورثاء کا حصہ مقرر ہے ان کا حصہ اُن کو دیے جانے کے بعد باقی ماندہ سارا حصہ عصبہ کو ملتا ہے،  لیکن عصبہ ہونے کی صورت میں ان  کا حصہ اُن کو برابری کے ساتھ   نہیں ملے گا، بلکہ لڑکوں کو دُگنا ملے گا  اور لڑکیوں کو لڑکوں کی بنسبت آدھا حصہ ملے گا۔کسی مرحوم کے ورثاء میں پوتیاں  ہوں تو ان کے حصے میں کچھ تفصیل ہے:1.  اگر ایک پوتی ہو  اور بیٹا بیٹی اور پوتا کوئی نہ ہو، تو اس کو ترکہ کا نصف ملے گا۔2. اگر ایک سے زائد  پوتیاں ہوں   اور بیٹا بیٹی  اور پوتا کوئی نہ ہو تو   پوتیوں کو دو تہائی حصہ ملے گا اور سب میں برابر تقسیم ہوگا۔3. ایک  یا ایک سے زیادہ پوتیاں ہوں اور ایک حقیقی بیٹی بھی موجود ہو  (اور بیٹا  یا پوتا کوئی نہ ہو) تو پوتیوں کو سدس یعنی چھٹا حصہ ملےگا، اور ان سب میں برابر تقسیم ہوگا۔4. ایک  یا ایک سے زیادہ  پوتیاں ہوں  (اور کوئی پوتا نہ ہو) اور اُن کے  ساتھ  ایک سے زائد حقیقی بیٹیاں بھی موجود ہوں تو  پوتیوں کو کچھ نہیں ملے گا۔5. ایک سے زیادہ پوتیاں ہوں اور اُن کے ساتھ ایک سے زائد حقیقی بیٹیاں بھی موجود ہوں،  (اور بیٹا کوئی موجود نہ ہو) لیکن پوتیوں کے ساتھ  اُن کے برابر کے درجہ میں یا اُن کے نیچے کے درجہ میں کوئی مذکّر  آجائے تو وہ اُن پوتیوں کو عصبہ بنالےگا اور اُن کے درمیان ”لِلذَّكَرِ مِثْلُ حَظِّ الْأُنْثَيَيْنِ“کے ضابطہ کے مطابق ترکہ تقسیم ہوگا،یعنی لڑکے  (پوتے یا پڑپوتے) کو لڑکی  (پوتی) سے دوگنا حصہ دیا جائےگا، اور پوتی کو اس لڑکے کی نسبت آدھا۔6. پوتے پوتیوں کے  ساتھ  کوئی  بیٹا بھی موجود ہو تو پوتے پوتیاں  سب محروم ہوجاتے ہیں، دادا کی جائیداد میں اُن کو کوئی حصہ نہيں ملے گا۔بہتر ہوتا کہ جن  صاحب کا یہ مسئلہ ہے اُن کے تمام ورثاء سوال میں تفصیل سے  لکھ دیے جاتے؛ تا کہ تعیین کے ساتھ جواب دیا جاتا۔ فقط واللہ اعلم
                                                  
عنوان: آن لائن کاروبار کا جائز طریقہ
سوال: آن لائن خرید و فروخت میں اگر وعدہ بیع کرکے بیچا جائے یعنی مبیع موجود نہ ہو بلکہ آڈر لیتے ہوئے وہ وعدہ بیع کرلے کہ میں بیچ دوں گا پھر وہ مطلوبہ جگہ سے مبیع لے کر بیچ دے تو آیا ایسا کرنا جائز ہے؟ اور اس صورت میں وعدہ بیع کا کیا طریقہ کار شرعًا ہوسکتا ہے؟  کیوں کہ بعض اوقات مشتری سے بات چیت آن لائن میں نہیں ہوتی،  بلکہ طریقہ کار کے مطابق آڈر وصول کرکے ڈیلیور کیا جاتا ہے۔
جواب: آن لائن کاروبار میں اگر مبیع  (جوچیزفروخت کی جارہی ہو)بیچنے والے کی ملکیت میں نہیں ہے  تو بیع کرنے کے بجائے وعدۂ بیع کرنا درست ہے، اگر  محض اشتہار، تصویر دکھلا کر کسی کو ایسا سامان  فروخت کیا جائے  جو ملکیت میں نہیں ہے، اور بعد میں وہ سامان  دکان،اسٹوروغیرہ سے خرید کردیا جائے تو یہ صورت جائز نہیں ؛ اس لیے کہ بائع کی ملکیت میں مبیع موجود نہیں ہے اور وہ غیرکی ملکیت میں موجودسامان کو فروخت کررہاہے۔اس کے جواز کی صورت یہ ہوسکتی ہے کہ بائع مشتری کو یہ کہہ دے کہ یہ سامان  میری ملکیت میں نہیں، میں اسے خرید کرآپ پر اتنی قیمت میں فروخت کرسکتاہوں،اگر آپ راضی ہیں تو میں یہ سامان  خرید کر اپنے قبضہ میں لے کر آپ پر بیچ دوں گا۔یوں بائع اس سامان کوخرید کر اپنے قبضہ میں لے کر باقاعدہ سودا کرکے مشتری پر فروخت کرے تو یہ درست ہے۔اسی طرح آن لائن کام کرنے والا فرد یا کمپنی ایک فرد (مشتری) سے آرڈر لے اورمطلوبہ چیز کسی دوسرے فرد یا کمپنی سے لے کر خریدار تک پہنچائے اور اس عمل کی اجرت مقرر کرکے لے تو یہ بھی جائز ہے۔اور اگر مبیع بائع کی ملکیت میں موجود ہو اور تصویر دکھلا کرمشتری پر فروخت کی جارہی ہو اور مشتری سے قیمت وصول کرلی جائے تو یہ بیع درست ہے، البتہ جب مبیع مشتری تک پہنچ جائے اور دیکھنے کے بعد اس کی مطلوبہ شرائط کے مطابق نہ ہوتواسےواپس کرنے کااختیار حاصل ہوگا۔ان دونوں صورتوں  میں  مشتری جب تک مبیع پر قبضہ نہ کرلے وہ آگے کسی اور پر وہ سامان فروخت نہیں کرسکتا۔ درج ذیل لنک بھی ملاحظہ فرمائیں:آن لائن شاپنگ کا حکمفقط واللہ اعلم
                                                  
عنوان: میزان بنک سے شراکت داری کے اصول پر گھر بنانے کے لیے قرص لینا
سوال: میزان بنک  سے شراکت داری کے اصول پر گھر بنانے کے  لیے قرض لینا چاہتا  ہوں، کیا اس طرح جائز ہے؟
جواب: ہماری تحقیق کے مطابق میزان بینک سمیت دیگر مروجہ اسلامی  بینکوں کے معاملات مکمل طور  پر شرعی اصولوں کے موافق نہیں ہیں، اس لیے میزان بینک سمیت دیگر موجودہ اسلامک بینکوں سےشراکت داری کے اصول پرگھر بنانے کے لیے قرضہ لینا شرعاً جائز نہیں ہے؛  کیوں کہ  اس معاملے میں بہت سے شرعی اصولوں کی خلاف ورزی لازم آتی ہے۔عمومًا یہ بینک  گھر خریدنے کے خواہش مند افراد کے ساتھ شرکتِ متناقصہ (diminishing musharka) کا معاملہ کرتے ہیں ، اور اس معاملے میں بہت سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود (بیع، شرکت اور اجارہ) کو جمع کرنا اور عملاً ایک عقد کو دوسرے عقد کے لیے شرط قرار دینا وغیرہ، یعنی کسی بھی بینک یا ادارے کے ساتھ شرکتِ متناقصہ (diminishing musharka) کا معاملہ کرنے کی صورت میں حقیقتا یا حکما دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد حقیقتاً یا حکمًا ایک ساتھ ہی کیے جاتے ہیں، جب کہ رسولِ اکرم صلی اللہ علیہ وسلم  نے ایک عقد کی تکمیل سے پہلے اس عقد میں دوسرا عقد داخل کرنے سے منع فرمایا ہے، اسی طرح ایک عقد کے لیے دوسرے عقد کو شرط قرار دینا بھی شرعًا ممنوع ہے ، اس  لیے یہ طریقہ بھی  شرعی اصولوں پر پورا نہ اترنے کی وجہ سے ناجائز   اور سودی قرضہ کا ایک ناجائز متبادل ہے۔تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔  خلاصہ یہ ہے کہ جس طرح سودی قرضہ لے کر ذاتی گھر خریدنا جائز نہیں ہے، اسی طرح کسی بھی بینک یا ادارے کے ساتھ  شرکتِ متناقصہ (diminishing musharka) کا معاملہ کر کے ذاتی گھر لینا بھی جائز نہیں ہے۔احکام القرآن للجصاص میں ہے:وعلى أن النهي عن أكل مال الغير معقود بصفة وهو أن يأكله بالباطل، وقد تضمن ذلك أكل أبدال العقود الفاسدة كأثمان البياعات الفاسدة۔(باب التجارات وخیار البیع (3/128)،ط.دار إحياء التراث العربي - بيروت، تاريخ الطبع: 1405)حدیث شریف میں ہے:« إن الحلال بين وإن الحرام بين وبينهما مشتبهات لا يعلمهن كثير من الناس فمن اتقى الشبهات استبرأ لدينه وعرضه ومن وقع فى الشبهات وقع فى الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه».أخرجه مسلم في«باب أخذ الحلال وترك الشبهات» (5/ 50) برقم (4178)، ط. دار الجیلترجمہ: بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں۔عمدة القاري ميں ہے:وقال الخطابي كل شيء يشبه الحلال من وجه والحرام من وجه هو شبهة والحلال اليقين ما علم ملكه يقينا لنفسه والحرام البين ما علم ملكه لغيره يقينا والشبهة ما لايدري أهو له أو لغيره فالورع اجتنابه ثم الورع على أقسام واجب كالذي قلناه ومستحب كاجتناب معاملة من أكثر ماله حرام ومكروه كالاجتناب عن قبول رخص الله والهدايا۔(«كتاب البیوع »«باب تفسير المشبهات» (11/236)،ط. دارالكتب العلمية. الطبعة الاولى: 1421ه)فقط، والله أعلم
                                                  
عنوان: فوریکس ٹریڈنگ کا حکم
سوال: کیا فوریکس ٹریڈنگ جائز ہے؟ تفصیل سے بتائیں؟
جواب: فاریکس ٹریڈنگ کے تحت کئی قسم کے کاروبار ہوتے ہیں ،جن میں سے چند ایک درج ذیل ہیں :۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے، اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے،  یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں۔۱۔مختلف بینک:  اکثر بڑے سودے  بینک کرتے ہیں ، کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل ، مختلف دھاتیں جیسے کاپر، لوہا وغیرہ  اور مختلف اجناس  جیسے گندم ، چاول وغیرہ  بھی اسی فورم پر خریدی اور بیچی جاتی ہیں،  اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے ،  اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا میں   آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔الحاصل تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2)  اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا ۔نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔فقط واللہ اعلم
                                                  
عنوان: بینک میں زکوۃ کی کٹوتی پر زکوۃ کی ادائیگی کا حکم
سوال: اگر کسی شخص  کے بینک  میں  پیسے  پڑے  ہوئے ہوں، اور  اس پر  سال پورا ہوجائے،  پھر اگر حکومت بینک کے ذریعہ اس شخص کی ملکیت سے زکوٰة کاٹ لے،  تو کیا اس شخص کی طرف سے زکوٰة ادا ہوجائے گی یا دوبارہ اس کو زکوٰة  نکالنا پڑے گی؟
جواب: اگر  بینک  یا حکومت کھاتے داروں  کی اجازت سے اصل رقم سے زکاۃ  کاٹ کر مستحقینِ زکاۃ  کو مالکانہ طور پر دیتی ہے تو  زکاۃ ادا ہوجائے گی۔ اور اگر حکومت  یا بینک  کھاتے داروں کی اجازت کے بغیر زکاۃ  کی کٹوتی کرلیں  یا اصل  رقم کے  بجائے  سود   کی رقم میں  سے زکاۃ  کاٹیں تو زکاۃ ادا نہیں ہوگی۔جامعہ کے سابقہ فتاویٰ میں ہے:"سوال: حکومتِ پاکستان نے جو زکاۃ  و عشر کا نظام  قائم کیاہے، اس طور  سے نصاب کی زکاۃ ادا ہوجائے گی یا نہیں؟ اور اس کمیٹی میں جو اس زکاۃ و عشر کو مستحقین میں تقسیم کرتی ہے  ملازمت کرنا جائز ہے یا نہیں؟ کیوں کہ یہ رقم مالک کی اجازت کے بغیر کاٹی جاتی ہے۔جواب: حکومت بینکوں کے ذریعے جو زکاۃ کی رقم کاٹتی ہے اگر اصحابِ رقم کی اجازت اور اطلاع کے بغیر کاٹتی ہے تو اصحابِ رقم کی طرف سے نیت اور اختیار سے زکاۃ نہ دینے کی وجہ سے زکاۃ ادا نہ ہوگی، البتہ جو لوگ رقم جمع کراتے  وقت بینک  والوں کو  زکاۃ  کاٹنے کا اختیار دے دیتے ہیں یا اس کی نیت کرلیتے ہیں تو زبردستی بغیر رضا و رغبت کے رقم وصول کرنے کے باوجود مفتی بہ قول کے مطابق اس آخری صورت میں زکاۃ ادا ہوجائے گی۔رہی یہ بات کہ حکومت مصارفِ زکاۃ میں رقم خرچ کرتی ہے یا نہیں؟ تو اس کی ذمہ داری ذاتی طور پر حکومت اور اجتماعی طور پر متعلقہ لوگوں پر ہے، لیکن جو  ملازمین یا عہدے دار  جو صرف تقسیم کا حق رکھتے ہیں اگر وہ اپنی صواب دید کے مطابق تقسیمِ زکاۃ کا اختیار  رکھتے  ہیں تو  پھر عہدہ تقسیمِ زکاۃ کے سلسلے میں قبول کرسکتے ہیں، لیکن اگر کوئی اپنی صواب دید کے مطابق مستحقین میں زکاۃ تقسیم کرنے کا اختیار نہیں رکھتا، بلکہ بلاامتیاز تقسیم کرنا پڑتاہے تو ایسی صورت میں عہدہ قبول کرنا نامناسب، خلافِ اولیٰ اور مکروہ ہے، لیکن ناجائز نہیں؛ کیوں کہ اصل ذمہ داری حکومت اور بااختیار افسران پر عائد ہوتی ہے۔"کتبہ: محمد عبدالسلام (26/11/1402)فقط واللہ اعلم
                                                  
عنوان: نیا پاکستان ہاؤسنگ اسکیم کے تحت بینک سے قرض لینا
سوال: نیا پاکستان ہاؤسنگ اسکیم کے تحت بینک سے قرض لینا کیسا ہے؟
جواب: نیا پاکستان ہاؤسنگ اسکیم کے نام پر بینک سے ملنے والا قرضہ چوں کہ سودی بنیاد پر ہے، لہذا ایسا قرضہ لینا شرعًا ناجائز و حرام ہے۔مزید تفصیل کے لیے مندرجہ ذیل فتوی ملاحظہ فرمائیں:نیا پاکستان ہاؤسنگ اسکیم کے تحت سودی قرضہ لینافقط واللہ اعلم
                                                  
عنوان: نقد اور دھار خرید و فروخت میں قیمت کا فرق رکھنا
سوال: اگر چیزیں اس طرح  کہہ کر بیچے کہ اگر یہ چیز نقد لینی ہے تو دس ہزار کی اور اگر قسطوں میں تو پھر سولہ ہزار کی جو آپ  ہر ماہ دو ہزار ادا کریں گے ۔ کیا اس طرح سے منافع حاصل کرنا سود ہے؟  اور کیا جو مال اس طرح  کہہ کر قسطوں پر دے کر کمایا ہے  وہ حرام ہے؟  اور اب اس مال کا کیا کریں؟
جواب: واضح رہے کہ جس طرح  نقد خرید و فروخت جائز ہے، اسی طرح ادھار سودا کرنا بھی جائز ہے، تاہم شرط یہ ہے کہ خرید و فروخت کے وقت کوئی ایک قیمت متعین کرلی جائے اور یہ طے کرلیا جائے کہ خرید و فروخت  نقد پر ہورہی ہے یا ادھارپر، اور ادھار کی مدت طے کرلی جائے، اور قیمت فروخت جو بھی باہمی رضامندی سے طے پائے وہ متعین کرلی جائے، ادائیگی قسطوں کی صورت میں کرنی ہو تو قسطیں مقرر کردی جائیں، اور قیمت کی ادائیگی میں وقتِ مقررہ سے تاخیر  پر کسی بھی عنوان سے اضافہ وصول نہ کیا جائے، اور وقتِ مقررہ سے پہلے ادائیگی کی صورت میں قیمت میں کمی نہ کی جائے۔ اس صورت میں ادھار پر زیادہ قیمت وصول کرنا سود نہیں ہوگا اور معاملہ بھی جائز ہوگا۔ لیکن اگر   مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔ لہٰذا اگر آپ نے سابقہ خرید و فروخت میں مذکورہ شرائط کا لحاظ رکھا تھا تو یہ معاملہ درست ہوا، اور اگر شرائط کی رعایت نہ رکھنے کی وجہ سے کچھ اضافی رقم آپ نے کمائی ہے تو اس (اضافی) رقم کے بقدر کسی مستحق کو  صدقہ دے دیجیے، اور استغفار بھی کیجیے۔المبسوط للسرخسی میں ہے:’’وإذا عقد العقد علی أنه إلی أجل بکذا وبالنقد بکذا أو (قال:) إلی شهر بکذا وإلی شهرین بکذا فهو فاسد؛ لأنه لم یعامله علی ثمن معلوم ولنهي النبي ﷺ یوجب شرطین في بیع، وهذا هو تفسیر الشرطین في البیع، ومطلق النهي یوجب الفساد في العقد الشرعیة، وهذا إذا افترقا علی هذا ... فإن کان یتراضیان بینهما ولم یتفرقا حتی قاطعه علی ثمن معلوم وأتما العقدَ فهو جائز؛ لأنهما ما افترقا إلا بعد تمام شرط صحة العقد الخ‘‘ (المبسوط للسرخسي:۸ / ۱۳)بدائع الصنائع میں ہے:’’وکذا إذا قال: بعتك هذا العبد بألف درهم إلی سنة أو بألف وخمسمائة إلی سنتین؛ لأن الثمن مجهول ... فإذا علم ورضي به جاز البیع؛ لأن المانع من الجواز هو الجهالة عند العقد وقد زالت في المجلس وله حکم حالة العقد، فصار کأنه کان معلوماً عند العقد وإن لم یعلم به حتی إذا افترقا تقرر الفساد‘‘. (بدائع الصنائع : ۵ /۱۵۸)فتاویٰ شامی میں ہے:’’وفي شرح الآثار: التعزیر بأخذ المال کان في ابتداء الإسلام ثم نسخ. والحاصل یأن المذهب عدم التعزیر بأخذ المال‘‘. (الفتاوی الشامیة: ۳ /٦١،٦٢، ط:سعید)  فقط واللہ اعلم
                                                  
عنوان: بینک کی نوکری کا حکم
سوال: کیا بینک میں ملازمت کرنا جائز ہے، اگر جائز نہیں ہے تو کیا اس نوکری کو چھوڑ دینا چاہیے؟
جواب: قرآنِ کریم اور احادیثِ مبارکہ میں سود کی حرمت اور مذمت بڑی سختی سے بیان کی گئی ہے، لہٰذا قرآن و حدیث کی رو سے سود لینا، دینا، سودی معاملہ لکھنا یا اس میں گواہ بننا اور تعاون کرنا سب ناجائز اور حرام ہے۔ مروجہ تمام بینکوں کا مدار سودی نظام پر ہی ہے اور وہ اپنے ملازمین کو تنخواہ بھی سود کے پیسوں سے دیتے ہیں؛  لہٰذا بینک میں کسی بھی قسم کی نوکری کرنا جائز نہیں ہے اور اس سے حاصل ہونے والی تنخواہ بھی حرام ہے۔اگر کوئی شخص پہلے سے بینک کی نوکری کر رہا ہو تو اسے چاہیے کہ ایک بے روزگار  کی حیثیت سے  متبادل جائز ملازمت کے لیے سنجیدہ کوشش کرتا رہے، جیسے ہی بقدرِ کفایت جائز ملازمت  میسر آجائے  فوراً بینک کی ملازمت چھوڑ دے۔ اور جب تک کہیں اور نوکری نہیں ملتی اور اس کے لیے بینک کی نوکری چھوڑنا مشکل ہو اور اس کا کوئی اور حلال ذریعہ آمدن بھی نہ ہو تو ناجائز سمجھتے ہوئے بینک میں وقتی طور پر نوکری جاری رکھے،مگر ساتھ ہی توبہ و استغفار کرتا رہے اور استطاعت ہونے پر اتنے عرصہ میں بینک سے حاصل شدہ مراعات کے بقدر صدقہ بھی کرے، امید ہے اللہ تعالیٰ بخشش فرما دیں گے۔قرآن کریم میں ہے:{يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ  فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}[البقرة:278، 279]ترجمہ:اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔(از بیان القرآن){يَمْحَقُ اللَّهُ الرِّبَا وَيُرْبِي الصَّدَقَاتِ}[البقرة:276]ترجمہ: اللہ سود کو مٹاتے ہیں ،  اور صدقات کو بڑھاتے ہیں۔(از بیان القرآن){وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ}[المائدة:2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن)حدیثِ مبارک  میں ہے:’’عن جابر رضي الله عنه، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء».‘‘(الصحیح لمسلم، 3/1219، باب لعن آكل الربا ومؤكله، ط:دار احیاء التراث-بیروت)(مشکاة المصابیح، باب الربوا، ص:243، ط:قدیمی)ترجمہ: حضرت جابر رضی اللہ عنہ سے روایت ہے کہ جناب رسول اللہ صلی اللہ علیہ و سلم نے سود لینے والے اور دینے والے اور لکھنے والے اور گواہی دینے والے پر لعنت کی ہے اور فرمایا: یہ سب لوگ اس میں برابر ہیں، یعنی اصل گناہ میں سب برابر ہیں اگرچہ مقدار اور کام میں مختلف ہیں۔(از مظاہر حق)ایک اور حدیثِ مبارک  میں ہے:’’وعن ابن مسعود رضي الله عنه قال: قال رسول الله صلى الله عليه وسلم: " إن الربا وإن كثر فإن عاقبته تصير إلى قل. رواهما ابن ماجه والبيهقي في شعب الإيمان.‘‘(مشکاة المصابیح، باب الربوا، ص:246، ط:قدیمی)ترجمہ: حضرت ابن مسعود رضی اللہ عنہ سے روایت ہے کہ جناب رسول اللہ صلی اللہ علیہ و سلم نے فرمایا سود سے حاصل ہونے والا مال خواہ کتنا ہی زیادہ ہو مگر اس کا انجام کمی یعنی بے برکتی ہے۔(از مظاہر حق)  فقط واللہ اعلممزید تفصیل کے لیے دیکھیے:بوقتِ مجبوری بینک میں نوکری کرنا / بیماری اور تنگ دستی سے نجات کے لیے مسنون وظیفہ
                                                  
عنوان: میزان بنک میں سیونگ اکاؤنٹ کھلوانے کا حکم
سوال: کیا میزان بنک اسلامی اصولوں کے مطابق ہے؟ اور اس میں سیونگ اکاؤنٹ کھولنا جائز ہے؟
جواب: ’’میزان بینک‘‘ سمیت مروجہ اسلامی بینکوں میں سے کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز  نہیں؛  کیوں کہ مروجہ اسلامی بینکوں کے معاملات پوری طرح شریعت کے موافق نہیں ہیں۔ فقط واللہ اعلم
                                                  
عنوان: پرائم منسٹر ہاؤسنگ فائنانس  کا حکم
سوال: موجودہ حکومت نے  میرا گھرپرائم منسٹر ہاؤسنگ فنانس کے نام سے سرکاری ملازمین کے لیے  فنانس کا اہتمام کیا ہے، آپ اس ضمن میں ہماری رہنمائی کریں کہ اس پر جو اضافی رقم حکومت وصول کرے گی وہ سود کے زمرے میں آتی ہے یا نہیں ؟
جواب: مذکورہ اسکیم میں اضافی رقم سود کے حکم میں ہے جو  کہ ناجائز اور حرام ہے۔ فقط واللہ اعلم
                                                  
عنوان: سرکاری اجازت کے بعد ڈیجیٹل کرنسی کا حکم
سوال: ڈیجیٹل کرنسی پر انویسٹ منٹ جائز ہے  جب کہ پاکستان کے قانون میں اس کی اجازت مل گئی ہے؟
جواب: ’’ڈیجیٹل کرنسی‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا  "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے  کسی بھی  " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔(مستفاد از  تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: پیسے دے کر میٹر کی ریڈنگ کم رکھوانا
سوال: بعض لوگ بجلی کا میٹر واپڈا والوں سے بند کروادیتے ہیں رشوت دےکر، جس سے میٹر کی ریڈنگ بند ہو کر یونٹ کم آجاتے ہیں حتی کہ بجلی چالو رہتی ہیں  اور فیکٹری والے ہر مہینے واپڈا والوں کو کچھ پیسے دیں دیتے ہیں؛ تاکہ میٹر کا بند ہونا اور بل کا کم آنا ہوتا رہے، آیا کہ اس طرح کا کام کرناشرعی طور پر جائز یا ناجائز ؟
جواب: صورتِ  مسئولہ میں بجلی فراہم کرنے والی فیکٹری کے ملازم کا فیکٹری مالکان  کی اجازت کے بغیر  مذکورہ عمل کرنا  ناجائز ہے، اور اس پر جو معاوضہ لیا جائے وہ رشوت اور حرام ہے۔ نیز ان ملازمین کو رشوت دینے والے بھی گناہ گار ہیں۔ اور اگر اس طرح کرنے سے استعمال شدہ بجلی کا بل دیگر صارفین سے وصول کیا جاتا ہو تو اس میں 'ظلم' کی قباحت مستزاد ہے؛  لہذا مذکورہ عمل کا ترک کرنا واجب ہے۔معارف القرآن میں تفسیر بحر محیط کے حوالہ سے درج ہے :’’جس کام کا کرنا اس کے ذمہ واجب ہے اس کے کرنے پر معاوضہ لینا یا جس کام کا چھوڑنا اس کے ذمہ لازم ہے اس کے کرنے پر معاوضہ لینا رشوت ہے‘‘۔ (ج۵ / ص۳۹۷)فقط واللہ اعلم
                                                  
عنوان: اسٹیٹ لائف میں بیمہ پالیسی لینے کا حکم
سوال: بیمہ پالیسی جائز ہے؟ میں نے اسٹیٹ لائف میں بیمہ پالیسی کرائی  ہے ۔ ہر سال کچھ رقم جمع کرواتا ہوں۔ 20  سال تک جاری رہے  گی۔ اُس کے بعد منافع ( benefits) کے ساتھ واپس ملےگی،  کیا یہ حلال ہے؟ کیا یہ سود کے زمرے میں آئے گا؟
جواب: انشورنس کی مروجہ تمام اقسام جوئے اور سود کا مجموعہ ہونے کی وجہ سے ناجائز اور حرام ہیں، لہذا انشورنس کی پالیسی اگر لے لی ہو تو اس کو فی الفور ختم کردیں، اور توبہ واستغفار بھی کریں، اور اس صورت میں آپ کے لیے جمع کرائی اصل رقم کا استعمال جائز ہوگا، زائد رقم کا  استعمال جائز نہیں ہوگا، بلکہ اسے ثواب کی نیت کے بغیر صدقہ کرنا لازم ہوگا۔مزید تفصیل کے لیے درج ذیل لنک پر جامعہ کا فتوی ملاحظہ فرمائیں:انشورنس کی شرعی حیثیتزمین کم داموں میں خرید کر مہنگے داموں میں فروخت کرنا جائز ہے تو انشورنس کیوں حرام ہے؟فقط واللہ اعلم
                                                  
عنوان: اسلامک بینک سے ہوم لون کے ذریعہ گھر لینا
سوال: اسلامک بینک سے ہوم لون کے  ذریعہ گھر خریدنا  جائز  ہے یا نہیں؟
جواب: ملک کے  مقتدر مفتیانِ کرام کی  تحقیق کے مطابق  مروجہ اسلامک بینکوں کے معاملات مکمل طور  پر شرعی اصولوں کے موافق نہیں ہیں، اس لیے  موجودہ اسلامک بینکوں سے house loan (گھر خریدنے کے لیے قرضہ) لینا شرعاً جائز نہیں ہے؛  کیوں کہ  ہوم لون  ان کی اصطلاح میں "شرکتِ متناقصہ "کے تحت  جاری ہوتا ہے اور اس معاملے میں بہت سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود (بیع، شرکت اور اجارہ) کو جمع کرنا اور عملاً ایک دوسرے کے لیے شرط قرار دینا وغیرہ۔ تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔ احکام القرآن للجصاص میں ہے:وعلى أن النهي عن أكل مال الغير معقود بصفة وهو أن يأكله بالباطل، وقد تضمن ذلك أكل أبدال العقود الفاسدة كأثمان البياعات الفاسدة۔(باب التجارات وخیار البیع (3/128)،ط.دار إحياء التراث العربي - بيروت، تاريخ الطبع: 1405)حدیث شریف میں ہے: « إن الحلال بين وإن الحرام بين وبينهما مشتبهات لا يعلمهن كثير من الناس فمن اتقى الشبهات استبرأ لدينه وعرضه ومن وقع فى الشبهات وقع فى الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه».أخرجه مسلم في«باب أخذ الحلال وترك الشبهات» (5/ 50) برقم (4178)، ط. دار الجيل  بيروتترجمہ: بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا، اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں۔عمدة القاري ميں ہے:وقال الخطابي كل شيء يشبه الحلال من وجه والحرام من وجه هو شبهة والحلال اليقين ما علم ملكه يقينا لنفسه والحرام البين ما علم ملكه لغيره يقينا والشبهة ما لايدري أهو له أو لغيره فالورع اجتنابه ثم الورع على أقسام واجب كالذي قلناه ومستحب كاجتناب معاملة من أكثر ماله حرام ومكروه كالاجتناب عن قبول رخص الله والهدايا۔(«كتاب البیوع »«باب تفسير المشبهات» (11/236)،ط. دارالكتب العلمية. الطبعة الاولى: 1421ھ)فقط والله  اعلم
                                                  
عنوان: کامیاب نوجوان قرضہ اسکیم کا حکم
سوال: وزیر اعظم کی کامیاب جوان قرضہ سکیم کے لیے اپلائی کرچُکا  ہوں اور  قیمت بھی وصول ہونے والی ہے، لیکن جب معلوم ہوا کہ اس میں سود ہے،تو بہت  ڈر بھی رہا ہوں ،  کیا میں یہ رقم کسی کو دے کر اُن سے حلال قرض لے سکتا ہوں؟ کامیاب جوان قرض کی قسط بھی وہی ادا کرے گا جس سے حلال قرض لوں گا ۔میرے لیے کیا حکم ہے؟  راہنمائی فرمائیے !
جواب: صورتِ  مسئولہ  میں  اگر سائل نے مذکورہ قرضہ وصول نہیں کیا ہے، تو ایسی صورت میں اس کے  لیے سودی قرضہ لینا جائز نہ ہوگا، البتہ اگر وہ وصول کرچکا ہے، تو اس صورت میں جلد از جلد اس کو  چکا کر سودی قرضہ سے نجات حاصل کرنا ضروری ہوگا، ساتھ  ساتھ توبہ و استغفار بھی لازم ہوگا، تاہم مذکورہ قرضہ کسی اور کو منتقل کرنے کی اجازت نہ ہوگی۔  فقط واللہ اعلم
                                                  
