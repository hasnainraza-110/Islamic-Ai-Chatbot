عنوان: مشتبہ مال سے ہدیہ لینا
سوال: 1۔ اگر کوئی مشتبہ مال میں سے کسی کو ہدیہ دیتا ہے تو کیا یہ ہدیہ لینا اور لے کراستعمال کرنا جائز ہے؟2 ۔ بینک کےچوکیدار کےگھر سے کچھ کھانا پینا یا ان سے کچھ لینا جائز ہے یانہیں؟جب کہ ان سے قریبی رشتہ بھی ہواور انکارکرنے سےجھگڑے کا خطرہ بھی ہو. !!!3 ۔ رسول اللہ صلی اللہ علیہ وسلم کےرمضان کریم میں شب وروز کے معمولات کی تفصیل بتا سکتے ہیں؟  یا کسی کتاب کی طرف رہنمائی فرمادیں، جس میں تفصیل سے معمولات مذکور ہوں.
جواب: 1-اگر ہدیہ دینے والے کا اکثر مال حلال ہے اور کچھ مال حرام  ہے تو اس سے ہدیہ لیا جاسکتا ہے۔اور اگر یقین ہو کہ یہ حرام مال والے حصہ سے ہی ہدیہ دے رہاہے تو اس سے ہدیہ لینا درست نہیں۔ اسی طرح اگر اکثر آمدن حرام ہے تو بھی ہدیہ قبول کرنا جائزنہیں۔2- بینک کے چوکیدار کو بھی تنخواہ بینک کی سودی آمدنی سے ہی دی جاتی ہے؛ اس لیے اس کے گھر کھانا پینا یا اس سے کچھ لینا جائز نہیں ہے، البتہ اگر وہ کچھ بھیج دے اور واپس کرنے کی صورت میں رشتہ داری ٹوٹنے کا خوف ہو تو  خود استعمال کرنے کی بجائے کسی غریب کو ثواب کی نیت کے بغیر دے دیں۔ اور حکمت کے ساتھ اللہ تعالیٰ اور رسول اللہ صلی اللہ علیہ وسلم کا حکم اپنے رشتہ دار کو سمجھائیں،امید ہے کہ وہ تائب ہوجائے۔3-رسول اللہ ﷺ کے رمضان اور عید کے معمولات  جاننے  کے لیے ''اسوہ رسول اکرم'' مؤلفہ ڈاکٹر عبد الحی عارفی صاحب اور  ''شمائل کبری '' مؤلفہ مولانا ارشاد قاسمی صاحب دیکھیں۔ فقط واللہ اعلم
                                                  
عنوان: کریڈٹ کارڈ بنانا
سوال: کریڈٹ کارڈ بنانا شرعی حیثیت میں کیسا ہے؟ مہربانی کرکے قرآن وحدیث کے اعتبار سے وضاحت فرمائیں!
جواب: کریڈٹ کارڈ کے حصول کی شرائط میں سے ایک شرط یہ بھی ہے کہ اگر وقتِ مقررہ پر رقم ادا نہیں کی تو کارڈ ہولڈر سود ادا کرنے کا پابند ہوگا ،اس شرط پر ایگریمنٹ سود کی ادائیگی پر رضامندی کی دلیل ہے ، جس طرح سود ادا کرنا جائز نہیں، اس کی ادائیگی پر راضی ہونا بھی جائز نہیں ہے ؛ لہذا کریڈٹ  بنوانا جائز نہیں. فقط و اللہ اعلم
                                                  
عنوان: پیداوار میں سے متعین مقدار وصول کرنے کی شرط پر زمین دینا
سوال: میں نے اپنی زمین کسی کو دی ہے، اور اس سے 20 من گندم لیتا ہوں گندم کے سیزن میں، کیا یہ جائز ہے؟
جواب: زراعت کے لیے زمین دینے کو شریعت کی اصطلاح میں ''مزارعہ''  کہا جاتا ہے، جس کے صحیح  ہونے کی چند شرائط ہیں، ان میں سے ایک شرط یہ ہے کہ پیدار وار کی متعین مقدار عاقدین میں سے کسی ایک کے لیے مقرر نہ کی جائے۔ پس اگر کسی ایک کے لیے متعین مقدار طے کی گئی تو اس صورت میں شرعاًعقدِ مزارعہ باطل ہو جاتا ہے۔جیساکہ ''تنویر الابصار مع الدر المختار'' میں ہے:''(فَتَبْطُلُ إنْ شَرَطَ لِأَحَدِهِمَا قُفْزَانٍ مُسَمَّاةٍ''۔ (شامي: كتاب المزارعة ٦/ ٢٧٦)صورتِ مسئولہ میں چوں کہ آپ نے اپنی زمین کی پیدار کا٢٠ من گندم مقرر کیا جس کی وجہ سے یہ عقد شرعاً باطل ہے۔  لہٰذا اس عقد کو ختم کر کے نئے سرے سے عقد کریں اور عشر کی ادائیگی کے بعد آپ اپنے لیے پیداوار میں فیصدی یا حصص کی بنیاد پر (مثلاً پیداوار کا ٣٠%) مقرر کرسکتے ہیں۔ فقط واللہ اعلم
                                                  
عنوان: مال حرام کا مصرف کیا ہے؟
سوال: سود کا پیسہ کن کو دے سکتے ہیں؟  یا کن جگہوں پر ثواب کی نیت کے بغیر خرچ کر سکتے ہیں؟
جواب: سودی رقم اگر کسی فرد سے لی ہو تو اس کو لوٹانا شرعاً ضروری ہے، نیز بینک وغیرہ سے سودی رقم وصول کرنا جائز نہیں ہے، البتہ اگر وصول کرلی ہو تو اس گناہ سے اپنے آپ کو پاک کرنے کے لیے مستحق زکاۃ شخص کو ثواب کی نیت کے بغیر صدقہ کرنا واجب ہوگا۔ مسجد، مدرسہ یا کسی اور تعمیر میں یہ رقم خرچ کرنا درست نہیں ہے۔ جیساکہ فتاوی شامی میں ہے:''والحاصل: أنه إن علم أرباب الأموال وجب رده عليهم، و إلا فإن علم عين الحرام فلا يحل له، وتصدق به بنية صاحبه''. (مطلب فيمن ورث مالاً حراماً، ٥/ ٥٥،ط: سعيد)فقط واللہ اعلم
                                                  
عنوان: میڈیکل انشورنس کا حکم
سوال: میڈیکل انشورنس کا کیا حکم ہے ؟
جواب: انشورنس(میڈیکل ہو یا کوئی اور)  سود،جوا اورغرر  (غیر یقینی کیفیت )  جیسی خرابیوں پر مشتمل ہونے کی وجہ سے جائز نہیں ہے۔فقط واللہ اعلم
                                                  
عنوان: جائیداد کی تقسیم دوبیٹوں میں
سوال: وراثت میں دونوں بیٹوں کو برابر ملے گا یا بڑے کو زیادہ اور چھوٹے کو کم؟
جواب: بڑے اور چھوٹے دونو  ں بیٹوں کو برابر ملے گا ؛ اس لیے کہ بیٹا ہونے میں دونوں برابر  ہیں۔فقط واللہ اعلم
                                                  
عنوان: چوری شدہ خریدنے کے بعد چور کو واپس کرنا
سوال: چوری شدہ خریدا ہوا مال اگر اسی چور کو واپس کر کے اس سے اپنے پیسے واپس لیے جائیں تو کیا درست ہے؟
جواب: جس شخص کے بارے میں علم ہو کہ یہ چوری شدہ مال فروخت کرتاہے، اس سے مال خریدناجائز نہیں ہے۔اگر چوری کا مال کوئی شخص خرید چکاہوتو چور کو وہ مال واپس کرکے اپنی رقم لینادرست ہے۔فقط واللہ اعلم
                                                  
عنوان: دستخظ سے ادائیگی کو ثابت کرنا
سوال: بھائی نے بہن کو 200000 دولاکھ روپے ادا کرنے تھے اورترتیب یہ تھی کہ ہر ماہ 50000 روپے قسطیں ادا کرتا تھا اور ادا کرنے پر کا غذ میں بہن اور بہن کے بیٹے کا دستخط لیا کرتا تھا, اب تین قسطیں ادا ہو چکی تھی آخری قسط نمازِ عشاء کے بعد اداکرنے گیاتو بہن کا بیٹا گلی میں ملا، چوں کہ بہن کا گھرتیسری منزل پرہے، رات کا وقت بھی تھا اور سیڑھیاں چڑھنے کی ہمت بھی نہیں ہورہی تھی ؛ اس  لیے بھانجے کو ہی دے دی اور ا س بھانجے کے دستخط بھی لے کر معاملہ صا ف کردیا، ا ب جب کہ اس بات کو 4 سال ہوگئے ہیں، اور اتنے سال تک  ان کی طرف سے کوئی مطالبہ بھی نہیں ہوا حال آں کہ وہ ایسے ہیں کہ ایک پیسہ نہ چھوڑیں، اب وہ کہہ رہے ہیں کہ مجھے پیسے نہیں ملے، جب کہ اس کے بیٹے کے لینے کے دستخط موجود ہیں۔ برائے مہربانی شریعت کی روشنی میں اس کا حل بتلائیں۔
جواب: اس صورت میں بھانجے کے دستظ ثابت کرکے قسط کی ادائیگی ثابت کی جاسکتی ہے۔فقط واللہ اعلم
                                                  
عنوان: رشوت دے کر حاصل کی گئی نوکری کی تنخواہ کا حکم
سوال: اگر رشوت دے کر کوئی نوکری حاصل کی جا ئے تو کیا اس نوکری سے ملنے والی تنخواہ حلال ہے یا حرام ہے؟
جواب: رشوت لینے اور دینے والے پر حضورِ اکرم ﷺ نے لعنت  فرمائی ہے، چناں چہ رشوت لینا اور دینا دونوں ناجائز ہیں،  اور بغیر استحقاق و اہلیت کے محض رشوت کی بنیاد پر ملازمت حاصل کرنا بھی ناجائز ہے، البتہ اگر کوئی شخص نوکری کا اہل بھی ہو اور مستحق بھی ہو  اوروہ رشوت دے کر نوکری حاصل کرلے تو رشوت دینے کا عمل ناجائز ہوگا، لیکن اس ملازمت سے متعلقہ امور کی انجام دہی پر تنخواہ حلال ہوگی۔فقط واللہ اعلم
                                                  
عنوان: انشورنس کمپنی کو خدمات فراہم کرنا
سوال: کیا CA فرم کسی انشورنس کمپنی اور leasing کمپنی کو اپنی خدمات پیش کر سکتی ہے؟
جواب: کسی انشورنس کمپنی یا ایسی لیزنگ کمپنی کو خدمات فراہم کرنا جس کے معاملات سودی ہوں،  اور اس کی اجرت لینا جائزنہیں. فقط واللہ اعلم
                                                  
عنوان: بینک کی طرف سے ملنے والی رعایت کا حکم
سوال: مختلف اداروں کی طرف سے بینک کے ذریعے خریداری کرنے پر کچھ رعایت دی جاتی ہے آیا کہ یہ رعایت لینا جائز ہے یا نہیں؟
جواب: اگر وہ رعایت بینک کی طرف سے ہو تو   لینا اور اس سے فائدہ اٹھانا جائز نہیں، اور اگر رعایت ادارے کی طرف سے ہو اور کوئی اور شرعی مانع موجود نہ ہو تو اس سے فائدہ اٹھانا جائز ہوگا۔ فقط واللہ اعلم
                                                  
عنوان: ملازمین كو سال کے آخر میں بونس دینا
سوال: میں جہاں ملازمت کرتا ہوں وہاں ہماری سیلری فکس ہے، پہلے سیلری اور کمیشن ملتا تھا اب کمیشن نہیں ہے، لیکن ہم پورے سال محنت کرتے ہیں تو رمضان میں آدھا بونس دیا جاتا ہے، بولتے ہیں یہ دینا ضروری نہیں ہے، ہم نے شرعی مسئلہ معلوم کرلیا ہے، سیلری آٹھارہ ہزار اور بونس دس ہزار ملتا ہے، آپ راہ نمائی فرمادیں!
جواب: بعض کمپنیاں ، ادارے اور دفتروں کے ذمہ داران اپنے یہاں کام کرنے والے ملازمین کو سال کے آخر میں بونس کے نام سے ایک رقم دیتے ہیں، جو در حقیقت سال بھر ان کی حسنِ کارکردگی کا انعام ہوتا ہے، یہ تنخواہ کا حصہ نہیں ہوتا، بلکہ کمپنی کی   طرف سے تبرع واحسان ہوتا ہے ، کمپنیوں کا یہ بونس دینا اور ملازمین کے لیے اس کو  لینا اور اپنے استعمال میں لانا شرعاً جائز ودرست ہے، تاہم اگر  کمپنی یا ادارہ بونس نہ دے  تو بزور وجبر  اس سے  مطالبہ نہیں کیا جاسکتا ہے۔فقط واللہ اعلم
                                                  
عنوان: محرم اور نامحرم سے زنا کا حکم
سوال: محرم اور غیر محرم سے زنا کی سزا میں فرق کیا ہے ؟مثلاً:  اگر کوئی اپنی بھانجی سے زنا کرے تو کیا اس کی سزا غیر محرم سے زنا کی طرح ہے یا اس سے زیادہ ہے؟ اور یہ بھی بتائیے  کہ محرم سے زنا کی صورت میں کوئی اسلام میں رہ سکتا ہے یا اسلام سے نکل جاتا ہے؟
جواب: زنا کی جو شرعی سز ا (حد) مقرر ہے اس میں یہ فرق نہیں ہے کہ مزنیہ محرم ہے یا نہیں ، ان دونوں صورتوں میں زانی مذکور فاسق ہے، شریعتِ محمدیہ میں اس پر حدِّ زنا لازم ہے، لیکن ا س کے نفاذ کا اختیار حکومت اور عدلیہ کوہے ۔ خدانخواستہ اگر ایسا وقوعہ ہوجائے (والعیاذباللہ) تو مسلمانوں پر  لازم ہے کہ زجراً و توبیخاً ایسے شخص سے تعلقاتِ اسلامیہ ،سلام کلام،میل جول وغیرہ ترک کردیں اور جب تک وہ توبہ نہ کرے اور اس کی توبہ کا خلوص قرائن سے معلوم نہ ہوجائے یا حکومت وعدلیہ اس پر سزا نافذ کردے ، اس وقت تک اس سے مجانبت قائم رکھیں،   (ماخوذ از کفایت المفتی بتغییر یسیر)نیز زنا محرم سے کیا جائے یا غیر محرم سے ، اگر زانی اسے حلال سمجھ کر کرے تو دائرہ اسلام سے خارج ہوگا، اور حلال نہ سمجھے تو  باوجود شناعت کے  زانی اس فعل کی وجہ سے دائرہ اسلام سے خارج نہیں ہوتا۔ لیکن کسی مسلمان کی شان یہ نہیں ہے کہ مسلمان ہوکر وہ زنا جیسا گھناؤنا جرم کرے۔ فقط واللہ اعلم
                                                  
عنوان: کسٹم ایجنٹ سے رقم چوری ہوجائے تو حکم
سوال: ایک آدمی میرا کسٹم ایجنٹ ہے، اس کو میں گاڑیاں کلیئر کرنے کےلیے رقم دیتا ہو ں. راستے میں چوروں نے اس کو لوٹا تو اس کی ذمہ داری کس  پر ہے؟
جواب: اگر آپ کا اور مذکورہ شخص کا معاہدہ یوں ہوتا ہے کہ کسٹم ایجنٹ آپ سے یہ کہتا ہے کہ میں آپ کو مال کلیئر کرادوں گا اور اس کے اتنے پیسے لوں گا تو یہ معاملہ اجارہ کا ہے، اور کسٹم ایجنٹ آپ کا اجیر (مزدور ) ہے، اب اگر آپ اس کو مزدوری پیشگی دے دیتے ہیں  تو  یہ درست ہے اور وہ اس کا مالک بن جاتا ہے، مالک بننے کے بعد اگر اس سے وہ رقم کوئی چھین لیتا ہے یا  چوری کرلیتا ہے تو وہ اس کی اپنی مملوکہ رقم  چوری ہوئی، آپ کا اس سے کوئی تعلق نہیں ہوگا، وہ آپ کو اس طے شدہ معاملہ کے مطابق مال  نکلواکر دینے کا پابند ہوگا۔اگر معاملہ کی کوئی اور صورت ہے تو اس کی تفصیل وضاحت کے ساتھ لکھ دوبارہ  جواب معلوم کرلیں۔فقط واللہ اعلم
                                                  
عنوان: ہنڈی کے کاروبار کاحکم
سوال: کیا ہنڈی کے کاروبار کی کمائی حرام ہے؟
جواب: ہنڈی کے ذریعہ بھیجی جانے والی رقم اگر کرنسی کے مارکیٹ ریٹ کے مطابق ہی دی جاتی ہے اور رقم کو بھیجنے کی کی اجرت اصل رقم میں سے منہا نہیں کی جاتی، بلکہ الگ سے طے کرکے لی جاتی ہے تو جائز ہے۔تاہم چوں کہ ہنڈی قانوناً منع ہے اس لیے اس سے اجتناب کرناچاہیے۔فقط واللہ اعلم
                                                  
عنوان: انشورنس کمپنی کو اسٹیشنری پرنٹ کرکے دینا
سوال: اسلامک انشورنس اسلام میں جائز ہے یا نہیں؟ میرا کام پرنٹنگ کا ہے، اگر میں اسلامک انشورنس یا کنوینشل انشورنس کمپنی کو آفس اسٹیشنری پرنٹنگ کر کے دیتا ہوں، کیا اس کی آمدنی جائز ہے؟
جواب: انشورنس شرعاًجائز نہیں،خواہ  اسلامک انشورنس ہو یا کنوینشل۔  انشورنس کمپنی کو آفس اسٹیشنری پرنٹنگ کر کے دینا جائز نہیں، اور اس سے حاصل ہونے والی آمدنی حلال نہیں.فقط واللہ اعلم
                                                  
عنوان: زندگی میں تقسیم
سوال: میری امی کی ملکیت 3100000 ہیں، امی جان سلامت ہیں، ابوجان بھی ہیں، اور میرے 3 سگے بھائی ہیں، 3 سوتیلے اور 5سگی بہنیں، 6 سوتیلی اور 1سوتیلی ماں، اب میری امی جان کی خواہش ہے کہ پیسے شرعی تقسیم ہوں، کیا طریقہ کار ہے؟
جواب: مذکورہ رقم کی مالکہ آپ کی والدہ ہیں، ان کی زندگی میں اس رقم کی تقسیم ان  پر لازم نہیں ہے، اور نہ ہی اولاد کو تقسیم کے مطالبہ کا حق ہے، تجربات کی روشنی میں آپ کی والدہ کے لیے یہ مشورہ ہے کہ اگر کوئی ناگزیر صورت نہ ہو تو زندگی میں اپنی ملکیت کو مکمل طور پر تقسیم نہ کریں، بسا اوقات اس طرح تقسیمِ جائیداد کے بعد والدین انتہائی کس مہ پرسی کا شکار ہوجاتے ہیں، اور اولاد کی جانب سے انہیں کئی ایک تکالیف کا سامنا ہوتا ہے۔تاہم اگر تقسیم ہی کرنا پیشِ نظر ہو تو  پھر بھی بہتر یہ ہے کہ اپنی اور اپنے شوہر کی ضرورت کے لیے کچھ حصہ اپنی صواب دید پر پس انداز کرلیں، اور باقی رقم حقیقی اولاد کے درمیان برابر برابر تقسیم کریں،اس تقسیم میں بیٹا اور بیٹی دونوں کو برابر دیا جائے گا، بلا ضرورت کسی کو کم یا زیادہ دینا درست نہیں، اگر کوئی بیٹا، یا بیٹی برے کردار کے حامل، نافرمان، یا غلط کاریوں کے عادی ہوں، اور اندیشہ ہو کہ وہ مال اللہ تعالی کی نافرمانی میں خرچ کریں گے، تو ان کو کچھ نہ دینا چاہیے۔ حقیقی اولاد کے علاوہ جو افراد ہیں، انہیں والدہ اپنی صواب دید کے مطابق جو دینا چاہیں دے سکتی ہیں۔ فقط واللہ اعلم
                                                  
عنوان: کیبل اور انٹرنیٹ کا کام کرنا
سوال: کیبل اور انٹرنیٹ کا کام کیسا ہے؟
جواب: کیبل ٹی وی کا کاروبار ناجائز ہے؛ کیوں کہ اس میں براہِ راست گناہ پر تعاون لازم آتا ہے، جس سے قرآن و حدیث میں منع کیا گیا ہے؛ البتہ انٹرنیٹ کے کاروبار کی گنجائش ہے، کیوں کہ انٹرنیٹ کا استعمال صحیح اور غلط دونوں مقاصد کے لیے ہوتا ہے؛ لہٰذا اَگر انٹرنیٹ کیبل لے کر اس کا غلط استعمال کیا جائے گاتو اس کا گناہ خود استعمال کرنے والے پر ہوگا، انٹرنیٹ سروس فراہم کرنے والا اس کا ذمہ دار نہ ہوگا۔فقط واللہ اعلم
                                                  
عنوان: بینک میں جمع شدہ رقم پر جو منافع آتا ہے اس کا حکم
سوال: بینک میں جمع شدہ رقم پر جو منافع آتا ہے وہ استعمال کرنا جائز ہے؟ یا لے کر کسی مستحق کو دے دیں؟
جواب: بینک میں سیونگ اکاؤنٹ کھلوانا ہی شرعاً جائز نہیں ہے، علماء نے ضرورت کی بنا پرکرنٹ اکاؤنٹ   کھلوانے کی اجازت دی ہے؛اس لیے آپ سب سے پہلے اس سیونگ  اکاؤنٹ کو  ختم کروائیں ،اب تک جو  اس اکاؤ نٹ سے نفع جمع ہوا وہ شرعاً سود ہے، اس کا حکم یہ ہے کہ اگر بینک سے وصول نہیں کیا تو وصول نہ کریں اگر کرلیا ہے تو ثواب کی نیت کے بغیر کسی مستحق کے حوالے کردیں-فقط واللہ اعلم
                                                  
عنوان: بینک سے لون لینے کا حکم
سوال: کیا بینک سے لون لینا جائز ہے ؟
جواب: بینک بغیر سود لیے قرضہ فراہم نہیں کرتے؛ اس لیے بینک سے لون لیناجائز نہیں۔فقط واللہ اعلم
                                                  
عنوان: منرل واٹر (صاف پانی) بیچنے کا حکم
سوال: منرل واٹر کا کام جائز ہے یعنی پانی بیچنے کا کام صاف پینے کا پانی؟
جواب: پانی ملکیت میں آنے کے بعد اسے بیچنا جائز ہے، لہٰذا منرل واٹر بیچنا جائز ہے بشرطیکہ حکومتی اجازت نامہ حاصل ہو اورحفظان صحت کے اصولوں کی رعایت رکھی جائے۔الفتاوى الهندية (3/ 121)
'' لا يجوز بيع الماء في بئره ونهره، هكذا في الحاوي، وحيلته أن يؤاجر الدلو والرشاء، هكذا في محيط السرخسي۔ فإذا أخذه وجعله في جرة أو ما أشبهها من الأوعية فقد أحرزه فصار أحق به، فيجوز بيعه والتصرف فيه كالصيد الذي يأخذه، كذا في الذخيرة، وكذلك ماء المطر يملك بالحيازة،كذا في محيط السرخسي.وأما بيع ماء جمعه الإنسان في حوضه ذكر شيخ الإسلام المعروف بخواهر زاده في شرح كتاب الشرب: أن الحوض إذا كان مجصصاً أو كان الحوض من نحاس أو صفر جاز البيع على كل حال وكأنه جعل صاحب الحوض محرز الماء بجعله في حوضه ولكن يشترط أن ينقطع الجري حتى لا يختلط المبيع بغير المبيع''۔ فقط واللہ اعلم
                                                  
عنوان: پرائز بانڈ کی شرعی حیثیت
سوال: پرائز بانڈ کے بارے میں فتویٰ ارسال کردیں، اس کی شرعی حیثیت کیا ہے؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ تعریف ایک حدیث میں ان الفاظ کے ساتھ آئی ہے ”کل قرض جر منفعة فهو ربوا “یعنی ہر وہ قرض جو نفع کمائے وہ سود ہے ،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے ،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے ، ''جو ا'' جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: تکافل کا حکم
سوال: میں نے علماء سے پاک قطر تکافل کمپنی کی انشورنس کا مسئلہ پوچھا تو انہوں نے جائز بتایا، بہت سے علماء نے خود بھی یہ پالیسی خریدی ہوئی ہے۔ کیا یہ درست ہے؟
جواب: کسی بھی کمپنی کی تکافل پالیسی لینا شرعاً جائز نہیں ہے۔فقط و اللہ اعلم
                                                  
عنوان: گٹکا بنانے والوں کو اپنی جگہ کرائے پر دینا
سوال: گٹکا بنانے والوں کو اپنی جگہ کرائے پر دی جا سکتی ہے یا نہیں؟
جواب: گٹکا بنانے والوں کو اپنی جگہ کرائے پر دینا فی نفسہ جائز ہے، لیکن چوں کہ گٹکا بنانا مضر صحت اور قانوناً ممنوع ہے، لہذا گریز کیا جائے۔فقط واللہ اعلم
                                                  
عنوان: سود کا مصرف
سوال: سو د کا پیسہ کن لوگوں کو یا کن جگہوں پر دے سکتے ہیں؟
جواب: سو د کا  پیسہ، مالِ حرام ہے اور حرام مال کا حکم یہ ہے کہ یہ جہاں سے آیا ہے وہیں اسے واپس دے دیا جائے ، یعنی اس کے مالک کو لوٹادیا جائے اور اگر یہ ممکن نہ ہوتو ثواب کی نیت کے بغیر  فقیروں اور غریبوں میں تقسیم کردیا جائے، اس رقم کو مسجد وغیرہ میں لگانا  جائز نہیں ہے۔ ''فتاوی شامی'' میں ہے:'' والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه''۔ (5/99،مَطْلَبٌ فِيمَنْ وَرِثَ مَالًا حَرَامًا، ط: سعید)   فقط واللہ اعلم
                                                  
عنوان: مروجہ اسلامی بینک سے کار لینا یا گھر بنانا
سوال: ''میزان بینک'' سے کار لینا یا گھر بنوانا جائز ہے یا ناجائز ؟تفصیل سے آگاہ کریں !
جواب: کسی بھی مروجہ اسلامی بینک  سے لیزنگ پر  کار لینا یا گھر بنانا ناجائز ہے، تفصیل کے لیےملک کے نامور مفتیان کرام کا فتوی بنام "مروجہ اسلامی بینکاری" ملاحظہ فرمائیں۔فقط واللہ اعلم
                                                  
عنوان: کریم سروس کا حکم
سوال: کریم سروس کا استعمال کیسا ہے؟
جواب: عام کسٹمر ز کے لیے  اجرت متعین ہونے کی صورت میں  کریم ٹیکسی میں سفر کرنا تو درست ہے۔البتہ گاڑی مالکان اور کمپنیوں کے درمیان معاملہ کی  جوحیثیت ہے، اس کے بارے میں دارالافتاء جامعۃ العلوم الاسلامیہ علامہ محمد یوسف بنوری ٹاؤن سے   مذکورہ کمپنیوں کے کام کے طریقہ کار کی مکمل تفصیل اور کمپنی اور گاڑی مالکان  وغیرہ کے درمیان معاہدوں کے مکمل وضاحت بھیج کر سوال کیا  جاسکتا ہے۔ فقط واللہ اعلم
                                                  
عنوان: قسطوں کے کاروبار کا حکم
سوال: قسطوں کا کاروبار جائز ہے یا نہیں؟
جواب: ہر شخص کے لیے اپنی مملوکہ چیز کو اصل قیمت میں کمی زیادتی کے ساتھ نقد اور ادھار دنوں طرح فروخت کرنے کا اختیار ہوتا ہے، اور جس طرح ادھار پر سامان فروخت کرنے والا اپنے سامان کی قیمت یک مشت وصول کرسکتا ہے ، اسی طرح اس کو یہ بھی اختیار ہوتا ہے کہ وہ اس رقم کو قسط وار وصول کرے، اسے اصطلاح میں ”بیع بالتقسیط“یعنی قسطوں پر خریدوفروخت کہتے ہیں، اور اس بیع کے صحیح ہونے کے لیے درج ذیل شرائط کا لحاظ اور رعایت کرنا ضروری ہے :قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار، اور ایک شرط یہ بھی ہے کہ کسی قسط کی ادائیگی میں تاخیر کی صورت میں کسی بھی عنوان سے اس میں اضافہ وصول نہ کیا جائے ، اگر بوقتِ عقد یہ شرط ہوگی تو پورا معاملہ ہی فاسد ہوجائے گا۔فقط واللہ اعلم
                                                  
عنوان: وائی فائی ہیک کرکے نیٹ چلانا
سوال: وائی فائی ہیکر سے وائی فائی ہیک کرکے نیٹ چلانا کیسا ہے؟
جواب: کسی کا وائی  فائی ہیک کرکےاس کی جازت کے بغیر اسے خود استعمال کرنا جائز نہیں ہے۔فقط واللہ اعلم
                                                  
عنوان: میزان بنک کی کفالہ اسکیم میں رقم لگانا
سوال: میزان بینک میں ایک "کفالہ" نامی سکیم ہے، ان کا کہنا ہے کہ شرعی نقطہ نظر سے اس پیسہ پر منافع دیا جاتا ہے؟ آپ کی کیا رائے ہے؟
جواب: ہماری تحقیق کے مطابق اس اسکیم میں پیسہ لگانا اور اس پر نفع حاصل کرنا درست نہیں۔ فقط واللہ اعلم
                                                  
عنوان: ٹیلی نار ایزی پیسہ اکاؤنٹ میں ہزار روپے رکھنے پر ملنے والے فری منٹس کا حکم
سوال: ٹیلی نار ایزی پیسہ کے اکاؤنٹ میں اگر ہزاروپے رکھیں توہروز 50 فری منٹس ملتے ہیں، ان کا شرعاً کیا حکم ہے؟
جواب: ٹیلی نار ایزی پیسہ اکاؤنٹ میں صارف جو رقم رکھتا ہے، اس کی حیثیت قرض کی ہوتی ہے  اور قرض دے کر اس سے نفع اٹھانا شرعاً سود ہے؛ اس لیے مذکورہ قرض کے بدلہ میں کمپنی جو فری منٹس دیتی ہے ،ان کااستعمال جائز نہیں ہے۔ فقط واللہ اعلم
                                                  
عنوان: کیا میت کے کپڑے اور ذاتی کتابیں وراثت میں شامل ہیں؟
سوال: وراثت میں میت کے مستعمل کپڑے اور ذاتی کتابیں بھی شامل ہیں؟
جواب: کسی شخص کے   انتقال کے بعد اس کی تمام ملکیتی چیزیں اس کا ترکہ شمار ہوتی ہیں، لہذا  مرحوم کے کپڑے اور ذاتی کتابیں وغیرہ سب مرحوم کا ترکہ ہے۔'فتاوی شامی' میں ہے: ' لأن تركه الميت من الأموال صافياً عن تعلق حق الغير بعين من الأموال، كما في شروح السراجية'. (6/759،  کتاب الفرائض، ط؛ سعید) فقط واللہ اعلم
                                                  
عنوان: احتیاط کے لیے تکافل کرانا
سوال: تکافل کی شرعی حشیت کیا ہے؟ اور کیا وہ شخص (باپ/شوہر) جو جب تک زندہ رہے تو گھریلو اخرجات چلتے رہیں، مگر اس کے فوت ہونے پر ایک فیملی کے بے یارو مددگار ہونے کا خدشہ غالب رہے تو کیا وہ تکافل یا اس طرح کی دوسری سہولت کو بطورِ احتیاط استعمال کرسکتا ہے؟
جواب: انشورنس ، بیمہ  پالیسی سود قمار اور غرر جیسے عناصر پر مشتمل ہونے کی وجہ سے ناجائز ہے،  مروجہ تکافل کمپنیاں، وقف اورتبرع کے نام پرروایتی بیمہ کاری کے اہداف ومقاصد کوپورا کرنے کی ایک کوشش  کررہی ہیں، ہماری معلومات کے مطا بق حقیقی معنوں میں تاحال وقف اور تبرع پر قائم نہیں ہوسکیں، لہذا مروجہ تکافل کی شرعی حیثیت   بھی انشورنس  کی طرح ناجائز کی ہے ۔ ایک مسلمان کے لیے  اللہ تعالیٰ پر کامل بھروسہ اور توکل کرنا ضروری ہے کہ   جس طرح اللہ تعالیٰ نے زندگی بھر اس شخص کی اور اس کے اہلِ خانہ کی  ضروریات پوری    کیں، اسی طرح مرنے کے بعد بھی اللہ تعالیٰ پوری کریں گے ۔ اسباب کی حد تک اولاد کے لیے کچھ مال ترکہ / میراث  میں چھوڑ دینا کافی ہے ۔ باقی اللہ تعالیٰ پر بھروسہ کرے اللہ تعالیٰ کسی کو بے یارو مددگار نہیں چھوڑے گا۔ فقط واللہ اعلم
                                                  
عنوان: پگڑی پر گھر خریدنے کا حکم
سوال: کیا پگڑی پر گھر خریدنا جائز ہے؟ اگر نہیں تو متبادل بتلادیں!
جواب: پگڑی کا معاملہ کرنا شرعاً درست نہیں ہے، اس کا متبادل کرایہ داری  کا معاملہ ہے کہ اس میں کوئی شرعی سقم نہیں۔ فقط واللہ اعلم
                                                  
عنوان: بٹ کوائن کا حکم
سوال: بٹ کوائن حلال ہے یا حرام؟ اور بٹ کوائن کی کمائی کا پیسہ کیسا ہے؟
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت سے گریز چاہیے۔فقط واللہ اعلم
                                                  
عنوان: ایسا کام کرنا جو جوے پر مشتمل ہو
سوال: میں ایک سوفٹ ویئر انجینئر ہوں، میں ایک کمپنی میں جاب کرتا ہوں اور منیجر غیر مسلم ہے،اس نے مجھے ایک کام دیا جو کہ جوے کا تھا،میں نے وہ کام مکمل کرکے دے دیا ہے اور مجھے اس کے پیسے بھی مل چکے ہیں،اب میں ان پیسوں کا کیا کروں؟ اور اس طرح کا کام کرنا کیسا ہے؟
جواب: ''جوے'' پر مشتمل کام کرنا جائز نہیں ہے، اور اس سے حاصل شدہ آمدنی حلال نہیں ہے، لہٰذا  اس کام سے جو آمدنی ہوئی ہے اسے ثواب کی نیت کے بغیر صدقہ کردیا جائے، گزشتہ پر توبہ اور آئندہ ایسے کام کرنے سے اجتناب کرنا چاہیے۔فقط واللہ اعلم
                                                  
عنوان: گھر میں کام کرنے والی خواتین کی تنخواہ کا حکم
سوال: عورت کی کمائی حلال ہے یا حرام ہے جیسا کہ آج کل ڈیفنس کے اندر لوگوں کے گھروں میں ماسیاں کام کر کے تنخواہ لیتی ہیں؟
جواب: عورت اگر کوئی جائز کام کرے تو اس کی تنخواہ حلال ہے، لہٰذا گھروں میں کام کرنےوالی خواتین کی کمائی بھی حلال ہے:''(والثاني) وهو الأجير (الخاص) و يسمي أجير وحد ( وهو من يعمل لواحد عملاً مؤقتاً بالتخصيص و يستحق الأجر بتسليم نفسه في المدة وإن لم يعمل، كمن استؤجر شهراً للخدمة أو) شهراً (لرعي الغنم)''۔ (شامي، كتاب الاجارة، ٦/ ٦٩، ط: سعيد)فقط واللہ اعلم
                                                  
عنوان: پرائز  (انعامی) بونڈ کی خرید و فروخت کا حکم
سوال: پرائز بونڈ چاہے وہ کسی بھی قسم کے ہوں، کیا ان کی خرید و فروخت جائز ہے یا ناجائز ؟
جواب: پرائز (انعامی) بونڈ سود اور جوئے کا مجموعہ ہونے کی وجہ سے حرام ہے؛ اس لیے انعام اور نفع کی غرض سے کسی بھی قسم کے پرائز (انعامی) بونڈ خریدنا جائز نہیں ہے۔فقط واللہ اعلم
                                                  
عنوان: چوری شدہ مال کی خریداری اور اس کو بیچ کر عمرہ کرنے کا حکم
سوال: کسی شخص نےچوری شدہ مال خریدا تھا، اب وہ مال بیچ کر عمرہ کرنے کا ارادہ رکھتا ہے، کیا ایسا کرنا جائز ہوگا؟ یا اس مال کا شرعی حکم کیا ہوگا؟
جواب: جو شخص چوری کا مال  بیچتا ہے وہ خود اس کا مالک نہیں ہوتا، بلکہ ایسے مال پر اصل مالک کی ملکیت  قائم ہوتی ہے ؛ اس لیے چور سے مسروقہ چیز  خریدنے والا بھی اس چیز کا مالک نہیں بنتا،  پھر اس مال کو بیچ کر جو رقم حاصل ہو گی وہ بھی حرام ہو گی؛ لہذا چوری شدہ مال کی خریدوفروخت کرنا اور اس مال کو بیچ کر اس سے عمرہ پر جانا جائز نہیں ہو گا، اب اس مال کا حکم یہ ہے کہ اگر اس مال کا اصل مالک معلوم ہو تو یہ مال اسے حوالہ کرنا ضروری ہے، اور اگر اصل مالک معلوم نہیں تو اس کو ثواب کی نیت کے بغیر صدقہ کرنا ضروری ہو گا۔ فقط واللہ اعلم
                                                  
عنوان: قسطوں پر سامان خریدنا
سوال: ماہانہ اقساط پر سامان کے حوالے سےبتادیجیے کہ اس طرح خریداری جائز ہے؟
جواب: قسطوں پرکوئی چیزخریدنا،اگر چہ نقد کے مقابلے میں زیادہ قیمت پر ہو، جائز ہے، بشرطیکہ کل قیمت اورماہانہ اقساط ابتدا ہی میں طے کرلی جائیں اوربعد میں اس میں کسی بھی نام سے کسی قسم کا اضافہ نہ کیا جائے اورنہ ہی قسطوں کی ادئیگی میں تاخیر کی وجہ سے کوئی اضافی رقم لی جائے۔ فقط واللہ اعلم
                                                  
عنوان: جاز ویزا کارڈ استعمال کرنے پر ملنے والی اضافی رقم کا حکم
سوال: کیا جاز ویزا ڈیبٹ کارڈ سے شاپنگ کرنے پر جاز والے جو  اضافی رقم واپس  دیتے ہیں وہ جائز ہے یا نہیں؟
جواب: جب کوئی صارف اپنے جاز اکاؤنٹ میں  رقم رکھتا ہے تو اس کی حیثیت قرض کی ہوتی ہے گویا اس نے وہ رقم کمپنی کو قرض پر دی ہوتی ہے   اور قرض دے کر اس سے نفع اٹھانا شرعاً سود ہے لہذا جب صارف جاز ویزا کارڈ استعمال کرتے ہوئے  اس اکاؤنٹ سے شاپنگ کرتا ہے اور کمپنی اس کو کچھ اضافی رقم دیتی ہے تو وہ سود کے حکم میں ہو گی  اور اس کا  استعمال شرعاً درست نہیں ہوگا۔ فقط واللہ اعلم
                                                  
عنوان: جوئے میں جیتی ہوئی چیز کو خرید کر استعمال کرنے کا حکم
سوال: ہمارے ہاں مرغوں وغیرہ کے انڈوں کے ساتھ جوّا کھیلا جاتا ہے یعنی انڈے آپس میں ٹکرائے جاتے ہیں جس کا انڈا ٹوٹ جاتا ہے وہ اپنا انڈا جیتنے والے کو دیتا ہے۔ اس طرح لوگ درجنوں انڈے جوے کی مدد سے جیت جاتے ہیں اور پھر یہ انڈے کم داموں فروخت کرتے ہیں۔ سوال یہ ہے کہ کیا یہ جوے والے انڈے اپنی اصل قمیت سے کم قیمت میں خرید کر کھانا جائز ہے یا نہیں؟
جواب: اگرمعلوم ہے کہ فلاں شخص کے پاس جو انڈے ہیں وہ جوا کھیل کر حاصل کیے گئے ہیں تو ان انڈوں کو خرید کر ان کا استعمال کرنا درست نہیں ہے خواہ کم قیمت میں ہو یا زائد قیمت میں، اس لیے اس طرح حاصل کیے ہوئے انڈوں کی خریداری سے احتراز ضروری ہے۔ فقط واللہ اعلم
                                                  
عنوان: بنک سے قسطوں پر گاڑی خریدنا
سوال: کیا میزان بینک سے قسطوں پر  گاڑی لے سکتے ہیں ؟
جواب: ہماری معلومات اور تحقیق کے مطابق  مروجہ اسلامی بینکوں کے معاملات اسلامی اصولوں کے مطابق نہیں ہیں؛ اس لیے   ان بینکوں سےتجارتی لین دین اورقسطوں پر گاڑی کی خریداری درست نہیں ہے۔ فقط واللہ اعلم
                                                  
عنوان: کفالہ اکاؤنٹ اسکیم سے نفع اٹھانا
سوال: کفالہ کے نام سے جو آج کل بینک اکاؤنٹ آیاہے کیاوہ کھلواسکتے ہیں؟
جواب: '' کفالہ اکاؤنٹ ''میں  رقم جمع کرواکے اس پر نفع حاصل کرنا جائز نہیں ہے۔فقط واللہ اعلم
                                                  
عنوان: بینک کی تنخواہ کا حکم
سوال: کیا بینک کے ملازمین کی تنخواہ حرام ہے؟
جواب: بینک کا طریقہ تمویل چوں کہ سودی ہے،  لہذا اس   لین دین میں شامل افراد کی تنخواہ بھی حرام ہے۔ فقط واللہ اعلم
                                                  
عنوان: قرض کی واپسی پر بینک کے ٹیکس کا بھی مطالبہ کرنا
سوال: ایک شخص نےایک لاکھ روپیہ قرضہ مانگا قرض دینے والے نے کہا کہ دو دن میں پچاس پچاس ہزار آپ کو دوں گا تاکہ  بینک میں ٹیکس نہ کٹے قرض مانگنے والے نے کہا کہ مجھے فی الفور ایک لاکھ کی ضرورت ہے تو قرض دینے والے نے ایک لاکھ بینک سے ایک ساتھ نکلوائے جس پر چھ سو روپے قرض دینے والے کا ٹیکس کٹا اب قرض کی واپسی پر قرض دینے والاایک لاکھ چھ سو روپے کامطالبہ کرتا ہے تو کیا اسے اضافی چھ سو کے مطالبہ کا حق ہے ؟
جواب: چوں کہ قرض لینے والے نے ایک لاکھ روپے وصول کیے تھے؛ لہذا اس کے ذمہ ایک لاکھ روپے ہی ادا کرنا لازم ہے اور قرض دینے والا اضافی چھ سو روپے کا مطالبہ نہیں کرسکتا، یہ اضافی رقم اگر  مطالبے کے ساتھ وصول کی جائے تو سود کے حکم  میں ہوگی اور اضافی رقم کا لینا جائز نہیں ہوگا۔  تاہم اگر  قرض دیتے وقت اضافے کی شرط نہیں لگائی گئی اور مقروض  اپنی خوشی سے قرض کی ادئیگی کے وقت کچھ اضافہ کے ساتھ  قرض کی رقم لوٹائے تو ایسا کرنا جائز ہے۔ فقط واللہ اعلم
                                                  
عنوان: بینک میں ملازمت
سوال: بینک میں ملازمت کرنا کیسا ہے؟
جواب: بینک اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے ؛ اس لیے بینک میں کسی بھی قسم کی ملازمت  حلال نہیں۔"عن جابرؓ قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء۔" (الصحيح لمسلم ، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔ فقط واللہ اعلم
                                                  
عنوان: بٹ کوائن کرنسی کے استعمال کا حکم
سوال: بٹ کوائن کرنسی استعمال کرنا حلال ہے یا حرام؟
جواب: بٹ کوائن کا معاملہ تاحال مشتبہ  اور زیرِ تحقیق ہے، نیز پاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت سے اجتناب کیا جائے۔فقط واللہ اعلم
                                                  
عنوان: بونس آدھا دینا
سوال: میں جہاں کام کرتاہوں وہاں ہماری سیلری فکسڈ ہے، کمیشن نہیں ملتا، میری 18000 تنخواہ ہے، لیکن بونس آدھا دیا ہے10000،  سال بھر کی محنت کے بعد آدھا بونس دیا ہے، وہ کہتے ہیں کہ دینا ضروری نہیں ہے، کیا یہ درست ہے؟
جواب: تنخواہ کے علاوہ بونس کا دینا شرعاً لازم اور ضروری نہیں، تاہم مارکیٹ کے دستور کے موافق بونس مکمل دینا حسنِ اخلاق کا تقاضا ہے۔ فقط واللہ اعلم
                                                  
عنوان: کمیٹی یا بی سی کا شرعی حکم
سوال: کیا کمیٹی ڈالنا جائز ہے اور  جمع کرنے والے شخص کا اول لینے کی شرط لگانا درست ہے یا نہیں؟
جواب: بی سی (کمیٹی) میں تمام شرکاء برابر رقم جمع کرائیں، اور انہیں برابر رقم دی جائے اورتمام شرکاءاخیرتک شریک رہیں (ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائے) اور بولی لگا کر فروخت نہ کی جائے تو اس طرح کی بی سی (کمیٹی) ڈالنا جائزہے۔اگر اس میں غلط شرائط لگائی جائیں، مثلاً: کسی کو کم، کسی کو زیادہ دینے کی شرط یا بولی لگاکر فروخت کی جائے یا جس کی کمیٹی نکلتی جائے وہ بقیہ اقساط سے بری الذمہ قرار پائے تو یہ صورتیں جائز نہیں ہیں،  بعض صورتیں سود  اور بعض جوے  اور سود کے زمرے میں داخل ہوں گی۔اسی طرح یہ بھی ضروری ہے کہ ہر شریک کو ہر وقت بطورِ قرض دی ہوئی اپنی رقم واپس لینے کے مطالبہ کا پورا حق ہو، اس پر جبر نہ ہو۔تمام شرکاء  کی باہمی رضامندی سے اگر ابتداءً یہ طے ہوجائے کہ پہلی کمیٹی منتظم لے گا تو اس میں کوئی حرج نہیں ہے۔فقط واللہ اعلم
                                                  
