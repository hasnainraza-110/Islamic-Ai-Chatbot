عنوان: والد کی میراث کے پیسوں سے خریدے گئے گھر میں سے کسی ایک اولاد کو بے دخل کرنے کا حکم
سوال: والد کے انتقال کے بعد وراثت میں4 بیٹیوں ، 1 بیٹے اور والدہ کا حصہ ملا، اولاد کی کم عمری کی وجہ سے سارا حصہ والدہ کے حوالے ہوا، اس میں کچھ رقم جو والد کے دفتر سے ملیملا کر1 فلیٹ لے لیا۔ اب فلیٹ اس وقت نہ والدہ کے نام ہے نہ ہی کسی بالغ بہن یا بھائی کے، مگر جب والدہ کے نام ہو جائےتو وہ کسی ایک اولاد جیسے کہ بیٹے کو دے دیں یا پاور دے کہ سب کا اختیار نہ رہے اور بھائی فلیٹ سے نکال دیں یا والدہ ہی ایک بیٹی کوبے دخل کر کے  نکال دیں  تو یہ والد کی طرف سے ملا حصہ بھی ضبط ہورہا ہے اور حق تلفی بھی ہے۔ ایسے میں زبردستی شادی بھی چاہ رہےہیں۔ اصلاح کریں۔
جواب: جو مکان والد کی میراث کی رقم سے خریدا گیا ہو اس میں تمام بیٹوں اور بیٹیوں  اپنے شرعی حصے کے بقدر حق دار ہیں، قانونی طور پر وہ مکان کسی ایک کے نام پر کرنے سے باقی سب کا حق اس میں سے ختم نہیں ہوگا، اس لیے کسی بھی اولاد کو اس مکان میں سے بے دخل کرنا درست نہیں ہے، اسی طرح بالغ لڑکے یا لڑکی  پر شادی کے معاملے میں زبردستی کرنا جائز نہیں، والدین ان کی شادی کے معاملے میں ان کی رضامندی کو بھی ملحوظ رکھیں،فقط و اللہ اعلم
                                                  
عنوان: ترکہ کے درختوں کے پھلوں کی تقسیم کا حکم
سوال: اگر ترکہ میں کھجور کے درخت ہوں اور گھر کے اندر ہوں اور تقسیم کرنا مشکل ہو تو کیا ان کے ثمرہ کو آپس میں ورثہ تقسیم کرسکتے ہیں یا بعینہ درختوں کو تقسیم کیا جائے؟
جواب: صورتِ مسئولہ میں ترکہ کے درختوں  پر موجود پھل بھی ترکہ میں شامل اور ورثاء کے درمیان تقسیم ہوں گے، اور  اگر تمام ورثاء عاقل بالغ ہیں اور باہمی رضامندی سے  درختوں کے پھلوں کو آپس میں کمی بیشی سے بھی  تقسیم کرلیں تو یہ جائز ہے۔کھجور کے درخت اگر ترکے کے مکان میں ہوں یعنی ترکے میں صرف درخت نہ ہوں، تو جب  ترکہ کا  مکان باقاعدہ تقسیم کیا جائے خواہ میراث کے قانون کے مطابق  یا  عاقل بالغ ورثاء کی باہمی رضامندی سے تو  گھر کا جو حصہ جس وارث کے پاس آئے گا اس میں جو کچھ درخت وغیرہ ہوں گے  وہی اس کا مالک ہوگا، اور اس کے بعد جو پھل آئے گا وہ اسی کی ملکیت ہوگا۔نیز  ترکہ کے مکان اور درختوں کو قیمت لگا کر تقسیم کرنا بھی جائز ہے۔الفتاوى الهندية (5 / 216):"قوم اقتسموا ضيعة فأصاب بعضهم بستان وكرم وبيوت وكتبوا في القسمة بكل حق هو له أو لم يكتبوا فله ما فيها من الشجر والبناء ولا يدخل فيها الزرع والثمر كذا في فتاوى قاضي خان.  وإذا كانت القرية ميراثا بين قوم واقتسموها فأصاب أحدهم قراحا وغلات في قراح وأصاب الآخر كرما فهو جائز كذا في المبسوط".فقط واللہ أعلم
                                                  
عنوان: زندگی میں تقسیم کرتے وقت بیٹیوں کو محروم کرنا
سوال: ایک شخص کے تین شادی شدہ بیٹے اور دوشادی شدہ بیٹیاں تھیں، تمام بیٹےوالدین کےساتھ رہتےتھے،تین بیٹوں میں سےایک بیٹااپنےوالدین اوربھائیوں سے بالکل (تجارت کھانےپینےہراعتبارسے)علیحدہ ہوگیا،والدین اپنےباقی دوبیٹوں کے ساتھ رہ گئے، اس دوران اس شخص نےاپنی زندگی میں اپناسارامال اس طرح تقسیم کیاکہ کل مال کے چار حصے کیے، ایک حصہ اس بیٹے کودیا جوعلیحدہ ہوگیاتھااور دوحصےباقی  دوبیٹوں کودیااورایک حصہ اپنے لیےلیا،اس کےبعداپناحصہ بھی ان دوبیٹوں کودیاکہ جن کےساتھ یہ والدین رہتے تھےکیوں کہ والدین کاکھاناپینااوردوائیوں یہاں تک کہ کفن دفن اورباقی تمام خرچے ان کے ذمہ تھےاوران دوبیٹوں نے اس حصہ کواپنی تجارت میں شامل کیااوران تجارت کےپیسوں سےزمین خریدکراس کوآبادبھی کیااوراس کےبعدوالدین مرگئے اور شادی شدہ بیٹیوں کومحروم رکھا۔اب پوچھنایہ ہے کہ اس شخص کےمرنے کےبعداس کاوہ حصہ جوکہ اس نےدوبیٹوں کودیاتھابطریقہ میراث تقسیم ہوگا یانہیں اورکیاوہ متعین حصہ تقسیم ہوگایاکل مال اورگھر بھی؟
جواب: سائل کے والد کے لیے جائز نہیں تھا کہ  وہ اپنی زندگی میں جائیداد تقسیم کرتے وقت بیٹوں کو مال دے کر بیٹیوں کو محروم رکھے،کیوں کہ ہبہ کے معاملے میں شریعت کا ضابطہ یہ ہے کہ اولاد میں برابری کی جائے، کسی وارث کو محروم کرنا جائزنہیں، والد کی وفات کے بعد  بیٹوں کو چاہیے کہ اپنی بہنوں کو حصہ دے کر اپنے والد کے اس ناجائز عمل کی تلافی کریں یا بیٹیوں سے معافی کروالیں۔اگر والد نے اپنے دونوں بیٹوں کو اپنا حصہ مالکانہ اختیارات سے حوالہ کردیا تھا اور انہوں نے کاروبار میں لگایاتو وہ حصہ میراث میں تقسیم نہیں ہوگا، البتہ اس کے علاوہ اگر سائل کے والد کی کوئی جائیداد ہوتو وہ تمام ورثا (بیٹوں اور بیٹیوں) میں شرعی حصوں کے مطابق تقسیم ہوگی،فقط و اللہ اعلم
                                                  
عنوان: یورپی ممالک میں سودی اکاؤنٹ کھولنے کا حکم
سوال: یورپی مملک میں سودی اکاؤنٹ کھولنے کا کیا حکم ہے؟
جواب: سودی معاملہ چاہے مسلمان سے ہو یا کافر سے ہو، چاہے مسلمان ملک میں ہو یا کافروں کے ملک میں مسلمان کے لیے ہر صورت میں ناجائز اور حرام ہے؛ لہذا یورپی ممالک میں سودی اکاؤنٹ کھولنا حرام ہے۔الفتاوى الهندية میں ہے:"وقال أبو يوسف - رحمه الله تعالى - يثبت بينهما الربا في دار الحرب". (کتاب البیوع، باب الربا، ج نمبر ۳ ص نمبر ۱۲۱،دار الفکر)الفتاوى الهندية میں ہے:"وهو في الشرع عبارة عن فضل مال لا يقابله عوض في معاوضة مال بمال وهو محرم في كل مكيل وموزون".(کتاب البیوع، باب الربا، ج نمبر ۳ ص نمبر ۱۱۷،دار الفکر)مرقاة المفاتيح شرح مشكاة المصابيح میں ہے:"عن جابر رضي الله عنه قال: لعن رسول الله صلى الله عليه وسلم أكل الربا وموكله وكاتبه وشاهديه وقال: «هم سواء» . رواه مسلم(عن جابر قال: «لعن رسول الله صلى الله عليه وسلم آكل الربا» ) ، أي: آخذه وإن لم يأكل، وإنما خص بالأكل لأنه أعظم أنواع الانتفاع".(کتاب البیوع، باب الربا، ج نمبر ۵ ص نمبر ۱۹۱۵،دار الفکر)فقط و الله أعلم
                                                  
عنوان: چلغوزہ چلغوزے کے بدلے بیچنا
سوال: چلغوزے کے بدلے چلغوزے کی بیع کا کیا حکم ہے؟
جواب: چلغوزہ وزن کے اعتبار سے سے بیچی جانے والی اشیاء میں سے ہے اور ایسی اشیاء کا حکم یہ ہے کہ جب ان کو ان کی جنس (یعنی چلغوزے ہی) کے بدلے میں بیچا جائے تو دونوں طرف  وزن میں بھی برابری ضروری ہے اور نقد (یعنی ہاتھ در ہاتھ) بیچنا بھی ضروری ہے، لہٰذا  کمی زیادتی کے ساتھ (یعنی کم چلغوزے کو زیادہ کے بدلے میں) بیچنا  یا ادھار بیچنا(یعنی  نقد چلغوزے کو ادھار چلغوزے کے بدلے میں بیچنا) حرام ہوگا اورسود کے زمرے میں آئے گا۔في ملتقى الأبحر (1 / 119): "وعلته الْقدر وَالْجِنْس فَحرم بيع الكيلي والوزني بِجِنْسِهِ مُتَفَاضلا أَو نَسِيئَة، وَلَو غير مطعوم كالجص وَالْحَدِيد".في مجمع الأنهر في شرح ملتقى الأبحر (2 / 84):"(فَحَرُمَ) تَفْرِيعٌ عَلَى كَوْنِ الْعِلَّةِ الْقَدْرَ وَالْجِنْسَ (بَيْعُ الْكَيْلِيِّ وَالْوَزْنِيِّ بِجِنْسِهِ) كَبَيْعِ الْحِنْطَةِ بِالْحِنْطَةِ وَالذَّهَبِ بِالذَّهَبِ مِثْلًا (مُتَفَاضِلًا) لِوُجُودِ الرِّبَا فِي ذَلِكَ (أَوْ نَسِيئَةً) أَيْ بِأَجَلٍ لِمَا فِي ذَلِكَ شُبْهَةُ الْفَضْلِ إذْ النَّقْدُ خَيْرٌ (وَلَوْ) وَصْلِيَّةً (غَيْرَ مَطْعُومٍ) .... (كَالْجَصِّ) مِنْ الْمَكِيلَاتِ (وَالْحَدِيدِ) مِنْ الْمَوْزُونَاتِ وَالطُّعْمُ غَيْرُ مُعْتَبَرٍ عِنْدَنَا".فقط و الله أعلم
                                                  
عنوان: سالانہ استحقاقی چھٹیوں کے علاوہ لاک ڈاؤن کے ایام کی چھٹیوں کی تنخواہ کا استحقاق
سوال: میں ایک ادارے کا ملازم ہوں اور اس ادارے کے ضابطے میں یہ طے ہے کہ "کوئی بھی ملازم اپنی طے شدہ 60 دن چھٹیوں کے علاوہ دوران سال ہونے والی کسی بھی اضافی چھٹی کا مستحق نہ ہوگا" اب پوچھنا یہ ہے کہ اس سال کرونا کی وجہ سے جو اضافی چھٹیاں ہوئیں ہیں، کیا میں ان چھٹیوں کی تنخواہ کا مستحق ہوں یا نہیں؟
جواب: واضح رہے کہ جن اداروں، کارخانوں اور دکانوں کے کارکن یا گھریلو ملازمین وغیرہ   لاک ڈاؤن کے دورانیہ میں اپنی خدمات باقاعدہ طور پر انجام نہیں دے سکے، اس میں مالکان و ملازمین کی طرف سے کوئی کوتاہی نہیں ہے، یہ رکاوٹ ملکی حالات اور سرکاری احکامات کی وجہ سے پیدا ہوئی ہے، اور اس درمیان مالکان نے اپنے ملازمین سے معاملہ ختم بھی نہیں کیا تھا تو  شرعاً مالک اور ملازم اپنے طے شدہ اصولوں کے مطابق معاملہ کرنے کے پابند ہیں، اس لیے کہ یہ تمام افراد قانونِ شریعت کی اصطلاح میں ’’اجیرخاص‘‘ کہلاتے ہیں، جن کی طرف سے مفوضہ امور میں کوئی کوتاہی نہ ہو تو وہ اجرت (تنخواہ) کے مستحق ٹھہرتے ہیں۔لہذا صورتِ مسئولہ میں  اگر آپ کا اپنے ادارے سے عقد برقرار تھا تو آپ سالانہ استحقاقی چھٹیوں کے علاوہ لاک ڈاؤن کے ایام کی چھٹیوں کی تنخواہ کی تنخواہ کے بھی حق دار ہیں۔الدر المختار وحاشية ابن عابدين (رد المحتار) (6/ 69):"(والثاني) وهو الأجير (الخاص) ويسمى أجير واحد (وهو من يعمل لواحد عملًا مؤقتًا بالتخصيص ويستحق الأجر بتسليم نفسه في المدة".رد المحتار:قال ط: وفيه أنه إذا استؤجر شهرًا لرعي الغنم كان خاصًّا وإن لم يذكر التخصيص، فلعل المراد بالتخصيص أن لايذكر عمومًا سواء ذكر التخصيص أو أهمله، فإن الخاص يصير مشتركًا بذكر التعميم كما يأتي في عبارة الدرر".الموسوعة الفقهية الكويتية (1/ 288):"الأجير الخاص: هو من يعمل لمعين عملًا مؤقتًا، ويكون عقده لمدة. ويستحق الأجر بتسليم نفسه في المدة؛ لأن منافعه صارت مستحقة لمن استأجره في مدة العقد".ملتقى الأبحر (ص: 547):"والأجير الخاص من يعمل لواحد ويسمي أجير واحد ويستحق الأجر بتسليم نفسه مدته".الفتاوى الهندية (4/ 500):"والأجير الخاص من يستحق الأجر بتسليم نفسه وبمضي المدة ولا يشترط العمل في حقه لاستحقاق الأجر".الفتاوى الهندية (4/ 417):"استأجر أجيرًا شهرًا ليعمل له كذا لايدخل يوم الجمعة للعرف..." الخالدر المختار وحاشية ابن عابدين (رد المحتار) (4/ 372):"وهل يأخذ أيام البطالة كعيد ورمضان لم أره وينبغي إلحاقه ببطالة القاضي. واختلفوا فيها والأصح أنه يأخذ؛ لأنها للاستراحة أشباه من قاعدة العادة محكمة". فقط والله أعلم
                                                  
عنوان: 2 بیوہ، 5 بیٹیاں، 3 بھائی اور 3 بہنوں میں ترکہ کی تقسیم
سوال: میرے بھائی کا انتقال ہوا اور وراثت میں 9لاکھ پاکستانی روپیہ اور ایک چھوٹا سا گھر چھوڑ گئے ، جس میں اس کی دو بیوائیں رہتی ہیں، جن کی عمر کافی زیادہ ہے،  جو کہ شادی کرنے کے لائق نہیں ہیں اور مرحوم کا کوئی بیٹا نہیں رہا اور باقی ورثا کی تفصیل ذیل ہے۔مرحوم کی 2 بیوائیں ہیں، مرحوم کی 5بیٹیاں ہیں جو کہ شادی شدہ اور صاحبِ اولاد ہیں، مرحوم کی 3بہنیں ہے جو کہ شادی شدہ اورصاحبِ اولاد ہیں، مرحوم کے 3بھائی ہیں جو کہ شادی شدہ اورصاحبِ اولاد ہیں۔نوٹ:  مرحوم کے بھائی کافی عرصے سے الگ الگ زندگی کر رہے ہیں یعنی ان کے اپنے اپنے گھر اور بچے ہیں ،لہذا جناب سے التماس کی جاتی ہے کہ مرحوم کے میراث میں کون کون وارث  ہیں؟ اور مرحوم کی وراثت کس کس وارث کو کس کس حصے میں تقسیم ہوگی؟مرحوم نے یہ بھی وصیت کی تھی کہ میرے بعد میرے وراثت میں جو بھی بچتا ہے وہ میری بیوی اور بیٹیوں کو دینا بہنوں اور بھائیوں کو نہ دینا۔
جواب: صورتِ مسئولہ میں سائل کے بھائی کی میراث کے حق دار   اس کی بیوائیں، بیٹیاں، بھائی اور بہن  ہیں، لہذا مرحوم کے یہ کہنے کا شرعا اعتبار نہیں کہ  "میرے بعد میری وراثت میں جو بھی بچتا ہے وہ میری بیوی اور بیٹیوں کو دینا، بہنوں اور بھائیوں کو نہ دینا"، کیوں کہ وارث کے حق میں وصیت کرنا معتبر نہیں اور کسی وارث کو میراث سے محروم کرنے کی وصیت  کرنا جائز ہی نہیں۔مرحوم کے ترکہ کی تقسیم کا شرعی طریقہ  یہ ہے کہ مرحوم  کے حقوقِ متقدمہ یعنی تجہیز و تکفین کے اخراجات نکالنے کے بعد، اگر مرحوم کے ذمہ کوئی قرضہ ہو  کل ترکہ میں سے قرضہ ادا کرنے کے بعد، اگر مرحوم نے کوئی جائز وصیت کی ہو تو ایک تہائی  ترکہ  میں سے اس  کو نافذ کرنے کے بعد باقی کل   منقولہ و غیرمنقولہ ترکہ کو 2160 حصوں میں تقسیم کرکے مرحوم کی ہر ایک بیوہ کو 135 حصے، ہر ایک بیٹی کو 288 حصے، مرحوم کے ہر ایک بھائی کو 100 حصے اور ہر ایک بہن کو 50 حصے ملیں گے۔یعنی مثلا 100 روپے میں سے 6.25 روپے ہر ایک بیوہ کو، 13.33روپے ہر ایک بیٹی کو، 4.62 روپے ہر ایک بھائی کو اور 2.31 روپے ہر ایک بہن کو ملیں گے۔ فقط واللہ اعلم
                                                  
عنوان: کم قیمت پر مال بیچنے والے پر پابندی لگانا
سوال: میں میڈیسن کاہول سیل ڈیلر ہوں، میڈیسن کمپنی والے ہردکان دار کے ساتھ 15% ڈسکاؤنٹ کرتے ہیں، میں گاہک اور دکان دار دونوں کے ساتھ 13% ڈسکاؤنٹ کرتا ہوں اور اچھی کوالٹی کی ادویات بییچتا ہوں، جب کہ دیگر دکان دار گاہک کے ساتھ 5% سے زیادہ رعایت نہیں کرتے جس کی وجہ سے اور دکانوں کی بنسبت میری سیل زیادہ ہوتی ہے۔ مارکیٹ کے صدر اور دیگر عہدیداروں نے اور دکانداروں کے ساتھ مل کر مجھ پر یہ پابندی عائد کردی کہ تمہیں گاہک کے ساتھ 5% سے زیادہ رعایت کرنے کی اجازت نہیں، بصورتِ دیگر تمہیں ایک لاکھ روپے جرمانہ دینا ہوگا اور تمام مارکیٹ والے اور میڈیسن کمپنی والے تمہارے ساتھ بائیکاٹ کرنے کے پابند ہوں گے۔ کیا مارکیٹ کے صدر اور دیگر عہدیداروں کا میرے اوپر اس طرح کی پابندی عائد کرنا شرعًا جائز ہے؟ اور کیا مجھ پر اس پابندی کا لحاظ رکھنا شرعًا ضروری ہے؟
جواب: مذکورہ صورتِ حال میں مارکیٹ والوں کا سائل پر پابندی لگانا شرعاً درست نہیں، لیکن اگر سائل کا یہ عمل مارکیٹ کے نرخ خراب کرنے کا باعث بنتا ہو یا باہمی نزاع کا ذریعہ بن رہا ہو اور اس کی وجہ سے مارکیٹ میں نفع اندوزی کی کشاکشی میں عام گاہکوں کو گراں فروشی یا ناقص کوالٹی کا سامنا کرنا پڑتا ہو یا اس کی وجہ سے کسی کا کاروباری نقصان ہوتا ہو تو دواؤں کے نرخ کے حوالے سے انتظامیہ کا سائل پر پابندی لگانا انتظامی بنیادوں پر درست ہو گا، چنانچہ سائل پر انتظامیہ کی پابندیوں کا پاس رکھنا اس پہلو سے مناسب ہو گا، کیوں کہ سائل کے لیے اپنے کسٹمرز کو  ڈسکاؤنٹ دینا  شرعاً جائز ہے۔ البتہ مالی جرمانہ لگانے کی اس صورت میں بھی اجازت نہیں ہوگی۔درر الحكام شرح غرر الأحكام (1/ 322):"(ولايسعر حاكم إلا إذا تعدى الأرباب عن القيمة تعديا فاحشا فيسعر بمشورة أهل الرأي".الدر المختار وحاشية ابن عابدين (رد المحتار) (6/ 399)"(ولايسعر حاكم) لقوله عليه الصلاة والسلام: «لاتسعروا فإن الله هو المسعر القابض الباسط الرازق» (إلا إذا تعدى الأرباب عن القيمة تعديًا فاحشًا فيسعر بمشورة أهل الرأي)".فقط والله أعلم
                                                  
عنوان: اسٹاک مارکیٹ میں شیئرز خریدنا
سوال: کیا اسلام میں سٹاک مارکیٹ میں شیئرز خریدنا حلال ہے؟ اور اگر حلال ہے تو سونے یعنی Gold میں شیئرز خریدنا کیسا ہے؟
جواب: اسٹاک ایکسچینج   کی سرمایہ کاری میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خرید و فروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8۔ مذکورہ بالا شرائط کا لحاظ رکھ کر اگر کوئی کمپنی سونا، چاندی یا نقدی کی خرید و فروخت کرتی ہے تو اس کے صحیح ہونے کے لیے ایک شرط مزید یہ بھی ہے کہ عوضین پر قبضہ مجلسِ عقد میں ہو، اگر کسی ایک عوض پر قبضہ ادھار ہو تو یہ جائز نہیں ہے۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، خصوصاً سونا چاندی وغیرہ کی بیع میں مجلسِ عقد میں قبضہ بہت ہی مشکل ہے؛ اس لیے اجتناب کا مشورہ دیا جاتا ہے۔ فقط  واللہ اعلم
                                                  
عنوان: علاتی چچا، اخیافی بہن بھائی اور سگی اور علاتی پھوپھیوں میں میراث کی تقسیم
سوال: میت کی ماں، باپ، بیوی بچے نہیں، ایک علاتی چچا اور علاتی پھوپھی، اخیافی بہن، ایک اخیافی بھائی اور دو سگی پھوپھی ہیں، وراثت کیسے تقسیم ہوگی ؟
جواب: صورت مسئولہ میں  مرحوم کی وراثت کی تقسیم کا شرعی طریقہ یہ ہے کہ مرحوم کے حقوق متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی  قرض   ہو اسے ادا کرنے کے بعد،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو 6 حصوں میں تقسیم کرکے مرحوم  کے اخیافی بھائی کو ایک حصہ (16.66 %)  ، اخیافی بہن کو ایک حصہ (16.66 %) اور علاتی چچا کو /4 حصے (66.67 ٪) ملیں گے، مرحوم کی سگی اور علاتی پھوپھیوں کو میراث میں سے حصہ نہیں ملے گا۔ فقط واللہ اعلم
                                                  
عنوان: سود کی علت، اقسام اور ان کا حکم
سوال: مندرجہ ذیل حدیثِ مبارک سے متعلق چند سوالات کے جواب عنایت فرمائیں:”عن عبادة بن الصامت رضي الله عنه قال: قال رسول الله صلی الله علیه وسلم: الذهب بالذهب، والفضة بالفضة، والبر بالبر، والشعیر بالشعیر، والتمر بالتمر، والملح بالملح، مثلًا بمثل سواءً بسواء یدًا بید ․․․ الخ“ (مشکوٰة ص:۲۴۴)آنحضرت صلی اللہ علیہ وسلم نے چھ چیزوں کا ذکر فرمایا، سونا، چاندی، گیہوں، جَو، کھجور، نمک، اور فرمایا کہ: جب سونا، سونے کے بدلے، چاندی، چاندی کے بدلے، گیہوں، گیہوں کے بدلے، جَو، جَو کے بدلے، کھجور، کھجور کے بدلے، نمک، نمک کے بدلے فروخت کیا جائے تو برابر ہونا چاہیے اور ایک ہاتھ لے دُوسرے ہاتھ دے، کمی سود ہے۔ (مسندِ احمد ج:۲ ص:۲۳۲)1۔۔کیاان احادیث میں مذکور اشیاء کے علاوہ ان کی مثل اشیاء کی بیع میں بھی یہی احکام لاگو ہوں گے؟ نیز حدیث کی عبارت'یداً بیدٍ'سے کیا مراد ہے؟2۔۔ کیا ان اشیاء کا بطور قرض لین دین جائز ہے؟3۔گھروں میں اکثر یہ صورت پیش آتی ہے کہ اشیاء مثلاً آٹا، دودھ یا چینی وغیرہ بطور قرض لی جاتی ہیں اور کچھ مدت کے بعد وہ اشیاء واپس کی جاتی ہیں،تو کیا یہ بھی سود میں شامل ہوگا؟
جواب: 1۔۔ مذکورہ حدیث ’’ربا‘‘  (سود) کے بیان میں اصولی حدیث ہے،  جمہور  فقہاءِ امت نے ان چھ چیزوں کو صرف علامتی تعبیر قرار دیا اور ان سے علت دریافت کی ہے  کہ جہاں وہ علت پائی جائے گی وہاں سود کا حکم بھی لاگو ہوگا۔البتہ سود کی علت کے بارے میں فقہاء کی آراء مختلف ہیں، احناف رحمہم اللہ  نے اس حدیث سے استنباط کرتے ہوئے سود کی دو علتیں نکالی ہیں: ایک "جنس" اور دوسری "قدر"، مثلًا دو ایسی چیزیں  جن کی اصل الگ الگ  ہو (جیسے گائے کا گوشت اور بکرے کا گوشت)، یا ان کا مقصود الگ الگ ہو  (جیسے گندم کا دانا اور اس کا آٹا)  وہ الگ جنس شمار ہوں گی،   اور ’’قدر‘‘  سے مراد مخصوص شرعی پیمانہ (کیل یا وزن) ہے جس سے اشیاء کو ناپا یا تولا جاتا ہو، اور شرعًا کم ازکم جو پیمانہ معتبر ہے وہ نصف صاع (تقریبًا پونے دو کلو) ہے،  اب جنس اورقدر کا حاصل یہ ہوا کہ ربا کی علت "کیل مع الجنس" ہے، یعنی وہ دونوں چیزیں کیلی بھی ہوں (یعنی ناپ کر بیچی جاتی ہوں) اور ان کی جنس بھی ایک ہو۔ اور "وزن مع الجنس" ہے، یعنی وہ دونوں چیزیں وزن کرکے بیچی جاتی ہوں اور ان کی جنس بھی ایک ہو۔ اب ایک جنس یا ایک قدر والی اشیاء کی باہم خرید و فروخت کی مختلف صورتیں ہوسکتی ہیں:                  1- دو ایسی چیزیں  جن کی  جنس  ایک ہو   اور وہ  قدر (کیلی ہونے یا وزنی ہونے ) میں بھی متحد ہوں  تو خرید وفروخت میں ان کا برابر ہونا اور دونوں جانب سے نقد ہونا  ضروری ہے، یعنی جس مجلس میں خرید وفروخت ہو اسی میں جانبین سے قبضہ بھی پایا جائے، (  یداً بیدٍ کا یہی مطلب ہے)  ۔مذکورہ صورت میں (یعنی جنس اور قدر ایک ہونے کی صورت میں) اگر کوئی چیز ایک جانب سے زیادہ ہو اور دوسری جانب سے کم ہو تو یہ سود ہے، اسے اصطلاح میں "ربو الفضل"یا "ربو التفاضل"   کہا جاتا ہے، یعنی کمی زیادتی کی وجہ سے سود ہے۔اسی طرح  جنس اور قدر ایک ہونے کی صورت میں اگر ایک طرف سے نقد اور دوسری طرف سے ادھار ہو تو یہ بھی سود ہے، اسے اصطلاح میں "ربو النسیئة"  کہتے ہیں، یعنی ادھار ہونے کی وجہ سے سود ہے ۔                 2- اگر دونوں کی جنس ایک ہو لیکن قدر  (کیلی ہونے یا وزنی ہونے میں) الگ الگ ہو، یا  جنس الگ الگ ہو لیکن قدر ایک ہو  تو انہیں کمی بیشی کے ساتھ خرید فروخت کیا جاسکتا ہے،  لیکن ایک طرف سے نقد اور دوسری طرف سے ادھار جائز نہیں ہے، یعنی اس صورت میں  کمی بیشی  جائز ہے، اور اُدھار حرام ہے۔                  3- اگر جنس اور قدر دونوں مختلف ہوں تو کمی بیشی بھی جائز ہے اور ادھار بھی جائز ہے۔2۔۔ مذکورہ اشیاء کا بطورِ قرض لین دین جائز ہے، البتہ واپسی کے وقت وہ چیز اتنی ہی لوٹانا ضروری ہوگی، خواہ واپسی میں مقررہ وقت سے تاخیر ہوجائے۔باقی قرض لینے دینے میں جو سود ہوتا ہے اس کی تعریف یہ ہے : ’’قرض پر مشروط اضافہ‘‘   یعنی قرض دیتے وقت شرط لگا کر اضافی رقم یا نفع لینا۔ اگر شرط نہ لگائی لیکن عام عرف اور رواج یہی ہے کہ اضافہ کے ساتھ ہی قرض واپس ہوتا ہے ویسے نہیں، تو یہ بھی شرط کی طرح ہے اور حرام ہے۔ البتہ اگر معاملہ کرتے وقت صراحۃً اس کی شرط   نہ ہو  اور عرفاً اس کا رواج  بھی نہ ہو، بلکہ مقروض (قرض لینے والا)  کسی سابقہ معاہدے، شرط یا عرف و رواج کے بغیر ویسے ہی کوئی چیز قرض دینے والے کو ہدیہ میں دے تو یہ سود نہیں۔3۔۔  گھروں میں خورد و نوش کی اشیاء (مثلاً: آٹا، دودھ و غیرہ) کی جو باہم لین دین کی جاتی ہے،  وہ یا تو بہت کم مقدار میں ہوتی ہیں  (یعنی نصف صاع/ پونے دو کلو سے بھی کم ہوتی ہیں) اور اگر مقدار میں زیادہ ہوں تو بھی ان کا لین دین عقدِ معاوضہ (خرید و فروخت) کے طور پر نہیں، بلکہ قرض کے طور پر ہوتا ہے اور گھی،آٹا،چینی وغیرہ کا قرضہ جائز ہے، چناں چہ واپسی کے وقت وہ اشیاء اتنی ہی لوٹانا واجب ہوگا، یعنی جتنے برتن بھر کر وصول کرے واپسی میں اسی طرح کے اتنے برتن بھر کر ادا کردے۔ فقط واللہ اعلم
                                                  
عنوان: سی ایف ڈی ٹریدنگ -CFD(contract for difference) trading - کا حکم
سوال: آج کل مشہور سی ایف ڈی ٹریڈنگ (CFD -contract for difference- trading) جو آن لائن کی جاتی ہے، اس کا کیا حکم ہے؟
جواب: سی ایف ڈی ٹریڈنگ (CFD -contract for difference- trading) میں   معاملہ کرنے کے وقت سے ایک مخصوص مدت کے بعد جو مبیع کی قیمت میں فرق ہوگا، خریدار اس فرق کی ادائیگی کا پابند ہوتا ہے۔ اگر قیمت بڑھ جائے گی تو خریدار کا نقصان ہے اور قیمت کم ہوجائے گی تو خریدار کا فائدہ ہے، یہاں تک کہ بعض اوقات اس معاہدہ کی وجہ سے مخصوص مدت میں مبیع کی قیمت بہت زیادہ کم ہوجانے کی وجہ سے بیچنے والا، خریدار کو پیسے دیتا ہے۔ ایسا معاملہ کرنا جوا ہونے کی وجہ سے ناجائز ہے۔أحكام القرآن للجصاص، ۴/ ۱۲۷، دار إحياء التراث العربي:"وأما المیسر فقد روي عن علي أنه قال: الشطرنج من المیسر، وقال عثمان وجماعة من الصحابة والتابعين: النرد، وقال قوم من أهل العلم: القمار كله من المیسر، وأصله من تيسير أمر الجزور بالاجتماع على القمار فيه وهو السهام التي يجيلونها فمن خرج سهمه استحق منه ما توجبه علامة السهم فربما أخفق بعضهم حتى لايخطئ بشيء وينجح البعض فيحظى بالسهم الوافر وحقيقته تمليك المال على المخاطرة وهو أصل في بطلان عقود التمليكات الواقعة على الأخطار كالهبات والصدقات وعقود البياعات ونحوها إذا علقت على الأخطار بأن يقول قد بعتك إذا قدم زيد ووهبته لك إذا خرج عمر ولأن معنى إيسار الجزور أن يقول من خرج سهمه استحق من الجزور كذا فكان استحقاقه لذلك السهم منه معلقاً على الحظر والقرعة في الحقوق تنقسم إلى معنيين أحدهما تطييب النفوس من غير إحقاق واحد من المقترعين ولا بخس حظه مما اقترعوا عليه مثل القرعة في القسمة وفي قسم النساء وفي تقديم الخصوم إلى القاضي والثاني مما ادعاه مخالفونا في القرعة بين عبيد أعتقهم المريض ولا مال له غيرهم فقول مخالفينا هنا من جنس المیسر المحظورة بنص الكتاب لما فيه من نقل الحرية عمن وقعت عليه إلى غيره بالقرعة ولما فيه أيضا من إحقاق بعضهم وبخس حقه حتى لا يخطئ منه بشيء واستيفاء بعضهم حقه وحق غيره ولا فرق بينه وبين المیسر في المعنى". In finance, a contract for difference (CFD) is a contract between two parties, typically described as "buyer" and "seller", stipulating that the buyer will pay to the seller the difference between the current value of an asset and its value at contract time (if the difference is negative, then the seller pays instead ...en.wikipedia.org › wiki › Contract_for_differenceفقط والله أعلم
                                                  
عنوان: ایزی لوڈ کی سروس فراہم کرنے کا کام کرنا
سوال: ایزی لوڈ کا کام کرنا کیسا ہے؟
جواب: ایزی لوڈ کی سروس فراہم کرنے کا کام کرنا جائز ہے۔واضح رہے کہ  ایزی لوڈ کرنے والے  متعلقہ کمپنی کے نمائندہ کی حیثیت رکھتے ہیں  جو  کمپنی اور عوام میں رابطہ کا کام دیتے ہیں  اور اس خدمت کے عوض کمپنی ان کو کمیشن بھی دیتی ہے،     اور   کمپنی کی طرف سے قیمت طے شدہ ہوتی ہے، اس سے    زائد مالیت پر صارفین کو دینے کی  اجازت نہیں ہوتی،    لہذا ایزی لوڈ کرنے والوں  کے لیے ایزی لوڈ پر عوام سے  اضافی دو، تین روپے  وصول کرنا شرعًا جائز نہیں ہے۔(مستفاد امداد الفتاوی ۔3/113، ط؛ مکتبہ دارالعلوم کراچی)  فقط واللہ اعلم
                                                  
عنوان: بغیر کسٹم کی سیگریٹ، چھالیہ اور نسوار کا حکم
سوال: بغیر کسٹم کی سیگریٹ، تارہ، نسوار بیچنا کیسا ہے؟
جواب: ناجائز اشیاء کی اسمگلنگ شرعاً ناجائز  اورجائز کی جائز ہے، لیکن مفادِ عامہ کی خاطر اگر حکومتی سطح پر جائز اشیاء کی اسگلنگ ممنوع ہو تو گریز کرناچاہیے؛ کیوں کہ قانون شکنی کی صورت میں  مال اور عزت کا خطرہ رہتا ہے، البتہ جائز اشیاء کی اسمگلنگ سےجو نفع حاصل ہو گا وہ حلال ہو گا؛ لہذا بغیر کسٹم کی سیگریٹ، چھالیہ اور نسوار بیچنے کی آمدنی حلال ہے، تاہم اگر حلال اشیاء میں اس سے بہتر کوئی ایسا کاروبار میسر ہو جس میں قانون شکنی  نہ ہو تو وہ زیادہ بہتر ہوگا۔ فقط واللہ اعلم
                                                  
عنوان: بیوہ سات بیٹے اور چار بیٹیوں میں تقسیم ترکہ
سوال: ایک شخص نے ترکے میں 1700000 سترہ لاکھ چھوڑے ہیں، اس کے وارثین میں ایک بیوہ،   چار بیٹیاں اور سات بیٹے ہیں۔ یہ رقم ان میں کیسے تقسیم ہو گی؟
جواب: صورتِ مسئولہ میں مرحوم کے ترکے میں سے تجہیز و تکفین کے اخراجات نکالنے کے بعد اگر اس کے ذمے کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے مابقیہ ترکے کے ایک تہائی میں سے ادا کرنے کے بعد مابقیہ کل ترکے کو 144 حصوں میں تقسیم کرکے، 18 حصے مرحوم کی بیوہ کو، 14 حصے ہر ایک بیٹے کو اور 7 حصے ہر ایک بیٹی کو ملیں گے۔یعنی 1700000 لاکھ روپے میں سے 212500 روپے بیوہ کو، 165277  عشاریہ 77 روپے ہر ایک بیٹے کو اور 82638 عشاریہ 88 روپے ہر ایک بیٹی کو ملیں گے۔ فقط واللہ اعلم
                                                  
عنوان: کمیٹی جمع کرکے بذریعہ قرعہ اندازی موٹر سائیکل تقسیم کرنا
سوال: ہر ماہ کی 10 تاریخ کو ایک قرعہ  اندازی ہوگی، جس کا نام آئے گا اسے موٹر سائیکل موقع پر دی جائے گی، نام نکلے یا نہیں کمیٹی 20 ماہ مکمّل ادا کرنی ہوگی۔ اگر کوئی چھوڑنا چاہے تو ساری رقم قابلِ واپسی ہوگی۔ کل مدت 20 ماہ ہے، قیمت کی کمی یا زیادتی کا ممبران پر کوئی اثر نہیں پڑے گا، 20 ماہ کی کمیٹی پر ہی تمام کو موٹر سائیکل ملے گی، کیا ان شرائط پر کمیٹی جائز ہے؟
جواب: اگر مذکورہ کمیٹی  میں تمام شرکاء برابر رقم جمع کرائیں، اور انہیں برابر رقم پر ہی موٹر سائیکل بذریعہ قرعہ اندازی  فراہم کی جائے ،نیز تمام شرکاء اخیرتک شریک رہیں (ایسانہ ہوکہ جس کی کمیٹی نکلتی جائے وہ موٹر سائیکل وصول کرکے بقیہ اقساط سے بری الذمہ ہوتاجائے) اسی طرح ہر شریک کو ہر وقت بطورِ قرض اس جمع کرائی گئی اپنی رقم واپس لینے کے مطالبہ کا پورا حق ہو، اس پر جبر نہ ہو،  تو اس صورت میں اس طرح کی بی سی (کمیٹی) ڈالنا اور بذریعہ قرعہ اندازی موٹر سائیکل دینا جائزہوگا۔اور اگر یہ صورت ہو کہ  جس جس ممبر کا پہلے نام نکل رہا ہے، اس کی بقایا اقساط معاف ہوجاتی ہیں تو اس صورت میں اس کمیٹی میں شامل ہونا درست نہ ہوگا، کیوں کہ کمیٹی ممبر کو یہ فائدہ قرض کی وجہ سے ہو رہا ہے، اور وہ قرض پر مشروط نفع اٹھارہا ہے اور قرض پر مشروط نفع سود ہے جو کہ ناجائز ہے۔نیز مندرجہ ذیل فتوی بھی ملاحظہ فرمائیں:موٹر سائیکل فروخت کرنے کی ایک اسکیمفقط واللہ اعلم
                                                  
عنوان: کیا جرگہ کا کسی پر مالی جرمانہ عائد کرنا جائز ہے؟
سوال: ایک عورت دوسری عورت پر کوئی الزام لگا ئے اور ان کا آپس میں جھگڑا بھی ہوجائے، پھر اس پر علاقائی جرگہ منعقد ہو اور جرگہ فریقین کاموقف سننے کے بعد دونوں فریقین پر 30000 اور 50000 روپے جرمانہ (جسے علاقائی اصطلاح میں "ناغہ"  کہتے ہیں) رکھا، اب پوچھنا یہ ہے کہ آیا یہ جرمانہ رکھنا یا لینا جائز ہے یا نہیں؟ اور اگر جائز ہے تو اس رقم کو کس مد میں خرچ کیا جاسکتا ہے؟
جواب: تعزیر  مالی (مالی جرمانہ) شرعاً جائز نہیں ہے؛ اس لیے اگر کسی مجرم سے بطورِ زجر و تنبیہ کے مالی رقم لی جائے تو وہ رقم مالک کو  واپس کرنی چاہیے، مالی جرمانہ عائد کرنا یا وصولی کی صورت میں اسے استعمال میں لانا دونوں صورتوں ناجائز ہیں۔فتاوی شامی میں ہے:"وفي شرح الآثار: التعزير بالمال كان في ابتداء الإسلام ثم نسخ. والحاصل أن المذهب عدم التعزير بأخذ المال." (4/61)فقط و الله أعلم
                                                  
عنوان: پلاٹ کو گروی رکھنےکاحکم
سوال: پلاٹ رہن رکھوانا کیسا ہے؟
جواب: قرض کے بدلے میں اپنی کوئی چیز (مکان،پلاٹ، زیور وغیرہ) قرض دینے والے کے پاس رکھوانے کو ’’رہن‘‘ یعنی گروی رکھوانا کہتے ہیں اور جس کےپاس وہ چیز گروی رکھی جائے اس کے لیے اس چیز سے فائدہ لینا (اگرچہ وہ رہن رکھوانے والے کی اجازت سے ہی کیوں نہ ہو) شرعًا جائز نہیں ہے۔بصورتِ مسئولہ قرض  کےبدلے پلاٹ گروی رکھنا درست ہے، تاہم جس کے پاس پلاٹ گروی رکھا ہے اس  کے لیے پلاٹ سے فائدہ اٹھانا شرعًا درست نہیں ہے۔فتاوی شامی میں ہے:"وشرعًا (حبس شيء مالي بحق يمكن استيفاؤه) أي أخذه (منه) كلًّا أو بعضًا." (کتاب الرھن، ج:6، ص:477، ط:ایچ ایم سعید)فتاوی شامی میں ہے:"وفي الأشباه: كلّ قرض جرّ نفعًا حرام، فكره للمرتهن سكنى المرهونة بإذن الراهن. لايحل له أن ينتفع بشيء منه بوجه من الوجوه وإن أذن له الراهن، لأنه أذن له في الربا." (مطلب کل قرض جر نفعًا حرام، ج:5، ص:166، ط:ایچ ایم سعید)فقط والله أعلم
                                                  
عنوان: قسطوں پر مکان لینے کا حکم
سوال: قسط پر مکان لینا کیسا ہے حکمًا؟
جواب: بصورتِ مسئولہ قسطوں پر  مکان یا کوئی اور چیز خریدنے کی شرعاً اجازت ہے بشرطیکہ خریداری کے وقت عاقدین اس چیز  کی قیمت مقرر کرلیں اور کسی قسط کی ادائیگی میں تاخیر  کی وجہ سے کسی قسم کا اضافہ وصول نہ کیا جائے، اور نہ ہی قسط کی جلدی ادائیگی کی صورت میں قیمت کی کمی مشروط ہو۔شرح المجلہ میں ہے:"البیع مع تاجیل الثمن و تقسیطه صحیح،یلزم ان یکون المدة معلومة فی البیع بالتاجیل و التقسیط".(شرح المجلة لسليم رستم باز،ص:100،رقم الماده:245)البحر الرائق شرح كنز الدقائق میں ہے:"ويزاد في الثمن لأجله إذا ذكر الأجل بمقابلة زيادة الثمن قصدًا".(البحرالرائق،ج:6،ص:115،ط:مکتبة رشیدیة)فقط والله أعلم
                                                  
عنوان: چار بیٹیوں کی صورت میں تقسیم وراثت کا طریقہ
سوال: اگر باپ کا انتقال ہوگیا ہو اس کی صرف چار بیٹیاں ہوں، ماں کا بھی انتقال ہوگیا ہو تو وراثت کیسے تقسیم ہوگی؟ تین بیٹیاں شادی شده ہیں جبکہ ایک غیر شادی شدہ - ماں اور باپ دونوں کے والدین زندہ نہیں ہیں.
جواب: صورتِ مسئولہ میں اگر مرحوم کا کوئی بیٹا، بھائی، بھتیجا، چچا یا چچا زاد بھائی نہ ہو تو ایسی صورت میں مرحوم کی کل جائیداد تجہیز و تکفین کے اخراجات نکالنے کے بعد اور قرضوں اور وصیت کی ادائیگی کے بعد  چار حصوں میں تقسیم کی جائے گی اور ہر ایک بیٹی کو ایک ایک حصہ دے دیا جائے گا۔ اگر مرحؤم کا کوئی بیٹا، بھائی، بھتیجا، چچا یا چچا زاد بھائی زندہ ہو تو تقسیم کا طریقہ مختلف ہو گا۔الدر المختار وحاشية ابن عابدين (رد المحتار)(6/ 764)  (فيبدأ بذوي الفروض) ..... (ثم بالعصبات) أل للجنس فيستوي فيه الواحد والجمع وجمعه للازدواج (النسبية) لأنها أقوى (ثم بالمعتق) ولو أنثى وهو العصبة السببية  (ثم عصبته الذكور) لأنه ليس للنساء من الولاء إلا ما أعتقن (ثم الرد) على ذوي الفروض النسبية بقدر حقوقهم   فقط واللہ اعلم
                                                  
عنوان: خریدار اگر عقد کے وقت نصف قیمت ادا کر کے پھر طویل مدت تک باقی نصف قیمت ادا نہ کرے تو فروخت کنندہ کو زیادہ قیمت لینے یا سودا فسخ کرنے کا اختیار ہے یا نہیں؟
سوال: ایک آدمی کسی سے خرید وفروخت کا معاملہ کرتا ہے، خریدار نصف قیمت نقد ادا کرتا ہے جب کہ نصف قیمت ادا کرنے سے قاصر رہتا ہے۔ اس کے بعد طویل مدت گزر جاتی ہے اور خریدار وہ قیمت کسی وجہ سے ادا نہیں کرتا۔ اس دوران اس معاملہ کو فسخ بھی نہیں کیا جاتا۔ طویل مدت کے بعد فروخت کنندہ کہتا ہے کہ اب  چوں کہ پیسے  کی قیمت  بہت  کم ہوگئی ہے، اس لیے بقیہ رقم موجودہ زمانہ کے حساب سے ادا کی جائے۔ کیا ایسا معاملہ جائز ہے؟ اگر جائز نہیں تو اس میں فروخت کنندہ کا جو نقصان ہے، اس کی تلافی کی کیا صورت ہے؟ کیا وہ بیع کو فسخ کرسکتا ہے؟
جواب: صورتِ  مسئولہ میں خریدار نے چیز خریدنے کے بعد نصف قیمت ادا کردی تھی اور نصف باقی تھی تو یہ نصف قیمت  اس کے ذمہ دین (قرض) تھا، اور قرض کے متعلق شریعتِ مطہرہ کا بالکل واضح اصول ہے کہ قرض کی وصولی  میں طے شدہ مدت سے زیادہ عرصہ گزرنے کی بنیاد پر واجب الادا قرض کی مقدار سے زیادہ لینا جائز نہیں ہے، ورنہ سودی لین دین لازم آئے گا، چاہے کرنسی کی قیمت کم ہوگئی ہو یا زیادہ،  اس سے حکم میں کوئی فرق نہیں پڑے گا، اس  لیے فروخت کنندہ شخص کا بقیہ نصف قیمت موجودہ زمانہ کے حساب سے (زیادہ لینا) جائز نہیں ہے۔ باقی اگر فروخت کنندہ نے عقد کے وقت مقررہ مدت  میں پیسے نہ دینے کی صورت میں بیع فسخ کرنے کا اختیار  رکھنے کی شرط نہ لگائی ہو تو اب وہ بیع  فسخ نہیں کرسکتا ہے۔تنقیح الفتاوی الحامدية میں ہے:الدیون تقضیٰ بامثالها(کتاب البیوع، باب القرض، ج؛۱ ؍ ۵۰۰ ، ط:قدیمی)فتاویٰ شامیمیں ہے:و فی الاشباه : کل قرض جر نفعا حرام(کتاب البیوع، فصل فی القرض، ج:۵ ؍ ۱۶۶ ، ط:سعید )درر الحكام في شرح مجلة الأحكام (1/ 309)[ (المادة 313) تبايعا على أن يؤدي المشتري الثمن في وقت كذا](المادة 313) إذا تبايعا على أن يؤدي المشتري الثمن في وقت كذا وإن لم يؤده فلا بيع بينهما صح البيع وهذا يقال له خيار النقد (انظر المادة 83 وشرح المادة 188) كما يشترط للمشتري خيار النقد يشترط للبائع أيضا. والبيع بخيار النقد يكون مشروطا فيه إقالة فاسدة معلقة على شرط وبما أن الإقالة الصحيحة التي يشترط فيها البيع فاسدة فيكون البيع الذي تشترط فيه الإقالة الفاسدة فاسدا بطريق الأولى فالقياس يوجب عدم جواز البيع الذي يشترط فيه خيار النقد إلا أنه جوز استحسانا ووجه الاستحسان الاحتراز من مماطلة المشتري لأن المشتري إن لم يدفع الثمن فالحاجة تمس إلى فسخ البيع (انظر مادة 20) ومقتضى هذه المادة أنه إذا عقد البيع بخيار النقد فللمشتري دفع الثمن وإمضاء البيع وفسخ البيع وعدم دفع الثمن فيكون الخيار ثابتا للمشتري مع أن الغريب في ذلك أن الذي ينتفع من الخيار إنما هو البائع.إيضاح شرط البائع - إذا سلم المشتري ثمن المبيع إلى البائع واشترط البائع أنه إذا رد الثمن إلى المشتري إلى أجل معين فلا يكون بينهما بيع فالبيع صحيح ويكون المشتري ضامنا للمبيع بقيمته وإذا قبض المبيع وعقد البيع على هذا الوجه فالبائع هو صاحب الخيار وهو القادر على فسخ البيع حتى إذا تصرف البائع بالمبيع المذكور وباعه من الغير يكون تصرفه صحيحا ويكون تصرف المشتري فيه غير صحيح والغريب في ذلك أنه مع أن الخيار للبائع فالمنفعة تعود على المشتري (بحر. هندية)وفي سائر الخيارات النفع لصاحب الخيار إلا خيار النقد فالأمر فيه بخلاف ذلك إذ الخيار في جانب والمنفعة في جانب كما تقدم.توضيح القيود: (إلى أجل) يعني يجب تعيين المدة في الصورتين من صور الخيار سواء أكانت تلك المدة يومين أم ثلاثة أم أكثر فإذا لم تبين مدة الخيار مطلقا كأن يعقد البيع على شرط أنه إذا لم يؤد الثمن بين البائع والمشتري بيع أو ذكرت مدة غير مجهولة كأن يكون الخيار بضعة أيام فالبيع يكون فاسدا له[ (المادة 314) إذا لم يؤد المشتري الثمن في المدة المعينة](المادة 314) : إذا لم يؤد المشتري الثمن في المدة المعينة كان البيع الذي فيه خيار النقد فاسدا. المراد من المدة المعينة ما يعينه الطرفان في عقد البيع فإذا أدى المشتري الثمن إلى البائع في تلك المدة أصبح البيع صحيحا ولازما أما إذا لم يؤد المشتري الثمن في تلك المدة بقي المبيع على حاله فالبيع الذي ينعقد بخيار النقد لا ينفسخ بل يكون فاسدا وإذا كان المبيع في يد المشتري وباعه بعد مرور المدة أو وهبه وسلمه آخر كان تصرفه نافذا ويضمن المشتري بدله إلى البائع. أما إذا لم يكن المبيع في قبضته فتصرفه لا يكون نافذا (انظر المادتين 371 و 382) .توضيح القيود: (في المدة المعينة) يؤخذ من هذه العبارة أن المشتري إذا لم يؤد الثمن في المدة المعينة بل بعد انقضائها فلا ينقلب البيع إلى الصحة لأنه صار فاسدا بعدم الأداء ولا يرتفع الفساد بعد ذلك (بقي المبيع على حاله) فإذا لم يبق على حاله وتصرف فيه المشتري في المدة المعينة قبل نقد الثمن أو تلف في يده أو استهلكه فالبيع يصير لازما ولا يبقى حق الفسخ فلذلك يجب على المشتري أن يؤدي ثمن المبيع إلى البائع (رد المحتار) لأن البيع بخيار النقد بمنزلة البيع بخيار الشرط أما إذا حصل عيب في المبيع بخيار النقد وهو في يد المشتري بلا تعد ولا تقصير والمدة المعينة ثم انقضت تلك المدة ولم يدفع المشتري إلى البائع ثمن المبيع فالبائع مخير بين أخذ المبيع معيبا وحينئذ لا يأخذ شيئا من الثمن، وترك المبيع للمشتري مع أخذ الثمن، أما إذا تلف المبيع في يد المشتري بعد مرور المدة المعينة وقبل أن يؤدي الثمن أو أتلفه هو ضمن قيمته أو بدله للبائع (بزازية) . (انظر المادة 371) .الدر المختار وحاشية ابن عابدين (رد المحتار) (4/ 571)(فإن اشترى) شخص شيئا (على أنه) أي المشتري (إن لم ينقد ثمنه إلى ثلاثة أيام فلا بيع صح) استحسانا خلافا لزفر، فلو لم ينقد في الثلاث فسد فنفذ عتقه بعدها لو في يده فليحفظ. (و) إن اشترى كذلك (إلى أربعة) أيام (لا) يصح خلافا لمحمد. (فإن نقد في الثلاثة جاز) اتفاقا؛ لأن خيار النقد ملحق بخيار الشرط، فلو ترك التفريع لكان أولىمطلب خيار النقد (قوله: على أنه أي المشتري إلخ) وكذا لو نقد المشتري الثمن على أن البائع إن رد الثمن إلى ثلاثة فلا بيع بينهما صح أيضا، والخيار في مسألة المتن للمشتري؛ لأنه المتمكن من إمضاء البيع وعدمه، وفي الثانية للبائع؛ حتى لو أعتقه صح ولو أعتقه المشتري لا يصح نهر. [تنبيه] ذكر في البحر هنا بيع الوفاء تبعا للخانية قائلا؛ لأنه من أفراد مسألة خيار النقد أيضا، وذكر فيه ثمانية أقوال وذكره الشارح آخر البيوع قبيل كتاب الكفالة، وسيأتي الكلام عليه هناك إن شاء الله - تعالى -. (قوله: فلو لم ينقد في الثلاث فسد) هذا لو بقي المبيع على حاله. قال: في النهر: ثم لو باعه المشتري ولم ينقد الثمن في الثلاث جاز البيع وكان عليه الثمن، وكذا لو قتلها في الثلاث أو مات أو قتلها أجنبي خطأ وغرم القيمة؛ ولو وطئها وهي بكر أو ثيب أو جنى عليها أو حدث بها عيب لا بفعل أحد ثم مضت الأيام ولم ينقد خير البائع، إن شاء أخذها مع النقصان ولا شيء له من الثمن، وإن شاء تركها وأخذ الثمن كذا في الخانية. اهـ.(قوله: فنفذ عتقه إلخ) أي وعليه قيمته بحر عن الخانية، وهذا تفريع على قوله فسد. قال: في النهر: واعلم أن ظاهر قوله فلا بيع يفيد أنه إن لم ينفذ في الثلاث ينفسخ. قال: في الخانية: والصحيح أنه يفسد ولا ينفسخ، حتى لو أعتقه بعد الثلاث نفذ عتقه إن كان في يده. اهـ. وأما عتقه قبل مضي الثلاث فينفذ بالأولى، كما لو باعه كما مر؛ لأنه بمعنى خيار الشرط. (قوله: وإن اشترى كذلك) أي على أنه إن لم ينقد الثمن إلى أربعة أيام. (قوله: لا يصح) والخلاف السابق في أنه فاسد أو موقوف ثابت هنا نهر عن الذخيرة. (قوله: خلافا لمحمد) فإنه جوزه إلى ما سمياه.فقط واللہ اعلم
                                                  
عنوان: ایزی پیسہ اکاؤنٹ سے بل جمع کروانے کے بعد اکاؤنٹ میں ہزار روپے بچنے کی صورت میں کیش بیک کے نام سے ملنے والی رقم کا حکم
سوال: اگر کسی شخص کے ایزی پیسہ اکاؤنٹ میں پیسے موجود ہوں، اور وہ اس پیسے میں سےبل جمع کروائےیا اور کہیں استعمال کرےتو باقی بچنے والے پیسے اگر کم ازکم ہزارہوں یا اسے زیادہ ہوں توکمپنی والے اسے مذکورہ شخص کو سات دن کے لیے ہر روز پانچ روپے کا کیش بیک دیتے ہیں۔ کیا کسٹمرزکےلیے یہ کیش بیک استعمال کرنا جائز ہے؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ لہٰذا بل وغیرہ جمع کروانے کے بعد اکاؤنٹ میں ہزار روپے بچنے کی شرط پر بطور کیش بیک ملنے والی رقم سود ہونے کی وجہ سے ناجائز ہوگی اور کسٹمرز کے لئے ان کا استعمال کرنا جائز نہیں ہوگا۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا". (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: تکافل کمپنی میں سرمایہ کاری کرنا
سوال: تکافل کمپنی میں سرمایہ کاری کرنا جائز ہے یا ناجائز؟ اور اس کمپنی کے بارے میں کچھ معلومات بھی درکار ہے۔
جواب: ہمارے دار الافتاء کی رائے اور تحقیق کے مطابق مروجہ تکافل اور انشورنس کی سرمایہ کاری کے درمیان  کوئی فرق نہیں ہے اس لئے تکافل کمپنی میں سرمایہ کاری کرنا جائز نہیں ہے، جس کی تفصیل یہ ہے:جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، مروجہ انشورنس کے متبادل کے طور بعض  حضرات  نے  ”تکافل “ کے نام سے ایک نظام متعارف کرایا ہے، جس کی بنیاد  ان کے بقول  انہوں نے  وقف کے قواعد  پر  رکھی ہے۔اس کا طریقہ یہ ہوتاہے کہ   چند افراد مل کر ایک کمپنی قائم کرتے ہیں، پھر نقود کی کچھ مقدار وقف کر کے وقف فنڈ قائم کرتے ہیں، چنانچہ تکافل پالیسی اختیار کرنے والے ہر قسم کے تکافل کے اعتبار سے ماہانہ فیس جمع کرواتے ہیں، جس کا ایک حصہ وقف فنڈ میں ڈال دیا جاتا ہے، اور ایک حصہ تجارت میں لگایا جاتا ہے، وقف فنڈ میں ڈالا جانے والا حصہ اس پالیسی ہولڈر کی ملکیت سے نکل کر وقف فنڈ کی ملکیت میں داخل ہو جاتا ہے، دوسری طرف فنڈ قائم کرنے والے فنڈ کے مصارف( یعنی:موقوفٌ علیہم)کے لیے شرائط نامہ مرتب کرتے ہیں کہ پالیسی ہولڈر جب فنڈ کو اتنا چندہ دے گا تو بوقتِ ضرورت اُس کی اِس فنڈ سے اتنی مقدار میں مدد کی جائے گی، اور جب اِتنی مقدار میں چندہ دے گا تو اُس کی اِس فنڈ سے اِتنی مدد کی جائے گی۔ نیز ابتداءً وقف فنڈ قائم کرنے والے خود اپنا بھی تکافل کرواتے ہیں اور اپنی ہی وضع کردہ شرائطِ وقف کے تحت خود بھی مالِ موقوفہ کے فوائد سے منتفع ہوتے ہیں۔اکثر جید اور متقدر علماء  تکافل کے نظام کو  شریعت کے مطابق نہیں سمجھتے ، ان کے بقول اس نظام میں وقف کے  قواعد کی مکمل رعایت نہیں کی جاتی ،   ذیل میں  (اس بات سے قطع نظر کرتے ہوئے کہ تکافل آپریٹر کے لیے کلائنٹ کے مال کے حلال یا حرام ہونے کی جان کاری ضروری ہے یا نہیں) اس نظام کی چند بنیادی خامیوں کا ذکر کیا جاتا ہے:       1۔۔  مروجہ تکافل میں ابتداءً  وقف فنڈ قائم کرنے والے خود اپنا بھی تکافل کرواتے ہیں، اور اپنی ہی وضع کردہ  شرائطِ وقف کے تحت اپنے ہی موقوفہ مال سے  فوائد اٹھاتے ہیں ، جب کہ  نقود کا وقف بذاتِ خود  محلِ نظر ہے، اگر تعامل کی وجہ سے اسے درست مان بھی لیا جائے  تو نقود کا وقف کرنے والا  خود اپنی  وقف کردہ منقولی  شے (نقود  وغیرہ) سے نفع نہیں اٹھاسکتا،  یعنی منقولی اشیاء میں ”وقف علی النفس “ درست نہیں ہے۔         2۔۔  دوسری خرابی اس نظام میں یہ ہے کہ  یہاں پر عقد کی نسبت  کمپنی (شخصِ قانونی) کی طرف ہوتی ہے، جوکہ ایک فرضی اور معنوی چیز ہے، خارج میں اس کا کوئی وجود نہیں  ہے، جب کہ عقد کرنے والوں کا عاقل، بالغ ہونا ضروری  ہے، اور ظاہر ہے کہ شخصِ قانونی میں ان صفات کا پایا جانا ممکن نہیں ہے،  جس کی بنا پر تمام معاملات حقیقت میں کمپنی کے ڈائریکٹر ہی سرانجام دیتے ہیں ، چناچہ وہ ڈائریکٹر جب ایک  شخصِ قانونی (وقف فنڈ) کو ”رب المال“ اور دوسرے شخصِ قانونی  (کمپنی)  کو ”مضارب“ بناتے ہیں، اس حال میں کہ دونوں کہ متولی وہ خود ہوتے ہیں تو  نفس الامر اور حقیقت میں وہ خود عقد کے دونوں  پہلو ”رب المال“ اور ”مضارب“ بنتے ہیں ، اس لیے کہ ڈائریکٹر حضرات ہی  کمپنی اور  وقف فنڈ کی نمائندگی کرتے ہیں ، گویا وہ یوں کہتے ہیں کہ  (وقف فنڈ کی طرف سے)  ہم مالِ مضاربت کے لیے دیتے ہیں ، اور (کمپنی کی طرف سے) ہم  مالِ مضاربت کے لیے وصول کرتے ہیں ، دوسری طرف عام  طور پر  ان ڈائریکٹرز ہی کو کمپنی کہا جاتا ہے،  نتیجۃً  ایک ہی فرد (حقیقی) خود ہی رب المال ٹھہرا اور خود ہی مضارب، جوکہ شرعاً درست نہیں ہے۔ 3۔۔ تیسری خرابی اس نظام میں  یہ ہے کہ  چندہ کی رقم وقف کی ملکیت ہے اور شریعت کی رو سے   اس رقم کا مالک کو واپس کرنا جائز نہیں ہے،  نہ کل کی واپسی نہ ہی جز کی واپسی،  بلکہ  اس رقم کو وقف کی طرح   صرف وقف  کے مصالح اور مقاصد میں خرچ کیا جاسکتا ہے،  ایسی کوئی صورت نہیں کہ متولی، وقف کی ملکیت   واقف  کو واپس کردے،  یا چندہ دہندہ اس کو واپس لے لے،  جب کہ تکافل میں چندے کی رقم چندہ دہندگان کو مختلف  ناموں سے واپس کی جاتی ہے، جس کی شریعت میں کوئی نظیر نہیں  ہے۔         4۔۔ چوتھی خرابی اس نظام میں  یہ ہے کہ اسلام کے نظامِ  کفالت کی بنیاد  خالص تبرع پر ہے،  جیسا کہ رفاہی اور خیراتی ادارے یہ کام انجام دے رہے ہیں، جب کہ مروجہ  تکافل میں پالیسی ہولڈر اور وقف فنڈ کے درمیان ہونے والا عقد،  عقدِ معاوضہ کی حیثیت رکھتا ہے،  تو جس طرح انشورنس  عقدِ معاوضہ ہونے کی وجہ سے  سود ، قمار اور غرر جیسے مہلک گناہوں کا مجموعہ تھا،  اسی طرح تکافل میں بھی یہی خرابیاں پائی جاتی ہیں ۔             لہذا کسی بھی مروجہ تکافل کمپنی  ے ساتھ بھی  کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیاہوتو ختم کروالیا جائے، نیز تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔مزید تفصیل کے لیے  کتاب ”مروجہ تکافل اور شرعی وقف‘‘  اور  کتاب ”مروجہ تکافل کا فقہی جائزہ“ کا مطالعہ مفید رہے گا۔باقی شریعت کا عمومی ضابطہ یہ ہے کہ چندہ وصول کرنے والے کے ذمے چندہ دہندہ کی آمدن کے حلال یا حرام ہونے سے متعلق تحقیق اور تجسس لازم نہیں ہے، ظاہرِ حال پر اعتماد کرتے ہوئے وقف فنڈ میں عطیات کی وصولی کی جاسکتی ہے۔ البتہ علم ہو یا قرائن سے اندازا ہو کہ چندہ دہندہ کا کل مال یا غالب مال حرام ہے تو اسے وقف فنڈ یا عطیات و نفلی صدقات کے مصارف میں وصول کرنا اور استعمال کرنا جائز نہیں ہوگا۔لہذا  تکافل کمپنی کا نظام چونکہ شرعی بنیادوں پر نہیں اس وجہ سے اس کمپنی میں سرمایہ کاری کرنا درست نہیں۔ فقط واللہ اعلم
                                                  
عنوان: لاک ڈاؤن کے دوران گزرے مہینوں کی تنخواہ کا حکم
سوال: لاک ڈاؤن میں تنخواہیں لینے کے جواز و عدمِ جواز کے متعلق فتوی درکار ہے!
جواب: جن اداروں، کارخانوں اور دکانوں کے کارکن یا گھریلو ملازمین لاک ڈاؤن کے دورانیہ میں اپنی خدمات باقاعدہ طور پر انجام نہیں دے سکے، اس میں مالکان وملازمین کی طرف سے کوئی کوتاہی نہیں ہے، یہ رکاوٹ ملکی حالات اور سرکاری احکامات کی وجہ سے پیدا ہوئی ہے، اس لیے شرعاً مالک اور ملازم اپنے طے شدہ اصولوں کے مطابق معاملہ کرنے کے پابند رہیں گے، اس لیے کہ یہ تمام افراد قانونِ شریعت کی اصطلاح میں ’’اجیرِخاص‘‘ کہلاتے ہیں، جن کی طرف سے مفوضہ امور میں کوئی کوتاہی نہ ہو تو وہ اُجرت (تنخواہ) کے مستحق ٹھہرتے ہیں، البتہ یہ بات بھی پیشِ نظر رہے کہ جس طرح ملازمین کی تنخواہ کے مسائل ہیں، اسی طرح مالک کی آمدن کی پریشانیاں بھی ایک حقیقت ہے، اس لیے دونوں فریق باہمی مصالحت سے دو طرفہ رعایت پر مبنی صورت طے کرلیں، جس سے مزدور و ملازم کا چولہا بھی جلتا رہے اور مالک پر بھی بوجھ نہ پڑے۔فتاوی شامی میں ہے:والثاني: وہو الأجیر الخاص ویسمی أجیر واحد، وہو من یعمل لواحد عملا مؤقتا بالتخصیص، ویستحق الأجر بتسلیم نفسہ فی المدۃ۔‘‘ (الدر المختار مع الشامي، الإجارۃ، باب ضمان الأجیر، مبحث الأجیر الخاص،ج: ۴،ص:۴۹، ط:سعید)موسوعہ فقہیہ کویتیہ میں ہے:’’قال ط: وفیہ أنہ إذا استؤجر شہرا لرعي الغنم کان خاصا وإن لم یذکر التخصیص، فلعل المراد بالتخصیص أن لایذکر عموما سواء ذکر التخصیص أو أہملہ، فإن الخاص یصیر مشترکا بذکر التعمیم کما یأتي في عبارۃ الدرر (قولہ وإن لم یعمل) أي إذا تمکن من العمل، فلو سلم نفسہ ولم یتمکن منہ لعذر کمطر ونحوہ لا أجر لہ کما في المعراج عن الذخیرۃ۔ ’’الأجیر الخاص ہو من یعمل لمعین عملا مؤقتا، ویکون عقدہ لمدۃ ویستحق الأجیر بتسلیم نفسہ في المدۃ: لان منافعہ صارت مستحقۃ لمن استاجرہ في مدۃ العقد۔ ‘‘ (الموسوعۃ الفقہیۃ الکویتیۃ ، ج:۱،ص:۲۸۸۔ ملتقی الأبحر علی مجمع الأنہر، الإجارۃ ، ج:۳، ص:۵۲۸-۵۴۷، ط:دارالکتب العلمیۃ ، بیروت )وفیہ ایضاً:استأجر أجیرا شہرا لیعمل لہ کذا لایدخل یوم الجمعۃ للعرف… الخ۔‘‘ (ج:۴، ص:۴۱۷، ط: رشیدیہ)فتاوی شامی میں ہے:’’وہل یأخذ أیام البطالۃ کعید ورمضان لم أرہ وینبغی إلحاقہٗ ببطالۃ القاضي، واختلفوا فیہا ، والأصح أنہ یأخذ: لأنہا للاستراحۃ ، أشباہ من قاعدۃ العادۃ محکمۃ۔‘‘ (رد المحتار ، ج:۴ ،ص:۳۷۲، ط: سعید)
                                                  
عنوان: آڈٹ فرم میں تجربہ کے لیے  جانے والوں کا کمپنی سے خرچ لینا جب کہ وہ خرچ بعد میں بینک سے وصول کیا جاتا ہو
سوال: میں چارٹرڈ اکاوئنٹنٹ کا کورس کررہا ہوں ، اور ہمیں تجربہ کے لیے  آڈٹ فرم میں شامل ہونا پڑتا ہے، اب جس آڈٹ فرم سے میں وابستہ ہوا ہوں انھوں نے مجھے فنائینشل سیکٹر کے آڈٹ پر بھیج دیا جیسے کہ بنک اور لیزنگ کمپنیاں وغیرہ، مسئلہ یہ ہے کہ  فرم ہمیں کلائینٹ کے پاس جانے کے لیے کنوینس اور کبھی کبھار کھانا، ریفریشمنٹ  کی مد میں خرچ  دیتی ہے، لیکن وہ یہ ساری چیزیں تھورڑے عرصہ بعد انہی بنکوں اور لیزنگ کمپنیوں سے وصول کرلیتی ہیں جب بلنگ ہوتی  ہے، تو میراسوال یہ ہے کہ ان پیسوں کا لینا جائز ہے؟
جواب: آپ کی آڈٹ فرم بینک اور لیزنگ کمپنی سے جو اخراجات وصول کرتی ہے یہ اخراجات بینک اور لیزنگ کمپنی کی اس آمدن سے دیے جاتے ہیں جو شرعا حرام ہیں ،اس لیے سائل کے لیے ان پیسوں کا لینا جائز نہیں ہے ، واللہ اعلم
                                                  
عنوان: کیا دوسرے شوہر کی اولاد ماں کے سابق شوہر کے ترکہ کی حق دار ہیں؟
سوال: عورت کی دوسری شادی سے پیدا ہونے والی اولاد سابق شوہر (پہلے شوہر)  کے مال سے میراث حاصل کرے گی؟ یا صرف پہلے شوہر  کی  اولاد حاصل کرے گی؟
جواب: صورتِ مسئولہ میں مذکورہ خاتون کے پہلے شوہر کی اولاد اپنے والد کے ترکہ کی حق دار ہے، مذکورہ خاتون کے بطن سے پیدا ہونے والی دوسرے شوہر کی اولاد ماں کے پہلے شوہر کے ترکہ کی حق دار نہیں۔علم الفرائض والمواريث في الشريعة الإسلامية والقانون السوري لمحمد خيري المفتي  میں ہے:"السبب الثاني من أسباب الإرث القرابة:والقرابة في أصل المعنى تشمل ثلاثة أنواع:الأول: الأبوة.الثاني: البنوة.الثالث: الاتصال بالميت بأحد الأبوين السابقين الأبوة والبنوة. أما الأبوة: فهي شاملة لأب الميت وأمه.وأما البنوة: فهي شاملة لأبناء الميت وبناته.وأما الاتصال بواسطة الأبوة, فيتناول الأجداد والجدات سواء أكان الجد أبا أب، أم كان أبا أم, وسواء كانت الجدة أم أب أم كانت أم أم وإن علا الجد أو علت الجدة، كما أنه يتناول الإخوة والأخوات والأعمام والعمات والأخوال والخالات ومن ولد كل نوع من هؤلاء.وأما الاتصال بواسطة البنوة, فيتناول أبناء الأبناء وبنات الأبناء، وأبناء البنات وبنات البنات ومن ولد كل نوع من هؤلاء، وبعبارة مختصرة: إن القرابة في أصل الوضع كلمة تشمل العصبات وغيرهم.وقد أجمع علماء هذه الشريعة على أربعة أصناف من الأقارب, يرثون الميت بسبب القرابة. الصنف الأول:فروع الميت المباشرون، ذكورًا كانوا أو إناثًا، وفروع فروعه بشرط ألايكون بين أحدهما وبين الميت أنثى، وهذا الصنف يشمل أبناء الميت وبناته وأبناء أبنائه وإن سفلوا وبنات أبنائه كذلك، ولا يشمل أبناء بناته ولا بناتهن ولا أبناء بنات ابنه".(أسباب الإرث، السبب الثاني: القرابقة، ص: ٤٤)فقط والله أعلم
                                                  
عنوان: اسٹیٹ لائف انشورنس كا حكم
سوال: اسٹیٹ لائف انشورنس کس حدیث کی رو سے سود کے زمرے میں آتی ہے؟میرے بھائی نے یہ کام شروع کیا ہے، اور میں صرف یہ جانتا ہوں کہ یہ حرام ہے، مگر اس کو دلائل کے ساتھ سمجھانا ہے۔ براہِ کرم راہنمای فرمائیں!
جواب: مروجہ انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، کسی زمانے کی کوئی مصلحت اس حرام کو حلال نہیں کرسکتی۔انشورنس میں   "سود" اس اعتبار سے ہے کہ حادثے کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں یعنی اگر حادثہ وغیرہ نہ ہو تو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم کا  انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]ترجمہ: اے ایمان والو! بات یہی ہے کہ شراب اور جوا اور بت وغیرہ اور قرعہ  کے تیر، یہ سب گندی باتیں شیطانی کام ہیں، سو ان سے بالک الگ رہو؛ تاکہ تم کو فلاح ہو۔ (بیان القرآن)صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والأقضیة، ط: مکتبة رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، كتاب الحظر والإباحة، ط: سعید)فقط والله أعلم
                                                  
عنوان: قسطوں پر موٹر سائیکل خریدنا
سوال: موٹر سائیکل یا گاڑی مقررہ وقت پر یعنی ٹائم پر لینا کیسا ہے؟ ٹائم پورا ہونے پر اضافی رقم ادا کرنا پڑے گی!
جواب: قسطوں پر اگر موٹر سائیکل یا گاڑی خریدی جا رہی ہے تو اس میں بنیادی شرط یہ ہے کہ ابتدا میں جو قیمت طے ہوگئی ہے وہی رقم آخر تک رہے گی،اس میں اضافہ کرنا جائز نہیں ہے۔لہذا اگر اس شرط پر موٹر سائیکل یا گاڑی خریدی کہ اگر کسی ماہ کی قسط میں تاخیر ہوگئی تو مخصوص رقم بطور جرمانہ یا لیٹ فیس ادا کرنی پڑے گی تو یہ شرط لگانا شرعًا جائز نہیں ہے، اور اس جرمانے کی رقم کا لینا اور دینا بھی حرام ہے۔چنانچہ جو رقم سودا کرتے وقت متعین اور طے ہوگئی اس سے زائد رقم لینا جائز نہیں ہے۔ فقط واللہ اعلم
                                                  
عنوان: ہنڈی کے کام کا حکم
سوال: اسلام میں حوالہ/ ہنڈی کا کام کیا جائز ہے؟
جواب: ہنڈی کا کاروبار ملکی و بین الاقوامی قوانین کی رو سے ممنوع ہے، اس لیے رقم کی ترسیل کے لیے جائز قانونی راستہ ہی اختیار کرنا چاہیے، البتہ اگر کسی نے ہنڈی کے ذریعے رقم بھجوائی تو اسے مندرجہ ذیل شرعی حکم کی رعایت کرنا  لازمی ہے،  ہنڈی کے کاروبار کرنے والے پر لازم ہوگا کہ جتنی رقم اس کو  دی جائے وہ  اتنی ہی رقم آگے پہنچا دے، اس میں کمی بیشی جائز نہیں ہے، البتہ بطورِ فیس الگ سے طے شدہ اضافی رقم لی جاسکتی ہے۔ فقط واللہ اعلم
                                                  
عنوان: مضاربہ اسٹیٹ لائف کا حکم
سوال: مضاربہ اسٹیٹ لائف کے بارے میں رہنمائی کریں۔
جواب: ملک کے جمہور علمائے کرام اور مقتدر مفتیانِ کرام کی رائے کے مطابق مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، نیز مضاربہ کی بنیاد پر مذکورہ اکاؤنٹ کو بھی ان مفتیان نے جائز نہیں قرار دیا۔ فقط واللہ اعلم
                                                  
عنوان: اسٹوڈنٹ لون (Student Loan) کا حکم
سوال: کیا اسٹوڈنٹ لون (Student Loan) جائز ہے؟
جواب: ہماری معلومات کے مطابق اسٹوڈنٹ لون (Student Loan) ایک سودی قرض ہے؛ لہذا اسٹوڈنٹ لون (Student Loan) لینا اور دینا ناجائز ہے۔الدر المختار وحاشية ابن عابدين (رد المحتار) (5 / 21):"لأن الربا هو الفضل الخالي عن العوض."فقط والله أعلم
                                                  
عنوان: ایڈوانس بیلنس(loan) لینے کا حکم
سوال: بیلنس ختم ہونے پر کمپنی لون دیتی ہے پھر اس پر اضافی پیسے بھی کاٹ لیتی ہے، تو کیا موبائل پر ایڈوانس بیلنس لینا جائز ہے؟
جواب: ایڈوانس بیلنس کا حکم یہ ہے کہ موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلممزید تفصیل کے لیے یہ فتوی بھی ملاحظہ فرمائیں موبائل سم میں ایڈوانس بیلنس لینے کا حکم
                                                  
عنوان: الحبیب بچت سیونگ اکاؤنٹ میں پیسے رکھنا
سوال: بنک الحبیب بچت سیونگ اکاؤنٹ میں پیسے رکھنے پر منافع دے رہا ہے اور وہ مقرر نہیں کہ پچیس ہزار ایک سال کے لیے رکھیں تو ہر ماہ آپ کو دس فیصد منافع ملے گا، وہ منافع کم زیادہ ہوتا رہتا ہے، سات فیصد، چھ فیصد۔ اس طرح سے تین سال کا پلان بھی ہے تو رہنمائی فرما دیں کہ بنک الحبیب جس طرح منافع دے رہا ہے کیا ان کے بینک میں سیونگ اکاؤنٹ کھلوا سکتے ہیں سود میں شامل تو نہیں؟
جواب: واضح رہے بینک کے سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے؛ لہٰذا بصورتِ مسئولہ بینک میں  بچت سیونگ اکاؤنٹ  کھلوانا اور اس پر منافع لینا شرعاً جائز نہیں ہے۔ فقط واللہ اعلم
                                                  
عنوان: تمباکو اور گٹکا بیچنے کا حکم
سوال: نشہ آور چیز جیسے گٹکا، تمباکو بیچنا کیسا ہے؟
جواب: جو شے مضر صحت ہو یا خلاف قانون ہو اس کا بنانا اور بیچنا درست نہیں۔اگرمضر صحت نہ ہو تو بنانا اور بیچنا جائز ہے۔تمباکو بیچنا جائز ہے۔گٹکا سخت مضرِ صحت اشیاء پر مشتمل ہونے کی وجہ حکومت نے اس پر پابندی لگائی ہوئی ہے، لہذا مضر صحت ہونے اور ملکی قوانین میں ممنوع ہونے کی وجہ سے اس کے استعمال سے احتراز کرنا چاہیے۔فتاوی رشیدیہ (مبوب) میں ہے:"سوال : تمباکو خردنی اور نوشیدنی کی تجارت کیسی ہے؟جواب : جائز ہے مگر اولی نہیں ہے۔(ص ۴۸۹)"مفتی اعظم ہندمفتی کفایت اللہ رحمہ اللہ ایک سوال کے جواب میں لکھتے ہیں:"افیون ،چرس ،بھنگ یہ تمام چیزیں پاک ہیں اوران کادوامیں خارجی استعمال جائزہے،نشہ کی غرض سے ان کواستعمال کرناناجائزہے۔مگران سب کی تجارت بوجہ فی الجملہ مباح الاستعمال ہونے کے مباح ہے،تجارت توشراب اورخنزیرکی حرام ہے کہ ان کااستعمال خارجی بھی ناجائزہے۔"(کفایت المفتی 9/129،ط:دارالاشاعت)مفتی محمودحسن گنگوہی رحمہ اللہ اسی طرح کے ایک سوال کے جواب میں لکھتے ہیں:"....افیون کی آمدنی سے جو زمین خریدکراس میں کاشت کرتے ہیں اس کاشت کی آمدنی کوحرام نہیں کہاجائے گا، ایسی آمدنی سے چندہ لینابھی درست ہے اوران کے یہاں کھاناپینابھی درست ہے"۔(فتاویٰ محمودیہ،عنوان :افیون کی تجارت اوراس کی آمدنی کاحکم،16/123،دارالاشاعت)فقط واللہ أعلم
                                                  
عنوان: پنشن کا حکم، پنشن میں والدین اور بھائیوں کا استحقاق
سوال: میں ایک سرکاری ملازم ہوں میرے والدین زندہ ہیں۔ ایک بیوی ھے ۔ دو بھائی ہیں اور اولاد کوئی نہیں ھے ۔ میں وراثت کے بارے میں سوال پوچھنا چاھتا ھوں ۔ اگر میں دوران سروس فوت ھو جاؤں۔ تو حکومت کم از کم تیس لاکھ روپے میری بیوہ کو دے گی ۔ اور پھر پینشن بھی ہرماہ دے گی ۔ شریعت کی رو سے کیا    ملنے والے تیس لاکھ روپے سارے میری بیوہ کو ملیں گے ۔ یا میرے والدین اور بھائی بھی حقدار ھوں گے؟ اگر میرے والدین اور بھائی شرعی حقدار ہیں تو ان کا حصہ کس شرح سے ھو گا ۔کیا میں وصیت میں بھائیوں اور والدین کے لئے حصہ دے سکتا ھوں۔ ایک منہ بولا بیٹا ھے ۔ کیا اسے کوئی وصیت میں حصہ دے سکتا ھوں جواب عنائیت فرمایں ۔ بہت ممنون رھوں گا۔
جواب: پنشن کی رقم حکومت یا کسی بھی ادارے کی طرف سے عطیہ ہوتی ہے؛ لہذا پنشن کی رقم ادارہ جس کے نام پر جاری کرے اس کے لیے اس کا وصول کرنا اور اس کو اپنے استعمال میں لانا جائز ہے بشرطیکہ پینشن دینے والا ادارہ سودی یا حرام کمائی والا ادارہ نہ ہو۔پنشن کی رقم چوں کہ ادارہ کی طرف سے عطیہ ہوتی ہے؛ اس لیے اس میں وراثت جاری نہیں ہوگی، آپ جس کو بھی زندگی میں اپنی پنشن  کے لئے نامزد کریں گے تو آپ کے انتقال کے بعد آپ کی پنشن کی رقم صرف آپ کے نامزد کردہ فرد کو ہی ملے گی (جیسا کہ عمومی طور پر اداروں کا ضابطہ ہے کہ ملازم کے نامزد کردہ فرد کو ہی پنشن کی رقم بطور عطیہ دیتے ہیں)، اب آپ کی مرضی ہےکہ والدین ، بیوی اور بھائیوں میں سے  جس کو بھی اس کے لئے نامزد کریں، لیکن اگر ادارہ کا ضابطہ کچھ اور ہو مثلا ہر صورت میں بیوی کو ہی دینے کا ہو چاہے ملازم نے اسے نامزد کیا ہو یا نہ کیا ہو تو پھر پنشن کی رقم صرف بیوی کو ہی ملے گی۔البتہ آپ کی باقی مملوکہ اشیاء، جائیداد آپ کے والدین، بیوی اور دونوں بھائیوں میں میراث کے ضابطہ شرعی کے موافق تقسیم ہوگی بشرطیکہ یہ تمام لوگ آپ کے انتقال کے وقت حیات ہوں، آپ کے والدین اور بھائی چونکہ ممکنہ طور پر آپ کے وارث بنیں گے اس لئے ان کے لئے کی گئی وصیت تمام ورثاء کی اجازت کے بغیر معتبر نہیں ہوگی، البتہ  آپ کا منہ بولا بیٹا چونکہ آپ کا وارث نہیں بنے گا اس لئے اس کے لئے آپ اپنے کل ترکہ کے ایک تہائی حصہ میں سے جو وصیت کریں گے وہ معتبر ہوگی۔
                                                  
عنوان: جوے میں ہارے ہوئے پیسے نہ دینے سے مقروض نہیں ہوگا؟
سوال: میں نے جوا کھیلا اور میں پیسے ہار گیا۔ اب اگر میں اس آدمی کو پیسے نہیں دیتا تو کیا قیامت کے دن مجھے اس قرض کی سزا ہوگی؟
جواب: اللہ تعالیٰ نے قرآنِ مجید میں جوے کو حرام اور شیطانی عمل قرار دیا ہے، اور حدیث میں آتا ہے کہ جوا کھیلنے والا جنت میں نہیں جائے گا، اور جوا اتنا سخت گناہ اور ناپسندیدہ عمل ہے کہ اگر کوئی شخص مذاق میں بھی دوسرے سے کہہ دے: "آؤ جوا کھیلتے ہیں" تو حدیث شریف میں ہے کہ اس شخص کو صدقہ دینا چاہیے؛ لہذا اس کھیل کا ترک لازم ہے اور جتنا کھیلا ہو اس پر توبہ و استغفار لازم ہے۔ تاہم جوے میں ہارے گئے پیسوں کا آدمی مقروض نہیں ہوتا، لہذا پیسے نہ دینے پر مقروض نہیں ہوگا، بلکہ پیسے دینے کی صورت میں گناہ ہوگا۔مرقاة المفاتيح شرح مشكاة المصابيح (6 / 2389):"(وعنه) أي عن عبد الله (عن النبي صلى الله عليه وسلم قال: لايدخل الجنة) أي مع الفائزين السابقين أو المراد منه المستحل للمعاصي أو قصد به الزجر الشديد، وقال الطيبي: هو أشدّ وعيدًا من لو قيل: يدخل النار؛ لأنه لايرجى منه الخلاص (عاق) بتشديد القاف أي مخالف لأحد والديه فيما أبيح له بحيث يشق عليهما (ولا قمار) بتشديد الميم أي ذو قمار والمعنى من يقامر والقمار في عرف زماننا كل لعب يشترط فيه غالبا أن يأخذ الغالب من الملاعبين شيئًا من المغلوب، كالنرد والشطرنج وأمثالهما".فقط و الله أعلم
                                                  
عنوان: بینک سے قسطوں پر گاڑی لینے کے جائز نہ ہونے کی وجہ
سوال: بینک جو گاڑی قسطوں پر دیتے ہیں ان کو بینک سے لینا جائز ہے یا نہیں؟
جواب: کسی بھی بینک سے قسطوں پر گاڑی لینا جائز نہیں ہے، کیونکہ روایتی سودی بینکوں سے قسطوں پر گاڑی لینے کا معاملہ تو بالکل صاف طور سے سود پر مشتمل ہوتا ہے، جبکہ  مروجہ اسلامی بینکوں کا قسطوں پر گاڑی دینے کا معاملہ بھی مکمل شرعی اصولوں کے مطابق نہیں ہے، بلکہ اس معاملہ میں متعدد شرعی احکام کی خلاف ورزی لازم آتی ہے ، مثلا مروجہ اسلامی بینکوں  سے قسطوں پر گاڑی خریدتے وقت دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد صورۃ یا حکما ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:وفي سنن الترمذي  لمحمد بن عيسى بن سَوْرة الترمذي:"عن أبي هريرة قال: «نهى رسول الله صلى الله عليه وسلم عن بيعتين في بيعة». وفي الباب عن عبد الله بن عمرو، وابن عمر، وابن مسعود: «حديث أبي هريرة حديث حسن صحيح»، والعمل على هذا عند أهل العلم، وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة، وبنسيئة بعشرين، ولايفارقه على أحد البيعين، فإذا فارقه على أحدهما فلا بأس إذا كانت العقدة على أحد منهما ... وهذا يفارق عن بيع بغير ثمن معلوم، ولايدري كل واحد منهما على ما وقعت عليه صفقته..." (أبواب البيوع، باب ماجاء في النهي عن بیعتین في بیعة، ج:۳،ص:۵۲۵،رقم: ۱۲۳۱،ط: مصطفى البابي الحلبي – مصر)و في المبسو ط للسرخسي:"وإذا عقدالعقد على أنه إلى أجل كذا بكذا وبالنقد بكذا أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع ومطلق النهي يوجب الفساد في العقود الشرعية، وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد ... الخ" (کتاب البیوع، باب البیوع الفاسدة، ج:۱۳، ص:۸، ط:دارالمعرفة) فقط واللہ اعلم
                                                  
عنوان: دو بہن اور ایک بھتیجے میں وراثت تقسیم کرنے کا طریقہ
سوال: ایک شخص جس کی اولاد نہیں ہے اور والدین بھی نہیں ہیں اس کی وراثت کیسے تقسیم ہوگی؟  تین بہنیں تھیں اور ایک بھائی۔ بھائی اور ایک بہن فوت ہوگئی،  اب پیچھے دو بہنیں اور ایک بتھیجا اور ایک بھتیجی ہے، اس کا کیا سلسلہ ہوگا؟
جواب: صورتِ مسئولہ میں مرحوم کی جائیداد کی تقسیم کا طریقہ یہ ہے کہ اولاً اس کی جائیداد میں سے اس کی تجہیز و تکفین کے اخراجات ادا کیے جائیں، پھر اگر مرحوم کے ذمہ کوئی قرضہ ہو تو اس کو ادا کیا جائے، اگر کوئی جائز وصیت کی ہو تو اس کو ایک تہائی میں سے نافذ کیا جائے، اس کے بعد مرحوم کی کل جائیداد منقولہ و غیر منقولہ کو تین حصوں میں تقسیم کیا جائے اور مرحوم کی دونوں بہنوں میں سے ہر ایک کو ایک ایک حصہ اور بھتیجے کو ایک حصہ دے دیا جائے۔یعنی فیصد کے اعتبار سے مرحوم کی دونوں بہنوں اور بھتیجے میں سے ہر ایک کو تینتیس اعشاریہ تینتیس فیصد ملے گا۔واضح رہے کہ مذکورہ جواب اس صورت میں ہے کہ مرحوم کی ایک اور بھائی اس کی زندگی میں وفات پاچکے ہوں۔ اگر مرحوم کی بہن اور بھائی کا انتقال مرحوم کے بعد ہوا تو حصوں میں فرق ہوگا، ایسی صورت میں حصے معلوم کرنے کے لیے تینوں مرحومین کے ورثہ کی تفصیل لکھ کر سوال دوبارہ ارسال کیجیے۔فقط واللہ اعلم
                                                  
عنوان: بیوہ، تین بیٹیاں، چار بھائی اور ایک بہن میں تقسیم میراث
سوال: بیوہ، تین بیٹیاں، چار بھائی اور ایک بہن میں میراث کیسے تقسیم ہوگی؟
جواب: صورت مسئولہ میں کل ترکہ سے حقوقِ متقدمہ یعنی تجہیز و تکفین کا خرچہ نکالنے کے بعد ،  اگر مرحوم کے ذمہ کوئی قرض ہو تو اس کو باقی ترکہ سے ادا کرنے کے بعد،  اگر مرحوم نے شرعاً کوئی جائز وصیت کی ہو تو اس کو باقی ترکہ کے ایک تہائی سے پورا کرنے کے بعد  باقی پورے ترکہ میں سے 12.5% بیوہ کو، 22.22% ہر بیٹی کو، 4.63% ہر بھائی کو اور 2.31% بہن کو ملے گا۔نوٹ : یہ تقسیم اس وقت ہے جب کہ مرحوم کے انتقال کے وقت اس کے والدین یا کوئی بیٹا زندہ نہ ہوں۔
                                                  
عنوان: جی پی فنڈ پر ملنے والے منافع کا حکم
سوال: حکومت اگر سرکاری ملازم کو اختیار دے کہ وہ جی پی فنڈ پر ملنے والا منافع اگر لیناچاہے تو لے سکتا ہے، اگر نہیں لینا چاہتا ہے تو نہ لے تو سود سے بچنے کے لیے کیا حکم ہے، جب کہ جی پی فنڈ کی کٹوتی جبرًا ہو؟
جواب: جبری کٹوتی کی صورت میں حکم یہ ہے کہ یہ فنڈ سرکار  کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے۔ احتیاطاً یہ اضافہ نہ لیا جائے تو بہترہے۔مزید تفصیل کے لیے جامعہ کی ویب سائٹ پر شائع شدہجی پی فنڈ (GP Fund) کی مد میں ملنے والی اضافی رقم کا حکمملاحظہ فرمائیں! فقط واللہ اعلم
                                                  
عنوان: ایزی پیسہ موبائل سروس کا حکم
سوال: ایزی پیسہ موبائل سروس کے استعمال سے کسٹمر کو بہت سے فوائد حاصل ہوتے ہیں، لیکن کیا اس کا استعمال جائزہے؟ چوں کہ یہ بینک کا نظام ہے تو جب اکاؤنٹ میں ہم ایک ہزار یا زائد رقم رکھتے ہیں تو وہ ہمیں مفت منٹس دیتے ہیں، لیکن ان کے استعمال پر 15 پیسے کاٹے جاتے ہیں۔ کیا اس صورت میں یہ سود ہوگا؟
جواب: ''ایزی پیسہ اکاؤنٹ  '' ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں استعمال۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، جس   سے آپ اپنے موبائل وغیرہ میں وصول کرسکتے ہیں۔ اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دیے جانے والے فری منٹس وصول کرنا اور ان کا استعمال کرنا جائز نہیں ہے، اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔اگر کوئی کمپنی اس طرح کا ایزی پیسہ اکاؤنٹ بنائے جس میں صرف اصل جمع کردہ رقم کے برابر ہی استفادہ کیا جاسکتاہو، اضافی کوئی نفع نہ دیا جاتاہو تو  ایسے اکاؤنٹ سے فائدہ اٹھانا جائز ہوگا۔ تاہم یہ واضح رہے کہ فی الوقت اس نام (ایزی پیسہ اکاؤنٹ) سے ملنے والی سروس قرض اور منافع کے ساتھ مشروط ہے، لہٰذا اس سے اجتناب کیا جائے۔ فقط واللہ اعلم
                                                  
عنوان: b4u میں انویسمنٹ کرنا
سوال: b4u میں انویسمنٹ کرنا جائز ہے یا نہیں؟ جب کہ وہ مختلف کاروبار بھی کر رہے ہیں اور انہوں نے منافع مقرر نہیں کیا ہوا؟
جواب: مذکورہ ادارے کی ویب سائٹ سے حاصل شدہ معلومات کے مطابق B4U ٹریڈز نامی ادارہ کرپٹو کرنسی کے ذریعہ بزنس کرتا ہے، کرپٹو کرنسی حکومتِ  پاکستان کی جانب سے منظور شدہ نہیں ہے؛ فی الحال اس کرنسی کے جواز و عدمِ جواز پر توقف اختیار کیا گیا ہے، نیز مذکورہ کمپنی بعض پیکجز میں منافع فکس رکھتی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  پہلی قسم (یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے، جب کہ دوسری صورت جس میں منافع متعین ہوتا ہے،  وہ بہر صورت جائز نہیں۔نیز پہلی صورت جس میں منافع متعین نہیں ہوتا، اس معاملے کی تفصیل اور شرائط وغیرہ دیکھ کر اس بارے میں مزید واضح حکم بتایا جاسکتاہے، کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading فقط واللہ اعلم
                                                  
عنوان: جی پی فنڈ پر ملنے والی اضافی (سودی) رقم کا حکم
سوال: جی پی فنڈ پے 75% رقم پر سود لکھا ہے، کیا یہ جائز ہے؟
جواب: "جی پی" فنڈ جس کی کٹوتی ملازمین کی مرضی سے نہ ہوتی ہو، بلکہ جبری طور پر ہو، اس پر ملنے والی اضافی رقم سود کے زمرے میں نہیں آتی ہے، اس لیے اس کی اصل رقم بمع اضافی رقم کے لینا جائز ہے اور اس کی وجہ سے ملازم کی تنخواہ پر اثرنہیں  پڑتا۔ البتہ جہاں کٹوتی اختیاری ہو، وہاں  اضافی رقم لینا جائز نہیں ہوگا۔مزید تفصیل کے لیے درج ذیل فتوی ملاحظہ ہو:جی پی فنڈ (GP Fund) کی مد میں ملنے والی اضافی رقم کا حکمفقط واللہ اعلم
                                                  
عنوان: موقوفہ زمین سے مئے فروخت کرنا
سوال: موقوفہ زمین  مئے فروخت کرنا جائز ہے یا نہیں؟  براہ کرم مع دلائل جواب مرحمت فرمائیں۔
جواب: اگر آپ کے سوال کا مقصد یہ ہے کہ موقوفہ زمین میں بیٹھ کر شراب فروخت کی جا سکتی ہے یا نہیں، تو اس کا جواب یہ ہے کہ مسلمان کے لیے نفسِ شراب کی خرید و فروخت ہی جائز نہیں ہے، خواہ وہ اس کو کہیں پر بھی فروخت کرے، اس لیے اگر کوئی شخص موقوفہ زمین میں شراب فروخت کرنا چاہتا ہے تو اُس کے لیے ایسا کرنا جائز نہیں ہے۔اور اگر سوال کا مقصد کچھ اور ہو تو اُس کی وضاحت کرکے بھیج دیں۔سنن ابن ماجه ت الأرنؤوط (4/ 469):عن عائشة، قالت: لما نزلت الآيات من آخر سورة البقرة في الربا، خرج رسول الله  صلى الله عليه وسلم  فحرم التجارة في الخمر.فقط والله أعلم
                                                  
عنوان: فیصل بینک میں سیونگ اکاؤنٹ کھلوانا
سوال: مجھے فیصل بینک کی سیونگ اکاؤنٹ کے بارے میں کنفرم کرنا ہے، آیا یہ شرعی اصولوں پر ہی منافع دیتے ہیں، جیسا کہ بینک اسلامی اور میزان کے بارے میں فتویٰ ہے؟
جواب: فیصل بینک ہو یا کوئی بھی کنوینشنل یا  مروجہ اسلامک بینک، اس  میں سیونگ اکاؤنٹ کھلوانا جائز نہیں۔ فقط واللہ اعلم
                                                  
عنوان: بیوہ تین بیٹے اور چار بیٹیوں میں ترکہ کی تقسیم
سوال: ایک صاحب نے انتقال کے بعد 7 مرلہ کا گھر چھوڑا، جس کی کل مالیت 3 کروڑ 50 لاکھ ہے تقریباً، ورثاء میں ایک بیوہ اور 3 بیٹے اور 4 بیٹیاں ہیں، تقسیم کا طریقہ کار بتا دیں!
جواب: صورتِ مسئولہ میں مرحوم کے کل ترکہ کو 80 حصوں میں تقسیم کرکے 10 حصے بیوہ کو، 14 حصے ہر ایک بیٹے کو اور 7 حصے ہر ایک بیٹی کو ملیں گے۔یعنی سو روپے میں سے ساڑھے بارہ روپے بیوہ کو، ساڑھے سترہ روپے ہر ایک بیٹے کو، اور 8 عشاریہ 75 روپے ہر ایک بیٹی کو ملیں گے۔ فقط واللہ اعلم
                                                  
عنوان: ادھار خرید کر آگے نقد فروخت کرنا
سوال: زید سے عمرو نے   گاڑی تیس لاکھ میں ادھار خرید لی اور اسے خالد کے ہاتھوں 28 لاکھ نقد پر بیچی۔  کیا شریعت کی رو سے یہ معاملہ درست ہے؟
جواب: صورتِ مسئولہ میں ادھار خرید کر کم قیمت پر کسی اور کو نقد  فروخت کرنا شرعاً اس وقت جائز ہوگا جب کہ پہلے خریدار ( عمرو)  نے آگے فروخت کرنے سے پہلے مذکورہ گاڑی پر قبضہ کرلیا ہو؛ کیوں کہ منقولی اشیاء فروخت کرنے کے لیے مبیع پر قبضہ ضروری ہے، پس اگر عمرو نے گاڑی پر قبضہ سے پہلے خالد کو فروخت کی ہو تو شرعاً یہ سودا فاسد ہوگا، اور اس کو درست کرنے کے لیے عمرو کو گاڑی اپنے قبضہ میں لے کر دوبارہ سودا  کرنا ضروری ہوگا۔ مزید یہ کہ زید کی ضرورت اگر رقم کی تھی اور گاڑی کو حیلے کو طور پر درمیان میں لایا گیا تو یہ عمل ناجائز ہے۔فقط واللہ اعلم
                                                  
عنوان: ہوٹل مالکان سے  ہوٹل کا ایک کمرہ خرید کر ہوٹل والوں کو ماہانہ کرایہ پر دینا
سوال: ہوٹل اپنے کمروں کو ایک خاص مقدار میں فروخت کررہا ہے۔ میں ایک کمرہ خریدنا چاہتا ہوں، ہوٹل مجھے 0.8٪ ماہانہ کرایہ دے گا۔ ہر سال ان میں 5٪ اضافہ ہوگا۔ میں پوچھنا چاہتا ہوں کہ کیا شریعت کے مطابق اس ہوٹل کا اپارٹمنٹ یا کمرہ خریدنا ٹھیک ہے؟
جواب: صورتِ مسئولہ میں اگر  دونوں معاملے الگ الگ ہوں، ایک معاملہ دوسرے معاملہ کے ساتھ مشروط نہ ہو،  یعنی پہلے آپ ہوٹل کے مالک سے ایک کمرہ خرید لیں اور اس کی پیمنٹ کی ادائیگی کردیں تو آپ اس کمرے کے مالک ہوجائیں گے اور اس کے مالکانہ حقوق اور ذمہ داریاں آپ ہی کی ہوں گی، اور پھر یہ معاملہ مکمل ہونے کے بعد ایک نیا معاہدہ کرکے  ہوٹل والوں کو آپ وہ کمرہ کرایہ پر دے دیں  تو یہ جائز ہے۔ اور آپ اپنے کمرے کا  ہوٹل والوں سے طے شدہ کرایہ لینا جائز ہوگا۔لیکن اس میں یہ ضروری ہے کہ   سودے میں یہ شرط نہ رکھی گئی ہو  کہ اس شرط پر آپ کو کمرہ بیچ رہیں ہیں  آپ ہمیں  کرایہ پر دو گے، بلکہ مطلقاً  سودا ہو۔ اگر نفسِ  سودے میں ہی کرایہ پر لینے کی شرط ہو تو یہ معاملہ فاسد ہوگا، اس کو فسخ کرکے از سر نو نیا معاملہ کرنا پڑے گا۔الدر المختار وحاشية ابن عابدين (رد المحتار) (5/ 84):" (قوله: ولا بيع بشرط) شروع في الفساد الواقع في العقد بسبب الشرط؛ «لنهيه صلى الله عليه وسلم عن بيع وشرط»، لكن ليس كل شرط يفسد البيع، نهر. وأشار بقوله: بشرط إلى أنه لا بد من كونه مقارناً للعقد؛ لأن الشرط الفاسد لو التحق بعد العقد، قيل يلتحق عند أبي حنيفة، وقيل: لا، وهو الأصح، كما في جامع الفصولين، لكن في الأصل أنه يلتحق عند أبي حنيفة وإن كان الإلحاق بعد الافتراق عن المجلس، وتمامه في البحر. قلت: هذه الرواية الأخرى عن أبي حنيفة وقد علمت تصحيح مقابلها، وهي قولهما ويؤيده ما قدمه المصنف تبعاً للهداية وغيرها، من أنه لو باع مطلقاً عن هذه الآجال ثم أجل الثمن إليها صح، فإنه في حكم الشرط الفاسد كما أشرنا إليه هناك، ثم ذكر في البحر: أنه لو أخرجه مخرج الوعد لم يفسد. وصورته كما في الولوالجية قال: اشتر حتى أبني الحوائط اهـ.قال في النهر بعد ما ذكر عبارة جامع الفصولين: وبهذا ظهر خطأ بعض حنفية العصر، إذ أفتى في رجل باع لآخر قصب سكر قدراً معيناً، وأشهد على نفسه بأنه يسقيه ويقوم عليه بأن البيع فاسد؛ لأنه شرط تركه على الأرض، نعم الشرط غير لازم اهـ. قلت: وفي جامع الفصولين أيضاً: لو ذكرا البيع بلا شرط ثم ذكرا الشرط على وجه العقد جاز البيع ولزم الوفاء بالوعد، إذ المواعيد قد تكون لازمةً فيجعل لازماً لحاجة الناس، تبايعا بلا ذكر شرط الوفاء ثم شرطاه يكون بيع الوفاء؛ إذ الشرط اللاحق يلتحق بأصل العقد عند أبي حنيفة ثم رمز أنه يلتحق عنده لا عندهما، وأن الصحيح أنه لايشترط لالتحاقه مجلس العقد. اهـ وبه أفتى في الخيرية وقال: فقد صرح علماؤنا بأنهما لو ذكرا البيع بلا شرط ثم ذكرا الشرط على وجه العدة جاز البيع ولزم الوفاء بالوعد اهـ. قلت: فهذا أيضاً مبني على خلاف ما مر تصحيحه، والظاهر أنهما قولان مصححان". فقط والله أعلم
                                                  
عنوان: سودی معاہدہ کرنا
سوال: سود چڑھنے سے پہلے قرض کو ادا کرنا اور ایسا قرض لینا کسی ادارے سے جائز ہےیا نہیں؟
جواب: کو ئی بھی ایسا معاہدہ کرنا جو  سود  پر مشتمل ہو جائز نہیں ہے، خواہ اس میں سود  چڑھنے  سے پہلے ہی ادا کردیا جائے، تو بھی ناجائز معاہدہ کرنے کا گناہ ہوگا۔"لعن رسول الله صلى الله علیه وسلّم اٰكل الربوا و مؤكله وكاتبه و شاھدیه، و قال: ھم سواء".  (صحيح مسلم و جامع الترمذي)فقط والله أعلم
                                                  
عنوان: پلاٹ کی اوپن فائل فروخت کرنا
سوال: صورتِ مسئلہ یہ ہے کہ آج کل ہاؤسنگ سوسائٹی میں عمومی طور پر یہ ہوتا ہے کہ انتظامیہ ایک رقبہ خرید کر اس پر پلاٹنگ کرتی ہے۔سوسائٹی میں مختلف سیکٹرز بنائے جاتے ہیں جن میں ایک متعین تعداد پلاٹوں کی ہوتی ہے۔ابھی پلاٹوں کی تحدید نہیں ہوئی ہوتی، بلکہ اس جگہ پر ترقیاتی کام شروع ہوا ہوتا ہے اور صرف سیکٹر متعین ہوتا ہےکہ انتظامیہ اس سیکٹر کے ممکنہ پلاٹوں کی فائلیں جنہیں عرفِ عام میں "اوپن فائل" کہا جاتا ہے (چوں کہ یہ کسی فرد کے نام پر نہیں ہوتیں؛ اس لیے انہیں اوپن فائل کہا جاتا ہے) بنا کر مارکیٹنگ شروع کر دیتی ہے اور اس فائل کی ایک مخصوص قیمت متعین کرکے آگے بیچنا شروع کر دیتی ہے، فائل کی متعین شدہ قیمت پلاٹ کی کل مالیت کا 10فیصد ہوتی ہے، جسے ڈاؤن پیمنٹ بھی کہا جاتا ہے۔ جو شخص اپنا پلاٹ بک کروانا چاہتا ہے وہ مطلوبہ 10فیصد ڈاؤن پیمنٹ ادا کر کے فائل حاصل کر لیتا ہے۔ گاہک کو بتایا جاتا ہے کہ آپ کو فلاں سیکٹر مثلاً A بلاک میں 8 مرلہ پلاٹ کی فائل دی جارہی ہے، جس کی (فائل) کی قیمت مثلاً 2 لاکھ روپے ہے جو کہ ڈاؤن پیمنٹ ہے اور بقیہ پیسے آپ پلاٹوں کی قرعہ اندازی کے بعد 3 سالوں میں قسطوں کی صورت میں ادا کریں گے۔ یہ بات ذہن میں رہے کہ سیکٹر اور پلاٹ کا سائز متعین ہوتا ہے، جب کہ پلاٹ کا محل وقوع کہ وہ کون سی گلی میں کس نمبر کا پلاٹ ہو گا متعین نہیں ہوتا، صرف اتنا ذکر ہوتا ہے کہ فلاں سیکٹر میں اتنے سائز کا پلاٹ ہو گا۔ پلاٹ کا تعین ترقیاتی کام کی تکمیل کے بعد جب پورا سیکٹر تیار ہو جاتا ہے تو قرعہ اندازی کی صورت میں ہوتا ہے۔اب ہوتا یہ ہے کہ فائل کے مارکیٹ میں آنے کے دن سے لے کر جب تک پلاٹوں کی قرعہ اندازی نہیں ہو جاتی چاہے اس میں ایک سال کا عرصہ لگ جائے یا زائد یہ فائل مختلف ہاتھوں میں بکتی رہتی ہے اور ہر خریدنے والا فرد اس پر نفع کماتا ہے، مثلاً ایک شخص نے 2 لاکھ کی فائل خریدی اور کچھ دنوں بعد ڈھائی لاکھ کی آگے بیچ دی۔اب پوچھنے کی بات یہ ہے کہ یہ جو فائل مختلف ہاتھوں میں بکتی رہتی ہے اور اس پر منافع کمایا جاتا ہے، کیا یہ حلال اور جائز ہے یا نہیں؟ یہ بات ذہن نشین رہے کہ فائل میں پلاٹ نمبر وغیرہ درج نہیں ہو تا، بلکہ سیکٹر اور پلاٹ سائز متعین ہوتا ہے، اس لیے اسے اوپن فائل کہتے ہیں۔جب کہ پلاٹ نمبر قرعہ اندازی کے بعد الاٹ ہوتا ہے!
جواب: مذکورہ صورتِ حال میں چوں کہ پلاٹ کا سائز اورسیکٹر متعین ہوتا ہے   اور  کمپنی اور پہلے خریدار میں باقاعدہ بیع ہوجاتی  ہے   اور باقی رقم قسط وار مقرر ہوجاتی ہے تو اس صورت میں یہ بیع تو ہوجائے گی جو کمپنی اور  خریدار کے درمیان ہوئی ہے، البتہ اس خریدار کو  اب  آگے بیچنے کا حکم یہ ہے  کہ  جب  یہ جگہ قرعہ اندازی کے ذریعہ  متعین ہوجائے گی، اس کے بعد خریدار کے لیے اس کو آگے نفع پر فروخت کرنا جائز ہوگا، اور  اگر جگہ متعین نہیں ہے، اب تک وہی پرانی صورتِ حال ہے   تو اسے نفع پر فروخت کرنا جائز نہیں ہوگا۔ فقط واللہ اعلم
                                                  
