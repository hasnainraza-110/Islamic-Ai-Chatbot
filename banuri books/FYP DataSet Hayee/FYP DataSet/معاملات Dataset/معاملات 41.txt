عنوان: گندم کی ادھار خرید و فروخت کا حکم
سوال: گندم ادھار فروخت کرنایا دینا جائز ہے؟
جواب: گندم کو گندم کے بدلے ادھار فروخت کرنا جائز نہیں ،البتہ رقم کے بدلے ادھار فروخت کرنے کی گنجائش ہے،باقی خرید وفروخت کے معاہدے کے بغیر کسی کو گندم بطور قرض دینا شرعًا جائز ہے۔ فقط واللہ اعلم
                                                  
عنوان: وراثت کی تقسیم اور بھانجوں کا اپنے لیے وصیت کا دعوی کرنا
سوال: ایک آدمی کی وفات ہوئی،اب اس کی وراثت تقسیم کرنی ہے،   وراثت میں 24 کنال ملکیتی زمین موجود ہے، مرحوم کی کوئی اولاد نہیں ہے۔ قریبی ورثاء میں ایک بیوہ،ایک بہن،ایک چچازاد بھائی موجود ہیں،  اور مرحوم کی وفات سے پہلے ایک بہن کا انتقال ہوا ہے ،  جس کی اولاد میں دو بیٹے اور پانچ بیٹیاں ہیں۔وراثت ان میں کس طرح تقسیم ہوگی؟جب کہ مرحوم کی وفات سے پہلے جس بہن کا انتقال ہوا ہے، اس کے دو بیٹے کچھ لوگوں کو بطورِ  گواہ لارہے ہیں کہ مرحوم نے وصیت کی  ہے  کہ میری جائیداد میں صرف 4 کنال بیوی کواور  باقی ساری جائیداد  مرحوم کی وفات سے پہلے فوت ہوئی بہن کے دو بیٹوں (یعنی بھانجوں )کو دی جائے۔  وصیت کی کوئی تحریر موجود نہیں ہے ،نہ ہی کوئی اور وارث گواہ ہے۔ اب  وراثت کی تقسیم  کیسے ہوگی ؟جب کہ سارے وارث بیوی،بہن اور چچازاد بھائی وصیت  کو رد کرتے ہیں اور گواہان  کو جھوٹا خیال کرتے ہیں۔
جواب: صورتِ  مسئولہ میں مرحوم کی کل جائیداد کو 4 حصوں میں تقسیم کیاجائےگا، جس میں سے ایک حصہ مرحوم کی بیوہ کو، دو حصے  مرحوم کی زندہ بہن کو ، اور ایک حصہ مرحوم کے  چچازاد  بھائی کو  دیا جائے گا، جب کہ مذکورہ  صورت میں مرحوم کے بھانجے اور بھانجیاں  مرحوم کی وراثت  میں شرعی طور پر حصہ دار نہیں ہیں۔جہاں تک بھانجوں کی طرف  سے مرحوم کی جانب  بیوہ کے لیے چار کنال دینے کی وصیت کرنے کا دعویٰ  ہے، تو  وارث کے حق میں وصیت شرعاً نافذ العمل نہیں، لہذا میت کی اولا د کی غیرموجودگی  میں بیوہ کے لیے شوہر کے  مال میں  جو حصہ شریعت نے مقرر کیا ہے، یعنی (تجہیز و تکفین کے اخراجات نکال کر، میت پر قرض ہو تو اسے ادا کرنے کے بعد، اگر میت نے کوئی جائز وصیت کی ہو تو اسے بقیہ ترکے کے ایک تہائی سے ادا کرنے کے بعد) کل ترکے کا چوتھائی حصہ، وہ پورا بیوہ  کو دیا جائے گا،  اگر مرحوم نے یوں کہا بھی ہو کہ بیوہ کو صرف چار کنال زمین دی جائے،  اس  سے بھی بیوہ  کا بقیہ حصہ ساقط نہیں ہوگا۔اور بھانجوں سے متعلق اگر مرحوم کی وصیت شرعی گواہوں کے ذریعے ثابت ہوجائے،  تب بھی انہیں  مرحوم کی کل جائیداد  میں سے ایک تہائی سے زیادہ حصہ نہیں دیا جائے گا،وصیت کے ثبوت (یعنی وصیت پر دو عادل گواہ موجود ہوں ) کی صورت میں بھانجوں کو کل مال میں سے صرف ایک تہائی دیا جائے گا،  باقی کل جائے داد   (منقولہ و غیر منقولہ) مذکورہ بالا تفصیل کے مطابق ورثاء (بیوہ ، بہن، چچازاد بھائی)میں تقسیم کردیا جائے گا۔تبيين الحقائق شرح كنز الدقائق وحاشية الشلبي (6/ 182):"ثم تصح الوصية للأجنبي بالثلث من غير إجازة الوارث، و لاتجوز بما زاد على الثلث".الموسوعة الفقهية الكويتية (30/ 254):"الوصية للأجنبي بما زاد عن الثلث . 23 - اختلف الفقهاء في الوصية بالزائد على الثلث للأجنبي على قولين :القول الأول : إن الوصية للأجنبي في القدر الزائد على الثلث تصح وتنعقد ، ولكنها تكون موقوفة على إجازة الورثة ، فإن لم يكن له ورثة نفذت دون حاجة إلى إجازة أحد ، وهذا هو مذهب الحنفية".بدائع الصنائع في ترتيب الشرائع (7/ 385):"وأما بيان حكم الوصية فالوصية في الأصل نوعان: وصية بالمال، ووصية بفعل متعلق بالمال لا يتحقق بدون المال، أما الوصية بالمال فحكمها ثبوت الملك في المال الموصى به للموصى له."فقط و الله  اعلم
                                                  
عنوان: بیع کے ارکان و شرائط
سوال: بیع کے ارکان و شرائط کیا ہیں؟
جواب: بیع کے دو ارکان ہیں :ایک ایجاب و قبول اور دوسرا تعاطی  ، یعنی لینا اور دینا۔بیع کے انعقاد کی شرائط میں سے یہ ہے کہ :1. بیع کرنے والا عاقل اور تمیزدار ہو۔2.  دو آدمیوں کا موجود ہونا؛ کیوں  کہ ایک آدمی کا خریدار اور فروخت کنندہ ہونا درست نہیں۔3. بیع میں قبول ، ایجاب کے موافق ہو۔4.  مبیع اور ثمن  (شرعًا) مال کے قبیل سے ہوں، یعنی وہ چیز شریعت میں مالِ متقوم ہو، چنانچہ شراب ، خنزیر ، خون اور خالص گوبر وغیرہ کی بیع صحیح نہیں ہو گی۔5.  مبیع موجود ہو، معدوم نہ ہو۔6.  مبیع اور ثمن  معلوم و متعین ہوں۔7. جو چیز فروخت کی جارہی ہے اس کا فروخت کنندہ کی ملکیت میں ہونا، چناں چہ جو چیز ابھی تک ملکیت میں نہیں آئی، یا چوری کا سامان ہے، یا آزاد انسان ہے، اسے  فروخت کرنا بھی درست نہیں۔8. جو چیز فروخت کی جارہی ہے، بائع کا اس پر قبضہ متحقق ہونا، خواہ وکیل کے ذریعے ہو۔9- بائع اور مشتری ایک دوسرے کا کلام سننے والے ہوں۔10- ایجاب و قبول ایک مجلس میں ہو۔ان کے علاوہ بھی بیع کے نفاذ،بیع کے صحیح ہونے ،اور لازم ہونے کی شرائط بھی فقہاء نے ذکر فرمائی ہیں، جن کی تفصیل کے لیے فتاوی ہندیہ کتاب البیوع ملاحظہ  فرمائیں۔الفتاوى الهندية - (19 / 353):"وأما ركنه فنوعان أحدهما الإيجاب والقبول والثاني التعاطي وهو الأخذ والإعطاء ....أما شرائط الانعقاد فأنواع منها في العاقد وهو أن يكون عاقلا مميزا كذا في الكافي والنهاية ...ومنها في العقد وهو موافقة القبول للإيجاب بأن يقبل المشتري ما أوجبه البائع بما أوجبه ...ومنها في البدلين وهو قيام المالية حتى لا ينعقد متى عدمت المالية هكذا في محيط السرخسي ومنها في المبيع وهو أن يكون موجودا فلا ينعقد بيع المعدوم وما له خطر العدم ...وأن يكون مملوكا في نفسه وأن يكون ملك البائع فيما يبيعه لنفسه ... و منها سماع المتعاقدين كلامهما ...ومنها في المكان وهو اتحاد المجلس بأن كان الإيجاب والقبول في مجلس واحد."فقط واللہ اعلم
                                                  
عنوان: طے شدہ مدت سے قبل  اجرت کم کرکے لینا/ ایڈوانس تنخواہ لینے کی صورت میں کٹوتی کرنا
سوال: 1-  ایک شخص  فیکٹری میں ملازم ہے،  مالک اور ملازم کا اس طرح معاملہ ہوا تھا  کہ تنخواہ تین مہینے بعد ملے گی  12ہزار  روپے کے حساب سے،  معاہدے کے وقت ملازم راضی ہو جاتا ہے،  لیکن ایک ماہ گزرنے کے بعد  وہ ملازم اپنے مالک سے  کہتا ہے،  ابھی تنخواہ دے دو  چاہے گیارہ (11) ہزار روپےمہینے  کے حساب سے دے دو  ،  اب اس معاملے کا کیا حکم ہے؟  کیا اس طرح کرنا جائز ہے؟2-  ایڈوانس تنخواہ لینے کی صورت  میں کمپنی مقررہ تنخواہ سے کم رقم دیتی  ہے، باقی رقم کاٹ لیتی  ہے، مثال کے طور پر میری تنخواہ 30 ہزار روپے ہے،  اگر میں  کمپنی سے کہتا ہوں:  مجھے اس مہینے کی رقم ایڈوانس دے دو تو  مجھے 25 ہزار ملتے ہیں،  باقی رقم مہینہ  پورا ہونے پر بھی نہیں دیتے،  کیا یہ درست  ہے؟
جواب: 1-معاہدے  کے وقت اجرت طے کرلی گئی تھی اور  یہ طے ہوا تھا کہ اجرت تین ماہ بعد ملے گی اور ملازم بھی اس پر راضی تھا تو یہ معاہدہ درست تھا، بعد میں اگر ملازم تین ماہ سے قبل از خود اپنی اجرت کم کرکے لینے پر راضی ہے تو  بھی شرعًا درست ہے،  البتہ اخلاق کا تقاضا یہ ہے کہ ملازم کو س کی مکمل اجرت دے دی جائے ۔2- ایڈوانس تنخواہ لینے کی صورت میں اس میں کٹوتی کرنا شرعًا درست نہیں،  کمپنی  اتنا تو کرسکتی ہے کہ ایڈوانس تنخواہ  نہ  دے ،یا مکمل نہ  دے ، کچھ حصہ دے دے؛ تاکہ ملازم کی ضرورت پوری ہوجائے اور بقیہ تنخواہ مہینہ کے اختتام پر دے دی جائے،  لیکن ایڈوانس تنخواہ  کی صورت میں کٹوتی کرنا جائز  نہیں ہے۔فقط واللہ اعلم
                                                  
عنوان: ٹائنز (Tiens) کمپنی کا حکم
سوال: ٹاینز کیا ہے ؟لوگ اس کو کیوں جوائن کرتے  ہیں ؟ کیا اس میں پیسہ ہے؟  کیا یہ کاروبار حلال ہے یا حرام ؟سود ہے یا سود سے پاک ؟
جواب: ہماری معلومات کے مطابق ” ٹائنز“ (teins)   ایک ملٹی لیول مارکیٹنگ / نیٹ ورک کارکیٹنگ کی کمپنی ہے، اس کے معاملات شرعی اصولوں کے مطابق درست نہیں ہیں،لہذا ان کے ساتھ مل کر کام کرنا جائز نہیں ہے۔ فقط واللہ اعلممزید تفصیل درج ذیل لنک پر جامعہ کا   فتویٰ ملاحظہ کریں :ٹائنز کمپنی کے ساتھ معاملات کا حکم نیٹ ورک مارکیٹنگ(Network Marketing) کا حکم
                                                  
عنوان: متعدد دادیوں کے وارث بننے کی صورت
سوال: سراجی میں ایک جگہ 3دادی کا وراثت میں حصہ اور دوسری جگہ 4 سے زیادہ دادی کے حصہ کی مثال دی ہے، سوال یہ ہے کہ وہ کون سی صورت ہے جس میں متعدد دادیاں وراثت میں حصہ دار ہوتی ہیں؟
جواب: میراث کی اصطلاح میں ذوی الفروض عورتوں میں سے ایک صنف  "جده صحیحه"ہے، عربی زبان میں"جدة" کا لفظ دادی اور نانی دونوں کے لیے بولا جاتا ہے، نیز  "جدہ صحیحہ"سے مراد وہ خاتون ہے جس کی میت کی طرف نسبت کرنے میں "جدِّ فاسد"  نہ آتا ہو   (جد فاسد ووہ شخص ہے جس کی نسبت میت کی طرف کرنے میں خاتون کا واسطہ آتا ہو)۔چناں چہ "جده صحیحه"دادی، پڑ دادی، سکڑ دادی اور اس سے آگے والد کے نسب میں آنے والی تمام دادیوں اور نانی، پڑ نانی ، سکڑ نانی اور اس سے آگے والدہ  کے نسب میں آنے والی تمام نانیوں کو کہا جاتا ہے۔ایک درجے  کی کئی جدات جمع ہوجائیں تو وہ سب وارث بنتی ہیں،  مثلًا جب میت کے ورثاء میں والد ،دادا،پردادا نہ ہوں،  لیکن  سکڑ دادا ( دادا کے والد ) موجود ہوں تو ان کے  ساتھ  تین  جدات (دادیاں،نانیاں )  وارث بنتی ہیں ،سکڑ دادا  کی بیوی،دادا کی نانی اور دادی کی نانی۔  اسی طرح اگر سکڑ دادا بھی نہ ہوں اور ان کے والد ہوں تو اب چار جدات وارث ہوں گی۔  (السراجی ص 34 ط: بشری)فقط واللہ اعلم
                                                  
عنوان: موٹر سائیکل اسکیم
سوال: چائنا کی موٹر سائیکل کی مارکیٹ قیمت  50,000ہے،  لیکن ہمارے شہر میں ایک فرم ہے جو کہ موٹر سائیکل کی بکنگ ایک ماہ پہلے کرتے ہیں اور کسٹمر سے 44,000کے حساب سے شروع میں رقم لے لیتے ہیں،  ایک ماہ کے بعد کسٹمر کو موٹر سائیکل مارکیٹ ریٹ سے  6,000 ہزار کم میں دے دی جاتی ہے،  لیکن اگر کسٹمر اسی وقت اس موٹر سائیکل کو ان کو فروخت کرنا چاہے تو وہ پھر  50,000کے حساب سے مارکیٹ ریٹ پر خرید لیتے ہیں۔یہ فرم ہمارے شہر میں موٹر سائیکلوں کا کاروبار کرتی ہے،  کسٹمرز ایک ماہ پہلے موٹر سائیکل کی بکنگ کرواتے ہیں اور  44,000کے حساب سے رقم جمع کروادیتے ہیں ۔ مہینے کے آخر میں کسٹمر کو موٹرسائیکل مل جاتی ہے، لیکن کسٹمر اس موٹر سائیکل کو اسی وقت اسی فرم کو مارکیٹ ریٹ  50,000کے عوض فروخت کر دیتا ہے۔ اس فرم کی پالیسی کے مطابق اگر کوئی کسٹمر موٹرسائیکل لینے نہ آئے تو اس کا مطلب یہ تصور کیا جاتا ہے کہ کسٹمر موٹر سائیکل نہیں لینا چاہتا، بلکہ اُن ہی کو واپس فروخت کرنا چاہتا ہے تو پھر یہ فرم فی موٹر سائیکل 6,000کے حساب سے رقم کسٹمر کے اکاؤنٹ میں ٹرانسفر کر دیتی ہے۔ جس کسٹمر نے موٹر سائیکل لینی ہو وہ مہینے کے اختتام پر اپنی موٹر سائیکل خود آ کر لے سکتا ہے، ورنہ پھر یہ فرم اپنی پالیسی کے مطابق کسٹمر کو  6,000کا نفع ادا کر دے گی اور کسٹمر کی اصل رقم 44,000 روپے دوبارہ اگلے ماہ کے لیے جمع کر لے گی۔ اور اگلے ماہ کے آخر میں اگر کسٹمر موٹرسائیکل لینا چاہے تو لے سکتا ہے، ورنہ پھر یہ فرم اسی موٹر سائیکل کو 50,000 کے مارکیٹ ریٹ پر خرید کر  6,000روپے کا نفع کسٹمر کو ادا کر دیتی ہے۔کسٹمر کسی بھی وقت اپنی اصل رقم واپس لے کر اس معاہدے سے دست بردار ہو سکتا ہے۔اب سوال یہ ہے کہ کیا موٹر سائیکل دی گئی صورت کے مطابق فروخت کرنا اور نفع کی رقم حاصل کرنا جائز ہے؟
جواب: سوال میں ذکر کردہ موٹر سائیکل فروخت کرنے کا معاملہ اس حد تک جائز ہے کہ کمپنی ایک ماہ پہلے بکنگ  پر  چھ ہزار روپے کم لیتی ہے ،اس کے بعد اگرخریدار موٹر سائیکل پر قبضہ کرلے،اور سودا مکمل ہوجائے  اس  کے  بعد اس کا اختیار ہے اگر چاہے تو اس کمپنی کو پچاس ہزار میں فروخت کردے یا کسی اور کو فروخت کرے،  لیکن اگر خریدار وقتِ مقررہ  پر  فروخت کرنے والے سےموٹرسائیکل  لے کر  اس پر قبضہ حاصل نہ کرے   اورموٹر سائیکل پر قبضہ  کیے بغیر اسے فروخت کرنے والےکو  واپس فروخت کردے تو یہ  جائز نہیں ہے۔اسی طرح اگر ایک ماہ بعد خریدار موٹر سائیکل لینے نہ آئے تو کمپنی از خود اسے اپنے لیے نہیں خرید سکتی اور نہ اس کی اجازت کی بغیر اس کی رقم اگلے ماہ کی بکنگ میں شامل کرسکتی ہے ،نیز ایک ماہ بعد موٹر سائیکل نہ لینے کی صورت میں  کمپنی جو منافع دیتی ہے یہ سود ہونے کی وجہ سے ناجائز ہے ۔ "الجامع الصغير" میں ہے:   "كل قرض جر منفعة فهو رباً."(الجامع الصغیر للسیوطی، ص:395، برقم :9728، ط: دارالکتب العلمیہ، بیروت) "العنایہ " میں ہے: "والكراهة، إما؛ لأنه احتيال لسقوط الربا، فيصير كبيع العينة في أخذ الزيادة بالحيلة، وإما؛ لأنه يفضي إلى أن يألف الناس فيستعملوا ذلك فيما لايجوز."(العنایة شرح الهدایة، (7/ 148)، کتاب الصرف، ط: دارالفکر)"الأشباہ والنظائر " میں  ہے:"القاعدة الثانية: الأمور بمقاصدها، كما علمت في التروك. وذكر قاضي خان في فتاواه: إن بيع العصير ممن يتخذه خمراً، إن قصد به التجارة فلايحرم، وإن قصد به لأجل التخمير حرم، وكذا غرس الكرم على هذا. (انتهى) .وعلى هذا عصير العنب بقصد الخلية أو الخمرية، والهجر فوق ثلاث دائر مع القصد، فإن قصد هجر المسلم حرم وإلا لا".(الأشباه والنظائر لابن نجیم (ص: 23)، الفن الأول: القواعد الکلیة، ط: دار الكتب العلمیة، بیروت – لبنان)فقط واللہ اعلم
                                                  
عنوان: کریم میں گاڑی چلانے والے کو کار کرائے دینا
سوال: میں نے اپنی گاڑی کسی کو ہزار روپے پر دن کے کرائے کے حساب سے دی ہے وہ  مجھے پر دن کا ہزار روپے دے گا،  اب وہ گاڑی کریم کار سروس کے کام میں استعمال کرتا ہے جس میں کمپنی کی طرف سے اس کو رائیڈ آتی ہے اور وہ اس رائیڈ کو اس کے مقام تک پہنچاتا ہے جس پر کمپنی اس کو پیسے دیتی ہے اور وہ اس کی ارننگ شمار ہوتی ہے اور اس کے علاوہ ہفتے  میں  ساٹھ  رائیڈمکمل کرنے پر اس کو ایک عدد بونس بھی ملتا ہے، بعض اوقات یہ ہدف مکمل نہیں ہو پاتا جس کی وجہ سے یہ لوگ اپنی طرف سے رائیڈ لگاتے ہیں؛ تاکہ ان کا کمپنی کی طرف سے دیا ہوا ہدف مکمل ہوجائے اور ان کو بونس مل جائے، لیکن میرا اس بونس سے اور ان کے کریم کی کمائی سے کوئی لینا دینا  نہیں،   مجھے صرف دن کے ہزار روپے گاڑی کا رینٹ ملتا ہے آیا ایسے بندے کو گاڑی رینٹ پر دینا جائز ہے یا نہیں؟
جواب: آپ کے لیے اپنی گاڑی  متعینہ کرایہ  پر  دینا  جائز   ہے۔  فقط واللہ اعلم
                                                  
عنوان: جی پی فنڈ کا حکم
سوال: سرکاری ملازموں سے جو   "GP FUND"کی کٹوتی ہوتی ہے، اس کے ذریعہ جو سالانہ منافع ملتا ہے وہ رقم سود کے زمرے  میں آتی ہے یا نہیں؟
جواب: سرکاری اور نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے، اور اس فنڈ میں شمولیت کے لیے  ملازمین کی تنخواہ میں سے کچھ فیصد کٹوتی کرکے ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ : یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ؛  اس لیےکہ  ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی ؛لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقویٰ  کی بات ہے۔2۔ دوسری  قسم (اختیاری کٹوتی)  کا حکم یہ ہے کہ:  ملازمین نے اپنی تنخواہوں سے جتنی کٹوتی کرائی ہے،  اور اس میں جتنی رقم ادارے نے اپنی طرف سے ملائی ہے، یہ دو رقمیں  وہ لے سکتے  ہیں، لیکن ان دونوں رقموں پر انٹرسٹ  وغیرہ کے نام سے جو زائد رقم  ملتی ہے وہ اضافہ شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں  لگانے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت( جبری واختیاری کٹوتی) کا حکم یہ ہے کہ:  جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہے  اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہے۔فقط واللہ اعلم
                                                  
عنوان: گھر کے لیے قرضہ اسکیم سے قرض لینے کا حکم
سوال: گورنمنٹ  گھر بنانے کے لیے فکس مارک اَپ پر قرضہ دے رہی ہے ،  جو کہ 5 سال تک   5 فیصد مارک اَپ کے ساتھ اَقساط میں لوٹانے ہیں  اور 5 سال کے بعد 7 فیصد مارک اَپ کے ساتھ اقساط کی صورت میں واپس کرنے ہیں،  کچھ اسلامک بینکنگ سے منسلک بینک بھی دے رہے ہیں۔ کیا شرعی طور پر یہ قرضہ لینا ٹھیک ہے؟
جواب: صورتِ  مسئولہ میں   مذکور ہ قرضہ اسکیم شرعًا سودی قرض  پر مشتمل ہے ؛کیوں کہ قرض کے عوض مشروط طور پر ایک روپیہ بھی زائد لینا دینا سود میں داخل ہے؛لہذا ایسا قرضہ لینا جائزنہیں ہے۔ فقط واللہ اعلمتفصیل کے لیے درج ذیل لنک  پر جامعہ کا فتویٰ ملاحظہ فرمائیں:مکان کی تعمیر کے لیے حکومت سے قرضہ لینامختلف بینکوں یا اداروں سے سودی قرضہ لے کر یا شرکتِ متناقصہ (diminishing musharka) کا معاملہ کر کے ذاتی گھر لینے کا حکم
                                                  
عنوان: گھر جاکر ویکسین لگانے کی اجرت لینا
سوال: میں سندھ گورنمنٹ میں کام کرتا ہوں،  کیا میں ”کرونا ویکسین“  گھر پر جا کر لگانے کے سروس چارجز لے سکتا ہوں؟
جواب: صورتِ مسئولہ میں  اگر آپ کو گورنمٹ کی طرف سےگھر جا کر ”ویکسین“  لگانے کی  اجازت نہ ہو تو  آپ کے لیے  گھر پر جا کر ویکسین لگانا اور سرورس چارجز  لینا   جائز نہیں ہوگا اور اگر گورنمنٹ کی طرف سے گھر جاکر ”ویکسین“ لگانے کی اجازت ہو توچوں کہ آپ گورنمٹ کے ملازم ہیں اور آپ کو اس کی تنخواہ بھی ملتی ہے، اس لیے  اس پر آپ لوگوں سے  مزید سسروس چارچز نہیں لے  سکتے۔      فتاوی شامی میں ہے:"وليس للخاص أن يعمل لغيره، ولو عمل نقص من أجرته بقدر ما عمل، فتاوى النوازل.(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولا يشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لا يؤدي نفلاً، وعليه الفتوى ... (قوله: ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواة بدرهم وهو يعلم فهو آثم، وإن لم يعلم فلا شيء عليه، وينقص من أجر النجار بقدر ما عمل في الدواة". (6/70،  کتاب الاجارۃ، ط: سعید)فقط واللہ اعلم
                                                  
عنوان: سگریٹ کا کاروبار کرنا
سوال: سگریٹ کا کاروبار کرنا جائز ہے؟
جواب: سیگریٹ نوشی منہ میں بدبو کا سبب ہونے کی وجہ سے مکروہ ہے، اس کے کاروبار  کی آمدنی حرام نہیں ہے،  تاہم اگر حلال اشیاء میں اس سے بہتر کوئی کاروبار میسر ہو تو وہ زیادہ بہتر ہوگا۔کفایت المفتی میں ہے:’’(سوال) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں یہ ناجائز تو نہیں ہوگا ؟( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے ۔محمد کفایت اللہ کان اللہ لہ‘‘۔(9/148)فقط واللہ اعلم
                                                  
عنوان: شوہر، والد، والدہ، بیٹا، دو بیٹیوں میں میراث کی تقسیم
سوال: میری اہلیہ کا انتقال ہوگیا ہے۔اب انہوں نے جو مال ترکہ چھوڑا ہے وہ اُن کے ورثاء میں کس طرح تقسیم ہوگا؟ جب کہ  میری دو بیٹیاں اور ایک نابالغ بیٹا ہے۔اور کیا اس مال میں سے اہلیہ کے والدین کو بھی حصہ ملےگا؟ اگر ملےگا تو وہ دونوں اپنا حصہ میرے بچوں کو دے دینا چاہتے ہیں تو  کیا ان کا یہ عمل درست ہے؟ اہلیہ نے انتقال سے قبل بڑی بیٹی سے وصیت کی تھی کہ میرے تین زیورات میں سے تینوں بہن بھائی نے ایک ایک زیور لے لینا اور جو نقد رقم ہے اسے مدرسے میں دے دینا۔تو اس وصیت پر کس طرح عمل کیا  جائے گا؟ جس طرح مال و زیور کو ورثاء میں تقسیم کیا جائے گا تو کیا مرحومہ کے کپڑے بھی اسی طرح تقسیم کیے جائیں گے؟ مرحومہ کا مہر گیارہ  ہزار روپے تھا جو میں نے انہیں ادا کردیا تھا،لیکن پھر ان سے ضرورت کی بنا  پر واپس لیا تھا۔اس وقت انہوں نے کہا تھا کہ میرا مہر مسجد میں دے دینا۔میں نے ان کی زندگی میں 4700 روپے سے ایک مسجد میں نل فٹنگ کا کام کرایا تھا۔دوسری ایک مسجد میں 5000 روپے دینا تھے  جس میں سے 2500 روپے دے دیا تھا۔ پھر ان کے انتقال کے بعد 2500 روپے  دے دیے، اور بقیہ 1300 روپے کی بجائے 1500 روپے مسجد میں  دے دیے۔تو کیا میرا یہ عمل مہر کے تعلق سے درست ہے؟ نوٹ مرحومہ کسی نوکری پر نہیں تھی، ان کے پاس جو زیورات تھے ان  میں سے ایک زیور ان کے والد نے شادی کے وقت دیا تھا اور باقی زیورات میں نے بطور تحفہ دیے تھے۔اور نقد جو رقم ہے وہ اُنہوں نے بچت کی تھی۔
جواب: مذکورہ استفتا  میں کئی سوال پوچھے گئے ہیں، جن کے جوبات مندرجہ ذیل ہیں:1: مرحومہ نے اپنے زیورات کے بارے میں جو وصیت اپنے بچوں کے  لیے کی ہے، وہ دیگر ورثاء کی اجازت پر موقوف ہے،اگر اس پر عمل کی اجازت نہ دیں تو دیگر مالِ متروکہ کی طرح مذکورہ زیورات کو بھی بطور میراث ورثاء میں شرعی حصوں کے تناسب سے تقسیم کیاجائےگا، اگر دیگر بالغ ورثہ اجازت دے دیں تو بھی نابالغ بچے کا حصہ پورا دیا جائے گا، اس کی اجازت ابھی معتبر نہیں ہے۔2: مرحومہ نے مدرسہ میں جو رقم دینے کی وصیت کی ہے تو اگر وہ رقم کل مالِ متروکہ کے تہائی کے بقدر ہے تو وصیت کے مطابق وہ رقم مدرسے میں دی جائےگی، اگر وہ رقم کل مالِ متروکہ  کے بنسبت تہائی مال سے زیادہ ہے تو اس رقم میں سے تہائی مال کے بقدر وصیت کے مطابق مدرسے میں دی جائےگی، باقی میراث میں تقسیم کی جائےگی۔3: مرحومہ کے مالِ متروکہ میں مرحومہ کے والدین بھی شرعی حق دار  ہیں ، شرعی حصہ لینے کے بعد وہ اپنا حصہ نواسوں (مرحومہ کے بیٹے اور بیٹیوں) کو ہدیہ کرسکتے ہیں۔4: انسان کی  وفات کے ساتھ اس کی تمام مملوکہ اشیاء یعنی سونا، چاندی، نقدی، کپڑے، چپل وغیرہ ترکہ بن جاتا ہے، لہذا مرحومہ کے کپڑے  وغیرہ بھی دیگر مالِ متروکہ کی طرح تقسیم ہوں گے۔ 6: مہر سے متعلق حکم یہ ہے کہ مہر کا جتنا حصہ باقی تھا، وہ مرحومہ کے انتقال کے بعد مالِ متروکہ بن گیا، اور مالِ متروکہ میں تہائی  مال کے بقدر وصیت کا نفاذ معتبر ہے، تہائی مال سے زیادہ معتبر نہیں  ہے، لہٰذا اگر مرحومہ کا کل ترکہ اتنا ہے کہ مدرسے میں دینے کے لیے جس رقم کی وصیت کی ہے اور مہر کی جو رقم ان کی وفات کے وقت بچ گئی تھی یہ سب ملاکر ایک تہائی کے اندر آجاتے ہیں تو مہر کے بارے میں آپ کا عمل درست تھا، بصورتِ دیگر رجوع کرکے مسئلہ دوبارہ معلوم کرلیجیے۔5: مرحومہ کی میراث کی تقسیم کا شرعی طریقہ یہ ہے کہ اگرمرحومہ  کے ذمہ کوئی قرض ہو  تو اسے ادا کرنے کے بعد ،مرحومہ نے جو جائز وصیت کی ہے اسے ایک تہائی ترکہ میں سے نافذ کرنے کے بعد، باقیکل جائیداد منقولہ و غیر منقولہ کو اڑتالیس (48) حصوں میں تقسیم کرکے بارہ حصے مرحومہ کے شوہر کو، اور آٹھ حصے والد کو، اور آٹھ حصے والدہ کو، اور دس حصے بیٹے کو، اور پانچ پانچ حصے ہر بیٹی کو ملیں گے۔فتاوی شامی میں ہے:"(و) كونه (غير وارث) وقت الموت...وروي في السنن مسندا إلى أبي أمامة - رضي الله تعالى عنه - قال: سمعت رسول الله - صلى الله عليه وسلم - يقول «إن الله أعطى كل ذي حق حقه فلا وصية لوارث» وأخرجه الترمذي وابن ماجه."(كتاب الوصايا، ج:6، ص:646، ط:ايج ايم سعيد)فتاوی ہندیہ میں ہے:"الترکة تتعلق بها حقوق اربعة جهاز المیت ودفنه و الدین و الوصیة ... وتنفذ وصایاه من ثلث ما بقي بعد الکفن و الدین".(كتاب الفرائض، ج:6، ص:447، ط:مکتبه حقانیة) سراجی میں ہے:"و أما للزوج فحالتان: النصف عند عدم الولد و ولد الإبن و إن سفل".(السراجي في المیراث، ص:7، ط:المیزان)فقط والله أعلم
                                                  
عنوان: سیونگ اکاؤنٹ سےحاصل شدہ نفع سے قرض ادا کرنے کا حکم
سوال: ایک صاحب نے کہا کہ سیونگ اکاؤنٹ پہ آنے والا منافع سود ہے، لیکن اگر کسی شخص پر قرضہ ہو تو اس کے قرضے کی ادائیگی کے لیے استعمال ہو سکتا ہے۔ کیا یہ  بات ٹھیک ہے؟
جواب: کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز نہیں،  منافع کے نام سے ملنے والی اس رقم سے قرض ادا کرنا بھی جائز نہیں۔  فقط واللہ اعلم
                                                  
عنوان: اسٹاک ایکسچینج اور پٹ اور کال آپشن میں سرمایہ کاری
سوال: کیا اسٹاک مارکیٹ میں پیسہ لگانا جائز ہے؟  کیا آپشن مارکیٹ  (Options   market) میں پیسہ لگانا جائز ہے اور  کال آپشن اور پُٹ(put)آپشن میں  پیسہ لگانا جائز ہے؟
جواب: اسٹاک ایکسچینج  کی سرمایہ کاری  میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8۔ مذکورہ بالا شرائط کا لحاظ رکھ کر اگر کوئی کمپنی سونا، چاندی یا نقدی کی خرید و فروخت کرتی ہے تو اس کے صحیح ہونے کے لیے ایک شرط مزید یہ بھی ہے کہ عوضین پر قبضہ مجلسِ عقد میں ہو، اگر کسی ایک عوض پر قبضہ ادھار ہو تو یہ جائز نہیں ہے۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔ بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، خصوصاً سونا چاندی وغیرہ کی بیع میں مجلسِ عقد میں قبضہ بہت ہی مشکل ہے؛ اس لیے اجتناب کا مشورہ دیا جاتا ہے۔باقی آپشن میں  پٹ آپشن میں یہ طریقہ ہوتا ہے کہ اس میں آپشن کو خریدا جاتا ہے  وہ یہ ہے کوئی شخص  شئیرز میں نقصان سے بچنے کے لیے  کسی سے یہ وعدہ کرتا ہے کہ آپ مخصوص مدت کے لیے مجھے اتنے پیسے دے  دیں کہ اس مدت میں اگر شئیرز کی قیمت نیچے بھی چلی جائے  تو میں آپ سے اتنے ہی قیمت پر شئیرز خریدوں گا۔ جب کہ کال آپشن میں اس کے برعکس ہوتا ہے کہ مارکیٹ جتنی بھی اوپر چلی جائے میں آپ سے یہ شئیرز  مثلًا  دس ڈالر ہی میں خریدوں گا۔ اور اس کے عوض پیسے بھی لیے جاتے ہیں ،  گویا ایک قسم کا وعدہ خریدا جاتا ہے، شرعًا یہ دونوں صورتیں ناجائز ہیں۔فقط  واللہ اعلم
                                                  
عنوان: موبائل فون کی قسطوں پر خرید و فروخت
سوال: قسط پر موبائل فون خریدنا جائز یا ناجائز ہے؟
جواب: مندرجہ ذیل شرائط کے ساتھ قسطوں پر موبائل  خریدنا جائز ہے :معاملہ متعین ہو کہ  موبائل نقد میں  خریدا  جا رہا ہے یا ادھار،  یعنی قسطوں پر خریدا جا ررہا ہے۔قسط کی رقم متعین ہو۔مدت متعین ہو۔کسی قسط کی ادائیگی میں تاخیر ہونے کی بنا پر اضافہ (جرمانہ) کی شرط نہ ہو، نیز وقت سے پہلے قسط کی ادائیگی کی صورت میں قیمت میں کمی کی شرط نہ لگائی جائے۔اگر ان شرائط کا لحاظ نہ رکھا گیا تو موبائل قسطوں میں خرید و فروخت کی اجازت نہیں ہوگی۔"وإذا عقد العقد على أنه إلى أجل كذا بكذا وبالنقد بكذا أو قال إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع وهذا هو تفسير الشرطين في بيع ومطلق النهي يوجب الفساد في العقود الشرعية وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد".(المبسوط لمحمد بن أحمد بن أبي سهل شمس الأئمة السرخسي (المتوفى: 483هـ)، الناشر: دار المعرفة – بيروت، كتاب البيوع، باب البيوع الفاسدة، ۱۳/۷)فقط و الله أعلم
                                                  
عنوان: ماں سے بچہ مرجانے کا حکم
سوال: ماں سے بچہ مر گیا تو کفارہ کیا ہے؟
جواب: اگر بچہ ماں سے غلطی سے (مثلًا  سوتے میں ماں کے نیچے دب کر) مرجائے تو یہ قتل جاری مجری خطا ہے، اس میں عاقلہ پر دیت اور والدہ پر  کفارہ لازم ہے،  دیت کی مقدارسو اونٹ یا دس ہزار درہم یا ایک ہزار دینار(موجودہ زمانے کے اعتبار سے 30 کلو 618 گرام چاندی)  یا اس کے برابر قیمت ہے،   دیت میں حاصل شدہ مال مقتول کے ورثہ میں شرعی اعتبار سے تقسیم ہو گا۔  جو وارث اپنا حصہ معاف کر دے گا اس قدر معاف ہو جائے گا اوراگر سب نے معاف کر دیا تو سب معاف ہو جائے گا۔  کفارے میں مسلسل ساٹھ روزے رکھنا   لازم ہو گا،  کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے، ہاں! عورت کے حیض کی وجہ سے تسلسل ختم نہیں ہو گا، یعنی اگرعورت   60 روزے کفارہ میں رکھ رہی ہے تو  60 روزے رکھنے کے دوران ماہ واری کے آنے سے کوئی فرق نہیں پڑے گا وہ ماہ واری سے فراغت کے بعد 60 روزوں کو جاری رکھے گی۔ یہ عورت اپنے بچے کی  میراث سے محروم ہوجائے گی۔فتاوی شامی میں ہے:"(قوله: الموجب للقود أو الكفارة) الأول هو العمد وهو أن يقصد ضربه بمحدد أو ما يجري مجراه في تفريق الأجزاء، والثاني ثلاثة أقسام: شبه عمد، وهو أن يعتمد قتله بما لايقتل غالبًا، كالسوط، وخطأ كأن رمى صيدًا فأصاب إنسانًا، وما جرى مجراه كانقلاب نائم علی شخص أو سقوطه عليه من سطح، فخرج القتل بسبب؛ فإنه لايوجبهما كما لو أخرج روشنًا أو حفر بئرًا أو وضع حجرًا في الطريق؛ فقتل مورثه أو أقاد دابةً أو ساقها فوطئته أو قتله قصاصًا أو رجمًا أو دفعًا عن نفسه أو وجد مورثه قتيلًا في داره أو قتل العادل الباغي و كذا عكسه إن قال: قتلته و أنا على حق و أنا الآن على الحق، و خرج القتل مباشرةً من الصبي و المجنون؛ لعدم وجوب القصاص و الكفارة. و تمامه في سكب الأنهر وغيره".(767/6ط: سعید)فقط واللہ اعلم
                                                  
عنوان: مختلف ویب سائٹ میں ایڈ پر کلک کرکے پیسے کمانا
سوال: کئی ویب سائٹ ہیں، جن میں پہلے کچھ پیسے جمع کروانے ہوتے ہیں اور پھر ان پیسوں کے حساب سے ایڈ ملتے ہیں اور پھر وہ ایڈ دیکھنے کمائی ہوتی، کیا یہ حلال ہے؟ اگر اس سلسلے میں کوئی فتوی ہو تو  ارسال فرمادیں!
جواب: آپ اگر متعلقہ کمپنی کی تفصیل  بتاکر جواب معلوم کرتے تھے تو اس صورت میں اس کمپنی کے کام کا شرعی حکم حتمی طور پر بتایا جاسکتا ہے، تاہم اس طرح کی ویب سائٹ میں جو عمومی شرعی خرابیاں پائی جاتی ہیں  وہ  درج ذیل ہیں :1۔   اس میں ایسے لوگ  پراڈکٹ کے اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2۔ اس میں کلک کرنے والا ایک ہی شخص کئی بار کلک کرتا ہے،  جس سے یہ تاثر دیا جاتا ہے کہ اشتہار دیکھنے والے بہت سے لوگ ہیں، جس سے اشتہار دینے والوں کی ریٹنگ بڑھتی ہے، حال آں کہ یہ بات بھی خلافِ  واقعہ اور  دھوکا دہی  ہے۔3۔  نیز ایڈ پر کلک ایسی چیز نہیں ہے جس منفعت مقصودہ ہے، اس لیے یہ اجارہ صحیح نہیں ہے۔4۔   اگر ان اشتہارات میں جان دار کی تصاویر یا خواتین کے تصاویر بھی ہوں تو یہ اس پر مستزاد قباحت ہے۔5۔  نیز ان ویب سائٹس میں تشہیر کے لیے یہ  طریقہ اختیار کیا جاتا ہے کہ  پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔لہذا  اس طرح کی ویب سائٹ میں رجسٹرڈ ہونا یا اس پیسہ کمانے جائز نہیں ہے۔شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".الدر المختار وحاشية ابن عابدين (رد المحتار) (6/ 4) :"هي) لغة: اسم للأجرة وهو ما يستحق على عمل الخير ولذا يدعى به، يقال أعظم الله أجرك. وشرعا (تمليك نفع) مقصود من العين (بعوض) حتى لو استأجر ثيابا أو أواني ليتجمل بها أو دابة ليجنبها بين يديه أو دارا لا ليسكنها أو عبدا أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، ولا أجر له لأنها منفعة غير مقصودة من العين بزازية"وفیہ ایضا (6/ 58) :"(أو) استأجر (خبازا ليخبز له كذا) كقفيز دقيق (اليوم بدرهم) فسدت عند الإمام لجمعه بين العمل والوقت ولا ترجيح لأحدهما فيفضي للمنازعة (قوله فيفضي للمنازعة) فيقول المؤجر المعقود عليه: العمل والوقت ذكر للتعجيل ويقول المستأجر: بل هو الوقت والعمل للبيان". الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... و لايجوز الاستئجار على حمل الخمر لمن يشربها، ولا على حمل الخنزير".فقط واللہ اعلم
                                                  
عنوان: وکیل کے ذریعہ دوسرے شہر سے کپڑا منگواکر پھر نفع رکھ کر اسی وکیل پر بیچنے اور راستے کے نقصان کی ۷۵ فیصد ذمہ داری وکیل پر ڈالنے کا حکم
سوال: میں نے ایک دوست کے ساتھ کپڑ ے کا کاروبار شروع کیا ہے، میں نے دوست کو 2000000بیس لاکھ روپیہ دیا ہے ۔میرا دوست کراچی سے گوادر میں اپنی  دوکان کے لیے کپڑے لاتا ہے ، پھر تمام کپڑوں کو میرے پاس لاتا ہے۔  مجھے فی میٹر کپڑے پر 10 روپیہ نفع دیتا ہے ۔اگر کراچی سے لےکر گوادر تک کسی قسم کا نقصان پہنچا تو میں %25 نقصان کا ذمہ دار ہوں گا، یہ کاروبار جائز ہے؟
جواب: آپ کا سوال مکمل طور پر واضح نہیں ہے، اگر آپ کا مطلب یہ ہے کہ آپ اپنے دوست کو پیسے  (مثلًا بیس  لاکھ)  دے کر کراچی سے کپڑا  خرید کر گوادر لانے کا کہتے ہیں اور وہ دوست کراچی سے کپڑا خرید کر گوادر لاکر وہ کپڑا آپ کے قبضہ میں دے دیتا ہے، پھر آپ کا قبضہ ہونے کے بعد دوبارہ آپ سے وہ کپڑا ادھار پر خرید لیتا ہےاور آپ کے لیے قیمت خرید کے حساب سے فی میٹر پر دس روپے نفع رکھتا ہے تو یہ صورت تو جائز ہے،البتہ یہ شرط لگانا کہ کپڑا کراچی سے گوادر پہنچنے تک اگر کسی قسم کا نقصان ہوا تو آپ صرف % 25 نقصان کے ذمے دار ہوں گے، یہ درست نہیں، کیوں کہ کراچی سے کپڑا لانے میں آپ کے دوست کی حیثیت آپ کے ’’وکیل بالشراء‘‘ (خریداری کے وکیل)  کی ہے، اور اس کپڑے کے اصل مالک آپ ہیں، لہٰذا کراچی سے گوادر آپ تک کپڑا پہنچنے کے دوران اگر کوئی بھی ایسا نقصان ہوا جس میں آپ کے دوست کا کوئی قصور نہ ہو  اور  نہ ہی اس کی طرف سے کسی قسم کی غفلت یا لاپرواہی کا مظاہرہ کیا گیا ہو تو اس نقصان کی مکمل % 100 ذمے داری آپ پر عائد ہوگی، لہٰذا نقصان کی کچھ ذمے  داری اپنے اوپر اور کچھ دوست پر ڈالنا درست نہیں ہے، کیوں کہ وکیل بالشراء (خریداری کا وکیل) امین ہوتا ہے اور امین پر کسی قسم کے نقصان کی ذمہ داری ڈالنا جائز نہیں ہے، الا یہ کہ اس کی طرف سے غفلت یا لاپرواہی کا مظاہرہ کیا جائے۔اسی طرح اگر آپ کا دوست کراچی سے کپڑا گوادر لانے کے بعد آپ کو باقاعدہ قبضہ دیے بغیر آپ سے وہ کپڑا خرید  لیتا ہے تو یہ صورت بھی شرعًا جائز نہیں ہوگی؛ کیوں کہ وکیل کا قبضہ امانت والا ہوتا ہے اور خریدارکا قبضہ ضمان والا ہوتا ہے، اور فقہی قاعدہ کی رو سے قبضہ امان، قبضہ ضمان کے قائم مقام نہیں ہوسکتا ہے، اس  لیے مذکورہ معاملے کے جائز اور درست ہونے کے  لیے یہ بات بھی شرط ہے کہ آپ کا دوست آپ کو قبضہ دے کر اپنا قبضہ امان ختم کرے اور پھر آپ سے وہ کپڑا خرید کر قبضہ ضمان حاصل کرے۔اور اگر سوال کا کچھ اور مطلب ہے تو وضاحت کرکے سوال دوبارہ ارسال کردیجیے۔تحفة الفقهاء(2/ 43):"فأما إذا كان في يد المشتري فباعه المالك منه فنقول: إن كان في يده غصباً يصير قابضاً بنفس الشراء ولا يحتاج إلى تجديد القبض حتى لو هلك قبل أن يتمكن من قبضه حقيقة، فإنه يهلك على المشتري؛ لأن ضمان الغصب ضمان العين نظير ضمان البيع، فيكون من جنسه، فينوب قبض الغصب عن قبض البيع.ولو باع الراهن المرهون من المرتهن وهو في حبسه لا يصير قابضاً بنفس الشراء ما لم يجدد القبض بأن يمكن من قبضه حقيقة بأن كان حاضراً في مجلس الشراء أو يذهب إلى بيته ويتمكن من قبضه؛ لأن قبض الرهن قبض أمانة، وإنما يسقط الدين بهلاكه لا بكونه مضموناً، ولكن بمعنى آخر عرف في موضعه، وقبض الأمانة لا ينوب عن قبض الشراء، وكذلك إذا كان في يده أمانة مثل الوديعة والعارية والإجارة ونحوها لم يدخل في ضمان المشتري إلا أن يتمكن من قبض جديد؛ لأن قبض الأمانة لا ينوب عن قبض الضمان".مجمع الأنهر في شرح ملتقى الأبحر(2/ 587):"لاينوب قبض الرهن عن قبض الشراء؛ لأنه قبض أمانة فلاينوب عن قبض الضمان وإذا كان ملكه فمات كان عليه كفنه".الدر المختار وحاشية ابن عابدين (رد المحتار) (5/ 694):"(وملك) بالقبول (بلا قبض جديد لو الموهوب في يد الموهوب له) ولو بغصب أو أمانة؛ لأنه حينئذٍ عامل لنفسه، والأصل أن القبضين إذا تجانسا ناب أحدهما عن الآخر، وإذا تغايرا ناب الأعلى عن الأدنى لا عكسه.(قوله: ولو بغصب) انظر الزيلعي (قوله: عن الآخر) كما إذا كان عنده وديعة فأعارها صاحبها له فإن كلاً منهما قبض أمانة، فناب أحدهما عن الآخر، (قوله: عن الأدنى) فناب قبض المغصوب والمبيع فاسداً عن قبض المبيع الصحيح، ولا ينوب قبض الأمانة عنه، منح (قوله: لا عكسه) فقبض الوديعة مع قبض الهبة يتجانسان؛ لأنهما قبض أمانة ومع قبض الشراء يتغايران؛ لأنه قبض ضمان، فلا ينوب الأول عنه، كما في المحيط، ومثله في شرح الطحاوي". فقط واللہ اعلم
                                                  
عنوان: میزان بینک سے قسطوں میں گاڑی لینے کا حکم
سوال: میزان بینک سے قسطوں میں گاڑی لینا کیسا ہے؟ کچھ  علماءِ کرام کے نزدیک میزان بینک اسلامی طریقہ کار سے گاڑی دیتا ہے،  رہنمائی فرمائیں !
جواب: روایتی بینکوں کی طرح ، میزان بینک اور دیگر  مروجہ اسلامی بینکوں  میں سے  کسی بھی  بینک سے قسطوں پر گاڑی لینا جائز نہیں ہے؛ کیوں کہ  مروجہ اسلامی بینکوں کا قسطوں پر گاڑی دینے کا معاملہ مکمل شرعی اصولوں کے مطابق نہیں ہے، بلکہ اس معاملہ میں متعدد شرعی احکام کی خلاف ورزی لازم آتی ہے، مثلاً: مروجہ اسلامی بینکوں سے قسطوں پر گاڑی خریدتے وقت دو عقد بیک وقت ہوتے ہیں، ایک عقد بیع (خرید وفروخت) کا ہوتا ہے،  جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی کرائے  (اجارہ) کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد صورۃً یا حکمًا ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:وفي سنن الترمذي لمحمد بن عيسى بن سَوْرة الترمذي:"عن أبي هريرة قال: «نهى رسول الله صلى الله عليه وسلم عن بيعتين في بيعة». وفي الباب عن عبد الله بن عمرو، وابن عمر، وابن مسعود: «حديث أبي هريرة حديث حسن صحيح»، والعمل على هذا عند أهل العلم، وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة، وبنسيئة بعشرين، ولايفارقه على أحد البيعين، فإذا فارقه على أحدهما فلا بأس إذا كانت العقدة على أحد منهما ... وهذا يفارق عن بيع بغير ثمن معلوم، ولايدري كل واحد منهما على ما وقعت عليه صفقته..."(أبواب البيوع، باب ماجاء في النهي عن بیعتین في بیعة، ج:۳،ص:۵۲۵،رقم: ۱۲۳۱،ط: مصطفى البابي الحلبي – مصر)و في المبسوط للسرخسي:"وإذا عقدالعقد على أنه إلى أجل كذا بكذا وبالنقد بكذا أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع ومطلق النهي يوجب الفساد في العقود الشرعية، وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد ... الخ"(کتاب البیوع، باب البیوع الفاسدة، ج:۱۳، ص:۸، ط:دارالمعرفة)فقط واللہ اعلم
                                                  
عنوان: آن لائن کمپنی کے ایڈ دیکھ  کر پیسے کمانا
سوال: میں ایک آن لائن کمپنی میں کاروبار کرنا چاہتا ہوں،  وہ کمپنی مجھ سے کچھ رقم لے گی، اس کے بعد ہم کمپنی کے کچھ ایڈ دیکھتے  ہیں،  ایڈ دیکھنے کے بدلے میں وہ کمپنی ہم کو معاوضہ دیتی ہے، مثلا ً  50000ہزار کے بدلے ہم کو  ہر مہینے 10500 روپے دیتی ہے،  اگر ہم ایڈ نہ دیکھیں  تو کمپنی ہم کو کچھ نہیں دیتی ، کیا یہ کاروبار درست ہے؟
جواب: آپ اگر متعلقہ کمپنی کی تفصیل  بتاکر جواب معلوم کرتے تھے تو اس صورت میں اس کمپنی کے کام کا شرعی حکم حتمی طور پر بتایا جاسکتا ہے، تاہم جس قدر آپ نے سوال میں صورت لکھی ہے اس کے مطابق  مذکورہ  طریقہ سے پیسے کمانا جائز نہیں ہے، اس میں درج ذیل خرابیاں پائی جاتی ہیں:1۔۔   اس میں ایسے لوگ  پراڈکٹ کے اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2۔ اس میں کلک کرنے والا ایک ہی شخص کئی بار کلک کرتا ہے،  جس سے یہ تاثر دیا جاتا ہے کہ اشتہار دیکھنے والے بہت سے لوگ ہیں، جس سے اشتہار دینے والوں کی ریٹنگ بڑھتی ہے، حال آں کہ یہ بات بھی خلافِ  واقعہ اور  دھوکا دہی ہے۔3۔۔ نیز ایڈ پر کلک ایسی چیز نہیں ہے جس منفعت مقصودہ ہے، اس لیے یہ اجارہ صحیح نہیں ہے۔4۔۔  اگر ان اشتہارات میں جان دار کی تصاویر یا خواتین کے تصاویر بھی ہوں تو یہ اس پر مستزاد قباحت ہے؛ کیوں کہ  جس طرح جان دار کی تصویر بنانا شرعاً منع ہے،  اسی طرح اُس کی ترویج اور تشہیر بھی ممنوع ہے، اسی طرح بہت سے اشتہارات دیگر غیر شرعی امور پر مشتمل ہوتے ہیں؛ لہذا اگر مذکورہ طریقہ کار میں اشتہارات کی تشہیر ہوتی ہے تو  یہ  گناہ کے کام میں معاونت ہے؛ اس لیے  ایسی کمائی جائز نہ ہوگی۔5۔۔  نیز    50000ہزار   روپے انویسمنٹ کرکے متعینہ طور پر ایک مہینہ میں 10500روپے کا نفع مل رہا ہے،  جب کہ شرعاً اس طرح کی انویسمنٹ ناجائز ہے۔فقط واللہ اعلم
                                                  
عنوان: پاک قطر فیملی تکافل سے متعلق جامعہ کا موقف
سوال: ہمارے علاقے کے مولانا صاحب پاک قطر فیملی تکافل میں کام کرتے ہیں ، انہوں نے  مجھے بھی تکافل کروانے کا کہا تھا ، میں نے عرض کیا کہ مفتیانِ کرام اس کو جائز نہیں سمجھتے تو انہوں نے  مجھے کئی فتاوی دکھائے جو مختلف دارالافتاء کے تھے ،  پھر آپ کی ویب سائٹ پر میں نے پاک قطر فیملی تکافل کے بارے میں فتویٰ تلاش کیا،  جس کا نمبر 143909201347 ہے،  جس میں عدمِ جواز بتایا گیا ہے تو میں نے وہ فتویٰ ان کو دکھایا،  جس پر انہوں نے مجھے ایک کتاب بھیجی،  جس کا نام" تکافل کی شرعی حیثیت" ہے،    مجھے تو اس کی سمجھ نہیں آئی ، آپ بتائیں کہ کیا تازہ تحقیق سے پاک قطر فیملی تکافل کا جواز ثابت ہو چکا ہے یا نہیں؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے   ”  تکافل“ کے عنوان سے جو نظام  چلارہے ہیں، وہ بھی ناجائز ہے؛ اس لیے پاک قطر فیملی  تکافل یا اس  جیسی جتنی  بھی تکافل  کرنے والے ادارے ہیں،  ان سے   ان سے تکافل کرانا ،پالیسی لینا ،اور رقم جمع کرانے سے اجتناب لازم ہے، اور جس   فتوی کا آپ نےذکر کیا وہ ہمارے جامعہ کا  فتوی ہے اور  اور اب بھی تکافل سے متعلق  یہی فتویٰ ہے۔تفصیل کے لیے درج ذیل لنک پر جامعہ کا فتویٰ ملاحظہ فرمائیں:تکافل ماڈل اور اس کی شرعی خرابیاں نیز اس مسئلہ کی مزید  تفصیل کے لیے    ”مروجہ تکافل اور شرعی وقف‘‘  اور  ”مروجہ تکافل کا فقہی جائزہ“  نامی کتابوں کا مطالعہ مفید رہے گا۔ فقط واللہ اعلم
                                                  
عنوان: قادیانیوں اور غیرمسلموں کے ساتھ لین دین کا حکم اور فرق
سوال: ہمارے ایک دوست جو ماشااللہ حافظِ  قرآن ہیں، قادیانیوں کے ساتھ خرید و فروخت کے حوالے سے اشکال کا شکار ہیں ، ان کے خیال میں رسول اللہ صلی اللہ علیہ وسلم نے تو دوسرے غیر مسلم افراد کے  ساتھ خرید و فروخت کا معاملہ فرمایا اور کسی کا  تجارتی بائیکاٹ نہیں کیا ، مزید یہ کہ اللہ تعالی نے تو کسی نافرمان کا رزق بند نہیں کیا ، اس حوالہ سے راہ نمائی فرمادیں!
جواب: واضح رہے کہ دینِ اسلام کے بنیادی عقائد میں سے اہم ترین عقیدہ ’’عقیدہ ختمِ نبوت‘‘  ہے،  جس پر ساری دنیا کے مسلمان متفق ہیں، جب کہ قادیانی نہ صرف یہ کہ اس عقیدہ کے منکر ہیں، بلکہ ختمِ نبوت کے مقابلہ میں مرزاقادیانی کو پیغمبر تسلیم کرتے ہیں، پوری ملتِ اسلامیہ متفقہ طور پر قادیانیوں کو کافروں کی بد ترین قسم زندیق قرار دیتی ہے  ، پاکستان کی منتخب پارلیمنٹ نے 1974 میں قادیانیوں کو متفقہ طور پر غیر مسلم اقلیت قرار دیا،  اس کے بعد صدر پاکستان نے تعزیرات پاکستان میں ”دفعہ 298 بی“ اور ”298 سی“  کا اضافہ کرتے ہوئے قادیانیوں کو شعائرِ اسلامی کے استعمال اورقادیانیت کی تبلیغ سے روک دیا۔لیکن امتناع قادیانیت آرڈیننس منظور ہوجانے کے باوجود منکرین ختم نبوت قادیانی،  مرزائی  دنیا بھر میں  آج بھی مختلف چالوں سے مسلمانوں کے ایمان پرمسلمانوں ہی کے کمائے ہوئے پیسوں سے  حملہ آور ہیں، وہ ایسے کہ قادیانی اپنی آمدن کا دسواں حصہ قادیانیت کی ترویج وتبلیغ پر صرف کرتے ہیں اورکرنے کے پابند بھی ہیں ،اس لیے   ہمیں وہ ذریعہ بند کرنا ہوگا جو ایسے قادیانی اقدامات کو تقویت پہنچا رہا ہے یعنی چندے کا پیسہ،  جو قادیانی، مسلمانوں کو قادیانی بنانے کی نیت سے ہر  ماہ ادا کرتے ہیں ، اور ایسا کرنے کے لئے سب سے اہم طریقہ جو منطقی بھی ہے اور شرعی لحاظ سے بھی قابل قبول کہ ہم اپنا ہی پیسہ اپنے پاؤں پر کلہاڑا مارنے کے لیے  کم از کم خرچ نہ کریں؛ کیوں  کہ قادیانی مصنوعات جو ہم خریدیں گے ، اس کے منافع کا پیسہ واپس پلٹ کر ہمارے ہی بھائی بہنوں کے ایمان کو لوٹنے کے لیے  استعمال ہوتا ہے۔بصورتِ مسئولہ  قادیانی چوں کہ اپنے آپ کو مسلمان ظاہر کرکے مسلمانوں کو دھوکا  دینے کی کوشش کرتے ہیں،    جس سے بسا اوقات ان کے کفریہ عقائد مخفی رہ جاتے ہیں اور ساتھ رہنے والا ان کو حق پر سمجھنے لگتا ہے،  جس سے اس کے عقائد کے خراب ہوجانے کا قوی اندیشہ رہتا ہے، بلکہ وہ اپنے آپ کو مسلمان اور مرزا قادیانی کو نہ ماننے والوں کو کافر قرار دیتے ہیں، اس لیے ان سے زندگی کے ہرمعاملات میں تعلق قائم کرنے سے احتراز ضروری ہے۔ (گو غیرمسلموں سے جائز دنیاوی معاملات کرنے میں کوئی حرج نہیں) مگر ان کا معاملہ غیرمسلموں سے جدا اور  سخت  ہے، لہذا قادیانیوں سے  کسی بھی طرح کا  لین دین جائز نہیں ہے  ۔دوسرےغیرمسلموں سے کاروبار اس وجہ سے جائز ہےکہ وہ اپنےآپ کو غیر مسلم تسلیم کرتے ہے ، قادیانیوں کی طرح منکر اور  غدار نہیں ہیں ،جو اپنےآپ کو غیر مسلم بھی تسلیم نہیں کرتے اور نہ ہی کوئی مسلمان ان سے دھوکا  کھاسکتا ہے؛کیوں  کہ ان کی ہیئت بالکل واضح ہے اور اسی وجہ تو خود آپﷺ نے بھی غیر مسلموں کے ساتھ تجارت کی ہے، البتہ غیرمسلموں کےساتھ بھی کاروبار اس وقت درست ہے کہ مسلمان کا دینی لحاظ سے بھی کوئی نقصان نہ ہو اور مسلمانوں کی طاقت وقوت بھی اس سے متاثر نہ ہوتی ہو اور کاروبار میں شرعی اصولوں کالحاظ رکھاجاتاہو۔اکفارالملحدین میں ہے:"وثانیها: إجماع الأمّة علی تکفیر من خالف الدین المعلوم بالضرورة."(مجموعة رسائل الکاشمیری،ج:3،ص:81،ط:ادارة القرآن)المسوی شرح المؤطا میں ہے:" و إن اعترف به أي الحق ظاهرًا لكنه یفسر بعض ما ثبت من الدین ضرورة بخلاف ما فسره الصحابة و التابعون و اجتمعت علیه الأمّة فهو الزندیق."(المسوی شرح المؤطا،ج:،ص:13)تفسیر جلالین و کشاف میں ہے:"قال الله تعالی: وَلَا تَرْكَنُوْا اِلَى الَّذِیْنَ ظَلَمُوْا فَتَمَسَّكُمُ النَّارُ الآیة، وفي الجلالین: ولا ترکنوا تمیلوا إلی الذین ظلموا بموادة أو مداهنة أو رضي بأعمالهم فتمسّکم تصبکم النار". (جلالین: ۱/ ۱۸۹)"وفي الکشّاف: والنهي تناول للانحطاط في هواهم والانقطاع إلیهم ومصاحبتهم ومجالستهم وزیارتهم ومداهنتهم والرضی بأعمالهم والتشبه لهم والتزي بزیهم ومدّ العین إلی زهرتهم وذکرهم بما فیه تعظیم لهم" (کشاف: ۲/۹۵)فتاوی عالمگیری میں ہے:"المرتد إذا باع أو اشتری یتوقف ذلك إن قتل علی ردته أو مات أو لحق بدار الحرب بطل تصرفه و إن أسلم نفذ بیعه."(الباب الثانى عشر فى أحكام البيع الموقوف، ج:3، ص:359، ط:مکتبه رشیدیه)فتاوی عالمگیری میں ہے:" لا بأس بأن یکون بین المسلم و الذمي معاملة إذا کان مما لابد منه"(الباب الرابع عشر، ج:5، ص:348، ط:مکتبة رشیدیة)روح المعانی میں ہے:" أي لايتخذ أحد منكم أحدًا منهم وليًّا بمعنى لاتصافوهم مصافاة الأحباب."(روح المعانی،ج:6،ص:156،ط:دارالتراث العربی بیروت)مزید تفصیل کے لیے درج ذیل لنک ملاحظہ کیجیے:مسجد کی تعمیر کے لیے قادیانی سے رقم لینافقط والله اعلم
                                                  
عنوان: جوبلی فیملی تکافل میں پیسے لگانا
سوال: جوبلی فیملی  تکافل  والے اپنے  نظام کو  شریعت کے مطابق قرار دے رہے ہیں؛ کیوں  کہ یہ رقم کاروبار میں لگاتے ہیں، اور کئی اہم اداروں میں ان کے شئیر ہیں، نیز ان کا اپنا شریعہ بورڈ ہے، جس میں مفتی صاحبان اور علماءِ کرام ممبر ہیں ، جو ہر مسئلے کو شریعت کے مطابق  حل کرتے ہیں ،  کیا اس میں پیسے دے کر کاروبار کرنا درست ہے؟
جواب: ’’جوبلی  فیملی  تکافل‘‘  اور   موجودہ  دور  میں اس جیسی جتنی دیگر تکافل پالیسیاں ہیں، ان میں بھی وہی خرابیاں ( یعنی سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس  کی طرح کسی بھی ادارے کا کسی بھی قسم کا  تکافل کرانا  جائز نہیں ہے۔ فقط واللہ اعلممزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:تکافل ماڈل اور اس کی شرعی خرابیاں
                                                  
عنوان: کرایہ کی دکان کا مالک اب قادیانی ہے تو کیا حکم ہے؟
سوال: میری دوکان کرایہ کی ہے،  12 سال ہو گئے ہیں،  لیکن 4 سال پہلے ایک قادیانی نے یہ دوکان مالک سے خرید لی ہے،  اب میرے لیے کیا حکم ہے کیوں کہ کرایہ قادیانی وصول کر رہا ہے۔
جواب: قادیانیوں کا حکم عام کفار کا نہیں ہے، بلکہ قادیانی شرعاً مرتد اور زندیق کے حکم میں ہیں؛ لہذا ان سے لین دین رکھنا، ان کی دکان کرایہ پر لینا  اور اسی طرح دیگر معاملات کرنا سب ناجائز ہے۔لہذا قادیانی سےکرایہ داری کا معاملہ ختم کردیا جائے۔قرآن مجید میں ہے:" {لاتجد قومًا يؤمنون بالله و اليوم الاخر يوادون من حاد الله و رسوله و لو کانوا اباءهم او ابناءهم او اخوانهم او عشيرتهم اولئك کتب في قلوبهم الايمان و ايدهم بروح منه و يدخلهم جنت تجري من تحتها الانهر خلدين فيها رضي الله عنهم و رضوا عنه اولئك حزب الله الا ان حزب الله هم المفلحون}" [سورہ مجادلة : ۲۲]ترجمہ :” جو لوگ اللہ پر اور قیامت کے دن پر (پورا پورا) ایمان رکھتے ہیں،  آپ ان کو نہ دیکھیں گے کہ ایسے شخصوں سے دوستی رکھتے ہیں جو اللہ اور رسول کے برخلاف ہیں ، گو وہ ان کے باپ یا بیٹے یا بھائی یا کنبہ ہی کیوں نہ ہوں، ان لوگوں کے دلوں میں اللہ تعالیٰ نے ایمان ثبت کردیا ہے اور ان (قلوب) کو اپنے فیض سے قوت دی ہے (فیض سے مراد نور ہے ) اور ان کو ایسے باغوں میں داخل کرے گا جن کے نیچےسے نہریں جاری ہوں گی  جن میں وہ ہمیشہ رہیں گے،  اللہ تعالیٰ ان سے راضی ہوگا اور وہ اللہ سے راضی ہوں گے، یہ لوگ اللہ کا گروہ ہے، خوب سن لو کہ: اللہ ہی کا گروہ فلاح پانے والا ہے۔ (ترجمہ از بیان القرآن)فتاوی شامی میں ہے:"فإن الزنديق يموّه كفره ويروّج عقيدته الفاسدة، ويخرجها في الصورة الصحيحة".(رد المحتار على الدر المختار، الناشر: دار الفكر-بيروت، الطبعة: الثانية، 1412هـ - 1992م، كتاب الجهاد، باب المرتد، ۴/۲۴۲)فیض الباری میں ہے:"قوله: (أتي علي بزنادقة) ... إلخ، والزناديق قيل هم: الذين يتعبدون - بالزند - والقاف ملحق في المعربات؛ قلت: والزنديق من يحرف في معاني الألفاظ، مع إبقاء ألفاظ الإسلام كهذا اللعين في القاديان، يدعي أنه يؤمن بختم النبوة، ثم يخترع له معنى من عنده يصلح له بعده الختم دليلًا على فتح باب النبوة، فهذا هو الزندقة حقًّا، أي التغيير في المصاديق، وتبديل المعاني على خلاف ما عرفت عند أهل الشرع، وصرفها إلى أهوائه مع إبقاء اللفظ على ظاهره، والعياذ بالله\". (فیض الباري علی صحیح البخاري، الناشر: دار الكتب العلمية بيروت– لبنان، الطبعة: الأولى، ١٤٢٦ هـ - ٢٠٠٥ م، کتاب استتابة المرتدین و المعاندین و قتالهم، باب حکم المرتد و المرتدة، ۴/۴۰۱)احکام القرآن میں ہے:"{إن الذين يحادون الله ورسوله أولئك في الأذلين} ... الثانية: استدل مالك رحمه الله من هذه الآية على معاداة القدرية وترك مجالستهم. قال أشهب عن مالك: لاتجالس القدرية وعادهم في الله، لقوله تعالى: {لاتجد قومًا يؤمنون بالله واليوم الآخر يوادون من حاد الله ورسوله} قلت: وفي معنى أهل القدر جميع أهل الظلم والعدوان".(الجامع لأحكام القرآن للقرطبي، الناشر : دار الكتب المصرية – القاهرة، الطبعة : الثانية ، 1384هـ - 1964 م، سورة المجادلة (58) : آية 22، ۱۷/۳۰۶) فقط واللہ اعلم
                                                  
عنوان: ہم جنس چیزوں کا تبادلہ نصف صاع سے کم ہونے کی صورت میں حکم
سوال: ہم جنس  چیزوں میں نصف   صاع سے کم میں زیادتی کے ساتھ بیع کرنا کیسا ہے ؟
جواب: واضح رہے کہ رسول اللہ صلی اللہ علیہ وسلم کا ارشاد ہے :"عن عبادة بن الصامت رضي الله عنه قال: قال رسول الله صلی الله علیه وسلم: الذهب بالذهب، والفضة بالفضة، والبر بالبر، والشعیر بالشعیر، والتمر بالتمر، والملح بالملح، مثلًا بمثل سواءً بسواء یدًا بید ․․․ الخ“ (مشکوٰة ص:244)رسول اللہ صلی اللہ علیہ وسلم نے چھ چیزوں کا ذکر فرمایا، سونا، چاندی، گیہوں، جَو، کھجور، نمک، اور فرمایا کہ: جب سونا، سونے کے بدلے، چاندی، چاندی کے بدلے، گیہوں، گیہوں کے بدلے، جَو، جَو کے بدلے، کھجور، کھجور کے بدلے، نمک، نمک کے بدلے فروخت کیا جائے تو برابر ہونا چاہیے اور ایک ہاتھ لے دُوسرے ہاتھ دے، کمی سود ہے۔ (مسندِ احمد ج:۲ ص:۲۳۲)مذکورہ حدیث ’’ربا‘‘  (سود) کے بیان میں اصولی حدیث ہے،  جمہور  فقہاءِ امت نے ان چھ چیزوں کو صرف علامتی تعبیر قرار دیا اور ان سے علت دریافت کی ہے  کہ جہاں وہ علت پائی جائے گی وہاں سود کا حکم بھی لاگو ہوگا۔البتہ سود کی علت کے بارے میں فقہاء کی آراء مختلف ہیں، احناف رحمہم اللہ  نے اس حدیث سے استنباط کرتے ہوئے سود کی دو علتیں نکالی ہیں: ایک "جنس" اور دوسری "قدر"، مثلًا دو ایسی چیزیں  جن کی اصل الگ الگ  ہو  (جیسے  گندم اور  جَو)، یا ان کا مقصود الگ  الگ ہو  (جیسے گندم کا دانا اور اس کا آٹا)  وہ الگ جنس شمار ہوں گی،   اور ’’قدر‘‘  سے مراد مخصوص شرعی پیمانہ (کیل یا وزن) ہے جس سے اشیاء کو ناپا یا تولا جاتا ہو، اور شرعًا کم ازکم جو پیمانہ معتبر ہے وہ نصف صاع (تقریبًا پونے دو کلو) ہے، جیسا کہ صدقہ فطر ، تو  اب جنس اورقدر کا حاصل یہ ہوا کہ ربا کی علت "الكیل مع الجنس" ہے، یعنی وہ دونوں چیزیں کیلی بھی ہوں  (یعنی ناپ کر بیچی جاتی ہوں) اور ان کی جنس بھی ایک ہو۔اب ایک جنس یا ایک قدر والی اشیاء کی باہم خرید و  فروخت کی مختلف صورتیں ہوسکتی ہیں:       1- دو ایسی چیزیں  جن کی  جنس  ایک ہو   اور وہ  قدر (کیلی ہونے یا وزنی ہونے ) میں بھی متحد ہوں  تو  خرید وفروخت میں ان کا برابر ہونا اور دونوں جانب سے نقد ہونا  ضروری ہے، یعنی جس مجلس میں خرید وفروخت ہو اسی میں جانبین سے قبضہ بھی پایا جائے، ( یداً بیدٍکا یہی مطلب ہے)۔مذکورہ صورت میں (یعنی جنس اور قدر ایک ہونے کی صورت میں) اگر کوئی چیز ایک جانب سے زیادہ ہو اور دوسری جانب سے کم ہو تو یہ سود ہے، اسے اصطلاح میں "ربو الفضل"یا "ربو التفاضل"   کہا جاتا ہے، یعنی کمی زیادتی کی وجہ سے سود ہے۔اسی طرح  جنس اور قدر ایک ہونے کی صورت میں اگر ایک طرف سے نقد اور دوسری طرف سے ادھار ہو تو یہ بھی سود ہے، اسے اصطلاح میں "ربو النسیئة"  کہتے ہیں، یعنی ادھار ہونے کی وجہ سے سود ہے۔       2- اگر دونوں کی جنس ایک ہو،  لیکن قدر  (کیلی ہونے یا وزنی ہونے میں) الگ الگ ہو، یا  جنس الگ الگ ہو لیکن قدر ایک ہو  تو انہیں کمی بیشی کے ساتھ تو خرید فروخت کیا جاسکتا ہے،  لیکن ایک طرف سے نقد اور دوسری طرف سے ادھار جائز نہیں ہے، یعنی اس صورت میں  کمی بیشی  جائز ہے، اور اُدھار حرام ہے۔                  3- اگر جنس اور قدر دونوں مختلف ہوں تو کمی بیشی بھی جائز ہے اور ادھار بھی جائز ہے۔مذکورہ اشیاء کا بطورِ قرض لین دین جائز ہے، البتہ واپسی کے وقت وہ چیز اتنی ہی لوٹانا ضروری ہوگی، خواہ واپسی میں مقررہ وقت سے تاخیر ہوجائے۔ گھروں میں خورد و نوش کی اشیاء (مثلاً: آٹا، دودھ و غیرہ) کی جو باہم لین دین کی جاتی ہے،  وہ یا تو بہت کم مقدار میں ہوتی ہیں  (یعنی نصف صاع/ پونے دو کلو سے بھی کم ہوتی ہیں جو كيل كے شرعي پيمانے پر نه اترنے كي بنا پر اس حكم سے مستثني هے) اور اگر مقدار میں زیادہ ہوں تو بھی ان کا لین دین عقدِ معاوضہ (خرید و فروخت) کے طور پر نہیں، بلکہ قرض کے طور پر ہوتا ہے اور گھی،آٹا،چینی وغیرہ کا قرضہ جائز ہے، چناں چہ واپسی کے وقت وہ اشیاء اتنی ہی لوٹانا واجب ہوگا، یعنی جتنے برتن بھر کر وصول کرے واپسی میں اسی طرح کے اتنے برتن بھر کر ادا کردے۔مذکورہ بالا  تفصیل کے بعد واضح رہے کہ ہم جنس اشیاء کا نصف صاع سے کم میں كمي زیادتی کے ساتھ لین دین جائز ہے ۔  چنانچہ فتاوٰی ہندیہ میں ہے : "و يجوز بيع الحفنة بالحفنتين والتفاحة بالتفاحتين، وما دون نصف صاع في حكم الحفنة."( الفتاوى العالمكيرية: كتاب البيوع ، الباب التاسع، الفصل السادس في تفسير الربا وأحكامه، (3/117)، ط: رشیدیه، كوئٹه) فقط واللہ اعلم
                                                  
عنوان: جی پی فنڈ کا حکم
سوال: میں سرکاری ملازم ہوں،  ہم سرکاری ملازمین سے جو جی پی فنڈ کی کٹوتی کی جاتی ہے ہر مہینے ، پھر بعد میں ریٹائرمنٹ کے وقت یہ جی پی فنڈ مثلاً  آپ کی اپنی 15 لاکھ جمع ہوگئی ہو، تو حکومتِ  پاکستان آپ کو دوگنا 30  لاکھ  لگ  بھگ دیتے ہیں۔اب آپ ہمیں قرآن و سنت یا شریعت  کی روشنی  میں یہ رہنمائی فرمائیں کہ یہ جو دوگنا پیسے ہمیں حکومت دے  رہی ہے، کیا یہ حلال ہے کہ حرام؟
جواب: سرکاری اور نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے، اور اس فنڈ  میں شمولیت کے لیے  ملازمین کی تنخواہ میں سے کچھ فیصد کٹوتی  کرکے ہر ماہ اس فنڈ میں جمع کرلی جاتی ہے اور  ادارہ بھی اس میں اپنی طرف سے اتنی رقم شامل کرتاہے، پھر ان دونوں رقموں کی کہیں تمویل (انویسٹمنٹ) کرتاہے، اور ریٹائرمنٹ کے وقت  جمع شدہ رقم اضافہ کے ساتھ ملازم کو دے دیتا ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی ؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اور ادارے نے اس میں اپنی طرف سے جتنی رقم جمع کرائی ہے، اتنی ہی جمع شدہ رقم وہ لے  سکتے ہیں،  ان دونوں رقموں سے زائد رقم لینا شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت ( جبری  و اختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا ۔ فقط واللہ اعلم
                                                  
عنوان: کریڈٹ کارڈ کے ذریعہ خریداری کرنے پر ملنے والے ڈسکاؤنٹ کا حکم
سوال: کریڈٹ کارڈ  کے ذریعہ ادائیگی کرنے پر جو ڈسکاؤنٹ ملتا ہے، وہ حلال ہے یا سود کے زمرے میں آتا ہے؟ جیسا کہ آج  کل میزان بینک ،فوڈ پانڈا  پر ڈسکاؤنٹ دے رہا ہے۔
جواب: واضح  رہے کہ کریڈٹ کارڈ   (Credit Card) بنوانا، اس کا استعمال اوراس کے ذریعہ خرید  و  فروخت شرعًا جائز  نہیں ہے، اس لیے کہ کسی  معاملے کے حلال وحرام ہونے  کی بنیاد  درحقیقت  وہ معاہدہ  ہوتا ہے جو  فریقین کے  درمیان طے پاتا ہے، کریڈٹ کارڈ  لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ  جرمانہ کے نام پر سود  ادا کروں گا،  شریعت میں  جس طرح سود لینا حرام ہے،  اسی طرح سودی لین دین کا معاہدہ کرنا بھی شرعًا حرام ہے،  اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو بھی معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے،  لہذا  ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے،   باقی کریڈٹ کارڈ سے جو جائز سہولتیں متعلق ہیں وہ ڈیبٹ کارڈ سے بھی حاصل ہوجاتی ہیں، اس لیے کریڈٹ کارڈ کے استعمال کو ضرورت قرار نہیں دیا جاسکتا۔باقی ڈیبٹ کارڈ (Debit Card)بنوانا اور اس کا استعمال کرنا بذاتِ خودجائز ہے، اس کارڈ کے ذریعہ آدمی اتنے ہی پیسوں کی خریداری کرسکتا ہے جتنی رقم اس کے اکاؤنٹ میں موجود ہے، اس کے حاصل کرنے کے لیے سودی معاہدہ نہیں کرنا پڑتا، اورسود لینے دینے کی نوبت نہیں آتی، البتہ ڈیبٹ کارڈکے ذریعہ ادائیگی کی صورت میں اگر کچھ پیسوں کی رعایت (Discount) ملتی ہے  تو معلوم کرنا چاہیے کہ وہ رعایت بینک کی طرف سے مل رہی  ہے یا جہاں سے  خریداری (مثلا فوڈ پانڈا )کی ہے ان کی طرف  سے مل رہی ہے؟ اگر یہ رعایت بینک کی طرف سے ملتی ہوتو اس صورت میں رعایت حاصل کرنا شرعاً ناجائز ہوگا؛ کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے،  البتہ اگر یہ رعایت  اس ادارے  کی جانب سے ہو ، جہاں سے خریداری کی جارہی ہے( مثلاً :  فوڈ پانڈا) تو یہ ان کی طرف سے تبرع واحسان ہونے کی وجہ سے جائز ہوگا۔اور اگر یہ رعایت دونوں کی طرف سے ملتی ہو تو جتنی مقدار بینک کی طرف سے مل رہی ہو، اس سے استفادہ جائز نہیں ہوگا اور  جتنی مقدار اس ادارے کی جانب سے مل رہی ہو جہاں سے خریداری کی  جارہی ہے، اس سے استفادہ جائز ہوگا۔اوراگر یہ بات پتا نہ چل سکتی ہو کہ یہ رعایت کارڈ ہولڈر کو بینک یا متعلقہ ادارے کی طرف سے مل رہی ہے تو احتیاط اسی میں ہے کہ ڈیبٹ کارڈ سے مذکورہ سہولت حاصل نہ کی جائے۔ مصنف ابن أبي شيبةمیں ہے:   "حدثنا أبو بكر قال: حدثنا حفص، عن أشعث، عن الحكم، عن إبراهيم، قال: كل قرض جر منفعة، فهو ربا."(4 / 327)فتاویٰ شامیمیں ہے:"(قوله: كل قرض جر نفعاً حرام) أي إذا كان مشروطاً كما علم مما نقله عن البحر."( مطلب كل قرض جر نفعاً حرام ٥/ ١٦٦ ط: سعيد)البحر الرائق میں ہے:"و لايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام".( فصل في بيان التصرف في المبيع و الثمن ٦/ ١٣٣، ط:دار الكتب الاسلامي)فقط والله أعلم
                                                  
عنوان: پاک قطر فیملی تکافل کا شرعی حکم
سوال: پاک قطر فیملی تکافل کا شرعی حکم درکار ہے،کیااس سے استفادہ کرنا شرعی طور پر جائز  ہے یا نہیں؟جامعہ کا تفصیلی فتوی  درکار ہے!
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے   ”  تکافل“ کے عنوان سے جو نظام  چلارہے ہیں ، وہ بھی ناجائز ہے۔         تکافل کے نظام کو جائز قرار دینے والے  اس  کی بنیاد  وقف کے قواعد  پر قرار دیتے ہیں، لیکن  اس نظام میں وقف کے  قواعد کی مکمل رعایت نہیں کی جاتی ،    ذیل میں  اس نظام کی چند بنیادی خرابیوں کا ذکر کیا جاتا ہے :         1۔۔  مروجہ تکافل میں ابتداءً  وقف فنڈ قائم کرنے والے خود اپنا بھی تکافل کرواتے ہیں، اور اپنی ہی وضع کردہ  شرائطِ وقف کے تحت اپنے ہی موقوفہ مال سے  فوائد اٹھاتے ہیں ، جب کہ  نقود کا وقف بذاتِ خود  محلِ نظر ہے، اگر تعامل کی وجہ سے اسے درست مان بھی لیا جائے  تو نقود کا وقف کرنے والا  خود اپنی  وقف کردہ منقولی  شے (نقود  وغیرہ) سے نفع نہیں اٹھاسکتا،  یعنی منقولی اشیاء میں ”وقف علی النفس “ درست نہیں ہے۔         2۔۔  دوسری خرابی اس نظام میں یہ ہے کہ  یہاں پر عقد کی نسبت  کمپنی (شخصِ قانونی) کی طرف ہوتی ہے، جوکہ ایک فرضی اور معنوی چیز ہے، خارج میں اس کا کوئی وجود نہیں  ہے، جب کہ عقد کرنے والوں کا عاقل ، بالغ ہونا ضروری  ہے، اور ظاہر ہے کہ شخصِ قانونی میں ان صفات کا پایا  جانا ممکن نہیں ہے،  جس کی بنا پر تمام معاملات حقیقت میں کمپنی کے ڈائریکٹر ہی سرانجام دیتے ہیں ، چناچہ وہ ڈائریکٹر جب ایک  شخصِ قانونی (وقف فنڈ) کو ”رب المال“ اور دوسرے شخصِ قانونی  (کمپنی)  کو ”مضارب“ بناتے ہیں ، اس حال میں کہ دونوں کے متولی وہ خود ہوتے ہیں تو  نفس الامر اور حقیقت میں وہ خود عقد کے دونوں  پہلو ”رب المال“ اور ”مضارب“ بنتے ہیں ، اس لیے کہ ڈائریکٹر حضرات ہی  کمپنی اور  وقف فنڈ کی نمائندگی کرتے ہیں ، گویا وہ یوں کہتے ہیں کہ  (وقف فنڈ کی طرف سے)  ہم مال مضاربت کے لیے دیتے ہیں ، اور (کمپنی کی طرف سے) ہم  مال مضاربت کے لیے وصول کرتے ہیں ، دوسری طرف عام  طور پر  ان ڈائریکٹرز ہی کو کمپنی کہا جاتا ہے،  نتیجتًا  ایک ہی فرد (حقیقی) خود ہی رب المال ٹھہرا اور خود ہی مضارب، جوکہ شرعاً درست نہیں ہے۔ 3۔۔ تیسری خرابی اس نظام میں  یہ ہے کہ  چندہ کی رقم وقف کی ملکیت ہے اور شریعت کی رو سے   اس رقم کا مالک کو واپس کرنا جائز نہیں ہے،  نہ کل کی واپسی نہ ہی جز کی واپسی،  بلکہ  اس رقم کو وقف کی طرح   صرف وقف  کے مصالح اور مقاصد میں خرچ کیا جاسکتا ہے،  ایسی کوئی صورت نہیں کہ متولی، وقف کی ملکیت   واقف  کو واپس کردے،  یا چندہ دہندہ اس کو واپس لے لے،  جب کہ تکافل میں چندے کی رقم چندہ دہندگان کو مختلف  ناموں سے واپس کی جاتی ہے، جس کی شریعت میں کوئی نظیر نہیں  ہے۔         4۔۔ چوتھی خرابی اس نظام میں  یہ  ہے کہ اسلام کے نظامِ  کفالت کی بنیاد  خالص تبرع پر ہے،  جیسا کہ رفاہی اور  خیراتی ادارے یہ کام انجام دے رہے ہیں، جب کہ مروجہ  تکافل میں پالیسی ہولڈر اور وقف فنڈ کے درمیان ہونے والا عقد،  عقدِ معاوضہ کی حیثیت رکھتا ہے،  تو جس طرح انشورنس  عقدِ معاوضہ ہونے کی وجہ سے  سود ، قمار اور غرر جیسے مہلک گناہوں کا مجموعہ تھا،  اسی طرح تکافل میں بھی یہی خرابیاں پائی جاتی ہیں ۔             لہذا کسی بھی مروجہ تکافل کمپنی  (بشمول  پاک قطر تکافل)کے ساتھ بھی  کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیاہوتو ختم کروالیا جائے۔قرآنِ کریم میں ہے:"{يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَل الشَّيْطَانِ فَاجْتَنِبُوهُ لَعَلَّكُمْ تُفْلِحُون}" [المائدة: 90]        ارشاد باری تعالی ہے: " {وَأَخْذِهِمُ الرِّبَا وَقَدْ نُهُوا عَنْهُ وَأَكْلِهِمْ أَمْوَالَ النَّاسِ بِالْبَاطِلِ وَأَعْتَدْنَا لِلْكَافِرِينَ مِنْهُمْ عَذَابًا أَلِيمًا }"  [النساء: 161] شرح معاني الآثارمیں ہے: "عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»". (2/313، کتاب الکراهة، ط: حقانیه)حدیث مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا،  وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: «هُمْ سَوَاءٌ»". (الصحیح لمسلم، 3/1219، کتاب المساقات،دار احیاء التراث ، بیروت۔ مشکاة المصابیح،  باب الربوا، ص: 243، قدیمی)   مشكاة المصابیح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءاً أيسرها أن ینکح الرجل أمه»". (1/246، باب الربوا ، ط: قدیمی)مصنف ابن ابی شیبہ میں ہے:             "عن ابن سیرین قال: کل شيءٍ فیه قمار فهو من المیسر".  (4/483، کتاب البیوع  والأقضیة، ط: مکتبه رشد، ریاض)        فتاوی شامی میں ہے: "(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".  (6 / 403، کتاب الحظر والإباحة، ط : سعید)         بدائع الصنائع میں ہے:"(منها) أن يكون مما لاينقل ولايحول كالعقار ونحوه، فلايجوز وقف المنقول مقصوداً لما ذكرنا أن التأبيد شرط جوازه، ووقف المنقول لايتأبد؛ لكونه على شرف الهلاك، فلايجوز وقفه مقصوداً إلا إذا كان تبعاً للعقار، بأن وقف ضيعة ببقرها وأكرتها وهم عبيده فيجوز، كذا قاله أبو يوسف، وجوازه تبعاً لغيره لايدل على جوازه مقصوداً، كبيع الشرب ومسيل الماء، والطريق أنه لايجوز مقصوداً ويجوز تبعاً للأرض والدار، وإن كان شيئاً جرت العادة بوقفه، كوقف المر والقدوم لحفر القبور، ووقف المرجل لتسخين الماء، ووقف الجنازة وثيابها". (6 / 220،  فصل في الشرائط التي ترجع إلی الموقوف، کتاب الوقف، ط: سعید)        العقود الدريه في تنقيح الفتاوى الحامديه میں ہے:"وفي موضع آخر من الوقف من فتاوى الشلبي المذكور ما نصه: فإذا كان وقف الدراهم لم يرو إلا عن زفر، ولم يرو عنه في وقف النفس شيء فلا يتأتى وقفها على النفس حينئذٍ على قوله، لكن لو فرضنا أن حاكماً حنفياً حكم بصحة وقف الدراهم على النفس هل ينفذ حكمه؟ فنقول: النفاذ مبني على القول بصحة الحكم الملفق، وبيان التلفيق أن الوقف على النفس لايقول به إلا أبو يوسف، وهو لايرى وقف الدراهم، ووقف الدراهم لايقول به إلا زفر، وهو لايرى الوقف على النفس، فكان الحكم بجواز وقف الدراهم على النفس حكماً ملفقاً من قولين، كما ترى وقد مشى شيخ مشايخنا العلامة زين الدين قاسم في ديباجة تصحيح القدوري على عدم نفاذه، ونقل فيها عن كتاب توفيق الحكام في غوامض الأحكام: أن الحكم الملفق باطل بإجماع المسلمين. ومشى الطرسوسي في كتابه أنفع الوسائل على النفاذ مستنداً في ذلك لما رآه في منية المفتي، فلينظره من أراده اهـ".(1 / 109،  کتاب الوقف، ط : دار المعرفة)   فتاوی شامی میں ہے:"وظاهر ما مر في مسألة البقرة اعتبار العرف الحادث، فلايلزم كونه من عهد الصحابة، وكذا هو ظاهر ما قدمناه آنفاً من زيادة بعض المشايخ أشياء جرى التعامل فيها، وعلى هذا فالظاهر اعتبار العرف في الموضع، أو زمان الذي اشتهر فيه دون غيره فوقف الدراهم متعارف في بلاد الروم دون بلادنا، وقف الفأس والقدوم كان متعارفاً في زمن المتقدمين ولم نسمع به في زماننا، فالظاهر أنه لايصح الآن، ولئن وجد نادراً لا يعتبر؛ لما علمت من أن التعامل هو الأكثر استعمالاً، فتأمل". (4 / 364، کتاب الوقف، ط: سعید)    بدائع الصنائع  میں ہے:"(أما) شرائط الانعقاد فأنواع: بعضها يرجع إلى العاقد، وبعضها يرجع إلى نفس العقد، وبعضها يرجع إلى مكان العقد، وبعضها يرجع إلى المعقود عليه، (أما) الذي يرجع إلى العاقد فنوعان: أحدهما أن يكون عاقلاً، فلاينعقد بيع المجنون والصبي الذي لايعقل؛ لأن أهلية المتصرف شرط انعقاد التصرف، والأهلية لاتثبت بدون العقل فلايثبت الانعقاد بدونه … والثاني: العدد في العاقد، فلايصلح الواحد عاقداً من الجانبين في باب البيع إلا الأب فيما يبيع مال نفسه من ابنه الصغير". (5 / 135،  کتاب البیوع، ط: سعید)   البحر الرائق میں ہے:"(قوله : ولا يملك الوقف) بإجماع الفقهاء، كما نقله في فتح القدير؛ ولقوله عليه السلام لعمر -رضي الله عنه-: «تصدق بأصلها لاتباع ولاتورث». ولأنه باللزوم خرج عن ملك الواقف وبلا ملك لايتمكن من البيع، أفاد بمنع تمليكه وتملكه منع رهنه، فلا يجوز للمتولي رهنه". (5 / 221،   کتاب الوقف، ط: دار الکتاب الإسلامي) فقط واللہ اعلم
                                                  
عنوان: میزان بینک کے اصول اسلامی نہیں
سوال: میزان بینک کے اصول اسلامی ہیں یا نہیں؟
جواب: میزان بینک سمیت تمام مروجہ اسلامی بینکوں میں سے کوئی بھی بینک مکمل اسلامی اصولوں پر مشتمل نہیں ہے، بلکہ اسلامی بینکاری نظام کا دعوی کرنے والے تمام مروجہ اسلامی بینکوں کا نظام بہت سے ایسے غیر اسلامی اصولوں پر مشتمل ہے جو اسلام میں ممنوع قرار دیے گئے ہیں، اس  لیے میزان بینک سمیت کسی بھی مروجہ اسلامی بینک کے ساتھ کسی بھی طرح کا تمویلی معاملہ (سیونگ اکاؤنٹ، قسطوں پر گاڑی یا گھر خریدنا وغیرہ) کرنا جائز نہیں ہے،  البتہ مجبوری کی حالت میں جس طرح سودی بینکوں میں کرنٹ اکاؤنٹ کھلوانے کی گنجائش ہے، اسی طرح مروجہ اسلامی بینکوں میں بھی صرف کرنٹ اکاؤنٹ کھلوانے کی گنجائش ہے۔فقط واللہ اعلم
                                                  
عنوان: پاک قطر تکافل کمپنی میں ملازمت کرنے کا حکم
سوال: آج کل ایک تکافل کمپنی بنام "پاک قطر فیملی تکافل" کے نام سے میزان بینک اور پرائیویٹ طور پر مارکیٹ میں کام کر رہی ہے ، جن کا دعویٰ ہے کہ ہم حلال طریقہ سے عوام کے پیسے سے سرمایہ کاری کرتے ہیں اور نفع نقصان کو مدنظر رکھتے ہوئے اس کا منافع عوام تک پہنچاتے ہیں ، ان کا یہ بھی دعویٰ ہے کہ یہ تکافل کمپنی ایک شریعہ بورڈ کی زیرنگرانی چل رہی ہے ، اس حوالے سے  مندرجہ ذیل سوالات مطلوب  ہیں:سوال نمبر 1  : کیا یہ تکافل کمپنی واقعی شریعہ بورڈ کے تحت کام کر رہی ہے ؟سوال نمبر 2 : کیا اس کمپنی کی بیمہ پالسی خریدنا یا ٹیم ممبر بن کر آگے اس کی مارکیٹنگ کرنا جائز ہے ؟سوال نمبر 3 : کیا اس کمپنی سے تنخواہ لینا یا ٹارگٹ پورا کرنے پر بونس کی رقم  لینا ہمارے لیے  جائز ہے ؟
جواب: "پاک قطر فیملی تکافل" اور  موجودہ دور میں اس جیسی جتنی دیگر پالیسیاں ہیں، ان میں بھی وہی خرابیاں (سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس کی طرح تکافل کرانا بھی ناجائز ہے اور اس کمپنی  کے ساتھ کام کرنا بھی  بھی جائز نہیں ہے۔ سود اور جوے کا مطلب تو واضح ہے، غرر کا مفہوم یہ ہے کہ کسی معاملہ  میں کم از کم ایک فریق کا معاوضہ غیر یقینی کیفیت کا شکار ہو،  جس کا تعلق معاملہ کے اصل اجزاء سے ہو ، تکافل کے اندر  بھی جس خطرہ کی حفاظت کے لیے معاملہ کیا جاتا ہے اس کا پایا جانا غیر یقینی ہے اور معلوم نہیں کہ کتنی رقم واپس ہو گی، یہ بھی ہو سکتا ہے کہ جتنی رقم دی ہے وہ ساری کی ساری ڈوب جائے اور یہ بھی ہو سکتا ہے کہ نقصان اور حادثہ کی صورت میں زیادہ رقم مل جائے، تو چوں کہ مذکورہ معاملہ میں صورتِ حال واضح نہیں؛ اس لیے یہ معاملہ غرر پر مشتمل اور نا جائز ہوا۔باقی تکافل کی بنیاد جن اصول پر رکھی گئی ہے وہ بھی باطل ہیں، مثلاً:ایک بنیاد یہ  بیان کی گئی ہے کہ منقولی اشیاء کا وقف پہلے اپنی ذات یا صرف اغنیاء پر ہو سکتا ہے، اُس کے بعد وجوہِ خیر کے لیے ہو گا ، یعنی جو شخص پریمیم ادا کرتا ہے وہ واقف ہے اور وہ اپنا وقف شدہ مال پہلے اپنے ہی اوپر وقف کر رہا ہے اور بالآخر وجوہِ خیر کے لیے ہو گا، لیکن یہ باطل ہے ۔اسی طرح  تکافل کو جن بنیادوں پر کھڑا کیا گیا ہے ان میں سے ایک یہ بھی ہے کہ  چندہ دینا ایک مستقل معاملہ ہے اور اگر چندہ دینے والے کا نقصان ہو جائے تو اسی چندہ سے اس چندہ دینے والے کے نقصان کی تلافی کرنا  دوسرا معاملہ ہے، دونوں ایک دوسرے کے عوض نہیں ہیں،  یعنی چندہ دینے والا کوئی عقدِ معاوضہ نہیں کر رہا کہ اُس کے بدلے اُس کو بعد میں نقصان کی صورت میں معاوضہ دیا جائے گا، بلکہ یہ دونوں علیٰحدہ معاملہ ہیں، لہذا عقدِِ معاوضہ نہ ہونے کی وجہ سے اگر زیادہ وصول کر بھی لیا تو یہ  سود نہ ہوگا۔لیکن یہ بھی باطل ہے ؛ کیوں کہ الفاظ میں تو اگرچہ یہی کہا جا رہا ہےکہ یہ نقصان کی تلافی اس کا عوض نہیں ہے ، لیکن در حقیقت نقصان کی تلافی اُسی چندہ کا عوض ہوتا ہے  اور گویا یہ کہا جا رہا ہے کہ اگر آپ زیادہ چندہ دیں گے تو زیادہ تلافی کی جائے گی اور اگر کم چندہ دیں گے تو کم تلافی کی جائے گی۔ نیز ظاہر ہے کہ نقصان کی صورت میں انہی افراد کے نقصان کی تلافی کی جائے گی جو چندہ دیتے ہوں، جو چندہ نہیں دیتے ان کے نقصان کی تلافی بھی نہیں ہوگی۔مجوزینِِ تکافل کی طرف سے تکافل کی ایک بنیاد یہ  بھی بیان کی گئی   ہے کہ "وقف فنڈ" اور "تکافل کمپنی" دونوں الگ الگ شخص قانونی ہیں ؛ اس لیے ایک ہی شخصیت  رب المال اور مضارب  نہیں، بلکہ دونوں جدا جدا ہیں،  لیکن در حقیقت ایسا نہیں ہے؛ کیوں کہ شخصِ معنوی چوں کہ ایک معنوی چیز ہے، جس کا خارج میں کوئی وجود نہیں ہے؛ اس لیے کمپنی کے ڈائیریکٹرز خود ہی ان دونوں کے متولی ہوتے ہیں، گویا خود ہی مضارب ہوتے ہیں اور خود ہی رب المال ہوتے ہیں، اور ایک ہی شخص مضارب بھی ہو اور رب المال بھی ہو یہ شرعاً درست نہیں، اس لیے یہ بنیاد بھی باطل ہے۔اسی طرح نظامِ تکافل میں ایک خرابی یہ بھی ہے کہ وقف کے باب میں ایک ضابطہ یہ ہے کہ وقف کی رقم مالک کو واپس نہیں کی جا سکتی، بلکہ وہ صرف وقف کے مصالح اور مقاصد میں ہی استعمال کی جا سکتی ہے، جب کہ نظامِِ تکافل میں  نقصان کی صورت میں وقف کی ہوئی رقم مالک کو واپس کر دی جاتی ہے۔نیز کسی بھی عقد کے درست ہونے کے لیے ضروری ہے کہ عاقدین عاقل ہوں ، جب کہ اس نظام میں عقد کی نسبت شخصِ معنوی کی طرف کی جاتی ہے جو کہ خارج میں وجود ہی نہیں رکھتا،  اس لیے عقد کی نسبت اس کی طرف کرنا سراسر غلط ہے۔لہذا  مذکورہ بالا مفاسد کی بنا پر تکافل کا مروجہ نظام شرعاً درست نہیں خواہ وہ "پاک قطر تکافل" ہو یا کوئی اور، اس لیے تکافل کے تحت دی جانے والی پالیسیاں لینا، اور سہولیات  استعمال کرنا اور اس ادارے میں ملازمت کرنا شرعاً جائز نہیں ہے۔الجامع لاحکام القرآن (تفسير القرطبي) میں ہے:" {وَلَا تَأْكُلُوا أَمْوَالَكُمْ بَيْنَكُمْ بِالْبَاطِلِ وَتُدْلُوا بِهَا إِلَى الْحُكَّامِ لِتَأْكُلُوا فَرِيقًا مِنْ أَمْوَالِ النَّاسِ بِالْإِثْمِ وَأَنْتُمْ تَعْلَمُونَ} (188) الْخِطَابُ بِهَذِهِ الْآيَةِ يَتَضَمَّنُ جَمِيعَ أُمَّةِ مُحَمَّدٍ صَلَّى اللَّهُ عَلَيْهِ وَسَلَّمَ، وَالْمَعْنَى: لَا يَأْكُلُ بَعْضكُمْ مَالَ بَعْضٍ بِغَيْرِ حَقٍّ. فَيَدْخُلُ فِي هَذَا: الْقِمَارُ وَالْخِدَاعُ وَالْغُصُوبُ وَجَحْدُ الْحُقُوقِ، وَمَا لَاتَطِيبُ بِهِ نَفْسُ مَالِكِهِ، أَوْ حَرَّمَتْهُ الشَّرِيعَةُ وَإِنْ طَابَتْ به نفس مالكه، كهر الْبَغِيِّ وَحُلْوَانِ الْكَاهِنِ وَأَثْمَانِ الْخُمُورِ وَالْخَنَازِيرِ وَغَيْرِ ذَلِكَ...وَأُضِيفَتِ الْأَمْوَالُ إِلَى ضَمِيرِ المنتهى لَمَّا كَانَ كُلُّ وَاحِدٌ مِنْهُمَا مَنْهِيًّا وَمَنْهِيًّا عنه، كما قال:" تَقْتُلُونَ أَنْفُسَكُمْ ". وَقَالَ قَوْمٌ: الْمُرَادُ بِالْآيَةِ" وَلا تَأْكُلُوا أَمْوالَكُمْ بَيْنَكُمْ بِالْباطِلِ «3» " أَيْ فِي الْمَلَاهِي وَالْقِيَانُ وَالشُّرْبُ وَالْبَطَالَةُ، فَيَجِيءُ عَلَى هَذَا إِضَافَةُ الْمَالِ إِلَى ضَمِيرِ الْمَالِكِينَ. الثَّالِثَةُ- مَنْ أَخَذَ مَالَ غَيْرِهِ لَا عَلَى وَجْهِ إِذْنِ الشَّرْعِ فَقَدْ أكله بالباطل، ومن الأكل بالباطل أن يقتضى الْقَاضِي لَكَ وَأَنْتَ تَعْلَمُ أَنَّكَ مُبْطِلٌ، فَالْحَرَامُ لَا يَصِيرُ حَلَالًا بِقَضَاءِ الْقَاضِي، لِأَنَّهُ إِنَّمَا يَقْضِي بِالظَّاهِرِ. وَهَذَا إِجْمَاعٌ فِي الْأَمْوَالِ."(سورة البقرة، رقم الآية:188، ج:2، ص:338، ط:دارالكتب المصرية)تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم".(تفسیر ابن کثیر، ج:2، ص:10، ط:دارالسلام)فقط والله اعلم
                                                  
عنوان: وزیراعظم کا کامیاب نوجوان پروگرام کے تحت قرضہ دینا
سوال: وزیراعظم نے جو کامیاب جوان پروگرام شروع کیا ہے،  جس میں نوجوانوں کو کاروبار  کے لیے قرضہ دیا جارہا ہے، اس کا مارک اَپ ریٹ 3فیصد ہے،  کیا یہ لینا جائز ہے ؟
جواب: سوال میں ذکر کردہ بیان اور دیگر ذرائع کے مطابق ’’وزیر اعظم کا کامیاب نوجوان‘‘ کے  عنوان سے جو اسکیم شروع ہوئی وہ  سودی معاملے پر مشتمل ہے؛ اس لیے اس اسکیم کے تحت قرضہ لینا شرعاً ناجائز  اور حرام ہے۔ ارشاد باری تعالی ہے:﴿ أَحَلَّ اللّٰهُ الْبَیْْعَ وَحَرَّمَ الرِّبَا﴾  (البقرة:275)ترجمہ:” اللہ  تعالیٰ نے بیع کو حلال اور سود کو حرام قرارا دیا ہے ۔“﴿ فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللّٰهِ وَرَسُولِه﴾  (البقرة:278)ترجمہ:” اگر تم سودی کاروبار سے باز نہیں آؤ گے تو اللہ  تعالیٰ اور اس کے رسول کی طرف سے اعلان جنگ سن لو۔“﴿یَمْحَقُ اللّٰهُ الْرِّبَا وَیُرْبِیْ الصَّدَقَاتِ﴾  (البقرة:276)ترجمہ:” اللہ تعالیٰ سود کو گھٹاتے ہیں اور صدقات کو بڑھاتے ہیں۔“اسی طرح بہت سی احادیثِ مبارکہ میں آپ صلی اللہ  علیہ وسلم نے سود کی قباحت بیان فرمائی ہے، ان میں سے چند احادیث مندرجہ ذیل ہیں:"عن جابر بن عبدالله رضی الله تعالیٰ عنه قال: لعن رسول الله صلی الله علیه وسلم آکل الرّبا وموکله وکاتبه وشاهدیه، وقال: هم سواء“.  (رواه مسلم) (البیوع، باب لعن آکل الرّبا وموکله، ص:297، رقم الحدیث:1598، ط: دارالسلام)ترجمہ:”حضرت جابر بن عبداللہ رضی اللہ عنہ سے مروی ہے کہ رسول اللہ  صلی اللہ  علیہ وسلم نے سود کھانے اور سود دینے اور سودی حسابات یا تحریر لکھنے والے اور سودی لین دین پر گواہ بننے والوں پر لعنت فرمائی ہے، اور فرمایا کہ یہ سب لوگ گناہ میں برابر ہیں۔“"عن أنس بن مالك رضي الله تعالیٰ عنه قال: ”خطبنا رسول الله صلی الله علیه وسلم فذکر أمر الرّبا وعظَّم شانه وقال: إن الدّرهم یصیبه الرّجل من الرّبا أعظم عندالله الخطیئة من ستّة وثلاثین زنیةً یزنیها الرّجل، وإن أربی الرّبا عرض الرّجل المسلم.“ ( الزواجر، الکبیرة الرابعة والثمانون بعد المائة، أکل الربا وإطعامه الخ:378/1،ط:دارالفکر)ترجمہ:” حضرت انس بن مالک رضی اللہ عنہ فرماتے ہیں کہ آپ صلی اللہ  علیہ وسلم نے ہم سے خطاب فرمایا اور سود کا خاص تاکید او راہتمام سے ذکرکرتے ہوئے فرمایا:  ایک سودی درہم حاصل کرنا اللہ  کی نظر میں چھتیس (36) مرتبہ زنا کرنے سے زیادہ سخت گناہ ہے۔  اور فرمایا: سب سے بڑا سود یہ ہے کہ مسلمان کی آبرو پر حملہ کیا جائے۔“اگر قرض لے لیا ہے تو جلد از جلد اس سے جان خلاصی کی کوشش اور خوب توبہ و استغفار کیا جائے۔ فقط واللہ اعلم
                                                  
عنوان: دادا کا زندگی میں پوتوں کے نام گھر کرنا
سوال: اگر دادا نے اپنی زندگی میں گھر اپنے پوتوں کے نام کردیا تھا تو کیا دادا کی وفات کے بعد اس گھر میں پوتیوں کو حصہ ملے گا؟
جواب: واضح رہے کہ انسان کا اپنی زندگی میں اپنی جائیداد میں سے کسی کو کچھ دینا ہبہ (گفٹ) کہلاتا ہے  اورکسی چیز  کا  ہبہ  (گفٹ)  مکمل ہونے کے لیے ضروری ہے کہ ہبہ (گفٹ) کرنے والا "موہوبہ"  چیز (یعنی جو چیز گفٹ کی جارہی ہے)  کو موہوب لہ (جس کو ہبہ کررہا ہے) کے نام کرنے کے ساتھ ساتھ  اس کا مکمل  قبضہ اور تصرف بھی  اسے دے دے، اور ہبہ کے وقت موہوبہ چیز سے اپنا تصرف مکمل طور پر ختم کردے، ورنہ مکمل قبضہ دیے بغیر محض زبانی یا تحریری  ہبہ (گفٹ) کرنا شرعاً کافی نہیں ہوتا اور وہ موہوبہ  چیز بدستور مالک کی ملکیت میں برقرار رہتی ہے۔لہذا صورتِ مسئولہ میں اگر دادا نے اپنی زندگی میں  اپنا گھر پوتوں کے نام کر دیا تھا اور ان کو مکمل قبضہ اور تصرف دے دیا تھا تو یہ پوتے اس گھر کے مالک ہوں گے اور دادا کے انتقال کے بعد پوتیوں کا اس میں کوئی حق وحصہ نہیں ہوگا، اور اگر دادا نے یہ مکان صرف ان کے نام کیا تھا، لیکن ان کو مکمل قبضہ اور تصرف کا حق نہیں دیا تھا تو یہ مکان اب بھی دادا ہی کی ملکیت میں رہے گا  اور  ان کے انتقال کے بعد  ان کے شرعی ورثاء میں تقسیم ہوگا۔فتاویٰ عالمگیری میں ہے: "لايثبت الملك للموهوب له إلا بالقبض هو المختار، هكذا في الفصول العمادية".(4/378، الباب الثانی فیما یجوز من الھبة وما لا یجوز، ط: رشیدیة) فتاوی شامی میں ہے:  "بخلاف جعلته باسمك فإنه ليس بهبة."(ج: 5، ص:689، کتاب الھبة،ط: سعید)وفيه أيضًا:"(وتتم) الهبة (بالقبض) الكامل (ولو الموهوب شاغلاً لملك الواهب لا مشغولاً به) والأصل أن الموهوب إن مشغولاً بملك الواهب منع تمامها، وإن شاغلاً لا، فلو وهب جرابًا فيه طعام الواهب أو دارًا فيها متاعه، أو دابةً عليها سرجه وسلمها كذلك لاتصح، وبعكسه تصح في الطعام والمتاع والسرج فقط؛ لأنّ كلاًّ منها شاغل الملك لواهب لا مشغول به؛ لأن شغله بغير ملك واهبه لايمنع تمامها كرهن وصدقة؛ لأن القبض شرط تمامها وتمامه في العمادية".(ج: 5، ص:690، کتاب الھبة،ط: سعید)فقط واللہ اعلم
                                                  
عنوان: اخوت نامی رفاہی ادارے سے قرض لینا
سوال: " اخوت"  والوں سے قرضہ لینا جائز  ہے  یا نہیں؟
جواب: آپ نے مذکورہ ادارے سے قرض کے معاہدے کی تفصیل نہیں لکھی، تاہم ہمارے پاس اس ضمن میں اب تک جو سوالات آئے ہیں، ان کے مطابق ایک سائل نے یہ بتایا کہ اخوت ایک ویلفئیر ادارہ ہے، جو تیس ہزار قرضہ دیتا ہے، جس کی واپسی تیس ہزار ہی کرنا ہوتی ہے، لیکن 500 روہے ایڈوانس بھی لیتا ہے،  جس میں سے 150 روپے کاغذات کی فیس کے لیے اور باقی ڈیتھ انشورنس ہے کہ اگر کوئی مرجائے تو اس کا قرضہ معاف ہوگا، یہی ڈیتھ انشورنس والی رقم وہ قرضہ قسط ختم ہونے کے بعد بھی واپس نہیں دیتے۔اس تفصیل  کے مطابق مذکورہ ادارہ سے قرضہ لینا شرعاً جائز نہیں ہو گا؛ کیوں کہ انشورنس کی مد میں جو رقم کاٹی جاتی ہے  شرعاً یہ ناجائز ہے؛ اس لیے کہ "انشورنس" سود اور جوئے کا مجموعہ ہے جو حرام اور ناجائز ہے  اور ناجائز شروط سے مشروط ہونے کی وجہ سے یہ قرضہ لینا بھی ناجائز ہو گا۔نیز ایک  سائل نے یہ بتایا کہ جو پیسہ یہ ادارہ دیتا ہے وہ زکاۃ کا پیسہ ہوتا ہے، یا زکاۃ اور دیگر عطیات سے مخلوط ہوتاہے، اگر یہ سچ ہو تو  اس صورت میں زکاۃ کی رقم سے قرضہ دینا اور لینا دونوں جائز نہیں ہوگا، اور نہ ہی قرضہ دینے سے زکاۃ ادا ہوگی؛ کیوں کہ زکاۃ کی ادائیگی کے  صحیح ہونے کے لیے زکاۃ کے  مستحق کو مالک بناکر رقم دینا شرعاً ضروری ہے اور یہاں ایسا نہیں ہو رہا۔حتمی جواب اسی وقت دیا جا سکتا ہے جب اس ادارہ کی آمدن سے  متعلق تحقیقی علم ہو، اسی طرح مذکورہ ادارہ کے قواعد وضوابط کی مکمل تفصیل معلوم ہو، اگر آپ بسہولت لکھ سکتے ہوں تو لکھ دیں، پھر حتمی جواب دیا جا سکے گا۔ فقط واللہ اعلم
                                                  
عنوان: قتلِ خطا کے کفارے کے روزوں کے درمیان رمضان آجائے
سوال: قتلِ  خطا کے کفارے کے روزوں کے درمیان رمضان کے روزے آ جائیں تو کیا حکم ہو گا؟
جواب: کفارے کے ساٹھ روزے مسلسل (پے در پے) رکھنا شرط ہے،  کفارے کے روزوں  کے لیے ایسے وقت کا انتخاب کرنا شرط ہے جس میں مسلسل ساٹھ دن تک روزے رکھنا ممکن ہو، درمیان میں کوئی وقفہ نہ آتا ہو، ورنہ وقفہ آنے کی صورت میں دوبارہ نئے سرے سے ساٹھ روزے رکھنے پڑیں گے، مثلاً اگر کوئی شخص رمضان سے ایک مہینہ پہلے کفارے کے روزے رکھنا شروع کرے تو ایک مہینے بعد جب رمضان کا مہینہ شروع ہوگا تو وہ مزید کفارے کے روزے نہیں رکھ پائے گا اور تسلسل ٹوٹ جائے گا،  جس کی وجہ سے ایک مہینے کے روزے کالعدم ہوجائیں گے، اور اس پر رمضان کے بعد دوبارہ نئے سرے سے ساٹھ روزے رکھنا لازم ہوں گے۔اسی طرح سال میں پانچ دن روزے رکھنا شرعاً منع ہے، ایک عید الفطر کا دن اور 10 ذوالحجہ سے 13 ذوالحجہ تک چار دن، یہ مجموعی طور پر پانچ دن ایسے ہیں جن میں روزہ رکھنا منع ہے، لہٰذا اگر کفارے کے روزے رکھنے ہوں تو اس طرح رکھے کہ درمیان میں ذوالحجہ کے یہ دن نہ آئیں۔اگر کفارے کے روزے رکھنے والی عورت ہو تو ایام کی وجہ سے اسے روزے چھوڑنے ہوں گے، چوں کہ یہ شرعی عذر ہے؛ اس لیے صرف اس وجہ سے اس کا تسلسل نہیں ٹوٹے گا، اس کے علاوہ کسی وجہ سے ایک روزہ بھی درمیان میں چھوڑ دیا (خواہ مرض کی وجہ سے) تو از سرِ نو دو ماہ کے روزے رکھنے ہوں گے۔ فقط واللہ اعلم
                                                  
عنوان: دو بیٹوں اور تین بیٹیوں کے درمیان ترکہ کی تقسیم کا طریقہ
سوال: ایک شخص انتقال کا ہوگیا ہے ، ورثاء میں دو بیٹے اور تین بیٹیاں ہیں،15 مرلے زمین ہے،  اب اس شرعی تقسیم کا طریقہ کیا ہوگا ؟
جواب: صورتِ  مسئولہ میں اگر مرحوم کے ورثاء  واقعتًا  یہی ہیں اور مرحوم کی بیوہ  اور والدین کا ان کی  زندگی میں انتقال ہوگیا تھا تو  مرحوم  کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ  متقدمہ یعنی تجہیز و تکفین کے اخراجات نکالنے کے بعد ، اگر مرحوم کے ذمہ کوئی قرضہ ہو  تو کل ترکہ سے  قرضہ ادا کرنے کے بعد ، اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرکے  باقی کل  منقولہ و غیر منقولہ ترکہ  کو سات حصوں میں تقسیم کر کے اس میں سے دو، دو حصے مرحوم کے ہر بیٹے کو اور ایک ، ایک حصہ مرحوم کی ہر ایک بیٹی کو ملے گا۔یعنی مثلاً   100 روپے میں سے   28.57 روپے   مرحوم کے ہر ایک بیٹے کو اور 14.28  روپے  مرحوم کی ہر ایک بیٹی کو ملیں گے۔فقط واللہ اعلم
                                                  
عنوان: پاک قطر تکافل کا کیا حکم ہے؟
سوال: پاک قطر تکافل جائز ہے یاناجائز؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس میں بھی  شرعی اعتبار سے خامیاں پائی جاتی ہیں؛  لہذا "پاک قطر فیملی تکافل" اور  موجودہ دور میں اس جیسی جتنی دیگر پالیسیاں ہیں، ان کی پالیسی لینے اور  ان میں رقم جمع کرانے سے اجتناب کرنا لازم ہے۔فقط واللہ اعلمتفصیل کے لیے درج ذیل لنک پر جامعہ کا فتویٰ ملاحظہ فرمائیں:تکافل ماڈل اور اس کی شرعی خرابیاں
                                                  
عنوان: ایزی پیسے کا حکم
سوال: ایزی پیسے کے بارے میں ربا (سود) وغیرہ  ہونے سے متعلق معلومات  درکار  ہیں! شرعًا اس کا کیا حکم ہے؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے، نیز اس شخص کو چاہیے کہ وہ ایزی پیسہ اکاؤنٹ کو بند کردے یا سادہ اکاؤنٹ میں تبدیل کردے۔ فقط واللہ اعلم
                                                  
عنوان: شیشہ فلیور (حقہ) اور سگریٹ کے کاروبار کا حکم
سوال: شیشہ فلیور جس کو حقہ کہتے ہیں، ان کے فلیور مارکیٹ میں بیچنا کیسا ہے؟ اور اس کا کاروبار اور سگریٹ کا کاروبار کرنا کیسا ہے؟
جواب: شیشہ فلیور (حقہ) اور سگریٹ میں کسی نشہ آور یا ناپاک چیز کی ملاوٹ نہ ہو تو ان کا استعمال فی نفسہ مباح ہے لیکن مکروہِ تنزیہی ہے، اس لیے کہ  ان چیزوں کے دھویں اور بدبو سے لوگوں کو تکلیف ہوتی ہے، خود پینے والے شخص کے منہ میں بھی بدبو ہوتی ہے جسے زائل کیے بغیر مسجد میں داخل ہونا جائز نہیں ہوتا، طبی لحاظ سے بھی ان کا استعمال مضر صحت ہوتا ہے۔ لہٰذا صرف ان ہی چیزوں کے کاروبار کو مستقل آمدنی کا ذریعہ بنانے کے بجائے  اگر حلال اشیاء میں کوئی کاروبار میسر ہو تو وہ زیادہ بہتر ہوگا۔ اور اگر حکومت کی طرف سے ان چیزوں کی خرید و فروخت پر پابندی ہو تو اس سے اجتناب کرنا چاہیے۔ البتہ  شیشہ فلیور (حقہ) اور سگریٹ کے کاروبار سے  حاصل ہونے والی آمدنی حرام نہیں ہوگی۔مزید تفصیل کے لیے درج ذیل فتویٰ ملاحظہ فرمائیے:شیشہ اور حقہ پینے کا حکمکفایت المفتی میں ہے:’’(سوال) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں یہ ناجائز تو نہیں ہوگا ؟( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے ۔محمد کفایت اللہ کان اللہ لہ۔‘‘ (9/148)  فقط واللہ اعلم
                                                  
عنوان: اخوت فاؤنڈیشن کا دو سو روپے انشورنس کی مد میں لینے کا حکم
سوال: اخوت ادارے سے قرضہ لینا جائزہے یا نہیں،  ادارہ 20000ہزار کا قرض دینے سے پہلے آپ سے کچھ کاغذات دیکھ کر 200 روپے لیتے  ہیں، یہ کاروائی کی فیس ہوگی، اور  جب پیسے منظور ہوجائیں  تو بعد میں 200 روپے لے کر  کہتے ہیں کہ آپ کے مرنے کے بعد آپ کے کفن اور بیوہ کو کچھ روپے دیں گے؟ یہ طریقہ جائز ہے؟
جواب: صورتِ  مسئولہ  میں  مذکورہ ادارے کے لیے  قرضہ دینے کے  لیے کاغذی کاروائی کی مد میں دو سو روپے فیس لینے کی تو گنجائش ہے،تاہم قرضہ منظور ہوجانے کے بعد جو دو سو روپے وصول کیے  جاتے ہیں کہ وہ انتقال کے بعد  قرضہ لینے والے کی  کی بیوہ اور  بچوں کو دیے جائیں گے تو یہ درحقیقت  ڈیتھ  انشورنس کی مد میں شمار ہوتے ہیں ، اور یہ جائز نہیں ہے؛ کیوں کہ ”انشورنس“   سود اور جوئے کا مجموعہ ہے جو حرام اور ناجائز ہے  اور ناجائز شرط سے مشروط ہونے کی وجہ سے یہ قرضہ لینا بھی ناجائز ہو گا۔فقط واللہ اعلممزید تفصیل کے لیے درج ذیل لنک پر فتویٰ ملاحظہ فرمائیں:اخوت فاؤنڈیشن سے قرضہ کے لین دین کا معاملہ کرنے کا حکم
                                                  
عنوان: فوریکس ٹریڈنگ کے ذریعہ کاروبار
سوال: پاکستان فوریکس فورم حرام ہے یا حلال؟
جواب: فاریکس  (forex)  کے نام سے بین الاقوامی سطح پرجوکاروبار رائج ہے،اس کاروبار میں سونا، چاندی، کرنسی، کپاس، گندم، گیس، خام تیل، جانور اور دیگر بہت سی اشیاء کی خرید و فروخت ہوتی ہے۔ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم پائے جانے کی وجہ سے ناجائز ہیں،  وہ شرعی خرابیاں درج ذیل ہیں:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے،  یا نقد ہوتی ہے،  مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔الحاصل تقابض (جانبین سے قبضہ) نہ پائےجانے کی وجہ سے ایسے سودے شرعاً فاسد ہوں گے اور نفع حلال نہ ہوگا۔(2)  طے شدہ اصول ہے کہ بیع شرطِ  فاسد   سے  فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps (بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے کے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے،مستقبل کی تاریخ پر خرید و فروخت ناجائز ہے۔(5) اس طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فی صد  لوگ اس مارکیٹ میں خریداری محض کرنسی ریٹ کے اتار چڑہاؤ  کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض" (قبضہ سے پہلے فروخت کرنا)، "بیع مضاف الی المستقبل" (مستقبل کی بیع)  اوردیگر وہ شروطِ فاسدہ پائی جاتی ہیں جن کا اوپر بیان ہوا۔ نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے اور اس کی قیمت بڑھ جانے سے نفع بھی کماتا ہے  اگر اس میں نقصان ہو جائے  تو  بروکر کو   اس پورے سودے کو ختم کرنے کا اختیار ہوتا ہے جب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اور اختیار نہیں ہوتا اور اگر کسی شخص نے کوئی چیز خریدی ہے تو اب اس کانفع و نقصان اس کے ذمہ ہے، نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔ مذکورہ خرابیوں کی بنیاد پر فاریکس ٹریڈنگ کے ذریعہ پیسہ کمانا جائز نہیں ہے۔ فقط واللہ اعلم
                                                  
عنوان: ڈیجیٹل کرنسی کی ایپ میں ان ہونے  پر کوائنز ملنے کا حکم
سوال: آج کل ڈیجیٹل کرنسی نیٹ کے ذریعے جب  ان  کریں تو فری کوائن   ملتے  ہیں،  کیا یہ جائز ہے؟
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: امام بارگاہ کے اطراف میں کرایہ کی دوکان لینا
سوال: امام بارگاہ کے احاطے میں دوکان کرایہ پہ لے کر اس میں کلینک کھولنا صحیح ہے ؟
جواب: امام بارگاہ کے احاطہ میں دوکان کرایہ پہ لے کر اس میں کلینک کھولنا درست  ہے، اس میں کوئی حرج نہیں ہے۔ البتہ کوشش کرنی چاہیے کہ اس سے مزید بہتر جگہ مل جائے۔ فقط واللہ اعلم
                                                  
عنوان: 11 کھلاڑیوں میں سے 2 کھلاڑیوں کے جوا کھیلنے سے پوری ٹیم پر گناہ کا حکم
سوال: 1  : کرکٹ میں 11 کھلاڑی کی ٹیم ہو اور ان میں سے 2 کھلاڑی 1000 روپے کا جوا کھیلیں تو کیا بقیہ 9 بھی گناہ گار ہوں گے؟2 : جوے کی وعید پر روشنی ڈالیں!
جواب: 1 : صورتِ  مسئولہ میں اگر جوا مکمل ٹیم کی جانب سے کھیلا جارہا ہو اور دو کھلاڑی ٹیم کی نمائندگی کرتے ہوئے  جوا کھیلیں یا دو کھلاڑیوں کے جوے کے نتیجے میں حاصل ہونے والی رقم پوری ٹیم کے درمیان تقسیم کی جانی ہو، اور بقیہ کھلاڑی بھی اس رقم کے حصول پر راضی ہوں تو مکمل ٹیم گناہ گار ہوگی، البتہ اگر  "جوا"  ٹیم کی جانب سے نہ کھیلا جارہا ہو،  بلکہ دو کھلاڑی ذاتی طور پر جوا کھیلیں  اور دیگر کھلاڑیوں کو اس سے حاصل ہونے والی رقم نہ مل رہی ہو تو مکمل ٹیم گناہ گار نہ ہوگی، بلکہ صرف جوا کھیلنے والے دو کھلاڑی گناہ گار ہوں گے۔البتہ اگر مقابلہ (میچ) کا انعقاد کرنےوالے کھلاڑی مقابلہ ہی جوئے کی بنیاد پر رکھیں تو اس صورت میں ایسے مقابلہ میں شریک ہونا ہی گناہ کے کام میں معاونت ہونے کی وجہ سے ناجائز ہوگا، چاہے جوئے والے معاملے میں شرکت ہو یا نہ ہو، لہٰذا ایسے مقابلے میں شریک ہونے والے کھلاڑی اگر جوئے کے معاملے میں شریک نہ ہوں تو اگرچہ ان کو جوئے کا گناہ تو نہیں ملے گا، لیکن گناہ کے کام میں معاونت کا گناہ ضرور ملے گا؛ کیوں کہ اللہ تعالیٰ نے قرآنِ پاک میں نیکی کے کاموں میں ایک دوسرے کی معاونت (مدد) کرنے کا حکم دیا ہے اور گناہ کے کاموں میں ایک دوسرے کے معاونت کرنے سے منع کیا ہے۔قرآنِ پاک میں ہے:{وَتَعَاوَنُوا عَلَى الْبِرِّ وَالتَّقْوَى وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور ایک دوسرے کی نیک کام اور پرہیزگاری میں مدد کیا کرو اور گناہ اور زیادتی پر مدد نہ کیا کرو اور اللہ سے ڈرتے رہا کرو۔ بیشک اللہ کا سخت عذاب ہے۔ 2 : جوا کھیلنا حرام ہے،  قرآن کریم میں جوئے کی واضح ممانعت موجود ہے:يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ[المائدة :۹٠]ترجمہ :اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو۔أحکام القرآن  میں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه".     (احکام القرآن للجصاص، 1/ 398،  باب تحریم المیسر، سورۃ البقرۃ، ط: دار الکتب العلمیۃ بیروت - لبنان)فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (6 / 403، کتاب الحظر والاباحۃ، ط ؛ سعید)فقط واللہ اعلم
                                                  
عنوان: عاق کرنے کی شرعی حیثیت
سوال: عاق کی شرعی حیثیت کیا ہے؟اور اگر ،کوئی والد اپنے بیٹے سے کہہ دے میں نے تمہیں عاق کر دیا تو کیا اس کو جائیداد میں حصہ دیا جائے گا یا نہیں؟
جواب: عاق کرنے کی شرعی کوئی حیثیت نہیں۔ اگر کوئی باپ اپنی اولاد میں سے کسی کو عاق  کرے تو بھی اس  کی وفات کے بعد اس بیٹے یا بیٹی  کو باپ کی  میراث میں سے  حصہ ملے گا۔تکملہ رد المحتار میں ہے: الإرث جبري لا يسقط بالإسقاط .(کتاب الدعوی، باب التحالف، فصل في دفع الدعاوی( 7/ 505)،ط. سعید)فقط واللہ اعلم
                                                  
عنوان: پیسوں والی ایپ کو دوسری ویب سائٹ سے مفت ڈاؤن لوڈ کرنے کا حکم
سوال: موبائل فون میں کچھ application (ایپلیلیشن) ایسی ہیں جو paid (پیڈ)ہوتی ہیں، جن کو پلے اسٹور سے پیسو ں سے خریدا جاتا ہے، لیکن google(گوگل) میں کچھ website (ویب سائٹ) ایسی ہیں جہاں یہ application آسانی سے download (ڈاون لوڈ) ہوجاتی ہیں، گمان یہ ہے کہ یہ application  کو وہ website والے hack (ہیک)کرتے ہیں اور پھر وہ ان کے پاس سے بغیر پیسے دیئے download ہوجاتی ہیں تو ان paid applications کا اس طریقے سے حاصل کرنا شرعًا کیسا ہے؟
جواب: ایسی ایپ یا سافٹ ویئر جو کہ بنانے والے کے علاوہ کی جانب  سے مختلف ویب سائٹ پرمفت  فراہم کیے جاتے  ہیں  اس کو ڈاؤن لوڈ کر کے استعمال کرنے کی گنجائش ہے۔در مختار میں ہے :"و في الأشباه:لايجوز الاعتياض عن الحقوق المجردة كحق الشفعة وعلى هذا لايجوز الاعتياض عن الوظائف بالأوقاف."(ج:۴،ص:۵۱۸،مطلب فی بیع الجامکیۃ،سعید)فقط واللہ اعلم
                                                  
عنوان: سودی قرضہ لینے کا حکم
سوال: مجھ پر  6  لا کھ کا قرض ہے ۔  کیا  میں الفلاح بینک  سے فکس مارک اَپ پر قرض لے سکتی ہوں؟ اس رقم سے میں صرف قرض اتاروں گی۔
جواب: واضح رہے کہ بینک سے   مارک اَپ پر  قرض  لینا (اگرچہ  مارک اَپ متعین ہو ) شرعًا سود ی معاملہ ہے ،اور سودی قرضہ  لینا،دینا یا اس کا معاہدہ کرنا خواہ بینک سے ہو یا بینک  کے علاوہ سے ہو  ناجائز  اور حرام ہے۔لہذا صورتِ مسئولہ میں سائلہ کا قرض کی ادائیگی کے لیےمتعین ( فکس ) مارک اَپ پر بینک سے سودی قرضہ لیناناجائز اور حرام ہے ۔صحیح مسلم  میں ہے:"عَنْ جَابِرٍ، قَالَ:«لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ:«هُمْ سَوَاءٌ»".(کتاب المساقات،3/1219، دار احیاء التراث ، بیروت)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔فتاوی شامی میں ہے:"(قوله: كل قرض جرّ نفعًا حرام) أي إذا كان مشروطًا كما علم مما نقله عن البحر وعن الخلاصة. وفي الذخيرة: وإن لم يكن النفع مشروطًا في القرض، فعلى قول الكرخي لا بأس به، ويأتي تمامه". (کتاب البیوع،فصل فی القرض، [مطلب كل قرض جر نفعا حرام]ج۵،ص۱۶۶،ط: سعید)فقط واللہ اعلم
                                                  
عنوان: بیوہ دوبیٹیاں اور ایک بھائی میں تقسیم میراث
سوال: متوفی کی ایک بیوہ، دوبیٹیوں اور ایک بھائی میں جائیداد کس طرح تقسیم ہو گی؟ فوت شدہ شخص کے والدین اور دادا دادی میں سے کوئی حیات نہیں؟ نیز باقی بہن بھائی بھی فوت ہو چکے ہیں۔
جواب: صورتِ  مسئولہ میں اگر مرحوم کے مذکورہ ورثاء کےعلاوہ  باقی ورثاءمرحوم سے پہلے فوت ہوچکے ہیں تو  مرحوم کی جائیداد کی تقسیم کا شرعی طریقہ یہ ہے کہ مرحوم کی جائیداد سے اولًا تجہیز و تکفین کے اخراجات اور قرضہ جات ادا  کیے جائیں اور اگر مرحوم نے کوئی جائز وصیت کی ہو تو ایک تہائی مال  میں سے اسے نافذ کیا جائے، اس کے بعد  مرحوم کی کل جائیداد منقولہ و غیر منقولہ کو  24  حصوں میں تقسیم کر کے 3  حصے مرحوم کی بیوہ کو ، 16 حصے مرحوم کو بیٹیوں کو (یعنی ہر ایک بیٹی کو آٹھ حصے )اور   5 حصے مرحوم کے بھائی کو ملیں گے ۔یعنی فیصد کے اعتبار سے ساڑھے بارہ  فیصد مرحوم کی بیوہ کو ، 33.33   فیصد مرحوم  کی ہر ایک بیٹی کو اور20.83 فیصدبھائی کو ملے گا۔فقط واللہ اعلم
                                                  
عنوان: میراث: والدہ ، 1 بیوہ، 4 بیٹے اور 2 بیٹیاں
سوال: بندہ کے والد محترم جماعت میں  9 مہینے پہلے انتقال فرماگئے۔ انتقال سے کچھ دن پہلے گھر آۓ تھے اور والدہ سے یوں کہا تھا کہ سب کچھ (ATM وغیرہ) آپ دونوں ماں بیٹے کے حوالہ کر دیا ہے (سب دے بھی دیا تھا) آپ لوگ ہی سب دیکھو کیا کرنا ہے،  جس پر والدہ نے یوں کہا ہے کہ آپ بھی تو ہیں نا، تو  والد محترم نے کہا تھا:  میرے مرنے کے بعد آپ کو ہی کرنا ہے ۔سوال یہ ہے کہ کیا ان دونوں(ماں بیٹے کو ترکہ پر ) کامل اختیار ہے  ؟ اگر اختیار نہیں ہے تو  مرحوم کی ایک والدہ، ایک بیوہ،دو بیٹیاں،چار لڑکے، آٹھ بھائی،چار بہنیں،ایک پوتا،ایک پوتی موجود ہیں، ان میں سے وراثت کا حق دار کون کون ہے؟ اور کتنا کتنا تقسیم ہوگا ؟
جواب: صورتِ  مسئولہ  میں  مرحوم  کے  ترکہ  کا مکمل اختیار  مرحوم  کی بیوہ اور  بیٹے کو حاصل نہیں ہوا ہے، بلکہ مرحوم کا ترکہ مرحوم کے شرعی ورثاء ( والدہ، بیوہ، چار بیٹوں اور دو بیٹیوں ) کے درمیان میراث کے  شرعی ضابطے کے مطابق تقسیم کیا جائے گا۔مرحوم کے ترکہ کی تقسیم کا شرعی طریقہ کار یہ ہے کہ مرحوم کی کل جائیداد منقولہ و غیر منقولہ میں سے مرحوم کے حقوقِ متقدمہ  یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو   240 حصوں میں تقسیم کر کے اس میں سے  40  حصے مرحوم کی والدہ کو،  30 حصے مرحوم کی بیوہ کو ، 34 حصے مرحوم کے ہر ایک بیٹے کو اور  17 حصے مرحوم کی ہر ایک بیٹی کو ملیں گے۔مرحوم کے بھائی ، بہن اور پوتے پوتیوں کا مرحوم کے ترکہ میں کوئی حصہ نہیں ہے۔ فقط واللہ اعلم
                                                  
عنوان: قرض کی رقم کو سونے یا ڈالر کے حساب سے وصول کرنا
سوال: مجھ سے کسی نے2010میں اڑھائی لاکھ250000روپے ادھار لیے تھے اور ابھی تک واپس نہیں کیے، بلکہ2023تک  واپس کرنے کا وعدہ کیا ہے ۔  مسئلہ یہ  ہے کہ2010میں ایک تولہ سونا کی قیمت44500روپے تھی اور اب ایک تولہ سونا ایک  لاکھ100000تک ہو گئی ہے ۔2010میں اڑھائی  لاکھ250000کا5پانچ تولہ سونا ملتا تھا اور اب250000لاکھ میں2دو یا2.5اڑھائی تولہ ملے گا ۔ کیا ایسے میں اس آدمی سے سونے  کی قیمت کے مطابق رقم وصول کرنا درست ہے یا یہ سود میں آئے گا؟  اور مستقبل میں کیا میں کسی کو اس شرط پر ادھار دے سکتا ہوں کہ اگر سونا /ڈالر  مہنگا ہوا تو ادھار اس کے مطابق ادا کرو گے اور اگر سونا /ڈالر سستا ہوا تو میری رقم جو دی ہے وہی برقرار رہے گی۔ یہ سود تو نہیں ہو گا ؟
جواب: قرض کی ادائیگی کا ضابطہ یہ ہے کہ جتنا قرض دیا جائے اس کے مثل ہی واپس لیا جائے، کرنسی کی ویلیو  کم ہونے کی وجہ  سے قرض دی ہوئی رقم کی واپسی پر اضافی رقم کا مطالبہ نہیں کیا جاسکتا، لہذا صورتِ مسئولہ میں  آپ سے مذکورہ شخص نے  2010میں 250000روپے ادھار لیے تھے،تو  ادائیگی کے وقت  2023   میںاس  کے  ذمے 250000لاکھ روپے ہی لازم ہوں گے، اس سے زائد لینا اور دینا جائز نہیں ، ورنہ یہ سود کے زمرے میں آئے گا۔نیز مستقبل میں کسی کو اس شرط پر ادھار دینا کہ اگر سونا /ڈالر  مہنگا ہوا تو ادھار اس کے مطابق ادا کرو گے اور اگر سونا /ڈالر سستا ہوا تو میری رقم جو دی ہے وہی برقرار رہے گی،جائز نہیں ہے۔بلکہ وہی لازم ہوگا جو دیا ہے ۔ ہاں یہ صورت جائز ہے کہ قرض میں سونا دے دیا جائے، یعنی سائل خود سونا خرید کر یا اپنے پاس پہلے سے موجود سونا وزن کرواکر قرض دے دے، اور واپسی میں اتنے وزن کا سونا واپس لے لے، خواہ اس کی قیمت بڑھی ہو یا گھٹی ہو۔"تنقیح الفتاوی الحامدیة"میں  ہے:"الدیون تقضیٰ بأمثالها".(کتاب البیوع، باب القرض، ج؛۱ ؍ ۵۰۰ ، ط:قدیمی)فتاویٰ شامی میں ہے:"و في الأشباه: کل قرض جر نفعاً حرام".(کتاب البیوع، فصل فی القرض، ج:۵ ؍ ۱۶۶ ، ط:سعید )فقط واللہ اعلم
                                                  
