عنوان: شراب خانے سے حاصل شدہ کرایہ کا حکم۔
سوال: میں ایک ہوٹل خریدناچاہتاہوں جس کےایک حصہ میں شراب فروخت ہوتی ہے۔1۔ اگرمیں ہوٹل لیتاہوں اس حصہ کی جس میں شراب فروخت ہوتی ہےکو کرایہ پردوں اورشراب فروخت کرنےوالےکرایہ دارسےکرایہ لوںتومیری یہ آمدنی حلال ہوگی؟2۔ اگرمیں اس شراب خانہ کواس مختصرمدت کےلیے کرایہ پردوں جس میں موجودہ مالک کےمعاہدات کو نبٹالوںقبل اس کےمیں اس شراب خانہ کومکمل طورپربندکردوں تقریباً 6 سے 12 ماہ تک، توکیااس مدت /اس صورت میں آمدن حلال ہوگی؟اگرجواب نفی میں ہے توکیا میں یہ کرایہ لےکرکسی خیراتی ادارے میں دےسکتاہوں؟
جواب: شراب خانہ کی مذکورہ آمدن دونوں صورتوں میں حرام ہی ہوگی، اورنہ ہی اس کی اجازت ہےکہ اس آمدن کووصول کرکےکسی خیراتی مد میں لگایاجائے، بلکہ سائل ہوٹل کاسودا ہی اس وقت کرےجب اس شراب خانہ کو بندکرواچکاہو۔ فقط واللہ اعلم
                                                  
عنوان: خلاف ضابطہ ڈگری حاصل کرکے اس کی بنیادپرنوکری حاصل کرنا
سوال: ایک آدمی کسی کلاس میں داخلہ لیتاہے مگروہ اپنی مصروفیات کی بناء پرکلاس میں پابندی نہیں کرسکتا، اسکول والےاپنی طرف سے اس کی روزانہ کی حاضری لگاتے ہیں، سال کےبعدوہ آدمی امتحان میں کامیابی حاصل کرلیتاہےوہ اسی ڈگری پرنوکری بھی حاصل کرلیتاہے، تواس طرح کا فعل کرنا اورایسی ڈگری پر نوکری کرنا اس کےلیے کیسا ہے؟اوروہ تنخواہ اس کےلیے حلال ہےیا حرام ؟
جواب: اس شخص کا یہ فعل ناجائزہے،شرعاً دھوکہ اورخیانت کےزمرے میں داخل ہے اوردھوکہ دہی کرنےوالےکےلیےاحادیث میں سخت وعیدوارد ہوئی ہیں البتہ یہ شخص جونوکری کررہاہےاگراس کام کی صلاحیت رکھتا ہے اوراپنی ذمہ داری کو ٹھیک ٹھیک ادا کررہاہوتواس کی نوکری اور اس سے حاصل شدہ آمدنی اس کےلیے حلال ہے۔
                                                  
عنوان: تاوان کی تشریح اور کسی شے کے گم ہو جانے پر تاوان کا مطالبہ کرنا۔
سوال: لفظ تاوان کی تشریح کردیں۔اگرکوئی چیزجوکہ حفاظت سے رکھی ہوئی ہوپھربھی چوری ہوجائےتوکیااس کےازالہ کا مطالبہ تاوان کے زمرہ میں آتاہے؟۔ اگروہ چیزواپس مل جائےجبکہ اس کی رقم بھی ادا کردی گئی ہوتوشرعاً وہ رقم واپس کرنا ہوگی کہ نہیں؟
جواب: کسی قابلِ ضمان چیزکے جان بوجھ کرضائع کردینے پرنقصان کےازالہ کےلیے جورقم دی جائے یاجس کا مطالبہ کیا جائے یہ تاوان کہلاتاہے۔ ۔ اپنی طرف سے پوری حفاظت کےباوجوداگرکسی کی کوئی چیزکھوجائےیا ضائع ہوجائے اس کا تاوان لازم نہیں آتا، اگراس نقصان کےازالہ کا مطالبہ کیا جائےتویہ بھی تاوان کہلائے گاجو شرعاً درست نہیں۔ ۔ کھوئی ہوئی چیز کےواپس مل جانےپراس کےتاوان کی مدمیں وصول کی گئی رقم کی واپسی ضروری ہے۔ فقط واللہ اعلم
                                                  
عنوان: کاروبار میں شراکت کا حکم
سوال: میرا سوال یہ ہے کہ میں ایک دوست کے ساتھ 50 50فیصد پارٹنر شپ پر کاروبار شروع کرنا چاہتا ہوں۔میرادوست50 فیصد شامل کرے گا کاروبارمیں اورباقی 50 میں۔میرادوست جو روپے انویسٹ کرے گا کاروبارمیں۔ ہوسکتا ہے وہ حلال نہ ہوں توکیا ایسی صورت میں میرا 50حصہ بھی حرام ہوجائے گا؟
جواب: صورت مسئولہ میں جب تک یقین کے ساتھ معلوم نہ ہو کہ پیسہ لگانے والے شریک کا پیسہ حلال نہیں ہے تب تک بدگمانی نہیں رکھنی چاہیے۔ کیونکہ آپ ﷺ نے کسی کے متعلق بدگمانی کرنے سے منع فرمایا ہے ۔ اوراگر اس شریک کا پیسہ مشکو ک ہے تواس کے ساتھ شراکت میں احتیاط برتنی چاہیے ۔ اور اگر یہ بات یقینی طور پرمعلوم ہو کہ شریک کا پیسہ ناجائز ذرائع سے حاصل شدہ ہے تو ایسی صورت میں اس کے ساتھ شرکت کرنا جائز نہیں ۔ فقط واللہ اعلم
                                                  
عنوان: اسکول کے قوانین کی خلاف ورزی پر تنخواہ روکنے کا حکم
سوال: کیا فرماتے ہیں مفتیان کرام اس مسئلے کےبارے میں کہ بندہ ایک پرائیوٹ اسکول میں پڑھاتاہے جہاں بچوں کومارپیٹ اورتشدد کرنےپرسختی سے پابندی ہے، گزشتہ دنوں ایک استاد صاحب نےایک بچے پرتشددکیا جس پر سکول والوں نے اس استاد صاحب کو سکول سےنکال دیا اوران کی ایک ماہ کی تنخواہ بھی روک دی، اب مسئلہ یہ پوچھنا ہےکہ آیا ان استادصاحب کوسزاکے طورپر اسکول سے نکالنا تو ٹھیک تھا لیکن کیاسزاکےطورپراسکول والوں کو ان کی تنخواہ روکنےاورنہ دینے کا بھی حق ہے ؟مارپیٹ کا جو واقعہ ہوا ہےوہ ایک ماہ پورا ہونے کےبعد ہوا ہے برائے مہربانی مسئلہ سے مطلع فرمائیں۔
جواب: جب استاد نے اپنا مفوضہ کام یعنی تدریس کی ذمہ داری پوری کی ہےتووہ اپنی پوری تنخواہ کا حقدار ہے اسکول قوانین کی خلاف ورزی پر ان کی تنخواہ نہیں روکی جاسکتی۔ فقط واللہ اعلم
                                                  
عنوان: سفیر کا چندہ میں سے حق الخدمت وصول کرنا
سوال: میں ایک دینی ادارے کا مہتمم ہوں اوراپنے ادارے کے چندہ کےلیے سفرکرتارہتاہوں آپ سے عرض ہےکہ وہ چندہ جومیں کرتاہوں کیا میں اس میں سےاپنا حصہ رکھ سکتاہوں یانہیں اگرنہیں رکھ سکتا تومیرے حق الخدمت کی کیا صورت ہوگی ؟واضح رہے کہ جامعہ میرا ذاتی ہےاورمیں جامعہ سے ماہانہ تنخواہ بھی لیتاہوں۔
جواب: جوچندہ وصول ہوااس میں سےاپناحصہ رکھنایافیصد کےحساب سے کمیشن لینا جائزنہیں ہےالبتہ یہ صورت اختیار کی جاسکتی ہے ادارہ یہ طے کردے کہ اتنا چندہ لےکرآئے تو اتنا انعام الگ سے دیاجائے گا مثلاً ایک ہزار روپے لائے تو پچاس روپے بطورانعام کے دیے جائیں گے لیکن جوچندہ سفیرکرے اس میں سے اجرت طے کرنا غلط ہے۔ فقط واللہ اعلم
                                                  
عنوان: بجلی چوری کرنے کے لیے تاروں میں کنڈا ڈالنے کا حکم
سوال: مجھ سے ایک آدمی نے کہا کہ میں مہینے میں بہت تھوڑے پیسے کماتا ہوں اور بڑی مشکل سے گھرچلاتاہوں اورگھر میں بجلی کا بل بہت آتاہے میں پورانہیں کرپاتا کیا میں بجلی کے تاروں میں کنڈا ڈال سکتاہوں ؟برائے کرم میری پریشانی کا حل بتائیں۔
جواب: صورت مسئولہ میں بجلی کی چوری خواہ کنڈا ڈال کر ہویا کسی اور ذریعہ سے ہو، جائز نہیں ہےیہ ایک قومی دولت ہے جس میں ملک کے ہرفرد کا حق وابستہ ہے جس کی معافی کی صورت مستقبل میں نہایت مشکل ہے لہٰذا بجلی کی چوری سے اجتناب کیا جائے۔ فقط واللہ اعلم
                                                  
عنوان: ذخیرہ اندوزی کا حکم
سوال: ذخیرہ اندوزی کرنا ، ملاوٹ کرنا ، ناپ تو ل میں کمی ، کسی خرید ار کو عیب والا مال بیچنا ، جھوٹی قسم کھا کر مال بیچنا یا عمدہ چیز بتا کر گھٹیا چیز بیچنا یا کبھی کسی چیز یا جمع کیے گئے مال کو جسے کم پیسوں میں خریدا ہوتا ہے لیکن مارکیٹ میں وہ چیز کم یا ب ہوجاتی ہے تو اس کو پھر نئی قیمت پر مہنگے دام بیچا جاتا ہے جیسے اکثر پیٹرول وغیرہ پر ہوتاہے کہ رات میں دام بڑھ جانے کی توقع پر پرانا اسٹاک لوگوں کو اس وقت تک اس دن نہیں دیا جاتا جب تک نئی قیمت کی لسٹ نہیں آجاتی ۔پرانی چیز کو نئی کے ساتھ ملاکر بیچ دینا ، ایکسپائر زائد المدت چیزوں کا لیبل ہٹا دیا جاتا ہے یا اس کو مٹا دیا جاتا ہے ان سب کا کیا حکم ہے؟خرید ار کتنے دن میں اگر اس کو چیز پسند نہ آئے تو واپس لٹاسکتا ہے؟ اور اگر لٹا سکتا ہے تو کیاپھر وہ ہرچیز کو لٹا سکتا ہے یا اس کی کوئی شرط ہے؟اور بیچنے والے کے لیے کیا اس چیز کا واپس لینا ضروری ہے؟ بعض اوقات نمازی سنت ایسی جگہ پڑھ رہے ہوتے ہیں کہ ان کے سامنے سے گزرے بغیر صف میں انسان شامل نہیں ہوسکتاتو ایسی صورت میں کیا کرنا چاہئے ؟اور اس میں گنا ہ کس شخص پر ہو گا؟
جواب: ایسی ذخیرہ اندوزی جس سے معاشرہ کے افراد تکلیف میں آجاتے ہیں ۔دام مصنوعی طور پر بڑھادئیے جاتے ہیں یا دام بڑھنے کی صور ت میں فی ان اشیاء کی فروخت بند کردی جاتی ہیں ۔حالانکہ لوگ طلب میں لگے ہوئے ہوتے ہیں جیسا کہ آجکل ، چینی ،آٹا، پیٹرول وغیرہ سے متعلق کہا جارہاہے، اسلام میں ایسی ذخیرہ اندوزی ناجائز ہے ،احادیث میں اس پر بہت سخت وعیدیں آئی ہیں چند وعیدات ملاحظہ ہوں۔ 1۔ حضرت معمرؓ سے روایت ہے کہ آپ صلی اللہ علیہ وسلم نے فرمایا کہ ذخیرہ کرنے والا خطا کار ہے ۔ 2۔حضرت عمر ؓ سے روایت ہے کہ آپ صلی اللہ علیہ وسلم نے فرمایا کہ ذخیرہ اندوزی کرنے والا ملعون ہے۔ 3۔حضرت عمر ؓ سے روایت ہے کہ میں نے آپ صلی اللہ علیہ وسلم سے فرماتے ہوئے سنا کہ جس شخص نے مسلمانوں کے خلاف غذائی اجناس کا ذخیرہ اندوزی کیا اللہ تعالیٰ اس پر ،غربت افلاس اور جذام کی بیماری مسلط کردینگے ۔دیکھئے مشکوٰۃ باب الاحتکار 4۔ ناپ تول میں کمی کرنا حرام ہے ، سورہ مطففین اسی کے متعلق نازل ہوئی ، حضرت شعیب علیہ السلام کی قوم ،شرک کے ساتھ ناپ تول میں کمی کی وجہ سے ہلاک ہوئی۔ عیب بتائے بغیر عیب دار مال فروخت کرنا ،جھوٹی قسم کھا کر مال فروخت کرنا ،عمدہ چیز بتاکر گھٹیا دینا، پرانی اشیاء کو نئے کے ساتھ بتائے بغیر فروخت کرنا ، جن اشیا ء کی مدت ختم ہوچکی ہے، تاریخ ھٹا کر فروخت کرنا ،چونکہ یہ تمام امور دھوکہ اور فریب ہیں۔اور عیب کو چھپانا ہے تو جب تک یہ اشیاء خریدار کے پاس ہوں انہوں نے استعمال یا فروخت نہ کئے ہوں اور اس کو عیب کے بارے میں معلوم ہوجائے تو وہ بغیر کسی شرط کے واپس کرسکتاہے،فروخت کرنے والا لینے کا پابند ہے۔ اگر آگے صف مکمل نہیں ہوئی ہے تو صف کو مکمل کرنے کے لیے آگے سے گذر سکتا ہے۔ فقط واللہ اعلم
                                                  
عنوان: قرض کی ادائیگی ضروری ہے
سوال: جناب میرا ایک دوست ہے اس نے کاروبارکےلیے اپنی بیوی سے زیورلیااورکہاکہ میں بعد میں بنوادونگا۔ کیا اس کو لازمی بنواکے دیناہوگایانہیں ؟
جواب: یہ قرض کی صورت ہے اورقرض کی ادائیگی ضروری ہے۔
                                                  
عنوان: ULOAN سروس اوراس کا حکم
سوال: آپ کا یوفون کی لون سروس کے فتویٰ کے بعد کچھ لوگوں کو یہ اعتراض ہے کہ یہ تو سروس جارجز ہیں نہ کہ سودhellip مجھے یہ معلوم کرنا ہے کہ برائے مہربانی یہ وضاحت کے ساتھ تو بتادیں کہ یہ کس طرح سود ہے؟برائے مہربانی مفاد عامہ کے متعلق مدلل جواب دیں کیوں کہ یہ مسئلہ دلچسپ ہے جیسا کہ آپ نے فرمایا وکیپیڈیا کی ویب سائٹ میں بھی اسلامک بینکنگ کے موضوع کے تحت لکھا ہے کہ اسلامک مار کیج کے عقد میں بجائے یہ کہ بینک مشتری کو قرض دے کہ کوئی چیز خرید لے بینک بذات خود وہ چیز خرید لیتا ہے اور مشتری کو کچھ منافع کے ساتھ قسط وار فروخت کر لیتا ہے مذکورہ ویب سائٹ میں دیگر بہت سی صورتیں بھی موجود ہیں۔اب فرض کریں کہ ٹیلی نار نے ۱۵ روپے کا ائر ٹائم آپ کے لئے خریدا اور آپ اس کو اپنے ہاتھوں ساٹھ پیسوں کے عوض فروخت کر لیتا ہے بغیر وقت کی تعین کیے تو یہ کس طرح سود ہے؟جو اس کو سود قرار دیتے ہیں ان سے درخواست کرتا ہوں کہ دلیل پیش کریں اور یہ بھی واضح کریں کہ نفع سے کوئی چیز فروخت کر نا اگر سود ہے تو اسلامک بینکنگ سود کیوں نہیں ہے۔
جواب: کمپنی خود صارف کو ائیر ٹائم فروخت کرے یا کسی سے خرید کر صارف کو فروخت کرے بہر دو صورت صارف کمپنی کا پندرہ روپے کا مدیون مقروض ،صارف کے ذمے واجب الادا ہو جاتا ہے جبکہ مقروض سے قرضے کی مقدار سے زائد وصولی سود کہلاتی ہے۔ اس لیے کمپنی جو زائد ساٹھ پیسے کاٹتی ہے وہ سود ہے البتہ اگر کمپنی پندرہ روپے لون دے کر اوپر ساٹھ پیسے وصول نہ کرے بلکہ شروع ہی سے پندرہ روپے ساٹھ پیسے کا پیکج رکھے صارف کو پندرہ روپے کے بقدر خدمت وسہولت فراہم کرے اور پندرہ روپے ساٹھ پیسے اس کے عوض وصول کرے تو جائز ہو گا۔ جیسا کہ پندرہ روپے کی چیز خرید کر پندرہ روپے ساٹھ پیسے پر فرخت کرنا جائزہے مگر پندرہ روپے کی فروخت کرکے پندرہ روپے خریدار کے ذمہ لازم ہونے کے بعد پندرہ روپے کے بجائے پندرہ روپے ساٹھ پیسے وصول کرنا جائز نہیں ہوگا۔ اس تفصیل سے دونوں صورتوں کا فرق بھی واضح ہو گیا۔ پہلی صورت میں واجب الاداء رقم سے زائد کی وصولی ہے جبکہ دوسری صورت میں حسب معاہدہ واعلان اجرت کی وصولی ہے۔ جواز کی ایک صورت یہ ہو سکتی ہے کہ کمپنی ساٹھ پیسے 456پر میسج بھیجنے کی اجرت وصول کرلے اور اتنی اجرت وصول کرے جتنی عام طور پر ایک میسج کی وصول کرتی ہے ۔پندرہ روپے قرض دینے کی بناء پر زیادہ وصول نہ کرے ۔نیز صارف کے سامنے وضاحت بھی کردے کہ ساٹھ پیسے لون خدمات منگوانے کے لئے بھیجے گئے مسیج کے بدلے میں کاٹے گئے ہیں۔
                                                  
عنوان: اللہ تعالیٰ کی مدد۔
سوال: میں نے2008ء میں بینک سے کچھ قرضہ لیااورلینےکےبعد مجھےمیرےگناہ کااندازہ ہوا۔ میں نےاپنے اللہ سےسچےدل سےتوبہ کی اوربی سی ڈال کرمیں نےاس ماہ بی سی ڈال کران قرضوں کو بھی اتارا ہے مگرحالات یہ ہیں کہ میری آمدنی بھی کم ہوگئی ہےاورجتنامیں کماتاہوں اس سے زیادہ مجھے بی سی کےدینےپڑرہےہیں، مجھے اس بات کی خوشی توہےکہ میراقرض اترگیامیرے اللہ نے مجھے موقع دیاکہ میں حرام کام سےباہرنکل آؤں مگراب میں پریشان ہوں کہ اپنی اخراجات کیسے پورےکروں جب کہ بی سی بھی توقرض ہے۔میں نےپچھلے ساتھ ماہ سےنئی نوکری تلاش کررہاہوں مگرمجھے کوئی انٹرویوکال تک نہیں آتی ہے، میرےخیال میں توبہ کےساتھ کوئی اورچیزبھی مجھےکرناہےجومیں چھوڑرہا ہوں۔ آپ ذراروشنی ڈالیں۔
جواب: اللہ تعالیٰ نے سودکی حرمت اوراس کاوبال دل میں ڈال دیاہے اسی وجہ سے سائل نے کمیٹی ڈال کر بینک کی رقم واپس کردی توبہ اللہ تعالیٰ کا سائل پربہت بڑا رحم واحسان ہے اس پر سائل اللہ تعالیٰ کا شکرادا کرلیا کریں۔ رہایہ مسئلہ کہ اب کمائی ختم ہوئی تویہ بات سائل ذہن میں رکھےکہ کمائی ختم ہونےکاسبب یہ نہیں کہ سائل نے بینک کی رقم جلدی اداکرکےاپنےآپ کو مزیدسوددینےسےبچایابلکہ قانون قدرت یہ ہےکہ بندہ جس قدراللہ تعالیٰ کےقریب ہوتاہےاس کے جانچنےاورعقیدہ کے مضبوط کرنےکےلیےاس کو مختلف قسم کےامتحانات میں ڈال دیاجاتاہےاسی سختیوں سے گزارکرپھراللہ تعالیٰ اپنےفضل وکرم سےنعمتوں کی بارش برساناشروع کردیتےہیں، سائل امید رکھےکہ انشاءاللہ ان سختیوں کےبعدآسانی ضرورآنے والی ہے۔ فقط واللہ اعلم
                                                  
عنوان: بینک کے بونڈز اور منافع کا حکم
سوال: جناب میرا سوال یہ ہے کہ بینک کے بونڈزلینا جائزہے یا نہیں اورجوبونڈز کھل جاتے ہیں تو ان کی انعامی رقم حلال ہے کہ نہیں آیاوہ حرام ہے ؟
جواب: پرائزبونڈخواہ بینک کے جاری کردہ ہوں یا کسی اورسرکاری یا غیرسرکاری ادارہ کے یہ درحقیقت سود اورجوئے کی ایسی مرکب شکلیں ہیں جواسلامی شریعت کی رو سے قطعاً ناجائزہیں۔ ان پرائزبونڈزمیں سود تواس لیے ہے کہ انعامی بونڈز کی رقم بینک یا کسی بھی متعلقہ ادارہ کے ذمہ قرض ہے اور انعامی بونڈز رکھنے والوں کوبصورت انعام جو کچھ ملتا ہے وہ اسی قرض پر ملتا ہے جو کہ جملہ انعامی بونڈز رکھنے والوں سے مشروط ہےاورقرض پر ہرقسم کا مشروط نفع شریعت کی روسے سود ہے۔ اوراگر اس نفع کو صرف انعام بھی تصور کرلیا جائے توبھی اس کا حصول جائز نہیں۔ حضوراکرم ﷺ نے قرض دے کر ہدیہ تک لینے سے منع فرمایا ہے۔ اسی طرح پرائزبونڈز کے انعام میں بھی جوا شامل ہے بایں معنیٰ کہ پرائزبونڈزکے حصہ داران زائد رقم وصول کرنے کی غرض سے رقم جمع کراتے ہیں لیکن یہ زائد رقم قرعہ اندازی اور اس میں نام آنے کے ساتھ مشروط ہے، اسلیے غیریقینی طورپر تردد میں رہتے ہیں کہ نام آئے گا یا نہیں کیونکہ زائد رقم کے ملنے اورنہ ملنے کے امکانات برابرہیں اور اسی کو شرعی اصطلاح میں قمارجوا کہتے ہیں۔ کارباری نقطہ نظر سے جس کاروبار میں نفع نہ ہووہ نقصان ہے توجن انعامی بونڈز رکھنے والوں کے نام نہیں آتے وہ گویا نقصان میں ہیں اور نفع نقصان کے درمیان معلق رہنے والامعاملہ شرعاً جواکہلاتاہے کہ یا تواصل رقم سے زائد رقم مل جائے گی اوریا اصل تومحفوظ رہےگی لیکن جس نفع کی لالچ میں بونڈزخریدے تھے کم ازکم وہ نفع حاصل نہیں ہوا۔ اسلیے پرائز بونڈز کی خریدوفروخت کرنا اوراس سے ملنے والاانعام یا نفع ازروئے شریعت ناجائز اورحرام ہے۔
                                                  
عنوان: چارٹرڈ اکاؤنٹنٹ کی نوکری کا حکم
سوال: میرا سوال یہ ہے کہ کیا چارٹرڈ اکاونٹینٹ کی نوکری اس حدیث کے زمرے میں تو نہیں آتی جس میں آکل الربا وموکلہ و کاتبہ و شاھدیہ کی وعید آئی ہے؟
جواب: چارٹرڈاکاؤنٹنٹ کی نوکری چونکہ سودی لین دین کے علاوہ دیگرمالیاتی شعبوں میں بھی ہوسکتی ہےاس لیے جب تک وہ سودی لین دین کے معاملات سے وابستہ نہ ہواس وقت تک وہ اس وعید کے زمرے میں نہیں آتا۔ فقط واللہ اعلم
                                                  
عنوان: کریڈت کارڈ سے رقم کی ادائیگی
سوال: کریڈٹ کارڈ سے ہم جو رقم کی ادائیگی کرتے ہیں امتحان کی فیس لندن اور امریکہ میں توآسانی سے ادائیگی ہو جاتی ہے،اور اگر ڈرافٹ وغیرہ بناتے ہیں تو وقت لگتا ہے اور کبھی ضائع بھی ہو جاتا ہے،اور یہ ادائیگی سود سے خالی ہوتی ہیں،تو کیا یہ جائز ہے؟
جواب: واضح رہے کہ کریڈٹ کارڈ بنواتے وقت صارف بینک سے یہ معاہدہ کرتا ہے کہ اگرواجب الادا رقم کی ادائیگی میں تاخیر ہوئی تو اضافی رقم بطور سود ادا کروںگا،اس سودی معاہدہ کرنے کی وجہ سے کریڈٹ کارڈ کا استعمال شرعا نا جائز ہے۔اگر چہ صارف اس بات کا اہتمام بھی کر لے کہ رقم کی ادائیگی میں تاخیر نہ ہو تب بھی معاہدہ پر دستخط کرنے کی وجہ سے یہ ناجائز ہے،اگر وقت پر ادائیگی کرلی تو سودی لین دین کا گناہ تو نہیں ہوگا البتہ سودی معاہدہ کا گناہ برقرار رہے گا۔ فقط واللہ اعلم۔
                                                  
عنوان: قومی بچت اسکیم کا حکم
سوال: کیا فرماتے ہیں علماء کرام اس مسئلہ کےبارے میں پاکستان گورنمنٹ کی نیشنل سیونگ اسکیم ( قومی بچت اسکیم)ریگولرانکم سرٹیفکیٹ کا کیا حکم ہے ؟ مکمل تفصیل http:/www.savings.gov.pk/ric.asp آیا یہ سود کے حکم میں ہے؟
جواب: مذکورہ اسکیم سود کے زمرہ میں داخل ہے، اس سےفائدہ حاصل کرنا جائزنہیں ہے۔ فقط واللہ اعلم
                                                  
عنوان: اسلامی بینکاری میں سرمایہ کاری کا حکم۔
سوال: میں متحدہ عرب امارات میں جنرل موٹرزکی ڈیلرشپ کا کام کرتاہوں تقریباً 2005ء سےاورمیں نے کچھ رقم پس انداز کی ہے۔میں چاہتاہوں کہ اس رقم کوکسی اسلامک فنڈمیں لگاؤں، مثلاً نیشنل بینک آف ابوظہبی؛دبئی اسلامک فنڈ، نیشنل بانڈز(دبئی)۔ میں بہت پریشان ہوں کہ رقم لگاؤں یا نہ لگاؤں، آپ کی راہنمائی چاہئے۔
جواب: ہماری تحقیق کے مطابق اس وقت اسلامی معاشی اصولوں کےعین مطابق بینکاری یا کوئی اورمالیاتی عمل بینکوں یا بینکوں کی سطح پرنہیں ہورہا، اس لیے ذکرکردہ مالیاتی اداروں میں رقم لگانےکے بجائے نجی طور پرانجام پانےوالےکسی پیداواری عمل میں اپنی رقم لگائیں تاکہ سود یا سودکے شبہہ میں ملوث ہونےسے محفوظ رہیں، اللہ تعالیٰ آپ کی پریشانی دورفرمائے،آمین۔ فقط واللہ اعلم
                                                  
عنوان: اسلامی بینکوں سے حاصل نفع کا حکم
سوال: میرا سوال یہ ہے کہ کیا اسلامی بینکوں کا نفع حلال ہے ؟
جواب: مروجہ اسلامی بینکوں کے رائج کردہ مال کاری کے طریقوں سے حاصل ہونے والا نفع حلال نہیں ہے۔ فقط واللہ اعلم
                                                  
عنوان: اسلامی بینک میں ملازمت کا شرعی حکم
سوال: میں کویت کے اسلامی بینک میں IT SOFTWERE کے شعبے سے وابستہ ہوں، جب سے پاکستان کے جید علماء کرام نے اسلامی بینکاری کے حرام اور ناجائز ہونے کا فتویٰ دیا ہے اس وقت سے میں پریشان ہوں۔1۔ میرا سوال یہ ہے کہ اسلامی بینک کی جاب اور اس سےتنخواہ لینا میرے لیے حلال ہے یا مکروہ؟2۔ مجھے بینک میں نوکری کرتے ہوئے 6 ماہ کا عرصہ ہو چکا ہے اور میرے لیے اس کو فی الحال چھوڑنا مشکل ہے، حال ہی میں میں حج کا فریضہ ادا کر کے آیا ہوں لیکن جن پیسوں سے میں نے حج کیا ہے وہ بینک کے پیسوں کی کمائی نہیں تھی کیا میرا حج قبول ہو گا؟3۔ میری جاب کے معاہدے میں یہ بھی شامل تھا کہ بینک مجھے ہر سال کے آخر میں میری تنخواہ کا 15٪ فیصد بونس دے گا کیا یہ رقم لینا میرے لیے جائز ہے ؟
جواب: 1.2.کسی بھی معاوضہ کے جائزوناجائز ہونے کا مدارکسب وعمل کے جائزوناجائزہونے پر ہو تا ہے، مروجہ اسلامی بینکوں کا طریقۂ تمویل چونکہ جمہور اہلِ فتویٰ کے نزدیک اسلامی اور غیر سودی نہیں ہے، بلکہ کئی سودی اور غیری اسلامی معاملات پر مشتمل ہے لہٰذا ایسے اداروں میں ملازمت اختیار کرنا بھی شرعاً جائز نہیں ہو سکتا، اور اس کی تنخواہ بھی حلال نہیں ہو سکتی. لہٰذا آپ ایسے بینک سے فوراً علیحدہ ہو نے کی بھر پور کوشش کریں اللہ تعالیٰ کا وعدہ ہے کہ جو اس کے تقویٰ و خشیت کی وجہ سے کسی غلط کام سے باز آتا ہے تو اس کے لئے بہتری و بھلائی کے راستے میسر آجاتے ہیں۔ آپ کو چاہیے کہ ایک بے روزگار کی حیثیت سےمتبادل ملازمت کے لئے کو شش کرتے رہیں، جوں ہی جائز ملازمت میسر آجائے بینک کی ملازمت فورا چھوڑ دیں، جب تک نوکری نہیں مل پاتی، اور آپ کے لئے چھوڑنا مشکل ہو اور آپ کا کوئی ذریعہ معاش بھی نہ ہو تو ناجائز سمجھتے ہوئے مذکورہ بینک سے ملازمت و معاوضہ کا تعلق رکھنے کی گنجائش ہے مگر ساتھ ہی تو بہ و استغفار بھی کرتے رہیں اور استطاعت ہونے پر اس عرصہ میں بینک سے حاصل شدہ مراعات کے بقدر صدقہ بھی کردیں۔ امید ہے اللہ تعالیٰ بخشش فرمادیں گے۔ 3.اللہ تعالیٰ سے یہی دعاء اور امید رکھیں کہ آپ کا حج مقبول ہو گا۔ ان شاء اللہ 4.بینک کی تنخواہ کی طرح بونس بھی جائز نہیں ہے۔ فقط واللہ اعلم
                                                  
عنوان: اسلامی بینکاری ایک اشکال کا جواب
سوال: میں یہ سوال کرنا چاہتاہوں کہ آجکل اسلامک بینکنگ کے حوالے سے علماء کے طبقے میں جو دو مختلف آراء سامنے آرہی ہیں اس کی بنیادی وجہ کیا ہے ؟کیا اس حوالے سے ابتداء میں علماء نے آپس میں مل بیٹھ کر ایک متفقہ لا ئحہ عمل طے نہیں کیا تھا یا پھر اس حوالے سے ہمارے علماء کی تحقیق مکمل نہیں ہو سکی اس لیے کہ عوام کے لیے یہ فیصلہ کرنا مشکل ہے کہ وہ کس کی بات پر عمل کریں مزید یہ کہ کیا اب کوئی ایسی صورت موجود ہے جس کے ذریعے سے علماء باہم مل بیٹھ کر ایک متفقہ لائحہ عمل سامنے لاسکیں تاکہ عوام کی پریشانی کم ہو سکے۔ازراہ کرم تسلی بخش جواب دے کر مشکو ر فرمائیں جزاکم اللہ
جواب: ج:۔ مروجہ اسلامک بینکنگ شروع کرتے ہوئے اہل علم کی کوئی ایسی مشاورتی مجلس منعقد نہیں ہوئی تھی جس کی قرارداد اورسفارشات کو متفقہ لائحہ عمل کہا جاسکے۔ باقی مروجہ اسلامی بینکاری کے عدم جواز کا موقف اس وقت سے چلا آرہا ہےجب سے اسلام کی طرف منسوب بینکاری کا سلسلہ شروع ہوا ہے۔ہمارے اکابرنے ہمیشہ ایسی کوششوں کااسلام سے زیادہ بینک کی وفاداراور علمبردارقراردیتے ہوئے ناجائزہی کہا ہے،چند سال سے بعض اہل علم ان کوششوں کو شریعت سے ہم آہنگ قراردیتے ہوئے نہ صرف یہ کہ ان کی تائید فرمارہے ہیںبلکہ ان بینکوں کے معاملات میں شریک کاربھی بنے ہوئے ہیں،ان کے موقف اور دلائل کے بارے میںانہی سے معلوم کیا جائے،کیونکہ اختلاف کی ذمہ داری ہم سے زیادہ ان پر عائد ہوتی ہے۔ باقی مل بیٹھ کرکسی بھی اختلافی مسئلے کو حل کرنے کے لیےہمارا ادارہ ہمیشہ سنجیدہ رہا ہے،اور اب بھی اسی موقف پر قائم ہے،جوبھی اہل علم اورارباب فتویٰ تفردوشذوذسےبچنے کی خاطر متفقہ لائحہ عمل اور اتفاقی رائے کے لیے کہیں بھی جمع ہونا چاہیں ،ہماراادارہ حاضر ہے۔ اگر یہاں کوئی تشریف لانا چاہے تو ہمارے دروازے ہر وقت ہر کسی کے لیے کھلے ہوئے ہیں۔ واضح رہے کہ اس موضوع پر جامعہ بلکہ ملک بھر کے علماء کا متفقہ فتویٰ طبقعت کے مراحل میں ہے اور انشاء اللہ عنقریب منظرعام پر آجائے گا۔ فقط واللہ اعلم
                                                  
عنوان: مروجہ اسلامی بینکاری سے متعلق ایک اشکال کا جواب
سوال: میں نے آپ کی ویب سائٹ پراسلامی بینکنگ کے حرام ہونے سے متعلق فتویٰ دیکھا ہے جو کہ کئی علماء سے تصدیق شدہ ہے کہ موجودہ اسلامی بینکنگ جو کہ ہمارے پاکستان میں مروج ہے وہ غلط ہےاوریہ فتویٰ علماء نےمروجہ نظام کے تفصیلی مطالعہ کے بعد دیا اوریہ فتویٰ روزنامہ ڈیلی نیوزکے شمارے 29۔اگست۔2008 میں بھی شائع ہوا۔بہرحال وہ علماء کرام جنہوں نے اسلامی بینکنگ کے جائز ہونے کا فتویٰ دیا ہے جیسے معروف عالم دین مفتی تقی عثمانی صاحب وغیرہ جنہوں نے آپ کے فتویٰ کے جواب میں یہ فتویٰ جاری کیااسی طرح دارالعلوم کراچی والوں نے بھی 28اکتوبرکوایک فتویٰ شائع کیاجس میں یہ کہا گیا کہ مذکورہ بالا فتویٰ میں اسلامی بینکاری کے خلاف کوئی ایسا واضح ثبوت پیش نہیں کیا گیا جس کی وجہ سے موجودہ بینکاری کے نظام کے بارے میں عدم جواز کا فتویٰ دیا جاسکے اور نہ ہی اس سلسلے میں ان سے رابطہ کیا گیا جو اس بینکاری کے نظام سے وابستہ ہیں اور نہ ہی انہیں اپنی صفائی کا موقع دیا گیا تاکہ وہ اپنی بات کو سمجھا سکیں ۔کیا آپ کے خیال میں دارالعلوم کراچی ذمہ دار ادارہ نہیں ہے ؟کیا ایسا ممکن ہے کہ اس بینکاری نظام کے خلاف فتویٰ دینے سے پہلے جو میٹنگ آپ حضرات نے کی ہے اس کی کوئی تفصیل فراہم کی جاسکے ؟امید کرتا ہوں کہ آپ حضرات میرے اس سوال کا مثبت جواب عنایت کریں گے ، کیونکہ یہ مسئلہ نہایت نازک اور اہم ہےمیرے لیے بھی اور باقی سب کے لیے بھی۔
جواب: مذکورہ فتویٰ ایک نظام سے متعلق ہےجواپنے موقف کا اظہار ہے جس کے لیے روزانہ متعدد لوگ ہم سے اور ہمارے فتویٰ پر دستخط کرنے والے علماء کرام سے سوال کیا کرتے تھے ۔چنانچہ سائلین کو اپنی رائے بتانے اور اس رائے سے متعلق ابہام کو دور کرنے کے لیے اس رائے کے اظہا روبیان کی ضرورت محسوس کی گئی۔ اس اظہار کی حیثیت فقہی مسئلے پر اپنے موقف کو بیان کرنا ہے ۔ یہ فتویٰ عدالتی فیصلہ یا دعویٰ اورجواب دعویٰ نہیں ہے کہ کسی ادارہ یا فریق کو صفائی کا موقع دینا شرعاً وقانوناً ضروری ہوتا،اگر ایسا کرنا ضروری ہوتا تو پھر جواز کا فتویٰ صادر کرنے والے اہل علم سے بھی یہ کہا جاسکتا ہے کہ انہوں نے جائز قرار دیتے ہوئے کسی اور سے رابطہ کیا ہے یا نہیں ؟مگر شرعی فتویٰ کے بیان میں شخصیا ت کا لحاظ رکھنے سے زیادہ امانت و دیانت کا لحاظ ضروی ہوتا ہے اس لیے جس طر ح جوازکافتویٰ دینے والےاپنے موقف کے اظہار میں آزاد تھے کسی کے پابند اور تابع نہیں تھے ،اسی طرح عدم جواز کا فتویٰ دینے والے بھی اپنے موقف کے اظہار میں ان کے پابند اور تابع نہیں تھے اس لیے انہوں نے آزادی کے ساتھ دیانتاًاپنے موقف کو کھلے عام بیان کرنا دینی ذمہ داری سمجھ کر واضح کردیا اس میں کسی عقل مند آدمی کو اشکال نہیں ہونا چاہئے۔ ذکرکردہ ادارہ ہمارے لیے انتہائی قابلِ احترام ہے وہ ہمارا اپنا ادارہ ہے اس ادارے کا تقدس ہمارے لیے اپنےادارےجامعہ علوم اسلامیہ سے ہرگز کم نہیں ۔ اس ادارے کے اکابر ومشائخ ہمارے لیے انتہائی قابل احترام ہیں ہمارا ان سے مذکورہ مسئلہ میں جو اختلاف ہے یہ خالصتاً فقہی اختلاف ہے،ایسا فقہی اختلاف کسی قابل احترام شخصیت کے احترام کے منافی بھی نہیں ۔ مروجہ اسلامی بینکاری کے عدم جواز کا متفقہ فتویٰ جاری ہونے سے پہلے متعدد مجالس ہوئی تھیں ان کی روئیداد یا تفصیل اس طور پر نہیں ہے جوآپ کی خدمت میں ارسال کی جاسکے۔البتہ اگرآپ کو اس مجلس سے متعلق کوئی سوال کرنا ہو تو کسی فرد یا ادارے کا نام لیے بغیر مختصر مختصر سوال کرسکتے ہیں ہم اپنی معلومات اور یادداشت کے مطابق جو ممکن ہوا خدمت گزار کردیں گے ۔انشاء اللہ فقط واللہ اعلم
                                                  
عنوان: مروجہ اسلامی بینکوں سےحاصل شدہ نفع کا حکم
سوال: میرا میزان بینک لمیٹڈ پاکستان کے میوچل فنڈMutual Funds انکم فنڈIncome Fundاور بینک میں اکاؤنٹ ہے۔ اس بینک کے شریعہ ایڈوائزرمفتی تقی عثمانی صاحب دامت برکاتہم ہیں۔اور تقی صاحب نے اس کی مختلف پروڈکٹ کو حلال اور جائز قرار دیا تھا۔ تفصیل کے لیےhttp:www.meezanbank.comNewsDetail.aspxiNewsID41 ان کے فتویٰ اورسرپرستی کی وجہ سے میں نے اس بینک میں انویسمنٹ کی تھی۔اب حال ہی میں پاکستان کے کچھ مشہور مفتی صاحبان نے ایک فتویٰ جاری کیا ہے کہ پاکستان میں جو اسلامک بینکنگ ہے وہ حرام ہے اور جائز نہیں ہے۔ تفصیل کے لیے http:banuri.edu.pknode419 اب پوچھنا یہ ہے کہ مجھے اپنی انویسمنٹ پرجومجھے منافع آخری چار سال میں ملا ہے اس کا کیا کرنا چاہئے؟اوراب میرے پاس اس منافع کی پوری تفصیل بھی نہیں ہے تو اس صورت میں مجھے کیا کرنا چاہئے ؟
جواب: 1.مذکورہ انویسمنٹ پر جو نفع آیا ہے اس سے جو کھا پی چکے ہیں اس پر توبہ استغفار کریں اور جو زیرِ تصرف باقی ماندہ ہو اسے بھی اپنے ذمہ و تصرف میں نہ چھوڑیں بلکہ بغیر ثواب کی نیت کے کسی مستحق فرد یا افراد کو اس نیت سے کہ اپنے آپ کو مال حرام سے فارغ الذمہ کررہے ہیں دیدیں۔ 2.اس کی پوری تفصیل بینک کے اسٹیٹمنٹ سے مل سکتی ہے اور اگر تفصیل ملنا ممکن نہیں ہے تو اندازہ لگائیں اورغالب اندازے کے مطا بق ان چار سالوں میں جو بینک سے جو نفع ملا ہے اس اندا زے سے کچھ زائد رقم مستحق فردیاافراد کو بغیر ثواب کی نیت کے دیدیں۔ فقط واللہ اعلم
                                                  
عنوان: مروجہ تکافل اور ایک استفسار کا جواب
سوال: میں آپ حضرات کا بےحد مشکورہوں کہ آپ نے مجھے اسلامک انشورنس کمپنی میں ملازمت کرنے کے حوالے سے پوچھے جانے والے سوالوں کا جواب د یا۔آپ کی طرف سے جواب موصول ہونے کے فوراًبعد میں نے پاک قطر تکافل کمپنی کے بارے میں مزید معلومات حاصل کیں اوران کے ذریعے سے مجھے معلوم ہوا کہ حضرت مولانا مفتی تقی عثمانی صاحب دامت برکاتہم ہی اس کمپنی کے چئیرمین ہیں اورباوثوق ذرائع سے یہ بھی پتہ چلا کہ یہ کمپنی دارالعلوم کراچی کےنگرانی میں چل رہی ہے۔برائے مہربانی ذیل میں کمپنی کی طرف سے جاری کیے جانے والے بروشرمعلوماتی کتابچہکی چند سطورملاحظہ ہوں :rsquorsquoپاک قطر تکافل کمپنی کی تمام اصطلاحات اور پروڈکس شریعہ بورڈ سے منظور شدہ ہیںlsquolsquoشریعہ بورڈ کے ذمےداران حضرات مندرجہ ذیل ہیں :1.حضرت مفتی تقی عثمانی دامت برکاتہم چئیرمین 2.مفتی حسن کلیم رکن3.ڈاکٹرعصمت اللہ شریعہ ایڈوائزرمیں یہ جاننا چاہتاہوں کہ اگر یہ کمپنی ان حضرات کی زیرنگرانی چل رہی ہو تو ایسی صورت میں اس کمپنی میں ملازمت کرنا کیسا ہے؟
جواب: ہماری معلومات کے مطا بق مروجہ تکافل کمپنیاں،وقف اورتبرع کے نام پرروایتی بیمہ کاری کے اہداف ومقاصد کوپورا کرنے کی صرف ایک کوشش ہے،حقیقی معنوں میں تاحال وقف اور تبرع پر قائم نہیں ہوسکیں اس لیے ہم ایسی کمپنیوں کے منافع اورسہولیات کو ناجائز کہتے ہیں۔ ہمارے علم کے مطابق ان کمپنیوں سے عملی طورپر وابستہ اہل علم بھی ان کے مکمل حلال اور جائز ہونے کے دعویدارنہیں ہیں اس لیے ہم کسی سائل یا مسلمان کو ایسی کمپنیوں میں ملازمت کرنے یا نفع اندوزکا مشورہ نہیں دیتےبلکہ اجتناب کرنے کا کہتے ہیں کیونکہ حلال و حرام کا مسئلہ ہے۔ فقط واللہ اعلم
                                                  
عنوان: میزان بینک کے ساتھ معاملہ کرنا
سوال: میزان بنک سے معاملہ کرنا حلال ہے یا حرام؟اگر حرام ہے تو پاکستان میں وہ کونسا بنک ہے جسکے ساتھ لین دین حلال ہے؟
جواب: ہمارے علم کے مطابق اس وقت کوئی بھی بنک ایسا نہیں جو مکمل اسلامی اصولوں کے تحت معاملات کرتا ہوں۔کسی نہ کسی حد تک غیر شرعی شرائط تمام بنکوں کے معاملات میں پائی جاتی ہیں۔ لہذا کسی بھی بنک سے تجارت کی نیت سے معاملہ نہ کیا جائے۔۔ فقط واللہ اعلم
                                                  
عنوان: میزان بینک کے ساتھ سرمایہ کاری کرنا
سوال: میزان بینک کے ساتھ معاملات کرنا کیسا ہے؟کیا پاکستان میں کوئی مکمل اسلامی بینک کام کررہا ہے؟
جواب: 1- ہماری تحقیق کے مطابق میزان بینک کے معاملات اسلامی اصولوں کے مطابق نہیں ہیں، اس لیے میزان بینک کے ساتھ سرمایہ کاری کرنا جائز نہیں ہے۔ 2- ہمارے علم کے مطابق فی الوقت ایسا کوئی بینک نہیں ہے جو اسلامی اصول و ضوابط پر پورا اترتا ہو۔
                                                  
عنوان: اسلامک بینک سے قرض لینا
سوال: مجھے فیصل اسلامک بینک سے گھر کے لئے قرضہ چاہئے،فیصل اسلامک بینک کے شریعہ ایڈوائزر محمد محب الحق صاحب ہیں،کیا ان کی رہنمای میں فیصل اسلامک بینک کا جو قرضہ دینے اور لینے کا طریقہ ہے وہ شریعت کے مطابق جائز ہے یا نہیں؟
جواب: ہماری معلومات اور تحقیقات کے مطابق اسلامی بینکنگ کے نام سے جتنے بھی بینک پاکستان بھر میں کام کر رہے ہیں،ان کے اکثر معاملات بشمول قرض کے لین دین کے سودی ہیں اور ان سے قرض لینا درست نہیں ہے۔ فقط واللہ اعلم۔
                                                  
عنوان: مروجہ اسلامی بینک میں رقم لگانے کاحکم
سوال: مولاناصاحب میں پوچہنا چاھتا ھوں ک پاکستان میں اسلامک بینکنگ بہت فروغ پا رھی ھے۔کیا یہ ٹھیک ھے؟ ھم نےعسکری اسلامک بینک میں پیسے جمع کرواے ہے۔یہ پیسے فکس نہیں ہے۔ہم کسی بھی وقت ان کو نکلوا سکتے ہیں۔اور بینک والے ھمیں ھر مہینے کچھ منافع دیتے ھیں ۔مولانا صاحب یہ بتا دے کہ اسلام میں یہ جائز ہے؟ یہ سود تو نہیں ہے؟اور اسلام میں منافع کے کیا اصول ہے۔ مہربانی فرما کر مولانا صاحب اسلام کے مطابق جلدی اور مفصل جواب دیں۔
جواب: 1 مروجہ اسلامی بینکاری کے متعلق اب تک کی ہماری تحقیق اور معلومات کے مطابق مذکورہ بینکنگ سسٹم اسلامی اصولوں کے مطابق جائزنہیں ہے اورمذکورہ بینکوں میں رقم رکھ کر اس پرنفع حاصل کرناجائزنہیں ہے۔2 اسلام میں منافع کے اصول کیاہیں؟ یہ ایک تفصیل طلب سوال ہے، مختصریہ کہ : نفع ونقصان میں شرکت ہو، حقیقی کاروبارمیں رقم لگائی جائے، کاروباراسلامی اصول کے مطابق جائزہو، اور نفع متعینہ رقم کی صورت میں نہ ہووغیرہ فقط واللہ اعلم
                                                  
عنوان: میرج انشورنس پالیسی کا حکم
سوال: شریعت میں لائف انشورنس سے متعلق کسی بھی چیز کا کتنا دخل ہےاور کتنی گنجائش ہے؟میرا بھائی اپنے بیٹے کی میرج انشورنس کروانا چاہتاہے، بچےکی عمرابھی صرف ایک سال ہے،انشورنس پالیسی کے تحت اس کو بائیس سال بعد کچھ پیسے مل جائیں گے، جس کو ان لوگوں نے میرج پالیسی کا نام دیا ہے، انشورنس کمپنی کانام ایلکو انشورنس ہے۔جولوگ یہ پالیسی بناکر دے رہے ہیں آپ کی خدمت میں یہ عرض کرنا ہے کہ اسلام میں اس طرح سے کرنے کا کیا حکم ہے؟
جواب: مذکورہ انشورنس پالیسی سود، غرردھوکہ اورجوے پر مشتمل ہونے کی وجہ سے ناجائزہے۔
                                                  
عنوان: پاک قطر فیملی تکافل ، جواز یا عدم جواز، کس رائے پر عمل کیا جائے
سوال: جامعہ کی ویب سائٹ پر پاک قطر فیملی تکافل کے بارے میں اآپکا فتوی پڑھا جس سے ظاہر ہوتا ہے کہ اس کمپنی کیساتھ معاملہ کرنا درست نہیں۔حضرت مفتی صاحب ۔ہم عام مسلمان پریشان ہیں کہ اآپ اسکو درست نہیں کہتے جبکہ بہت سارے دیگرملک کے معتبر دینی ادارے اسکو جائز قرار دیتے ہیں جیسے دارالعلوم کراچی، جامعہ بنوریہ عالمیہ ، جامعہ امدادیہ فیصل آباد وغیرہ۔ ایسی صورت حال میں ہمیں یہ فیصلہ کرنا مشکل ہے کہ کس کو صحیح سمجھیں اور کسے غلط کیونکہ یہ سارے مدارس اہل حق کے نمائندہ اور معتبر ادارے ہیں ۔ اور ویسے بھی اس کمپنی کی سرپرستی شیخ الا سلام مولانا مفتی محمد تقی عثمانی کر رہے جنکے علم اور تقوی سے کسی اہل حق سے وابستہ شخصیت کو انکار نہیں۔ایسی صورت حال میں ہم عام مسلمان کیا کریں مہربانی فرما کر رہنمائی کریں۔
جواب: جب کسی مسئلہ میں محققین علماء کی حلال حرام ، جائز ناجائز کے حوالے سے دو رائے ہوں تو عام مسلمانوں کے لیے حکم یہ ہے کہ وہ حرام اور ناجائز والی رائے پر عمل کریں۔ اس میں ان کے لیے احتیار ہے۔ جن اہل علم نے مذکورہ تکافل اسکیم کی حمایت کی ہے وہ اسے جائز ہی کہتے ہیں ، لازم یا ضروری نہیں کہتے اس لیے عام مسلمانوں کے لیے عدم جواز کی رائے پر عمل کرنے میں کوئی روکاوٹ نہیں ہے۔ اور اسی میں احتیاط ہے۔
                                                  
عنوان: جدید اسلامی انشورنس پالیسی
سوال: آج کل میزان بینک کے حوالے سے سننے میں آیا ہے کہ انہوں نے سود کی طرح، لائف انشورنس کے متبادل بھی کوئی جائز پالیسی نکالی ہے،کیا لائف انشورنس کی کوئی جائز صورت ممکن ہے ؟
جواب: ہمارے علم کے مطابق لائف انشورنس کی کوئی متبادل صورت ایسی نہیں ہے جسے جائزاور اسلامی پالیسی کہا جاسکتا ہو۔
                                                  
عنوان: بینک لاکر کا استعمال
سوال: کیا فرماتے ہیں مفتان اکرام اس بارئے میں کہ بینک کا لاکر استعمال کرنا کیسا ہے جبکہ یہ معلوم ہو کہ بینک لاکر کا جو کرایہ وصول کر رہا ہے اس میں سے کچھ حصہ بینک لاکر کے انشورنس کی مد میں لے رہا ہے۔ احقر کو جواب ارسال فرما کر رہنمائی فرمایئے۔
جواب: بینک کے لاکر کا استعمال جائز ہے البتہ انشورنس کی صورت مین جتنی رقم انشورنس کی مد میں جمع کرائی ہے وصولیابی کے وقت اتنی ہی رقم لی جائے اس سے زائد لینا جائز نہیں ہوگا۔ فقط واللہ اعلم
                                                  
عنوان: گاڑیوں کی انشرنس کا شرعی حکم
سوال: موٹرسائیکل اور کار کی انشورنس کر وانا جائز ہے یا ناجائز؟
جواب: ناجائز ہے۔ فقط واللہ اعلم
                                                  
عنوان: پاک قطر فیملی تکال میں ملازمت اختیار کرنا
سوال: السلام علیکم،میں ایک پرائیوٹ لائف انشورنس میں اکاؤنٹس کی ملازمت کرتا تھا،اب میں نے وہاں سے استعفیٰ دے دیا ہے اور پاک قطر تکافل میں ملازمت اختیار کر لی ہے۔کیا یہ حقیقت میں اسلامی ہے؟ اگر نہیں تو میں نے تو ویسے بھی رسمی انشورنس سے استعفی دیا ہے۔اب کیا مجھے پاک قطر تکافل جوائن کرنا چاہئے؟
جواب: رسمی انشورنس اور اسلامی نام سے جاری مروجہ انشورنس کمپنیوں میں سوائے نام کے کوئی فرق نہیں ہے،کام دونوں کا ناجائز ہے لہذا کسی بھی انشورنس کمپنی میں ملازمت اختیار کرنا درست نہیں ہے۔آپ کو چاہیئے کہ جب ایک بار ہمت کر کے انشورنس کمپنی کو خیر باد کہہ دیا ہے تو اب دوبارہ کسی ایسی کمپنی میں ملازمت اختیار کرنے کے بجائے حلال اور پاکیزہ روزگار تلاش کریں اللہ آپ کا حامی و ناٖصر ہو۔
                                                  
عنوان: بینک سے ملنے والا فنڈ اور پینشن
سوال: میرے شوہر بینک میں ملازمت کرتے تھے اب ان کے انتقال کے بعدبینک کی جانب سےدیا جانے والاپراویڈینٹ فنڈ اور پینشن کی رقم شرعی اعتبارسے جائز اوردرست ہے یانہیں؟
جواب: بینک کی ملازمت پر ملنےوالی تنخواہ پراویڈینٹ فنڈ اورپینشن کی رقم لینا شرعاً جائزنہیں ہے۔ فقط واللہ اعلم
                                                  
عنوان: G.Pفنڈ کا حکم
سوال: میں گورنمنٹ اسکول ٹیچر ہوں۔ میرانیا نیاتقررہوا ہے میں G.P فنڈکی کٹوتی کے بارے میں جانناچاہتاہوں جورقم کاٹی جاتی ہےوہ کچھ اضافہ کے ساتھ واپس کی جاتی ہے۔تفصیلی جواب درکارہے، میرے بہت سے متعلقین جواب کے منتظر ہیں۔
جواب: G.P فنڈ کی مد میں سرکارجوکٹوتی کرتی ہےوہ چونکہ جبری ہوتی ہے، ملازم کی مرضی اوراختیارکے بغیریہ کٹوتی کی جاتی ہے اس لیے اس صورت میں ریٹائر منٹ پرملنے والی اضافی رقم گورنمنٹ کی طرف سے بطورتبرع اوراحسان کے ہوگی سودنہیں،اس کالینااوراپنے استعمال میں لاناجائزہے۔ فقط واللہ اعلم
                                                  
عنوان: پراویڈنٹ فنڈ سے ملنے والی رقم کا حکم
سوال: جناب عرض یہ کرنی ہے کہ ہماری کمپنی میں اس وقت گریجویٹی کا حساب چلتا ہے یعنی کمپنی جوائن کرنے کی چھ ماہ بعد ایک سیلری آپ کے نام پر مختص کر دی جاتی ہے اور سال پورا ہونے کے بعد ایک سیلری مختص کردی جاتی ہے۔ یعنی پہلے سال دو پھر سالانہ ایک سیلری مختص کی جاتی ہے، جو کہ نوکری چھوڑنے پر آپ کو ادا کردی جاتی ہے، اب یہ سننے میں آرہا ہے کہ کمپنی گریچویٹی کا سلسلہ خضتم کرکے پروایڈنٹ فنڈ شروع کررہی ہے جس میں تنخواہ کا کچھ حصہ مثلاً 8% ہماری تنخواہ سے کٹے گا اور اتنا ہی کمپنی شامل کرے گی اور بینک میں رکھوائے گی جس پر سود وغیرہ لگے گا، تو جناب پوچھنا یہ ہے کہ کیا پروایڈنٹ فنڈ فنڈ جائز ہے ، اگر کمپنی یہ پالیسی لگا دیتی ہے تو کیا اس کمپنی میں ملازمت کرنا جائز ہوگا۔ ؟
جواب: پروایڈنٹ فنڈ کی مد میں تنخواہ سے کی جانے والی کٹوتی کی دو صورتیں رائج ہیں 1: اختیاری 2:۔ جبری۔ اگر آپ کا ادارہ یہ کٹوتی آپ کی مرضی اور اختیار سے کرتا ہے تو اس پر ملنے والی اضافی رقم سود ہے جو آپ کے لیے لینا جائز نہیں ہے اور اگر یہ کٹوتی جبری یعنی آپ کی مرضی کے بغیر ہے تو اس پر کمپنی کی طرف سے ملنے والی اضافی رقم تبرع اور گفٹ کی مد میں ہوگی، سود کا اطلاق اس پر نہیں ہوگا، باقی کمپنی ذمہ داران کا اپنا فعل ہے اس کا گناہ سائل پر نہیں ۔ بہر دو صورت مذکورہ کمپنی میں سائل کی ملازمت جائز ہے۔ فقط واللہ اعلم
                                                  
عنوان: سود اوربی سی میں فرق
سوال: میں نے 2008 میں بینک سے کچھ قرضہ لیا اور لینے کے بعد مجھے میرے گناہ کا اندازہ ہوا۔ میں نے اپنے اللہ سے سچے دل سے توبہ کی اور بی سی ڈال کر میں نے اس ماہ میں بی سی ڈال کر ان قرضوں کو ابھی اتارا ہے ۔مگر خیالات یہ ہیں کہ میری آمدنی بھی کم ہو گئی ہے اور جتنا میں کماتا ہوں اس سے زیادہ مجھے بی سی کا دینا پڑ رہا ہے۔ مجھے اس بات کی خوشی تو ہے کہ میرا قرض اتر گیا ، میرے اللہ نے مجھے موقع دیا کہ میں حرام کام سے باہر نکل آؤں مگر اب میں پریشان ہوں کہ اپنی اخراجات کیسے پورے کروں جب کہ بی سی بھی تو قرض ہے۔میں پچھلے سات ماہ سے نئی نوکری کی تلاش کر رہاہوں مگر مجھے کوئی انٹر ویو کی کال تک نہیں آتی ہے۔میرے خیال میں توبہ کے ساتھ کوئی اور چیز بھی مجھے کرنا ہے جو میں بھول رہاہوں، آپ ذرا روشنی ڈالیں۔
جواب: وعلیکم السلام یہ بات نہایت مستحسن ہے کہ اللہ تعالیٰ نے آپ کو توفیق دی کہ آپ کے دل میں سود جیسے بڑےگناہ سے چھٹکارے کا داعیہ پیدا ہوا، دل میں کسی گناہ پر کھٹکا ہونا یہ ایمان اور اللہ تعالیٰ سے ڈر کی علامت ہے جو نہایت ہی اچھی چیز ہے کیونکہ توبہ کی توفیق اسی شخص کو ملتی ہے جسے اپنے گناہ کا احساس ہو۔
                                                  
عنوان: بینک میں چیٹراسیچوکیدار کی ملازمت کا حکم
سوال: آپ سے یہ مسئلہ پوچھنا ہے کہ بینک میں چیٹراسی یا چوکیدار کی نوکری کرنا جائز ہے یا نہیں؟
جواب: ناجائز ہے اس لیے کہ کسی بھی کاروبار میں ملازمین کی تنخواہیں اور دوسرے مصارف چونکہ آمدن سے پورے کئے جاتے ہیں اور بینک کی آمدن میں اکثریت اور غلبہ سود اور ناجائز منافع کا ہے اس لیے بینک کے ہر قسم کے ملازم کی نوکری اور ملازمت ناجائز ہے خواہ سودی کاروبار سے اس کا تعلق براہ راست نہ بھی ہو۔
                                                  
عنوان: کرنٹ اکاؤنٹ میں حلال رقم کے ساتھ کچھ دیر کے لیے حرام رقم رکھنے کا حکم
سوال: میں جاننا چاہتاہوں میرا حبیب بینک میں سیلری تنخواہ کا کرنٹ اکاؤنٹ ہے جو کہ میری کمپنی کی طرف سے ہے جس میں میری ماہانہ تنخواہ آتی ہے ۔اب اگر کوئی شخص میرے اکاؤنٹ میں حرام کمائی کی رقم جمع کرواتاہے کچھ وقت کے لیے مثال کے طور پہ سود کی رقم یا انشورنس کا پیسہ تو کیا میرے اکاؤنٹ میں موجود حلال رقم پر کسی قسم کا کوئی فرق پڑے گا جیسے مثل مشہورہے کہ صاف پانی میں ایک خراب قطرہ پورے پانی کو نجس کردیتا ہےاور اگر پڑے گا تو میری اس رقم کو حلال کرنے کا طریقہ کیا ہے؟
جواب: احتیاط کا تقاضا یہی ہے کہ اپنے اکاؤنٹ کو ناجائز رقم کی آلودگی سے محفوظ رکھیں کیونکہ یہ بھی ایک قسم کا تعاون ہے اور گناہ کے کام پر تعاون بھی جائز نہیں ہوتا۔ البتہ اس طرح کرنے سے آپ کی رقم تنخواہحرام نہیں ہوئی کیونکہ حرام ہونے کا حکم بعینہ نوٹوں کے ساتھ متعلق نہیں ہوتابلکہ اس سے فائدہ اٹھانے کی صورت میں ثابت ہوتا ہے۔ ہاں اگر آپ کی کمائی میں خدانخواستہ کچھ مقدار میں حرام رقم آگئی تو اس کا اثر آپ کی رقم اور عبادت پر ضرور پڑے گا مثلاً حرام رقم کی وجہ سے حلال کی برکت ختم ہو سکتی ہے اور حدیث شریف کی رو سے ایک لقمۂ حرام کی وجہ سے چالیس دن تک عبادت متاثر ہوتی ہے ۔واضح رہے کہ جتنی دیر کے لیے رقم سائل کے اکاؤنٹ میں رہی اور اس پر سود آیا تو وہ سائل کے لیے کسی طور پر جائز نہیں ہوگا ۔
                                                  
عنوان: بینک کی ملازمت کاحکم
سوال: میں بینک میں کام کرتاہوں، کیا یہ کام حلال ہے؟ اگرنہیں توکیا جب تک مجھے نیا کام نہیں ملتا میں یہ کام کرسکتاہوں ؟
جواب: بینک کی نوکری ناجائزہے، سائل کےذمےلازم ہےکہ کسی حلال روزگارکی تلاش کرے، البتہ جب تک کوئی نئی نوکری نہیں ملتی اورگزربسرکی کوئی اورصورت نہ ہوتواس نوکری کوناجائزسمجھتےہوئےنئےروزگارکی حقیقی تلاش کرتے رہنےکے ساتھ اس نوکری کوکرنےکی گنجائش ہے۔ اس کی آمدن سےصرف ضرورت کے بعداستعمال کرتارہے جیسےہی کوئی نئی نوکری ملےگووہ اس موجودہ نوکری سے کم منافع بخش ہوموجودہ نوکری کوچھوڑنالازم ہوگا اورحلال ذرائع آمدن میں میسرآنےپربشرط استطاعت اتنی رقم صدقہ بھی کردے جتناحرام مال استعمال کرچکے ہیں۔
                                                  
عنوان: بینک ملازم کی آمدنی کاحکم
سوال: میرے ابو بینک میں نوکری کرتے ہیں، میں اسلامیہ یونیورسٹی بھاولپورمیں بی ایس سی کا طالب علم ہوں ۔کیامیں اپنے والد صاحب کی رقم استعمال کرسکتا ہوں ؟میراکوئی اور ذریعۂ معاش بھی نہیں ہے ،کیا میں دینی تعلیم حاصل کرسکتا ہوں؟ جبکہ میرے والدین اس کوپسند نہیں کرتے
جواب: صورت مسؤلہ میں بینک ایک سودی ادارہ ہے اورسود کی آ مدنی سے ملازم کو تنخواہ دی جاتی ہے جو ناجائز ہے اس لیے اس آمدنی کا استعمال سائل کے لیے جائز نہیں۔ بقدر ضرورت علم دین کا حصول ہر مسلمان پرفرض ہے بحیثیت مسلمان والدین کو اس پر خوش ہونا چاہیے کہ بچہ علم دین حاصل کرنے میں شوق ورغبت رکھ رہاہے،سائل علم دین حاصل کرنے میں لگ سکتاہے بلکہ بہتر ہے۔
                                                  
عنوان: پرائز بانڈ کے ذریعے کاروبار کرنا۔
سوال: میراسوال یہ ہےکہ آج کل جویہ کاروبار چل نکلاہے کہ پرائزبانڈ کے ذریعہ سے پیسا کمانا اوران کی پوری پوری سیریز خرید لینا تاکہ انعام نکل سکے، علماء دیوبند کا اس سلسلہ میں کیا فتویٰ ہے؟
جواب: پرائزبونڈ کے ذریعہ پیسے کمانا اوراس کو کاروبارکاذریعہ بنانا شرعاً جائزنہیں ہے بلکہ سوداورجوئے کے زمرہ میں داخل ہے۔ فقط واللہ اعلم
                                                  
عنوان: رشوت کے پیسوں سے خریدی گئی چیز کے لینے کا حکم
سوال: میرا ایک شیعہ دوست ہے میں نے اس سے ایک چیز لی تھی وہ بھی مجھ سے اکثر چیز لیتا رہتاتھا اس کے والد کوئی کاروبار کرتے ہیں اور شاید کبھی کبھی اس میں رشوت بھی لیتے اور دیتے ہیں تو مجھے وہ چیز استعمال کرنا جائز ہے کہ نہیں اور اس کو بیچ کر اس کی قیمت استعمال میں لانا یا اس رقم سے مسجد کے لیے کوئی چیز خریدنا جائز ہے کہ نہیں ؟
جواب: جو چیز سائل کودی گئی ہے اگر وہی چیز رشوت میں لی گئی ہے یا رشوت کے پیسوں سے خریدی گئی ہے تو سائل کے لیے اس چیز کا لینا ناجائز ہے۔ اسی طرح مسجد میں دینا جائزنہیں ،اگر کبھی کبھی رشوت کا ارتکاب کرتا ہے لیکن یہ معلوم نہیں کہ جو چیز دی جارہی ہے وہ رشوت کی ہے یا رشوت سے حاصل شدہ آمدنی کی ہے تو لینا جائز ہے ،البتہ بہتر یہ ہے کہ نہ لے۔ فقط واللہ اعلم
                                                  
عنوان: سودی معاملات درج کرنے والے اکاؤنٹینٹ کا حکم
سوال: مجھے اکاؤنٹینٹ کی جابنوکریکے حوالے سے کچھ پوچھنا ہے،اکاؤنٹینٹ کی جاب میں شامل ہوتا ہے کہ وہ تمام معاملات کو جو چاہے آمدنی سے متعلق ہوں یا اخراجات سے متعلق وہ ان سب کو جوماضی میں ہوچکے ہوتے ہیں ان کو اپنے پاس درج کرتا ہےاسی میں سود سے متعلق کچھ معاملات بھی آجاتے ہیں ۔یہ بات واضح رہے کہ وہ نہ تو سود لے رہاہوتاہے اور نہ دے رہاہوتاہے اور نہ ہی سودی معاہدہ بنارہا ہوتا ہے،وہ صرف ان سودی معاملات کو جو ماضی میں ہوچکے ہوتے ہیں ان کو اپنے پاس درج کررہاہوتاہے۔مجھے یہ پوچھنا ہے کہ ایسے سودی معاملات جو ماضی میں ہوچکے ہوں ان کواپنے پاس درج کرنے میں کیا حدیث کی رو سے حرام ہوگا؟ جس میں سودی معاہدہ لکھنے پہ لعنت آئی ہے۔یہ بات واضح رہے کہ وہ سودی معاہدے کو تیار نہیں کررہاہوتا بلکہ صرف ماضی کے سودی معاملات کو اپنے پاس درج کررہاہوتاہے۔ اسی حوالے سے فتح الباری میں علامہ ابن حجر کی ایک تحریر جس میں انہوں نے لکھا ہے کہ اگر کوئی سودی معاملے میں شریک نہیں ہے وہ نہ لے رہاہے نہ دے رہا ہےاور نہ سودی معاہدہ لکھ رہاہےاور نہ ہی گواہ ہے لیکن اگر وہ موجود ہے تو اس کو گناہ نہیں ملے گا تو اکاؤنٹینٹ بھی سودنہ لے رہاہوتا ہے نہ دے رہا ہوتا ہے اور نہ سودی معاملہ لکھ رہاہوتا ہے اور نہ ہی گواہ ہوتا ہےوہ سودی معاملے کو جو ماضی میں ہوچکا ہے اس کو اپنے پاس درج کررہا ہو تا ہے ۔فتح الباری کی تحریر یہ ہے :وهذا إنما يقع على من واطأ صاحب الربا عليه فأما من كتبه أو شهد القصة ليشهد بها على ما هي عليه ليعمل فيها بالحق فهذا جميل القصد لا يدخل في الوعيد المذكور وإنما يدخل فيه من أعان صاحب الربا بكتابته وشهادته۔
جواب: واضح رہے کہ گواہ اور کاتب خودسودی عقد نہیں کرتے اور عقد سے پیدا ہونے والی ذمہ داریاں ان پرا ٓتی ہیں ،لیکن چونکہ شریعت کو سود سے شدیدنفرت ہے ،اس لیےسودی عقد میں معاونت کرنے والے پر بھی لعنت آئی ہے ۔گواہ اورکاتب بلاشبہ معاون اور مددگار بنتے ہیں ۔حافظ ابن حجر نے بھی صراحت کی ہے کہ گنا ہ ان کو ہوگا جو سود کی خور کی موافقت کرےگا۔فتح الباری :ج:4ص:314 لیکن جوشخص اس نیت سے شاہد یا کاتب بنتا ہے کہ حق کے مطابق فیصلہ ہو ،اس کی نیت چونکہ معاونت کی نہیں اس لیے اپنی نیک نیتی کی بناء پر گناہ گارنہیں ہوگا۔ اکاؤنٹینٹ اگرچہ نہ خودسودی عقد کرتا ہے ،نہ گواہ بنتا ہے ،نہ نیا معاہدہ تیا ر کرتا ہے بلکہ پہلے سے ہوئے معاہدات کو بغرضِ ریکارڈ ، حساب اپنے پاس درج کرتا ہے ۔لیکن اس اندراج کا مقصد معاہدے ،مندرجات پر حق کے مطابق تصفیے کے لیے گواہی دینانہیں ہے بلکہ خودسودی معاہدے کو محفوظ رکھنا اور اسی کے مطابق عمل درآمد ہے اس لیے یہ اندراج بغرضِ حفاظت و عملدرآمد ہے اور سود خور کی اعانت ہے ،اس لیے فتح الباری کی رو سے یہ شخص بھی گناہ گارہوگا۔ فقط واللہ اعلم
                                                  
عنوان: تنخواہ کی کٹوتی اور اس پرنفع کا حکم
سوال: ہماری کمپنی نے ہميں ايک فنڈ میں سے کچھ پیسے ديے ہیں۔ اس فنڈ ميں کمپنیاں اپنی آمدنی کا پانچ فیصد حکومت کے پاس جمع کرادیتی ہیں۔حکومت ایک خاص وقت پر یہ پیسہ کمپنی کو ملازمین میں تقسیم کرنے کیلئے دیتی ہے۔کمپنی یہ ملازمین میں تقسیم کرنے سے پہلے بینک میں ایک اکاونٹ میں جمع کرادیتی ہے جس میں اس پیسے پر سود بھی جمع ہوتا رہتا ہے۔ یہ رقم بمع سود بعد میں ملازمین میں تقسیم کردی جاتی ہے۔اس پوری قصے میں ملازمین کا کہیں عمل دخل نہیں۔ کیا ملازمین کا یہ رقم بمع سود لینا درست ہے؟
جواب: صورتِ مسئولہ میں کمپنی ایکٹ کے تحت کمپنی اس بات کی پابند ہے کہ اپنے نفع کا پانچ فیصد ملازمین کو دیں کمپنی کبھی یہی رقم بینک یا دیگر اداروں میں کرکے اس پر نفع حاصل کرتی ہے چونکہ ملازمین کا اس میں عمل دخل نہیں اس لیے یہ رقم اور اس پر جو زیادتی حاصل ہوئی دونوں لے سکتے ہیں۔ فقط واللہ اعلم
                                                  
عنوان: آڈٹ فرم میں کام کرنے کا حکم۔
سوال: ایک شخص اگرآڈٹ فرم میں کام کرتاہے جوCA کی آرٹیکل شپ کررہاہےاوریہ آرٹیکل شپ CAکرنےکے لیے ضروری ہے، آڈٹ فرم مختلف کمپنیوں میں بھیجتی ہےاس میں بینک بھی شامل ہوتےہیں یہ آرٹیکل شپCAکرنےوالےآڈٹ سیکھنے کےلیے کرتے ہیں اس وجہ سےان کوجیب خرچ ملتاہے۔ آڈٹ میں صرف کپمنی کالین دین جوکمپنی پہلےہی محفوظ کرچکی ہوتی ہےاس کی درستگی کے لیے جانچ پڑتال کی جاتی ہے۔سوال یہ ہےکہ شریعت اس لحاظ سےکیا کہتی ہے؟ کیا کوئی بینک کےآڈٹ پرجاسکتاہےیانہیں جاسکتا؟
جواب: آڈیٹرکاچونکہ براہ راست سودی لین دین سے کوئی واسطہ نہیں ہوتابلکہ وہ صرف کمپنی (خواہ بینک ہویاکوئی اورادارہ) کےحسابات کی جانچ پڑتال کرتاہے جس میں بعض مرتبہ سودی حسابات کاآڈٹ بھی ہوتاہے، اس حدتک تواس کی گنجائش ہے، البتہ بینک کے آڈٹ کےدوران ملنےوالاجیب خرچ اگرآڈٹ فرم کی طرف سےملتاہےتووہ جائزہے اوراگربینک ادا کرتاہےتواس کا لینا جائزنہیں۔ فقط واللہ اعلم
                                                  
عنوان: بینک میں رقم رکھنے کی بہتر صورت
سوال: پیشگی معذرت کہ بینکاری کےمتعلق کچھ سوالات صفحہ پردرج ہیں پھربھی میں نےسوال پوچھنے کی جسارت کی ، اصل میں اطمینان نصیب نہیں ہوا، میرا سوال یہ ہےکہ پاکستان میں کس بینک میں اورکس قسم کا اکاؤنٹ کھولوں تاکہ میں سودکی نحوست اورگناہ سے بچ سکوں؟
جواب: اگراکاؤنٹ کھلوانے کی واقعی ضرورت ہوتوکسی بھی بینک میں کرنٹ اکاؤنٹ کھلوانے کی گنجائش ہےگوکہ اس اکاؤنٹ میں جمع شدہ رقم بھی بینک اپنےسودی معاملات میں استعمال کرتاہےلیکن اکاؤنٹ ہولڈر کو سود میں شامل نہیں کیا جاتا اس لیے ضرورت کے وقت کرنٹ اکاؤنٹ بنسبت کسی اورکے بہتررہتاہے دوسری صورت یہ ہےکہ بینک کا لاکرخریدکر اپنی رقم وغیرہ محفوظ کرلی جائے ، یہ صورت سب سے بہتر ہے کہ اس صورت میں بینک آپ کی رقم استعمال نہیں کرے گا۔ فقط واللہ اعلم
                                                  
عنوان: بحالت مجبوری بینک کی ملازمت کا حکم
سوال: یہ پتہ کرنا ہےکہ مجھے ایک سال سے زیادہ کا عرصہ ہوگیاہےکہ بےروزگارہوں، کافی کوشش کی لیکن کہیں ملازمت نہیں ملی، اس دوران گذارہ کرنےکےلیے کافی قرض لیناپڑا، اگراس دوران کسی کنونشل بینک مین ملازمت ملنے کےامکانات ہوںتوکیا کرناچاہئے وقتی طورپرکام کرلیناچاہئے ؟ تاکہ مزیدقرض نہ چڑھ جائےاورجوہےوہ اداہوتاجائےاورجیسےہی کوئی اورملازمت ملےبینک کی نوکری چھوڑدوں
جواب: اگرسائل اضطراری کیفیت میں ہو یعنی فقروفاقہ کا شکارہواورکہیں سے قرض ملنے کی امید بھی نہ ہوتوبصورت مجبوری ضرورت کی حدتک اس ملازمت کو اختیارکرسکتاہے، جیسےہی کوئی حلال روزگار میسرآئے بینک کی نوکری چھوڑنالازم ہوگا خواہ ملنے والی حلال آمدنی بینک سے ملنے والے منافع سےکم ہو۔ فقط واللہ اعلم
                                                  
عنوان: کال سینٹر میں ملازمت کا حکم
سوال: حضرت یونائیٹڈ بینک لمیٹڈ() کال سینٹر میں ملازمت کرناچاہتاہوں، آیا کہ یہ ملازمت حرام ہے یا حلال ؟جائزاورناجائز میں کیافرق ہے؟ کیونکہ آپ کے اکثربینک سے متعلق سوالات میں جائز اورناجائز کالفظ دیکھا ہے، حرام اورحلال کا نہیں، وضاحت کردیجیے۔
جواب: یہ ملازمت ناجائزہے۔ نیزجائزاورحلال میں اورناجائزاور حرام ، حکم اورنتیجہ کے اعتبارسے ایک ہی ہیں، صرف تعبیرکافرق ہوتاہےاوریہ فرق حرمت وحلت کے ثبوت کے دلائل کی وجہ سےہوتاہےیعنی جوحکم قرآن کریم کے الفاظ میںوضاحت کے ساتھ موجود ہواسے اصلاحی اعتبارسےحلال یا حرام کہتے ہیں اورجوحکم قرآن کریم کے مفہوم سے ثابت ہویااحادیث کے مفہوم ومقصد سے ثابت ہورہاہواسے جائزیاناجائز سےتعبیر کرتے ہیں۔ فقط واللہ اعلم
                                                  
عنوان: ہنڈی اور آن لائن اجرت کا حکم
سوال: کیا فرماتے ہیں مفتیان کرام کے ہنڈی کا کام جائز ہے یا نہیں ؟جس کی تفصیل کچھ اس طرح ہے ہنڈی کا کام کرنے والے کچھ روپے اپنی محنت کے مدمیں لیتے ہیں کہ رقم پہنچنے کے لیے آدمی جاتاہےاورگاڑی وغیرہ پر کچھ ہوتا ہے اس لیے ہم یہ اضافی رقم لیتے ہیں کیا یہ اضافی رقم جو ہنڈی والے لیتے ہیں سود ہے یا نہیں ؟اوربینک والے جو آن لائن پرپیسے لیتے ہیں آیا وہ بھی سود ہے یا نہیں ؟
جواب: ۔ ہنڈی کی رقم کی ترسیل کے سلسلہ میں جواخراجات آتے ہیں اس مدمیں کوئی اجرت طے کرکے لینا جائز ہے ، یہ سود کےزمرے میں داخل نہیں۔ 2۔ سود میں داخل نہیں، لینے کی اجازت ہے۔ فقط واللہ اعلم
                                                  
عنوان: پرائز بانڈز کی انعامی رقم رشوت میں دینا
سوال: کیا پرائز بانڈز کی انعامی رقم رشوت وغیرہ میں استعمال کرسکتی ہیں؟,
جواب: پرائز بانڈز کی انعامی رقم لینا ہی جائز نہیں ہے اگر کسی طرح حاصل ہوگئی تو اس کا مصرف مستحقین زکوۃ ہیں کہ ان کو بلا نیت ثواب صدقہ کر دی جائے ۔رشوت بہر صورت حرام ہے اس لیے رشوت وغرہ میں دینا جائز نہیں ہے۔
                                                  
