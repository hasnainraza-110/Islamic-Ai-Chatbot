عنوان: جانوروں کے گھاس میں عشر اورصرف پاوڈر بناتے وقت اس میں ماربل ڈال کر آگے بیچنے کا حکم
سوال: 1۔ ہم نے مال مویشی کے لیے زمین پندرہ من گندم  کے عوض سالانہ پر لی ہے ، اب اس زمین کی فصل گھاس پر عشر  ہوگا؟2۔میرے بیٹے واشنگ پاوڈر صرف بنا کر بیچتے ہیں ، اور اس میں سٹون ماربل پاوڈر ڈالتے ہیں ، جس کا ایک فائدہ یہ ہے کہ دھلائی کے وقت ہاتھ نہیں جلاتے ، اور دوسرا فائدہ یہ ہے کہ اگر زیادہ ڈالا جائے تو کم خرچ  پر تیار ہوجاتا ہے اور غریب آسانی سے خرید سکتا ہے، تو کیا اس پاوڈر میں ماربل ڈال کر بنانا جائز ہے؟
جواب: 1-حضرت امام ابو حنیفہ رحمہ اللہ کے نزدیک جانوروں کے چارے کے لیے  جو پیداوار ہوگی اس پر بھی عشر ادا کرنا لازم ہوگا، خواہ وہ چارہ فروخت کیا جائے یا نہ کیا جائے۔2-کسی چیز میں ملاوٹ کرنے کے بعد لوگوں کو ملاوٹ کے بارے میں واضح طور پر بتاکر اسے بیچنا شرعاً جائز ہے، (یعنی ہر خریدار کو علم ہو کہ اس میں ملاوٹ ہے)،   البتہ واضح طور پر بتائے بغیر بیچنا چوں کہ دھوکا  دہی پر مشتمل ہے، مثلاً سٹون ماربل ڈالنے کی وجہ سے پاوڈر کی کوالٹی بنسبت دوسرے پاوڈرکے کمزور ہوجاتی ہے جس کی وجہ سے کپڑوں پر صاف ہونے کے بعد سفید بورا ہوتا ہے ، اسی طرح ماربل ڈالنے کی وجہ سے پاوڈر کا وزن بھی بڑھ جاتا ہے،   اس لیے واضح طور پر بتایے بغیر اس کا بیچنا جائز نہیں ہے۔فتاوی ہندیہ میں ہے:"ويجب العشر عند أبي حنيفة - رحمه الله تعالى - في كل ما تخرجه الأرض من الحنطة والشعير والدخن والأرز، وأصناف الحبوب والبقول والرياحين والأوراد والرطاب وقصب السكر والذريرة والبطيخ والقثاء والخيار والباذنجان والعصفر، وأشباه ذلك مما له ثمرة باقية أو غير باقية قل أو كثر هكذا في فتاوى قاضي خان سواء يسقى بماء السماء أو سيحا يقع في الوسق أو لا يقع هكذا في شرح الطحاوي ويجب في الكتان وبذره؛ لأن كل واحد منهما مقصود كذا في شرح المجمع. ويجب في الجوز واللوز والكمون والكزبرة هكذا في المضمرات."(کتاب الزکاۃ، الباب السادس فی زکاۃ الزرع والثمار، ج:1، ص:186، ط:رشیدیہ)مشکاۃ المصابیح میں ہے:"وعن أبي هريرة أن رسول الله صلى الله عليه وسلم مر على صبرة طعام فأدخل يده فيها فنالت أصابعه بللا فقال: «ما هذا يا صاحب الطعام؟» قال: أصابته السماء يا رسول الله قال: «أفلا جعلته فوق الطعام حتى يراه الناس؟ من غش فليس مني»"(کتاب البیوع، باب المنھی عنہا من البیوع، الفصل الاول، ج:2، ص:865، ط:المکتب الاسلامی بیروت)فقط واللہ اعلم
                                                  
عنوان: حرام اشیاء کی ترسیل کا حکم
سوال: کیا فرماتے ہیں مفتیان کرام اس مسئلے کے بارے میں کہ میں جاپان میں اوبر گاڑی چلاتا ہوں، اکثر بکنگ ہوٹل والے ہی کرتے ہیں، جس میں کھانے کے سامان کو ایک جگہ سے دوسری جگہ لے جانا ہوتا ہے، اور کھانے تقریبا سب کے سب حرام ہوتے ہیں، جیسے خنزیر، مردار وغیرہ، ان کھانوں کی سپلائی / ترسیل کا شریعت کی روشنی میں کیا حکم ہے؟ مہربانی فرماکر راہنمائی فرمائیں۔
جواب: صورت مسئولہ میں سائل کے لیے حرام اشیاء کی ترسیل اور اس سے حاصل ہونے والی اجرت کا استعمال ناجائز ہے، لہذا سائل کو چاہئے کہ متبادل حلال روزگار تلاش کرے اور جب تک حلال روزگار میسر نہ ہوجائے اس وقت تک بامر مجبوری اس کام کو کرسکتا ہے لیکن ساتھ ساتھ توبہ و استغفار بھی کرے۔اور صرف بقدر ضرورت رقم استعمال کرے جیسے ہی دوسری حلال روزی کا انتظام ہوجائے، اس کام کو چھوڑ دے۔بذل المجهود في حل سنن أبي داود میں ہے:"ومتفق عليه ‌أن ‌كل ‌أجرة تكون على فعل المعصية تكون حرامًا."(كتاب البيوع، باب: في كسب الحجام: 129/11، ط: مركز الشيخ أبي الحسن الندوي للبحوث والدراسات الإسلامية، الهند)فقط واللہ اعلم
                                                  
عنوان: پینشن کا حق دار کون ہے؟
سوال: تقریباً چار سال پہلے میری اہلیہ کا انتقال ہوا، وہ ایک پروفیسر تھیں، انتقال کے بعد ان کی پینشن جاری ہوئی جوکہ مجھے ملتی ہے اور میں اسے اپنے دونوں بیٹوں کے درمیان اس طرح تقسیم کرتا ہوں کہ ہم تینوں برابر حصہ رکھتے ہیں۔ اب میرا سوال یہ ہے کہ آیا یہ پینشن صرف میرا حق ہے یا اس میں میرے دونوں بیٹوں کا بھی برابر حصہ ہے؟
جواب: پینشن کی رقم حکومت یا کسی بھی ادارے  کی طرف سے عطیہ ہوتی ہے، لہذا پنشن کی رقم ادارہ جس کے نام پر جاری کرے  وہی اس کا حق دار ہوتا ہے، اس میں وراثت جاری نہیں ہوتی، اگر مرحومہ نے صرف آپ (اپنے شوہر) کو نامزد کیا تھا اور مذکورہ ادارے کا ضابطہ یہی ہے کہ ملازم کے نامزد کردہ کو پینشن دی جائے گی، توصرف  آپ ہی  اس پینشن کے حق دار ہیں، بچوں کا اس میں کوئی حق نہیں ہے اور اگر مرحومہ نے شوہر اور بچوں کو نامزد کیا تھا تو شوہر اور بچے سب ہی اس کے حق دار ہوں گے۔فقط واللہ اعلم
                                                  
عنوان: ادھار فروخت کی ہوئی چیز پر ڈالر کے ریٹ کے بڑھنے کی وجہ سے زیادہ رقم مانگنا
سوال: میرے والد کے دو مکان تھے، ان کے انتقال کے وقت تمام ورثاء نے اپنی رضامندی سے ایک مکان دو بھائیوں کو دیا تھا، اور جو دوسرا مکان تھا وہ باقی چار بھائیوں اور دو بہنوں کو مل گیا ، پھر چار بھائی اور بہنوں نے اس مکان کی قیمت پینسٹھ لاکھ لگائی تھی، تو میں (سائل) نے یہ مکان ان سے خرید لیا، اس کے بعد ایک بھائی کا پورا حصہ دے دیا اور باقی دو بھائیوں کا تقریبا پانچ، پانچ لاکھ روپے دے چکا ہوں، البتہ بہنوں کو ابھی تک کچھ دیا نہیں۔ یہ عقد ہم نے  2016 میں کیا تھا ، اب میں چاہتا ہوں کہ جو حصے ان کا میرے پاس باقی ہیں، وہ حصے ان کو دے دوں، لیکن وہ لوگ کہہ رہے ہیں  کہ اب ڈالر کی قیمت بڑھ گئی ہے تو ہمیں اس اعتبار سے ایک کروڑ بیس لاکھ دے دو۔اب پوچھنا یہ ہے کہ:1۔۔ 2016 میں جو عقد ہم نے کیا تھا اس حساب سے ان کو حصہ ملے گا یا آج کل کے حساب سے؟2۔۔ اگر آج کل کے حساب سے جو ایک کروڑ بیس لاکھ بنتا ہے میں ان کو دے دوں تو ان بھائیوں کا جو اپنا حصہ لے چکے ہیں ، مکان کی صورت میں ان کا حق ہوگا یا نہیں ،اس پیسے میں؟3۔۔ اگر وہ لوگ مجھ سے ڈبل قیمت کا مطالبہ کررہے ہیں، تو کیا میں بھی جو پیسے دے رہا ہوں، ان کو اس کا ڈبل مانگ سکتا ہوں؟
جواب: واضح رہے کہ کوئی وارث ترکہ میں سے کوئی چیز لے کر (خواہ وہ معمولی ہی کیوں نہ ہو)  صلح کرلے اور ترکہ میں سے اپنے باقی حصہ سے دست بردار ہوجائے تو یہ بھی درست ہے، اسے اصطلاح میں " تخارج" کہتے ہیں۔چناں چہ صورتِ مسئولہ میں جب بقیہ ورثاء نےایک مکان لے کر  دوسرا مکان دو بھائیوں میں تقسیم کردیا تو ان کے لیے  ایسا کرنا جائز ہے۔نیزجب مشتری کوئی چیز  خریدتا ہے تو اس کی  رقم اس کے ذمہ قرض ہوتی ہے اور قرض  کے بارے میں شرعی ضابطہ یہ ہے کہ جتنا قرض لیاجائے اتنی ہی مقدار قرض دار پر واپس کرنالازم ہے، چاہے جتنے عرصے بعد واپسی ہو، قرض میں دی گئی رقم کی مالیت گھٹنے یا بڑھنے کا شریعت نے اعتبار نہیں کیا ہے، چنانچہ شریعتِ مطہرہ کا مسلمہ اصول ہے کہ’’الدیون تقضیٰ بأمثالها‘‘ یعنی قرضوں کی واپسی ان قرضوں کے مثل (برابر) سے ہی ہوگی، اسی لیے اگر قرض کی واپسی میں اضافہ کا مطالبہ کیا جائے تو وہ عین سود ہوگا۔ البتہ اگر  کسی پیشگی معاہدہ و شرط کے بغیر قرض دار خود سے قرض کی واپسی کے وقت قرض خواہ کا احسان مانتے ہوئے کچھ زیادہ ادائیگی کردے اور اضافے کے ساتھ ادائیگی کا عرف نہ ہو تو یہ اس کی طرف سے تبرع اور احسان ہوگا اور اس پر اسے اجر و ثواب بھی ملے گا، کیوں کہ حدیث میں بھی اس بات کی ترغیب دی گئی ہے، چناں چہ آپ ﷺ نے فرمایا :تم میں سے بہترین شخص وہ ہے جو قرض کی ادائیگی زیادہ اچھے طریقہ سے کرنے والا ہو۔  لہٰذا جس طرح وقت پر قرضہ ادا کرنا اس میں شامل ہے، اسی طرح  بلا شرط بطور تبرع کچھ بڑھا کر ادا کرنا بھی اچھے طریقہ سے ادا کرنے میں شامل ہے۔ لیکن یہ واضح رہے کہ قرض خواہ صراحۃً یا اشارۃً یا کنایۃً زیادتی کا مطالبہ نہیں کرسکتا۔چناں چہ صورتِ مسئولہ میں سائل نے جب اپنے تین بھائیوں اور دو بہنوں سے مذکورہ مشترکہ مکان پینسٹھ لاکھ روپے میں خرید لیا تھا جس سے ایک بھائی کا حصہ ادا کردیا ہے، اب باقی دو بھائیوں اور دو بہنوں کا مذکورہ رقم میں جو حصہ بنتا ہے، وہی ادا کرنا سائل پر لازم ہے، البتہ سائل اگر  اپنی طرف سے کچھ اضافہ کے ساتھ دے دے تو یہ اس کی طرف سے تبرع و احسان شمار ہوگا۔الأشباہ والنظائر لابن نجیم  میں ہے:           "لو قال الْوارث: تركت حقّي لم يبطل حقّه؛ إذ الملك لا يبطل بالتّرك." (ما یقبل الاسقاط من الحقوق وما لا یقبله، ص:309، ط: قدیمی)صحيح مسلم میں ہے:''عن عطاء بن يسار، عن أبي رافع، أن رسول الله صلى الله عليه وسلم استسلف من رجل بكراً، فقدمت عليه إبل من إبل الصدقة، فأمر أبا رافع أن يقضي الرجل بكره، فرجع إليه أبو رافع، فقال: لم أجد فيها إلا خياراً رباعياً، فقال: «أعطه إياه، إن خيار الناس أحسنهم قضاءً»''(باب من استسلف شيئا فقضى خيرا منه، وخيركم أحسنكم قضاء، 3/ 1224، رقم الحدیث: 1600، ط: دار إحیاء التراث العربی)فقط واللہ أعلم
                                                  
عنوان: ڈراپ شپنگ میں تیسری پارٹی سے سامان لے کر کسٹمر کو پہنچانا
سوال: ہم  amazon market میں dropshipping کا کام کرتے ہیں، چناں چہ ہم کرتے یہ ہیں کہ amazon کی لسٹ پر brand سے اجازت لے کر me too کرتے ہیں، اب جیسے آرڈر آتا ہے تو قبول کرلیتے ہیں، اور پیسے بھی آجاتے ہیں، اور پھر  ہم supplier کو آرڈر دیتے ہیں، مثلا: ہمارے پاس آرڈر آتا ہے، آرڈر دینے والے شخص کا نام اویس ہے، جب اویس ہمیں آرڈر دے گا تو ہم supplierکو وہ آرڈر دیں گے، اور address بھی ان کو دیں گے، یعنی کہ آرڈر کے معاملات ہمارے ہاتھ میں نہیں، اب اگر اویس نے وہ آرڈ ہم سے 2000 میں خریدا تو supplier نے ہم کو  1700 میں دیا ، تو اس میں ہماری کوئی investment نہیں تھی پھربھی 300 منافع ہوگیا، تو کیا ایسا کاروبار کرنا جائز ہے؟اس میں نقصان بھی ہوسکتا ہے کہ amazon کی policy یہ ہے کہ ہم کسی third party website سے dropshipping نہیں کر سکتے، اب  یہی آرڈر جو ہمیں supplier نے 1700 میں دیا، اس کو اگر ہم 3rd party  مثلا: walmart, ebay etc سے لے لے تو یہ ہمیں 1000 میں مل سکتا ہے، مگر اگر customer وہ چیز واپس کرتا ہے تو ہمیں کسٹمر کو مکمل پیسے واپس کرنے پڑتے ہیں تاکہ وہ amazon کو ہماری شکایت نہ لگائے کیوں کہ نقصان کی صورت میں amazon ہمارا اکاؤنٹ بند کردے گا، اور اگر ہم amazon سے ہی dropshipping کررہے ہوتے تو  ہم یہ پیسے پھر supplier سے وصول کرلیتے کیوں کہ amazon کی  return policy ہے، مگر   اس 3rd party سے نہیں لے سکتے کیوں کہ ان کی return policy نہیں ہوتی، تو نقصان ہمارا ہوجاتا ہے۔پھر دوسری بات یہ کہ جب ہم 3rd partyکو کسٹمر کا پتہ بتادیتے ہیں تاکہ وہ آرڈر پہنچادے، تو اگر راستے میں آرڈر ٹوٹ جائے یا اس کو نقصان ہوجائے تو ہمیں  کسٹمر سے معذرت کرنی پڑتی ہے تاکہ وہ amazon کو شکایت نہ لگائے اور پھر اس کو order free کے ساتھ پیسے واپس کردیتے ہیں۔اور تیسرا نقصان یہ ہے کہ وہ third party مثلا جب کسٹمر کو آرڈر پہنچادیتا ہے تو اس پر ebay کا invoice bill اور پیکنگ ہوگی، تو کسٹمر اس صورت میں اگر ایمازون کو شکایت لگائے
جواب: واضح رہے کہ amazon ایک online website ہے،  جو تاجروں کو اپنا مال فروخت کرنے کے لیے ایک پلیٹ فارم فراہم کرتا ہے، چناں چہ Amazon پر کا رو با رکرنے کے تین طریقے ہیں:ہول سیلپرائویٹ لیبل  اور ڈراپ شپنگ۔ ڈراپ شپنگ میں مندرجہ ذیل امور کا لحاظ رکھنا ضروری ہے:1۔ انٹرنیٹ پرسونا چاندی یا کرنسی کی خریدوفروخت  ہو تو بیعِ صرف کے احکام کی رعایت  لازم ہوگی۔2۔ مبیع  (فروخت کردہ چیز) اور ثمن  (قیمت کے طور پر طے کردہ چیز) کی مکمل تفصیل بتائی جائے، جس سے ہر قسم کی جہالت  اور ابہام ختم ہوجائے۔3۔ کوئی بھی شرط فاسد نہ لگائی گئی ہو۔4۔ صرف تصویر دیکھنے سے خیارِ رویت  ساقط نہ ہوگا، لہذا اگر مبیع تصویر کے مطابق نہ ہو تو مشتری کو واپس کرنے کا اختیار ہوگا۔5۔ ویب سائٹ پر جان دار کی تصویر نہ لگائی جائے۔6۔ اگر ویب سائٹ والے آرڈر ملنے پر کسی اور جگہ سے چیز مہیا کرتے ہوں تو صارف کو اس وقت تک نہ بیچیں، جب تک چیز ان کے قبضے میں نہ آجائے، البتہ وہ وکیل بالشراء (خریداری کے وکیل)کے طورپر معاہدہ کرسکتے ہیں، یا خریداروں سے بیع  (سودے) کے بجائے بیچنے کا وعدہ کرسکتے ہیں۔7۔ ویب سائٹ پر اشیاء بیچنے والے  کو چاہیے کہ  ادائیگی کے لیے کریڈٹ کارڈ کا آپشن  دینے کے بجائے صرف ڈیبٹ کارڈ  یا    ڈیلیوری پر ادائیگی کا آپشن  دے؛ کیوں کہ  کریڈٹ کارڈ کا استعمال جائز نہیں، اگر چہ وقتِ مقررہ کے اندر ادائیگی کردی جائے اورسود دینے کی نوبت نہ آئے۔نیز صورتِ مسئولہ میں سائل ایمازون کی پالیسی کی خلاف ورزی کا مرتکب ہورہا ہے ، چناں چہ  ایمازون کا اکاؤنٹ ہولڈر ہونے کی وجہ سے سائل  پر ایمازون کی پالیسی کا لحاظ رکھنا ضروری تھا،لہذا اگر مندرجہ بالا امور کا لحاظ رکھ لےتو بیع تو ہوجائے گی، تاہم معاہدے کی خلاف ورزی اور  وعدہ خلافی کرنے  کی وجہ سے وہ گناہ گار   ہوگا۔مزید دیکھیے:https://www.banuri.edu.pk/readquestion/144008200184/15-04-2019صحيح البخاری  میں ہے:"عن أبي هريرة، عن النبي صلى الله عليه وسلم قال: " آية المنافق ثلاث: إذا حدث كذب، وإذا ‌وعد ‌أخلف، وإذا اؤتمن خان۔"(باب علامة المنافق:1/ 16، ط: دار طوق النجاۃ)  فتاوی شامی میں ہے:’’إذ من شرط المعقود عليه: أن يكون موجوداً مالاً متقوماً مملوكاً في نفسه، وأن يكون ملك البائع فيما يبيعه لنفسه، وأن يكون مقدور التسليم منح‘‘.(کتاب البیوع، باب بیع الفاسد، 5/ 58، ط: سعید)و فیہ ایضا:"اعلم ‌أن ‌أسباب ‌الملك ‌ثلاثة: ‌ناقل ‌كبيع ‌وهبة ‌وخلافة ‌كإرث ‌وأصالة، وهو الاستيلاء حقيقة بوضع اليد أو حكما بالتهيئة۔"(کتاب الصید: 6/ 463، ط: سعید)تبیین  الحقائق  میں ہے :"قال رحمه الله: (لا بيع المنقول) أي لا يجوز بيع المنقول قبل القبض لما روينا ولقوله عليه الصلاة والسلام "إذا ابتعت طعاما فلا تبعه حتى تستوفيه"۔ رواه مسلم وأحمد ولأن فيه غرر انفساخ العقد على اعتبار الهلاك قبل القبض؛ لأنه إذا هلك المبيع قبل القبض ينفسخ العقد فيتبين أنه باع ما لا يملك والغرر حرام لما روينا". (کتاب البیوع، 4/ 80، ط: المطبعة الكبرى الأميرية، بولاق، القاهرة)فتاوی شامی میں ہے:"ولو أعطاه الدراهم، وجعل يأخذ منه كل يوم خمسة أمنان ولم يقل في الابتداء اشتريت منك يجوز وهذا حلال وإن كان نيته وقت الدفع الشراء؛ لأنه بمجرد النية لا ينعقد البيع، وإنما ينعقد البيع الآن بالتعاطي والآن المبيع معلوم فينعقد البيع صحيحا. قلت: ووجهه أن ثمن الخبز معلوم فإذا انعقد بيعا بالتعاطي وقت الأخذ مع دفع الثمن قبله، فكذا إذا تأخر دفع الثمن بالأولى".(کتاب البیوع، مطلب البیع بالتعاطی، 4/ 516، ط: سعید)فقط واللہ اعلم
                                                  
عنوان: نیٹ ورک مارکیٹنگ کے ذریعے کمانے کا حکم
سوال: نیٹ ورک مارکیٹنگ کے ذریعے کمانا اسلام میں حلال ہے یا حرام؟
جواب: ہماری معلومات کے مطابق   نیٹ ورک مارکیٹنگ(Network Marketing)یا ملٹی لیول مارکیٹنگ (Multi Level Marketing) میں بہت سےمفاسد ہونے کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں۔(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔) شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درت نہیں۔       لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔البنایہ شرح الہدایۃ میں ہے:"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".  وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار". (۸/۱۵۸، دار الكتب العلمية)الموسوعة الفقهیة   میں ہے :"وقال المحلي: صورة القمار المحرم التردد بين أن يغنم وأن يغرم". (۳۹/۴۰۴، طبع الوزارة)مسند أحمد میں ہے:"عن عبد الرحمن بن عبد الله بن مسعود،، عن أبيه، قال: " نهى رسول الله صلى الله عليه وسلم عن صفقتين في صفقة واحدة". (6 / 324، موسسة الرسالة)اس کی مزید تفصیل کے لیے فتاوی بینات جلد 4 ص 233 ملاحظہ فرمائی جاسکتی ہے۔ فقط واللہ اعلم
                                                  
عنوان: جس وارث کا ذہنی توازن درست نہ ہو اس کا حصہ فروخت کرنا
سوال: میرے والد صاحب نے ایک مکان خریدا اور اس میں چار پورشن تھے، تین پورشن انہوں نے ہم تین بھائیوں کے نام کردیے اور ہر ایک کو قبضہ بھی دے دیا، 2005ء میں والد صاحب کاانتقال ہوگیا ، والد صاحب جس پورشن میں رہتے تھے، اس کی ہم تین بھائیوں نے ملکیت لے لی ، وہ اس طرح کہ والد صاحب کا ایک پلاٹ گلشنِ کنیز فاطمہ میں تھا، اس کو ہم نے بیچا اور اس میں سے تین بہنوں کو الگ الگ حصہ دیا اور پھر والد صاحب کا جو پورشن تھا ا س کی مالیت لگا کراس میں بہنوں کا جو حصہ بنتا تھاوہ دے دیا ، اور پھریہ والدصاحب والا پورشن ہم تین بھائیوں نے  اپنی ملکیت میں لے لیا  اور پھر ہمارے حصے کی رقم پلاٹ میں سے بچی تو ہم نے اس مکان کی از سرِ نو تعمیر میں لگادی، او ریہ بات سب کو معلوم ہے اور یہ تقسیم تمام ورثاء کی رضامندی سے ہوئی ہے۔اب معلوم یہ کرنا ہے کہ میرا ایک چھوٹا بھائی ہے، جس کی عمر تقریباً 60 سال ہے، جس کا ذہنی توازن صحیح نہیں ہے، والد صاحب کے انتقال کے بعد سے وہ میرے ساتھ ہیں وہ غیر شادی شدہ ہیں، اور ایک میری ہمشیرہ بیوہ ہیں، وہ بھی میرے ساتھ ہی رہتی ہیں۔اب مکان کی فروخت کا ارادہ ہورہا ہے، جو کہ سارے پورشن اکٹھے ہی فروخت ہوں گے، تو معلوم یہ کرنا ہےکہ جو بھائی میرا غیر شادی شدہ  جن کا ذہنی توازن صحیح نہیں  ہے، ان کا حصہ جو بنے گاوہ میں اپنے حصے کے ساتھ ملا کر اکٹھا مکان خرید لوں ؟ اس مکان میں باقاعدہ ان کا حصہ ہوگااور کا غذات میں بھی ان کا نام لکھا جائےگاتو آیا ایسا کرنا شرعا ً جائز ہے یا نہیں ؟کیوں کہ وہ اکیلے نہیں رہ سکتا۔اور دوسری صورت یہ ہے کہ کوئی ایسا مکان خریدا جائے جو میرےمکان کے ساتھ ملا ہوا ہو تاکہ ان کی خدمت اور دیکھ بھال کی جاسکے کیوں کہ وہ اکیلے تو نہیں رہ سکتے  تو شرعاً جو بھی جائز صورت ہو اس میں ہماری راہ نمائی فرمادیں۔تنقیح :۱۔مذکورہ تقسیم تمام ورثاء کی رضامندی سے ہوئی تھی ؟ہر ایک وارث عاقل بالغ تھا ؟۲۔جس بھائی کا ذہنی توازن درست نہیں ، ان کی کیا کیفیت ہے؟کیا جنون کی حد تک ذہنی توازن ٹھیک نہیں ؟۳۔مذکورہ بھائی جس کا ذہنی توازن درست نہیں، اس کی دیکھ بھال کیا والد مرحوم کی زندگی میں بھی آپ کے سپرد تھی ؟جواب تنقیح :۱۔مذکورہ تقسیم تمام ورثاء کی رضامندی سے ہوئی ہے،ہر ایک عاقل بالغ تھااور والد صاحب کے پورشن کی رقم بہنوں کو ان کے حصے کے مطابق ان کی رضامندی سے دی ہے۔۲۔ذہنی توازن  جنون کی حد تک نہیں ، بلکہ وہ چلنے سے قاصر ہیں، باقی ذہنی توازن مکمل خراب نہیں، بلکہ اچھے برے کی تمیز کرسکتے ہیں، انٹر تک کی تعلیم حاصل کی ہوئی ہے، مجنون کے درجے کے نہیں، البتہ ایک عرصے سے میڈیسن استعمال کرتا ہے، دوائیاں چھوڑتا ہے تو توازن بگڑتاہے،وہ اپنا نفع نقصان سب سمجھتا ہے، خرید و فروخت اور دستخط وغیرہ کرنا سب جانتاہے۔۳۔والد صاحب کی حیات میں بھی اس بھائی کی دیکھ بھال میرے سپرد تھی۔
جواب: صورتِ مسئولہ میں جب سائل کے مذکورہ بھائی خرید و فروخت اور اپنے نفع و نقصان کے معاملات کو جانتے ہیں، ذہنی توازن اس حد تک خراب نہیں کہ انہیں مجنون قرار دیا جائے، تو اس صورت میں سائل کو چاہیے کہ تمام ورثاء کی رضامندی سے مذکورہ مکان کو فروخت کرنے کے بعد مذکورہ ترکے کے مکان میں اِس بھائی کا جو حصہ بنتا ہے اس حصے کو اِس بھائی کی اجازت کے ساتھ اپنے حصے کے ساتھ شامل کرکے ایک مشترکہ مکان خرید لے، یعنی مذکورہ بھائی جب اجازت دینے اور منع کرنے کی صلاحیت رکھتا ہے تو اس کی اجازت سے سائل کے لیے اس کے حصے کی رقم کو اپنے حصے کے ساتھ ملاکر مشترکہ مکان خرید سکتا ہے،شرعاً اس میں کوئی قباحت نہیں ، اور جو مکان خریدا جائے اس  کے کاغذات میں مذکورہ بھائی کا نام بھی  شامل کردیا جائےاورہیہ بھائی اس مکان میں اپنی رقم کے بقدر حصہ دار ہوں گے،ان کی زندگی میں ان کی اجازت کے بغیر ان کے حصے میں کسی کو تصرف کااختیار نہیں ہوگا،البتہ ان کے انتقال کی صورت میں ان کا حصہ ان کے جو ورثاءحیات ہوں گے ان سب میں شرعی حصوں کے موافق تقسیم ہوگا۔اور اگر مذکورہ بھائی اپنے حصے کی رقم سے سائل کو مشترکہ مکان خریدنے کی اجازت نہ دیں تو سائل اپنے اس بھائی پر جبر نہیں کرسکتا، نیز اگر مذکورہ بھائی اپنے حصے کی رقم سے علیحدہ مکان کا مطالبہ کرے  تو اس صورت میں علیحدہ مکان کا انتظام کرنا لازم ہوگا،حاصل یہ ہے کہ مذکورہ بھائی چوں کہ شرعاً مجنون نہیں، اپنے معاملات و تصرفات کو جانتا اور سمجھتا ہے اس لیے اس کی اجازت سے سائل مشترک مکان خرید سکتا ہے، اور اگر وہ اجازت نہ دے تو جبری طور پر اس کے حصے کی رقم کو سائل اپنی رقم کے ساتھ ملاکر مشترکہ مکان خریدنے کا حق نہیں رکھتا۔شرح المجلۃ لسلیم رستم باز میں ہے:"لايجوز لأحد أن يتصرف في ملك غيره بلا إذنه أو وكالة أو ولاية و إن فعل كا ضامنًا."(ج:1، ص:61، رقم المادۃ:96،ط :حبیبیہ کوئٹہ)مجلۃ الاحکام العدلیۃ میں ہے:"(المادة ٩٦) : لايجوز لأحد أن يتصرف في ملك الغير بلا إذنه. (المادة ٩٧) : لايجوز لأحد أن يأخذ مال أحد بلا سبب شرعي".(المقالة الثانية فی بیان القواعد الکلیة الفقهية، ص:27، ط:نور محمد، كارخانه تجارتِ كتب)درر الحكام شرح مجلة الأحكام ميں هے  :"لأن للإنسان أن يتصرف في ملكه الخاص كما يشاء وليس لأحد أن يمنعه عن ذلك ما لم ينشأ عن تصرفه ضرر بين لغيره".(المادة: 1192،   1/ 473  ط:دار الکتب العلمية)فقط والله أعلم
                                                  
عنوان: بینک سے قرض لینے والی کمپنی میں ملازمت
سوال: میں سگریٹ کمپنی میں کام کرتا ہوں، اس کمپنی میں جتنی مشین لائی گئی ہیں، وہ کیش پر نہیں لائے، بلکہ اس کیلئے بینک سے لون لیا ہے، چنانچہ ابھی ہم تو اس کمپنی میں کام کرتے ہیں، اپنی مزدوری کرتے ہیں، چنانچہ ہماری تنخواہ حلال ہے یا حرام یا مکروہ؟
جواب: صورت مسئولہ میں مذکورہ کمپنی کا سودی معاہدہ کرنا اور سود کی بنیاد پر قرضہ لینا ناجائز اور حرام ہے،کمپنی مالکان شرعاً گناہگار ہیں، سود کی تمام وعیدات میں داخل ہیں،لیکن چونکہ سگریٹ اور تمباکو کا کاروبار مکروہ تنزیہی ہے، لہذا آپ کے لیے اس کمپنی میں ملازمت کرنا  کراہت سے خالی نہیں البتہ اس کمپنی سے اپنے کام کی تنخواہ لینا جائز ہے، تاہم سائل کو چاہیے کہ کوئی دوسرا حلال ذریعہ معاش تلاش کرے اور حلال روزی ملنے تک یہ ملازمت کرتا رہےاور دوسری حلال جگہ ملازمت ملتے ہی یہ ملازمت ترک کر دے ۔فتاوی رشیدیہ میں ہے:’’سوال: حقہ پینا، تمباکو کا کھانا یا سونگھنا کیسا ہے؟ حرام ہے یا مکروہ تحریمہ یا مکروہ تنزیہہ ہے؟ اور تمباکو فروش اور نیچے بند کے گھر کا کھانا کیسا ہے؟جواب: حقہ پینا، تمباکو کھانا مکروہِ تنزیہی ہے اگر بو آوے، ورنہ کچھ حرج نہیں اور تمباکو فروش کا مال حلال ہے، ضیافت بھی اس کے گھر کھانا درست ہے‘‘۔( کتاب جواز اور حرمت کے مسائل، ص: 552، ط: ادراہ صدائے دیوبند) فتاوی رحیمیہ میں ہے:"مگر تمباکو نوشی سے منہ میں بدبو پیدا ہوتی ہے؛ لہذا صحیح ضرورت کے بغیر حقہ نوشی وغیرہ کراہیت سے خالی نہیں، تمباکو بنفسہ مباح ہے، اس میں کراہیت بدبو کی بنا پر عارضی ہے کراہت تحریمی ہو یا تنزیہی۔ بہر حال قابلِ ترک ہے، اس کی عادت نہ ہونی چاہیے۔ اس کی کثرت اسراف اور موجبِ گناہ ہے۔ جو لوگ ہر وقت کے عادی ہیں ان کا منہ ہمیشہ بدبو دار رہتا ہے جس سے آں حضرتﷺ کو بہت زیادہ نفرت تھی۔"(فتاویٰ رحیمیہ ، ج 10, ص 213, دار الاشاعت)فقط واللہ اعلم
                                                  
عنوان: یوٹیوب پر معلومات عامہ سے متعلق چینل بنانا چینل بنانا
سوال: میرا یوٹیوب چینل ہے جو معلومات عامہ سے متعلق ہے اس کے ساتھ میں ویڈیو کےپیچھے ساز  بھی لگاتا ہو کیا یہ پیسے حلال ہے جو میں یوٹیوب سے کماتا ہو؟
جواب: یوٹیوب پر چینل بنانے کا مقصد آمدنی ہو تو  اس میں شرعًا بہت سے مفاسد ہیں، اس کی تفصیل یہ ہے کہ :یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز  زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈیو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اپ لوڈ کرنے والا:۱۔ویڈیو میں کسی جان دار کی  تصویر اپ لوڈ کرے۔۲۔ویڈیو میں کسی غیر شرعی اور ناجائز امر کی ترویج    کی گئی ہو۔۳۔ویڈیو میں موسیقی  ہو۔۴۔پیسوں کی وصولی یا ادائیگی  کرنے میں  کوئی سودی معاملہ  یا فاسد عقد کرنا پڑتا ہو۔۵۔جان دار کی تصاویر والے یا کسی طور پر بھی غیر شرعی اشتہارات اس چینل پر  چلتے ہوں۔تو اس کے ذریعہ پیسے کمانا جائز نہیں ہے۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب پر چینل بناتے وقت یہ معاہدہ کیا جاتا ہےکہ جب چینل کے سبسکرائبرز اور ویورز مخصوص تعداد تک پہنچ جائیں گے تو یوٹیوب انتظامیہ اس چینل پر مختلف لوگوں کے اشتہارات چلانے کی مجاز ہوگی اور چینل  بنانے والا اس معاہدے کو تسلیم کرنے پر مجبور ہوتاہے، الا یہ کہ اشتہارات بند کرنے کے لیے وہ باقاعدہ فیس ادا کرے اور چینل کو کمرشل بنیاد پر استعمال نہ کرےاور یوٹیوب انتظامیہ    یوزر کی سرچنگ بیس یا لوکیشن یا مختلف لوگوں کے اعتبار سے یا مختلف ملکوں کے اعتبار سے م مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں اسی طرح ایک شخص کی ڈیوائس پر الگ اشتہار چلتا ہے تو دوسرے شخص کی ڈوائس پر دوسرا اشتہار چلتا ہے ، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔اس کے علاوہ یوٹیوب چینل کے ذریعہ پیسے کمانے کے سلسلے میں انتظامیہ سے اجارے کا جو معاہدہ کیا جاتا ہے وہ بھی شرعی تقاضوں کے مطابق نہیں ہے ۔یوٹیوب پر  چینل بنانے کے بعد ویڈیو ز اپ لوڈ کرکے پیسے کمانے مختلف صورتیں ہیں :ایک صورت تو یہ ہے کہ یوٹیوب پر جب کوئی چینل کھولتا ہے اور اس پر مواد ڈالتا ہے تو چینل کھولنے والا گوگل کو اس بات کی اجازت دیتا ہے کہ گوگل مختلف قسم کے  ایڈز اس کے چینل  پر چلائے، گوگل ان ایڈز سے جو کماتا ہے  45  فیصد خود رکھتا ہے اور  55  فیصد یوٹیوب چینل والے کو دیتا ہے۔گوگل   اشتہارات دینے والوں  سے لوگوں کے ہر کلک کے حساب سے رقم وصول کرتا ہے۔اور یہ صورت شرعا اجارہ کی ہے جو یوٹیوب چینل کے مالک اور گوگل کےدرمیان ہوتا ہے گوگل چینل کے مالک کو چینل کے استعمال پر ایڈ نشر کرنے کی صورت میں اجرت دیتا ہے اوریہ صورت   مندرجہ ذیل خرابیوں کی وجہ سے حلال نہیں ہے:پہلی خرابی تو یہ ہے کہ گوگل کو اختیار ہوتا ہے کہ وہ کسی قسم كا بھی ایڈ چلائے، ان میں جائز ،ناجائز ہرقسم کی چیزوں کی تشہیر کی جاتی ہے ،نیز  اکثر ایڈ  ذی روح کی تصاویر پر مبنی ہوتے ہیں اور یوٹیوب چینل کے مالک کو انہیں ایڈز کی اجرت ملتی ہےلہذا یہ اجرت کا معاہدہ گناہ میں تعاون کرنے کی وجہ سے  جائز نہیں ہے اور کمائی بھی حلال نہیں ہے۔دوسری خرابی یہ ہے کہ اس معاملہ میں اجرت مجہول ہوتی ہے کیوں کہ  گوگل ایک متعین اجرت نہیں طے کرتا،  بلکہ اپنی کمائی کا  55 فیصد اجرت طے کرتا ہے اور گوگل کی کل اجرت مجہول ہوتی ہے تو  اس کا  55فیصد بھی مجہول ہوتا ہے۔ چینل کے استعمال کی اجرت کا تعلق وقت کے ساتھ ہونا چاہیے یعنی جتنی دیر اس پر ایڈ چلے اس حساب سے اجرت ملے لہذا اگر چینل پر چلنے والے ایڈز اگر سب کے سب  شرعی دائرہ کے اندر بھی ہوں تب بھی یہ معاملہ شرعًا اجارہ فاسد ہوگا اور اجرت حلال نہیں ہوگی۔دوسری صورت یہ ہے کہ  یوٹیوب کے جو  پریمیم کسٹمرز ہیں  یوٹیوب ان سے بعض سہولیات (جو ویڈیوز دیکھنے اور ڈاون لوڈ کرنے سے متعلق ہوتی ہیں)کے بدلہ  سبسکرپشن فیس لیتا ہے اور جب وہ لوگ کسی چینل کو دیکھتے ہیں تو  یوٹیوب اس چینل والے کو اس سبسکرپشن فیس میں سے کچھ دیتا ہے۔اب یہ رقم جو چینل کے مالک کو ملتی ہے یہ چینل استعمال کرنے کی اجرت ہے اور یہ مندرجہ ذیل  خرابیوں کی وجہ سے شرعا جائز نہیں ہے:چینل پر موجود ویڈیوز اگر  جاندار  کی تصاویر پر مشتمل ہیں تو یہ  گناہ کے کام پر اجرت لینے   کی وجہ سے حرام ہوگی۔ اگر ویڈیو شرعی دائرہ کے مطابق ہو تب بھی اجرت مجہول ہونے کی وجہ سے ناجائز اور حرام ہوگی؛ کیوں کہ چینل کے استعمال کی اجرت وقت کے ساتھ متعین ہونی چاہیے کہ اتنے وقت کی اتنی اجرت ہے یا پھر مکمل مہینہ یا سال کی اتنی اجرت ہے جب کہ مذکورہ صورت میں ہماری معلومات کے مطابق اس طرح چینل والے کی اجرت متعین نہیں ہوتی۔لہذا بہر صورت یوٹیوب پر چینل بنانا اور اس کے ذریعہ پیسے کمانا جائز نہیں ہے۔احکام القرآن للجصاص میں ہے:"وقوله تعالى وتعاونوا على البر والتقوى يقتضي ظاهره إيجاب التعاون على كل ما كان تعالى لأن البر هو طاعات الله وقوله تعالى ولا تعاونوا على الإثم والعدوان نهي عن معاونة غيرنا على معاصي الله تعالى."(المائدۃ :۲ جلد ۳ ص : ۲۹۶ ط : دار احیاء التراث العربي ۔ بیروت)فتاوی عالمگیری  میں ہے:"ومنها أن يكون مقدور الاستيفاء  حقيقة أو شرعا فلا يجوز استئجار الآبق ولا الاستئجار على المعاصي؛ لأنه استئجار على منفعة غير مقدورة الاستيفاء شرعاومنها أن تكون المنفعة مقصودة معتادا استيفاؤها بعقد الإجارة ولا يجري بها التعامل بين الناس فلا يجوز استئجار الأشجار لتجفيف الثياب عليها."کتاب الاجارۃ ، الباب الاول فی تفسیر الاجارۃ و رکنها و الفاظها و شرائطها جلد ۴ص : ۴۱۱ط : دارالفکر)در المختار میں ہےـ:"قال ابن مسعود صوت اللهو والغناء ينبت النفاق في القلب كما ينبت الماء النبات. قلت: وفي البزازية استماع صوت الملاهي كضرب قصب ونحوه حرام لقوله - عليه الصلاة والسلام - «استماع الملاهي معصية والجلوس عليها فسق والتلذذ بها كفر» أي بالنعمة."(کتاب الحظر و الاباحة جلد ۶ ص : ۳۴۸  ، ۳۴۹ ط : دارالفکر)فقط و اللہ اعلم
                                                  
عنوان: مرحوم کی اولاد نہ ہونے کی صورت میں بہن بھائیوں میں میراث تقسیم کرنے کا حکم
سوال: میرے والد کا انتقال (1996) میں ہوا، اور ان کے میراث میں سے صرف والدہ کو حصہ ملا ہے، ہم بہن بھائیوں کو حصہ نہیں ملا، اور والدہ کا انتقال ہوچکا ہے، ان کا ترکہ بھی تقسیم ہوچکا ہے، اب والد کا ترکہ تقسیم ہورہا ہے جس میں پوچھنا یہ ہے کہ ہم چار بھائی اور دو بہنیں تھیں، ان میں سے ایک بھائی کا انتقال ہوگیا ہے، اور ان کے ورثاء میں صرف بیوہ اور ہم تین بھائی اور دو بہنیں ہیں، کوئی اولاد نہیں ہے، والدین پہلے سے انتقال کرچکے ہیں، سوال یہ ہے کہ مذکورہ بھائی کے ترکہ میں سے بیوہ کو حصہ ملنے کے بعد مذکورہ بھائی کا بقیہ ترکہ ہم بہن بھائیوں میں برابر تقسیم ہوگی یا بھائی کو بہن سے زیادہ یعنی ڈبل ملےگا، براہِ کرم اس بات کی وضاحت کریں، مہربانی ہوگی۔
جواب: صورتِ مسئولہ میں مرحوم کے انتقال کے بعد جب ان کے ورثاء میں صرف بیوہ ہیں، اولاد نہیں ہے تو بقیہ ترکہ بہن بھائیوں کو عصبہ ہونے کی بناء پر بھائیوں کو بہن سے دوگنا حصہ ملےگا۔البحر الرائق شرح كنز الدقائق میں ہے:"قال - رحمه الله - (والأخوات لأب وأم كبنات الصلب عند عدمهن) أي عند عدم البنات وبنات الابن حتى يكون للواحدة النصف وللثنتين الثلثان ومع الإخوة لأب وأم {للذكر مثل حظ الأنثيين} لقوله تعالى {قل الله يفتيكم في الكلالة إن امرؤ هلك ليس له ولد وله أخت فلها نصف ما ترك وهو يرثها إن لم يكن لها ولد فإن كانتا اثنتين فلهما الثلثان مما ترك وإن كانوا إخوة رجالا ونساء فللذكر مثل حظ الأنثيين} ".(کتاب الفرائض،ميراث أصحاب الفروض ، ج:8، ص:565، ط:دارالکتاب الإسلامي)فقط واللہ اعلم
                                                  
عنوان: بڑی بند گلی جس سے ایک چھوٹی بند گلی نکلتی ہو اس چھوٹی گلی کے سرے پر واقع گھر والے کا بڑی بند گلی میں دروازہ نکالنے کا حکم
سوال: ایک بڑی گلی ہے ،جس کے آخر میں ہمارے دوگھر ہیں اور وہ گلی ہمار ےگھر پر ختم ہورہی ہے،ہمارے دونوں گھروں کے دروازے اسی بند گلی میں ہیں اور ہمارے گھروں سے پہلے اس بڑی گلی سے ایک چھوٹی گلی نکل رہی ہے ،جو آخر میں چند گھروں پر جاکر ختم ہوجاتی ہے،اب ایک تیسرا گھر ہے جو اس چھوٹی گلی کے سرے پر واقع ہےاور اس تیسرے گھر کا دروازہ اسی چھوٹی بند گلی  میں نکلا ہواہے،ہماری اس بڑی بند گلی میں اس تیسرے گھر والے کا کوئی دروازہ نہیں ہے،اب یہ تیسرے گھر والے ہماری اس بند گلی کی جانب اپنا دروازہ کھولنا چاہتے ہیں اور چھجہ بنانا چاہتے ہیں اور یہ ہم نہیں چاہتے ہیں کہ وہ ہماری گلی میں دروازہ کھولیں اور مزید یہ کہ وہ چھجہ بنالیں،تو کیا شرعی اعتبار سے اس تیسرے گھر والے کا اس بند گلی کی طرف دروازہ کھولنا اور چھجہ بنانا جائز ہے یا نہیں؟شرعی راہ نمائی فرمادیں۔نقشہ ملاحظہ ہو:
جواب: واضح رہے کہ ایک بڑی گلی جو آرپار نہ ہو اور اس سے ایک ایسی ہی  چھوٹی گلی نکلتی ہو جو آرپار نہ ہو اور اس چھوٹی گلی کے کونے پر ایک گھر ہو ،جس کا دروازہ اس چھوٹی گلی میں ہو ،اب اگر وہ اس بڑی گلی میں اپنا دروازہ کھولنا چاہے تو اس کے لیےاس بڑی گلی  یہ دروازہ کھولنا جائز نہیں،جب تک کہ بڑی گلی والے اسے اجازت نہ دے دیں،لہذا صورتِ مسئولہ میں اس تیسرے گھر والے کے لیے اس بڑی بند گلی میں اس بڑی گلی والوں کی اجازت کے بغیر اپنے گھر کا  دروازہ اور چھجہ نکالنا شرعاً درست نہیں ۔منحۃ الخالق علی حاشیۃ البحر الرائق  میں ہے:"وأما الدار التي في الجهة الثانية المتصلة بركن المتشعبة إذا كان بابها من الزائغة الأولى المستطيلة فليس له فتح باب في المتشعبة؛ لأنه لا حق له في المرور فيها وكذا إذا كان بابها في المتشعبة ليس له فتح باب في الأولى المستطيلة إذ لا حق له في المرور أيضا لكن هذا مبني على ما ذكره المؤلف من أن الأولى المستطيلة غير نافذة أيضا إذ لو كانت نافذة فالذي باب داره في المتشعبة يكون له المرور من الجهتين فله فتح باب في المستطيلة ثم رأيت منقولا عن شرح المقدسي عند قوله بخلاف أهل القصوى إلخ هذا إذا فتح في جانب يدخل منه إليها أما في الجانب الآخر غير النافذ فلا. اهـ. وهذا عين ما قلنا وبه ظهر الفرق بين كون الأولى نافذة أو غير نافذة خلافا لما يفهمه ما قدمناه عن الرملي فاغتنم هذه الفائدة."(كتاب القضاء،باب التحكيم،مسائل شتي من كتاب القضاء،31/7،ط:دار الكتاب الإسلامي)فتاوی شامی میں ہے:"قال العلامة المقدسي: هذا إذا فتح في جانب يدخل منه إليها، أما في الجانب الآخر غير النافذ فلا اهـ وفيه فائدة حسنة يفيدها التعليل أيضا، وهي أن الزائغة الأولى إذا كانت غير نافذة وأراد واحد من أهل القصوى فتح باب في الأولى له ذلك إن كانت داره متصلة بركن الأولى، وكانت من جانب الدخول إلى القصوى أما لو كانت من الجانب الثاني فلا، إذ لا حق له في المرور في الجانب الثاني، بخلاف ما إذا كانت الأولى نافذة فإن له المرور من الجانبين، فيكون له فتح الباب من الجانب الثاني أيضا، وبه يظهر الفرق بين كون الأولى نافذة أو لا خلافا لما مر عن الرملي، والظاهر أن كلام الفتح مبني على كون الأولى نافذة وإن حمل على أنها غير نافذة يدعى تخصيصه بغير الصورة المذكورة."(كتاب القضاء،باب التحكيم،مسائل متفرقة،446/5،ط: سعيد)فقط والله أعلم
                                                  
عنوان: کھاد کے توڑوں میں انعامی پرچی کو بیچنے کا حکم
سوال: کھاد کے توڑوں سے ایک سبسڈی کی پرچی نکلتی ہے، جس پر تقریباً ایک ہزار روپے ملتے ہیں، اس انعام کا لینا خاصا مشکل ہوتا ہے، جس کی  وجہ سے پرچی کا مالک و ہ پرچی آگے سستے داموں فروخت کردیتا ہے، آیا یہ خرید وفروخت درست ہے یا نہیں؟
جواب: صورت ِمسئولہ میں مذکورہ پرچی کو سستے دام پر فروخت کرنا  شرعاًجائز نہیں ،اس لیے کہ یہ پرچی درحقیقت  حکومت کی طرف سے مالک کے لیے ایک حق ہے جوکہ مال نہیں ہے  اور حقوق کی بیع شرعاً درست نہیں، البتہ یہ صورت ممکن ہے کہ مالک مذکورہ پرچی کسی  کو دے کر  رقم وصول کرنے کے لیے بھیجے اور اس پر  اسے اپنی محنت کی  اجرت دیں تو اس طرح کرنا  جائز ہوگا۔در مختار میں ہے :"و في الأشباه: لايجوز الإعتياض عن الحقوق المجردة كحق الشفعة وعلى هذا لايجوز الإعتياض عن الوظائف بالأوقاف."(ج:۴،ص:۵۱۸،مطلب فی بیع الجامکیۃ،سعید)فقط واللہ اعلم
                                                  
عنوان: مدرسہ کے سفیر کو جمع شدہ چندہ سے بطورِ کمیشن کچھ دیدینا جائز نہیں ہے
سوال: کیا کسی مدرسہ کا مہتمم مدرسہ کے سفیر کے ساتھ یہ طے کرسکتا ہےکہ آپ نے جتنا بھی چندہ اکٹھا کیا تو اسمیں سے آدھا چندہ آپ کا اور بقیہ آدھا مدرسہ کا ہوگا ، مہتمم صاحب کا یہ عمل درست ہے یا نہیں ؟ اور اگر مہتمم صاحب کا یہ عمل درست نہیں ہے تو اس کی جائز اور درست صورت سے آگاہ فرمائیے ۔
جواب: مدرسہ کے مہتمم کا مدرسہ کے سفیر کے ساتھ یہ معاملہ طے کرنا کہ جتنا بھی چندہ جمع ہو آدھا آپ کا ( یعنی سفیر کا ) اور آدھا مدرسہ کا ہوگا،  جائز نہیں ہے، بلکہ اس کی جائز صورت یہ ہے کہ سفیر کے لیے ماہانہ یا روزانہ کی بنیاد پر تنخواہ مقرر کر لی جائے ،  جمع شدہ چندہ سے کچھ یا آدھا معاوضہ کے طور پر سفیر کو دیدینا جائز نہیں ہے۔فتاوی شامی میں ہے:"(ولو) (دفع غزلاً لآخر لينسجه له بنصفه) أي بنصف الغزل (أو استأجر بغلاً ليحمل طعامه ببعضه أو ثورًا ليطحن بره ببعض دقيقه) فسدت في الكل؛ لأنه استأجره بجزء من عمله، والأصل في ذلك نهيه صلى الله عليه وسلم عن قفيز الطحان".(الدر المختار مع رد المحتار: (6/ 56) کتاب الإجارۃ،  باب الإجارۃ الفاسدۃ، ط: سعید)فتاوی عالمگیری میں ہے:"ومنها: أن تكون الأجرة معلومةً. ومنها: أن لاتكون الأجرة منفعةً هي من جنس المعقود عليه كإجارة السكنى بالسكنى والخدمة بالخدمة".(الفتاوى الهندية: (4/ 411)  کتاب الإجارة، الباب الأول: تفسير الإجارة وركنها وألفاظها وشرائطها، ط: رشیدیة)فقط واللہ اعلم
                                                  
عنوان: اسکولوں کا داخلہ اور سالانہ فیس لینے کا حکم
سوال: اسکولوں میں سالانہ اور شروع میں داخلہ فیس لی  جاتی ہے اسکا کیا حکم ہے؟
جواب: صورت مسئولہ میں محض داخلہ فیس لینا جائز نہیں، کیوں کہ داخلہ فیس لینے کی کوئی معقول وجہ نہیں ہے، اس لیے کہ یہ کسی چیز کے عوض میں نہیں ہے، تا ہم  اگر  داخلہ کی کار روائی، امتحان، فارم اور عملہ کی خدمات کے عوض اس کام کی جتنی عموماً اجرت بنتی ہے اتنی ہی لی جائے تو اس کی گنجائش ہے۔باقی سالانہ فیس سے مراد  یہ ہو کہ ہر مہینہ بچوں کو تعلیم دینے کے عوض فیس  وصول کی جائے یا اسی کو سالانہ طور پر وصول کیا جائے تو یہ جائز ہے۔  اور اگر ماہ وار فیس وصول کی جارہی ہو یعنی ہر ماہ بچے کی پڑھائی کی مقررہ فیس ہے تو ایسی صورت میں الگ  سالانہ فیس لینا درست نہیں ہے۔البتہ امتحانات کے اخراجات کے لیے امتحانی فیس وصول کی جاسکتی ہے بشرط یہ ہے کہ شروع معاہدہ میں یہ نہ ہو  کہ ماہ وار فیس میں امتحانی اخراجات بھی شامل ہوں گے۔بدائع الصنائع ميں هے :"وأما ركن الإجارة، ومعناها أما ركنها فالإيجاب والقبول وذلك بلفظ دال عليها وهو لفظ الإجارة، والاستئجار، والاكتراء، والإكراء فإذا وجد ذلك فقد تم الركن."(174/4، فصل فی رکن الاجارۃ ومعناھا،دار الكتب العلمية)تبیین الحقائق میں ہے :"‌المسلمون ‌على ‌شروطهم"، والصلح شرط، فلزمه الوفاء به حتى يثبت التحريم."(194/3،کتاب الصلاح،ط:دار البشائر الإسلامية)کفایت المفتی میں ہے:’’داخلہ کی فیس تو کوئی معقول نہیں، ماہوار فیس لی جاسکتی ہے۔‘‘(کتاب المعاش، ج:۷، ص:۳۱۳)فقط واللہ اعلم
                                                  
عنوان: ادھار خرید کر آگے فروخت کرنا
سوال: میں  قسطوں کا کام کرتا ہوں؛  مثال کے طور پر ہم کسی بندے کو اگر فریج  قسطوں پر  دیتے ہیں اس کے بعد وہ ہم سے فریج لے کر آگے فروخت کردیتا  ہے،   تو اس میں ہم پر  کوئی گناہ تو نہیں آئے گا؟ہمارا  یہ فریج فروخت کرنا جائز ہے یا نہیں؟تفصیل سے جواب دیں۔
جواب: صورت مسئولہ میں فریج یا کوئی اور منقولی چیز  ادھار خریدنے اور اس  پر قبضہ کرنے  کے بعد خریدار  اگر اسے آگے کسی اور کو نقد یا ادھار  فروخت کردیتا ہے تو دوسرا سودا شرعا جائز ہوگا، البتہ  خریدار آگے فروخت کرنے سے قبل  اگر فریج یا کوئی اور منقولی چیز پر قبضہ کرنے سے قبل اسے آگے فروخت کرتا ہے، تو اس صورت میں دوسرا سودا شرعا فاسد ہوگا،  جسے فسخ کرنا شرعا ضروری ہوگا، اسی طرح سے  خریدار سائل سے ادھار خرید کر اسے ہی نقد فروخت کرتا ہے، جسے فقہ کی اصطلاح میں " بیع عینہ  " کہتے ہیں، تو ایسا کرنا بھی جائز نہ ہوگا  بلکہ مکروہ ہے، امام محمد  رحمہ  اللہ نے اسے سود خوروں كا ايجاد  کردہ طریقہ  قرار ديا هے۔شرح المجلة لسلیم رستم باز میں ہے:"البیع مع تاجیل الثمن وتقسیطه صحیح…، یلزم أن تکون المدة معلومة فی البیع بالتاجیل والتقسیط."(البیوع، الباب الثالث: فی بیان المسائل المتعلقة بالثمن، الفصل الأول: فی بیان المسائل المترتبة علی أوصاف الثمن وأحوالهرقم المادة: ٢٤٥ - ٢٤٦، ص: ١٢٥،ط:  مکتبة حنفیة کوئٹه)فتاوی ہندیہ میں ہے:" وإذا عرفت المبيع والثمن فنقول من حكم المبيع إذا كان منقولا أن لا يجوز بيعه قبل القبض... وأما إذا تصرف فيه مع بائعه فإن باعه منه لم يجز بيعه أصلا قبل القبض كذا في المحيط".( كتاب البيوع، الباب الثاني فيما يرجع إلى انعقاد البيع وفي حكم المقبوض على سوم الشراء وغيره، الفصل الثالث في معرفة المبيع والثمن والتصرف فيهما قبل القبض، ٣ / ١٣، ط: دار الفكر)رد المحتار علي الدر المختار میں ہے:"مطلب في بيع العينة.(قوله: في بيع العينة) اختلف المشايخ في تفسير العينة التي ورد النهي عنها. قال بعضهم: تفسيرها أن يأتي الرجل المحتاج إلى آخر ويستقرضه عشرة دراهم ولا يرغب المقرض في الإقراض طمعا في فضل لا يناله بالقرض فيقول لا أقرضك، ولكن أبيعك هذا الثوب إن شئت باثني عشر درهما وقيمته في السوق عشرة ليبيعه في السوق بعشرة فيرضى به المستقرض فيبيعه كذلك، فيحصل لرب الثوب درهما وللمشتري قرض عشرة. وقال بعضهم: هي أن يدخلا بينهما ثالثا فيبيع المقرض ثوبه من المستقرض باثني عشر درهما ويسلمه إليه ثم يبيعه المستقرض من الثالث بعشرة ويسلمه إليه ثم يبيعه الثالث من صاحبه وهو المقرض بعشرة ويسلمه إليه، ويأخذ منه العشرة ويدفعها للمستقرض فيحصل للمستقرض عشرة ولصاحب الثوب عليه اثنا عشر درهما، كذا في المحيط، ... وقال محمد: هذا البيع في قلبي كأمثال الجبال ذميم اخترعه أكلة الربا. وقال - عليه الصلاة والسلام - «إذا تبايعتم بالعينة واتبعتم أذناب البقر ذللتم وظهر عليكم عدوكم»."( كتاب البيوع، باب الصرف، ٥ / ٢٧٣، ط: دار الفكر)فقط واللہ اعلم
                                                  
عنوان: forsage فورسیج کمپنی میں کمائی کا حکم
سوال: ایک ویب سائٹ ہے forsage جس پر اکاؤنٹ بنانے کے بعد کچھ رقم جمع کرا دی جاتی ہے اور ٹیم بنانے پر مطلب نیا ممبر ایڈ کرنے پر پیسے ملتے ہیں،  مزید لیول بڑھانے کے بعد کمائی خودکار ہو جاتی ہے،   یعنی اکاؤنٹ میں پیسے آتے  رہتے ہیں،  اس کا کوئی پروڈکٹ نہیں،  یہ کمپنی تمام ممبر کی انویسٹمینٹ سے جدید کرنسی خریدتے ہیں اور  پروفٹ فیصد کے حساب سے بانٹتے ہیں۔  سوال یہ ہے کیا  یہ  earning حلال ہے؟
جواب: واضح رہے کہ(forsage) فورسیج آن لائن کمپنی كا جو طریقہ کار بتایا گیا ہے اس میں شرعًا دو خرابیا ں پائی جاتی ہیں ایک تو اس میں جوا پایا جاتا ہے کہ کمپنی  جوائن کرنے کے لیے کچھ رقم جمع کرنی پڑتی ہے،  کمپنی جوائن کرنے کے  بعدممبر کو پیسے  تب  ملتے ہیں  جب وہ  کسی اور کو ممبر بنائےگا ورنہ ممبر کو  پیسے نہیں ملیں گے،  دوسری خرابی یہ  ہےکہ حقیقت میں اس کمپنی کا کوئی کاروبار نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے؛    لہذا صورت مسئولہ میں مذکورہ وجوہات کی بنا پر مذکورہ کمپنی جوائن کرنا اور نفع کماناجائز نہیں ہے۔کشف الاسرار للبزودی میں ہے:"....لأن المعاوضات المحضة لا تحتمل التعليق بالخطر؛ لما فيه من معنى القمار".(كشف الأسرار للبزودي: باب حروف الحروف (2/ 260)، ط. دار الكتب العلمية -بيروت،  الطبعة الأولى:  1418هـ=1997م)فقط والله اعلم
                                                  
عنوان: چوری کی بجلی سے جو پانی بھرا جائے، اس کے استعمال کا حکم
سوال: سوال یہ ہے کہ اگر کوئی شخص کھمبے سے کنڈا لگا کر بجلی چوری کرے اور اس سے پانی بھر لے تو ان کے پڑوسی اس پانی کا استعمال کرسکتے ہیں اور خود ان کے لیے بھی اس پانی کا استعمال حلال ہے یا حرام؟ باحوالہ جواب مطلوب ہے۔
جواب: صورتِ مسئولہ میں  چوری کی بجلی استعمال کرنا شرعًا جائز نہیں ہے ، یہ بڑا گناہ ہے، اس پر توبہ واستغفار کرنا ضروری ہے اور جتنی بجلی چوری کرکے استعمال کی گئی ہے،  اسی کی قیمت کے  بقدر رقم کی ادائیگی کرنا لازم ہے، تاہم اگر اس بجلی کے ذریعہ پانی  بھرا گیا ہے تو اسے استعمال کرنے کی فی نفسہ گنجائش ہے، ایسے شخص کی عبادت کی نفسِ ادائیگی  ہوجائے گی  اور اگر فرائض ادا کیے گئے  ہیں تو وہ فرائض بھی ذمے  سے ساقط ہوجائیں گے، باقی  عبادات  کے قبول ہونے  اور نہ ہونے کا معاملہ اللہ کے سپرد ہے، لیکن چوری کی بجلی سے بھرے گئے پانی کو استعمال نہ کرنا بہتر ہے۔فتاوی شامی میں ہے :"كتاب السرقة (هي) لغة أخذ الشيء من الغير خفية.قال القهستاني: وهي نوعان؛ لأنه إما أن يكون ضررها بذي المال أو به وبعامة المسلمين، فالأول يسمى بالسرقة الصغرى والثاني بالكبرى، بين حكمها في الآخر؛ لأنها أقل وقوعا وقد اشتركا في التعريف وأكثر الشروط اهـ أي؛ لأن المعتبر في كل منهما أخذ المال خفية، لكن الخفية في الصغرى هي الخفية عن غين المالك أو من يقوم مقامه كالمودع والمستعير. وفي الكبرى عن عين الإمام الملتزم حفظ طرق المسلمين وبلادهم كما في الفتح."(کتاب السرقۃ،ج:۴،ص:۸۲،سعید)فتاوی ہندیہ میں ہے :"ولا يجوز حمل تراب ربض المصر لأنه حصن فكان حق العامة فإن انهدم الربض ولا يحتاج إليه جاز كذا في الوجيز للكردري."(کتاب الکراہیۃ،الباب الثلاثون فی المتفرقات،ج:۵،ص:۳۷۳،دارالفکر)آپ کے مسائل  اور ان کا حل میں ہے :"چوری کی بجلی سے پکا ہوا کھانا کھانا اور گرم پانی سے وضو کرنا۔س… ہم دُنیا والے دُنیا میں کئی قسموں کی چوریاں دیکھتے ہیں۔ مولانا صاحب! لوگ سمجھتے ہیں کہ بجلی کی چوری، چوری نہیں ہوتی۔ کیا چوری والی بجلی کی روشنی میں کوئی عبادت قبول ہوسکتی ہے؟ چوری کی بجلی سے چلنے والا ہیٹر پھر اس ہیٹر سے کھانا پکانا چاہے وہ کھانا حلال دولت کا ہو، کیا وہ کھانا جائز ہے؟ ہمارے شہر کے نزدیک ایک مسجد شریف میں گیزر (پانی گرم کرنے کا آلہ) بالکل بغیر میٹر کے ڈائریکٹ لگا ہوا ہے، مسجد والے نہ اس کا الگ سے کوئی بل ہی دیتے ہیں، لوگ اس سے وضو کرکے نماز پڑھتے ہیں، کیا اس گرم پانی سے وضو ہوجاتا ہے؟ جواب ضرور دینا، مہربانی ہوگی۔ج… سرکاری ادارے پوری قوم کی ملکیت ہیں، اور ان کی چوری بھی اسی طرح جرم ہے جس طرح کہ کسی ایک فرد کی چوری حرام ہے، بلکہ سرکاری اداروں کی چوری کسی خاص فرد کی چوری سے بھی زیادہ سنگین ہے؛ کیوں کہ ایک فرد سے تو آدمی معاف بھی کراسکتا ہے، لیکن آٹھ کروڑ افراد میں سے کس کس آدمی سے معاف کراتا پھرے گا؟ جو لوگ بغیر میٹر کے بجلی کا استعمال کرتے ہیں وہ پوری قوم کے چور ہیں۔ مسجد کے جس گیزر کا آپ نے ذکر کیا ہے اگر محکمے نے مسجد کے لیے مفت بجلی دے رکھی ہے، تو ٹھیک، ورنہ مسجد کی انتظامیہ کمیٹی چور ہے اور اس کے گرم شدہ پانی سے وضو کرنا ناجائز ہے۔ یہی حکم ان تمام افراد اور اداروں کا ہے جو چوری کی بجلی استعمال کرتے ہیں۔"(کھانے بینے کے بارے میں شرعی احکام ،ج:۸،ص:۳۹۳،مکتبہ لدھیانوی)فقط واللہ اعلم
                                                  
عنوان: پانی کی فروخت کا حکم
سوال: پانی کا فروخت کرنا جائز ہے ؟
جواب: اگر کوئی شخص پانی کو برتن، مشکیزہ، ٹینک، کین وغیرہ میں محفوظ کرلے تو وہ اس کی ملکیت قرار پاتا ہے۔ اب اس کو اختیار ہے خواہ مفت دے یا مال کے عوض بیچے، اس صورت میں ازروئے شرع اس کی خرید وفروخت کی جاسکتی ہے؛ لہذا مختلف کمپنیاں جو پانی کو فلٹر وغیرہ کرکے بوتلوں میں بھر کر فروخت کرتی ہیں، شرعاً یہ جائز ہے، بشرط یہ کہ حکومتی اجازت نامہ حاصل ہو اورحفظانِ صحت کے اصولوں کی رعایت رکھی جائے۔فتاوی شامی میں ہے:"إن صاحب البئرلایملك الماء ... و هذامادام في البئر، أما إذا أخرجه منها بالاحتیال، کمافي السواني فلاشك في ملکه له؛ لحیازته له في الکیزان، ثم صبه في البرك بعد حیازته".(ردالمحتار، کتاب البیوع، باب البیع الفاسد، مطلب صاحب البئر لایملك الماء  ج : ۵، ص: ۶۷ ط:سعید)فقط واللہ اعلم
                                                  
عنوان: آکٹا ایفکس ( octafx) سے پیسے کمانے کا حکم
سوال: Octafx سے پیسے کمانے کیساہے؟
جواب: واضح رہے کہ نقدی (کرنسی) کی خریدو فروخت شرعا   اس وقت جائز ہوتی ہے جبکہ عاقدین ( فروخت کنندہ اور خریدار) ایک ہی مجلس میں عوضین پر قبضہ کریں، پس اگر عاقدین ایک مجلس میں موجود نہ ہوں، یا  دونوں ایک ہی  مجلس میں  عوضین پر قبضہ نہ کریں تو شرعا ایسا سودا فاسد  ہوتا ہے، اور اسے فسخ کرنا ضروری ہوتا ہے۔ مذکورہ ایپلیکیشن  پر آئن لائن ٹریڈنگ چونکہ  مختلف کرنسیوں کی کی جاتی ہے، جس میں  ایک مجلس میں عوضین پر قبضہ نہیں پایا جاتا ہے،لہذا اس سے پیسہ کمانا شرعا جائز نہیں۔ مزید تفصیل کے لئے دیکھئے:(octafx) پر آن لائن ٹریڈنگ کا حکمالدر المختار شرح تنوير الأبصار وجامع البحار میں ہے:"(هو) لغةً: الزيادة. وشرعاً: (بيع الثمن بالثمن) أي ما خلق للثمنية ومنه المصوغ (جنساً بجنس أو بغير جنس) كذهب بفضة، (ويشترط) عدم التأجيل والخيار و (التماثل) أي التساوي وزناً، (والتقابض) بالبراجم لا بالتخلية (قبل الافتراق)، وهو شرط بقائه صحيحاً على الصحيح، (إن اتحد جنساً وإن) وصلية (اختلفا جودةً وصياغةً) ؛ لما مر في الربا (وإلا) بأن لم يتجانسا (شرط التقابض) لحرمة النساء، (فلو باع) النقدين (أحدهما بالآخر جزافاً أو بفضل وتقابضا فيه) أي المجلس (صح، و) العوضان (لا يتعينان) حتى لو استقرضا فأديا قبل افتراقهما أو أمسكا ما أشار إليه في العقد وأديا مثلهما جاز."(كتاب البيوع، باب الصرف، ص: ٤٤٦، ط: دار الكتب العلمية)فقط واللہ اعلم
                                                  
عنوان: مال کے عوض ملازمت کے حق سے دست بردار ہونا
سوال: اگر کسی سرکاری ڈیپارٹمنٹ میں جاب کے ليے 10 نشستیں کے ليے ٹیسٹ لیا جائے اور پھر جب میرٹ لسٹ لگ جائے اور مثلاً اسلم لڑکا ٹاپ 10 بندوں میں آجائے اور ساتھ ہی گیارہ نمبر کوئی دوسرا ميدوار آیا ہو تو اگر اسلم یہ سیٹ چھوڑ کر اس دوسرے بندے کو لسٹ میں آگے آنے کا موقع دے اور اس کے بدلے اسلم اس دوسرے بندے سے کچھ پیسوں کا مطالبه کرے تو کیا یہ درست ہوگا اگر اسلم کو پیسوں کی ضرورت ہو؟
جواب: صورتِ مسئولہ میں اسلم کا ملازمت کے امتحان میں 10 بندوں میں آنا اور اس کے نتیجہ میں ملازمت کا مستحق ہونا ایک  "حقِ مجر د"  ہے ،یعنی سائل کے پاس صرف یہ ایک حق ہے کہ وہ مذکورہ جگہ پر ملازمت کرسکے ،کوئی مال وغیرہ نہیں ہے ،لہذا اسلم کا گیارویں نمبر پر آنے والے  شخص کے لیے   اپنے حق سے دست بردار ہونے کے عوض  مال لینا درست نہیں ہے ۔الاشباہ والنظائر میں ہے :’’الحقوق المجردة لايجوز الاعتياض عنها ‘‘. (الفن الثاني في الفوائد، كتاب البيوع، ص: 178، ط: دار الكتب)فتاوی شامی میں ہے:"وأفتى في الخيرية أيضًا بأنه لو فرغ عن الوظيفة بمال فللمفروغ له الرجوع بالمال لأنه اعتياض عن حق مجرد وهو لايجوز صرحوا به قاطبةً، قال: ومن أفتى بخلافه فقد أفتى بخلاف المذهب لبنائه على اعتبار العرف الخاص وهو خلاف المذهب والمسألة شهيرة وقد وقع فيها للمتأخرين رسائل واتباع الجادة أولى والله أعلم."(كتاب الوقف، مطلب للمفروغ له الرجوع بمال الفراغ، 4/ 383، ط: سعيد)فقط والله اعلم
                                                  
عنوان: مخنث جانور کا گوشت فروخت کرنا
سوال: مخنث جانور كو ذبح كركے اس كے گوشت كو فروخت  کرنا کیساہے؟
جواب: حلال جانوروں میں سے مخنث جانور کھانا جائز ہے، البتہ مخنث جانور کی قربانی جائز نہیں، لہذا صورت مسئولہ میں بغرض تجارت مخنث جانور ذبح کرنا جائز ہوگا، اور  ایسی آمدنی بھی حلال ہوگی۔رد المحتار علی الدر المختار میں ہے:"ولا بالخنثى لأن لحمها لاينضج شرح وهبانية، وتمامه فيه.(قوله لأن لحمها لا ينضج) من باب سمع. وبهذا التعليل اندفع ما أورده ابن وهبان من أنها لا تخلو إما أن تكون ذكرا أو أنثى، وعلى كل تجوز".( كتاب الأضحية، ٦ / ٣٢٥، ط: دار الفكر)فقط واللہ اعلم
                                                  
عنوان: سودی رقم لینے والے کے گھر کھانا کھانا
سوال: میرے نانا کی اسٹیل مِل سے بہت سال پہلے ریٹائرمنٹ ہو چکی ہے لیکن ان کی کوئی پینشن نہیں ہے. انہیں ریٹائرمنٹ کی وقت کچھ رقم ملی تھی جو انہوں نے بینک میں جمع کر وادی . اس کے ساتھ ساتھ انہیں اولڈ بینیفٹ فنڈ سے بھی کچھ پیسے  ملتے ہیں۔ میرے چار ماموں ہیں جو کہ پرائیویٹ جاب کرتے ہیں اور ان کی بھی تنخواہ مناسب ہی ہے جن میں سے ایک شادی شدہ بھی ہیں. انہیں اپنے گھر کے خرچے بھی چلانے ہوتے ہیں۔ اب مسئلہ یہ ہے کہ میرے ماموں میرے نانا کو بہت تھوڑی سی رقم دیتے ہیں خرچے کے لئے جس سے گھر کا خرچ چلانا تو ممکن نہیں ہے اس لئے مجبوراً میرے نانا کو جو بینک سے سود ملتا ہے(جو کہ حرام ہے) اس سے اور اولڈ بینیفٹ فنڈ (جو کہ حلال ہے)والے پیسوں سے گھر چلانا پڑتا ہے۔ گھر کا سارا کا سارا دارومدار  انہیں پیسوں پر ہے۔ میرا سوال یہ ہے کہ جیسے کہ یہ میرے نانا کا گھر ہے تو ہم وہاں جاتے ہیں، جاتے ہیں تو کھانا پینا بھی ہوتا ہے. 1) تو ہمارے لئے بھی وہ کھانا پینا حرام ہے ؟ اگر ہاں تو ہمیں کیا کرنا چاہیے؟ ہمارے نانا کے گھر میں کوئی خاتون نہیں ہیں تو ماموں کی شادی کے لئے رشتے وغیرہ کے سلسلے میں میری امی کو تو جانا ہی پڑتا ہے۔ 2) اکثر ہمارے نانا ہمیں ان پیسوں سے لی ہوئی کھانے پینے کی یا دیگر چیزیں بھی بھیجتے ہیں تو ہم ان کا کیا کریں؟ 3) عید پر عیدی بھی بھیجتے ہیں اس کا بھی بتادیں ؟
جواب: صورتِ مسئولہ میں آپ کے نانا کے گھر کھانے میں کچھ تفصیل ہےکہ :1۔۔  اگر آپ کے نانا کی  آمدنی خالص حرام ہو، اور وہ ا پنی اس متعین حرا م آمدنی سے کھانا  کھلائیں یا  ہدیہ دیں تو  جان بوجھ کر ان  کا کھانا کھانا جائز نہیں ہے۔2۔۔ اگر  آمدنی خالص حرام ہو، لیکن وہ اپنی اس حرام آمدنی سے کھانا کھلانے کے بجائے   کسی دوسرے شخص سے حلال رقم قرض لے کر  کھانے  کا انتظام کریں، تو ایسے صورت میں بھی   کھانا کھانا جائز ہے۔3۔۔ اگراان کی  آمدنی حلال بھی ہو اور حرام بھی ، اور دونوں آمدنی جدا جدا ہوں، تو ایسی صورت میں اگر وہ حرام آمدنی سے  کھانا کھلائیں تو اس کا کھانا ، کھانا جائز نہیں ہوگا، اور اگر حلال سے کھانا کھلائیں تو پھر اس کاکھانا، کھانا  جائز ہوگا۔4۔۔اگران کی آمدنی حلال بھی ہو اور حرام بھی  ہو،  اور  یہ دونوں قسم کی آمدنی ان  کے پاس اس طرح مخلوط ہو کہ ایک آمدنی کو  دوسری آمدنی سے ممتاز کرنا مشکل ہو، لیکن حلال آمدنی کی مقدار زیادہ ہو اور حرام آمدنی کی مقدار کم ہو تو ایسی صورت میں ان کا کھانا کھانے  کی گنجائش ہے، لیکن اس صورت میں بھی اگر اجتناب کیا جائے تو یہ زیادہ بہتر ہے۔5۔۔اور اگر ان  کی آمدنی حلال اور حرام سے مخلوط ہو  لیکن  آمدنی کی اکثریت حرام ہو تو اس صورت میں  ان  کا کھانا کھانا جائز نہیں ہوگا۔یہی حکم دیگر اشیاء کا ہے جو ان کی طرف سے ملیں۔صورتِ مسئولہ میں آپ کے نانا پر بھی لازم ہے کہ وہ بینک میں کرنٹ اکاؤنٹ  بنائیں اور  سودی اکاؤنٹ کو ختم کر دیں۔المحيط البرهاني میں ہے:"وفي «عيون المسائل» : رجل أهدى إلى إنسان أو أضافه إن كان غالب ماله من حرام لا ينبغي أن يقبل ويأكل من طعامه ما لم يخبر أن ذلك المال حلال استقرضه أو ورثه، وإن كان غالب ماله من حلال فلا بأس بأن يقبل ما لم يتبين له أن ذلك من الحرام؛ وهذا لأن أموال الناس لا تخلو عن قليل حرام وتخلو عن كثيره، فيعتبر الغالب ويبنى الحكم عليه".(5 / 367، الفصل السابع عشر فی الھدایا والضیافات، ط: دارالکتب العلمیہ)فتاوی عالمگیری میں ہے:"أهدى إلى رجل شيئاً أو أضافه إن كان غالب ماله من الحلال فلا بأس إلا أن يعلم بأنه حرام، فإن كان الغالب هو الحرام ينبغي أن لايقبل الهدية، ولايأكل الطعام إلا أن يخبره بأنه حلال ورثته أو استقرضته من رجل، كذا في الينابيع".(5 / 342، الباب الثانی  عشر فی الھدایا والضیافات، ط: رشیدیہ)وفیہ أیضاً:"آكل الربا وكاسب الحرام أهدى إليه أو أضافه وغالب ماله حرام لا يقبل، ولايأكل ما لم يخبره أن ذلك المال أصله حلال ورثه أو استقرضه، وإن كان غالب ماله حلالاً لا بأس بقبول هديته والأكل منها، كذا في الملتقط". (5 / 343، الباب الثانی  عشر فی الھدایا والضیافات، ط: رشیدیہ)  فقط واللہ اعلمباقی اولڈ بینیفٹ فنڈ کے جواز وعدم جواز کے لیے درج ذیل لنک کو ملاحظہ فرمائیں:اولڈ ایج بینیفٹ کا حکم
                                                  
عنوان: مسجد مدرسے کا کام کروانے پر کمیشن وصول کرنا
سوال: میں مدرسے کا طالب علم ہوں ، میرے پاس کچھ ایسے لوگ ہیں جو مدرسہ مسجد یا کوئی بھی فلاحی کام  کے لیے مجھے کہتے ہیں کہ آپ کروادو ، مثال کے طور پر مدرسہ کی چھت کا کام ہے تو زید نے مجھ سے کہا کے یہ کام کروادو آپ اپنی نگرانی میں، اب میں نے ٹھیکدار سے بات کی تو اُس نے ایک لاکھ روپے کا خرچہ بتایا اب میں نے زید سے کہا کہ ٹھیک ہے چھت بن جائے گی ، ایک لاکھ دس ہزار روپے خرچہ آئے گا ،اب آیا میرا یہ دس ہزار روپے رکھنا جائز ہے یا نہیں؟ وجہ یہ ہے کہ اکثر کام دور کے مدارس اور مساجد میں ہوتے ہیں تو  وہاں بار بار جانا سواری کے اخراجات،  پھر پیسوں کا لین دین پیسے لینے جانا دینے جانا،  مزدور اور ٹھیکدار سے سب معاملات،  تو ان صورتوں میں اپنا حصہ رکھنا جائز ہے یانہیں ؟
جواب: واضح رہے کہ اگر کوئی شخص دوسرے کو یہ کہتا ہے کہ آپ میرے لیے بازار سے فلاں چیز لے آؤ یا میرا فلاں کام کرو تو یہ توکیل (وکیل بنانے) کا معاملہ ہے، یعنی پہلے شخص نے دوسرے کو اپنا وکیل  بنایا ہے، اور وکالت جس طرح اجرت کے بدلے ہوتی ہے، اسی طرح بطورِ تبرع بھی ہوتی ہے، اور بطورِ وکیل کوئی کام کرنے پر وکیل کو اجرت لینے کا حق اس وقت ہوتا ہے جب وکالت کے وقت صراحۃً اجرت کی شرط لگالی گئی ہو یا پھر یہ دوسرا آدمی (وکیل) معروف اجرت کے بدلے ہی کام کرنے میں مشہور ہو، یعنی اس کا پیشہ ہی یہ ہو کہ وہ معروف اجرت کے بدلہ کام کر کے دیتا ہو، لیکن اگر ان دونوں باتوں میں سے کوئی ایک بھی نہ پائی جائے تو پھر وکیل کو مؤکل سے اجرت لینے کا کوئی حق نہیں ہے۔لہزا صورت مسئولہ میں اگر آپ ابتداءً ہی اپنی محنت اور وقت کے بدلہ میں مسجد مدرسے کا کام دینے والے سے اجرت طے کرلیں یا آپ معروف اجرت کے بدلے ہی کام کرنے میں مشہور ہوں، یعنی آپ کے بارے میں یہ بات معروف ہو  کہ  آپ  اجرت کے بدلے کام کر کے دیتے ہیں  تو پھر  آپ کے لئے اس صورت میں طے شدہ یا معروف اجرت یا کمیشن وصول کرنا جائز ہوگا ورنہ آپ کے لیے اپنا حصہ رکھنا جائز ہوگا۔درر الحکام في شرح مجلة الأحکام" میں ہے:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعاً. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل... لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة".(الکتاب الحادي عشر الوکالة، الباب الثالث، الفصل االأول، المادة:۱۴۶۷ ،ج:۳؍۵۷۳،ط:دارالجیل) فقط واللہ اعلم
                                                  
عنوان: امام کی تنخواہ مشتبہ مال سے دینا
سوال: میں ایک مسجد میں امام ہوں اوں اور یہاں پر سب کا کاروبار دو نمبر کا ہے تو میرے لیے تنخواہ وغیرہ اور سب انہیں کی طرف تو میرے لیے تنخواہ لینا اور کھانا وغیرہ کھانا کیا سب جائز ہے اس بنا پر کہ سب لوگ دو نمبر کا کام کرتے ہیں کاروبار وغیرہ ۔
جواب: صورتِ مسئولہ میں سائل کاایسی جگہ پرامامت کرناجہاں لوگوں کا کاروبار مشتبہ ہے تو ایسی صورت میں سائل کا اس سے کوئی  واسطہ نہیں  ہے ،اس لیےسائل  جب نمازپڑھاکراپنی ذمہ داری پوری کرلیتاہےتووہ اجرت کامستحق ہوجاتاہے، اب اگرکمیٹی والے مشتبہ مال سے امامت کی تنخواہ دیتے ہیں توکراہت کےساتھ تنخواہ جائز ہے، سائل کو چاہیے کہ کمیٹی والوں کو کہہ دے کہ کسی سے حلال رقم لے کر  تنخواہ دیں،  پھر کراہت بھی نہیں ہوگی۔دررالحكام شرح مجلة الاحكام ميں ہے:"الأجير المشترك لايستحق الأجرة إلا بالعمل. أي لايستحق الأجرة إلا بعمل ما استؤجر لعمله؛ لأنّ الإجارة عقد معاوضة فتقتضي المساواة بينهما فما لم يسلم المعقود عليه للمستأجر لايسلم له العوض و المعقود عليه هو العمل، أو أثره على ما بينا؛ فلا بدّ من العمل. فمتى، أوفى العامل العمل استحقت الأجرة."(درر الحكام في شرح مجلة الأحكام لعلي حيدر: المادة 424 الأجير المشترك 457/1  ط:دار جيل)فقط واللہ اعلم
                                                  
عنوان: جی ایس ٹی بل کی خریدوفروخت
سوال: آج کل یہاں انڈیا میں جی ایس  ٹی بل کی خرید و فروخت خوب ہو رہی ہے۔ جی ایس ٹی    در اصل حکومت کا ٹیکس ہے، جب کوئی خریدار بائع سے جی ایس ٹی پر نہیں خریدتا تو دکاندار اس جی ایس ٹی کو کسی تیسرے کو بیچ دیتا ہے، اگر وہ ایسا نہ کرے تو اس کا جی ایس ٹی ایسے ہی پڑا رہے گا اور حکومت اس سے سوال کر سکتی ہے، اس سے بچنے کے لیے وہ یہ  کام کرتا ہے، سوال یہ ہے کہ کیا اس طرح جی ایس ٹی بل کی خرید و فروخت درست ہے؟وضاحت:اس کی صورت یہ ہوتی ہے کہ مثلاً:زید نے بکر سے   جی ایس ٹی  کے بغیر سامان خریدا ،اور بکر نے کچی رسید دے کر زید کو سامان حوالہ کیا اور اس سامان کی جی ایس ٹی بکر کے پاس رہ گئی ،اب عمرو(  جو کہ تیسرا بندہ ہے )کو  جی ایس ٹی بل کی ضرورت ہے  تو وہ بکر سے بغیر سامان کے صرف جی ایس ٹی بل خریدے ۔
جواب: صورت ِمسئولہ میں سامان کے بغیر صرف بل کی خریدوفروخت شرعاًجائز نہیں، یہ  جھوٹ اور دھوکہ کی ایک شکل ہے، نیز ایسا کرنا قانوناًبھی منع ہے ۔حدیث میں ہے :"عن أبي هريرة أن رسول الله صلى الله عليه وسلم قال: "‌من ‌حمل ‌علينا السلاح فليس منا. ومن غشنا فليس منا".(صحیح مسلم،کتاب الایمان،ج:۱،ص:۹۹،داراحیاءالتراث العربی)فقط واللہ اعلم
                                                  
عنوان: پگڑی پر دکانیں  دینے کا حکم
سوال: ہم نے اپنی زمین پر  مارکیٹ بنائی  ہے اور دوکانداروں سے پگڑی کے طور پر ایڈوانس پیسے لیے  ہیں، کیا یہ پگڑی کے طور پر پیسے لینا جائز ہے یا نہیں؟اور اس میں جواز کی صورتیں کیا ہیں؟
جواب: واضح رہے کہ مروجہ پگڑی کا معاملہ شرعاً ناجائز معاملہ ہے اس لیے کہ پگڑی نہ تو مکمل بيع ہے اور نہ ہی مکمل کرائے داری کا معاملہ  ہے، بلکہ ان دونوں کے درمیان ایک غیر شرعی معاملہ ہے ، پس پگڑی میں  جائیداد لينے کی صورت میں  پگڑی کی مد میں جتنی رقم دی جائے،   تو پگڑی پر لینے والا شخص بدستور اس  رقم کا حق دار  رہتا ہے ، اور پگڑی پہ جائیداد دینے والا شخص اپنی جائیداد کا مالک رہتا ہے۔مذکورہ بالا تمہید  کی رو سے صورت مسئولہ میں سائل کا اپنی زمین پر مارکیٹ بنا کر اپنی دکانوں کو پگڑی میں دینا شرعاً جائز نہیں، لہذا  پگڑی کا معاملہ اختیار نہ کیا جائے۔معاملے کے جواز کی دو صورتیں ہیں : پہلی صورت یہ ہے کہ  دکانوں کو مالکانہ طور پر فروخت کر کے  دکان دکانداروں کے  حوالے کر دی جائے، یعنی نقد یا ادھار کا معاملہ کر  کے دکان  ملکیتاً  ان دکانداروں کو دے دی جائے، اور اس صورت میں ایڈوانس  رقم لینا جائز ہے۔دوسری صورت یہ ہے کہ  ایڈوانس رقم  لے  کر طویل مدت کے لیے کرایہ داری کا معاملہ  کر کےدکان کرایہ  پر دے دی جائے اور  ماہانہ کوئی مخصوص رقم  کرایہ کی مد میں ادا کر دی جائے،  کرایہ داری کے    درست ہونے کی تمام شرائط کی رعایت رکھی جائے یعنی کرائے کی رقم متعین ہو،  کرایہ داری کی مدت متعین ہو اور سال در  سال اگر کرایہ بڑھانا ہو تو وہ بھی طے کر لیا جائے، اور ایڈوانس  کی رقم بعد میں یا تو کرایہ کی مد میں منہا کرلی جائے، یا کرایہ  داری  کا معاملہ ختم کرتے وقت وہ رقم واپس کردی جائے۔رد المحتار علی الدر المختار میں ہے:"مطلب: لا يجوز الاعتياض عن الحقوق المجردة.(قوله: لا يجوز الاعتياض عن الحقوق المجردة عن الملك) قال: في البدائع: الحقوق المفردة لا تحتمل التمليك ولا يجوز الصلح عنها. أقول: وكذا لا تضمن بالإتلاف قال: في شرح الزيادات للسرخسي وإتلاف مجرد الحق لا يوجب الضمان؛ لأن الاعتياض عن مجرد الحق باطل إلا إذا فوت حقا مؤكدا، فإنه يلحق بتفويت حقيقة الملك في حق الضمان كحق المرتهن."( كتاب البيوع، ٤ / ٥١٨، ط: دار الفكر )مجمع الأنهر في شرح ملتقى الأبحر میں ہے:"وشرطها ما تقدم من كون الأجرة والمنفعة معلومتين، وحكما وقوع الملك في البدلين ساعة فساعة كما مر.وفي المنح: ولا تنعقد الإجارة الطويلة بالتعاطي؛ لأن الأجرة غير معلومة قد يجعلون لكل سنة دانقا وقد يجعلون فلوسا وفي غير الطويلة الإجارة تنعقد بالتعاطي كذا في الخلاصة قلت: مفاد كلامه أن الأجرة إذا كانت معلومة في الإجارة الطويلة تنعقد بالتعاطي انتهى."( كتاب الاجارة، ٢ / ٣٦٩، ط: دار إحياء التراث العربي)فتاوی ہندیہ میں ہے:"وأما شرائط الصحة فمنها رضا المتعاقدين. ومنها أن يكون المعقود عليه وهو المنفعة معلوما علما يمنع المنازعة فإن كان مجهولا جهالة مفضية إلى المنازعة يمنع صحة العقد وإلا فلا. ومنها بيان محل المنفعة حتى لو قال: آجرتك إحدى هاتين الدارين أو أحد هذين العبدين، أو: استأجرت أحد هذين الصانعين لم يصح العقد. ومنها بيان المدة في الدور والمنازل والحوانيت وفي استئجار الظئر."(كتاب الإجارة، الباب الأول في تفسير الإجارة وركنها وألفاظها وشرائطها وبيان أنواعها وحكمها وكيفية انعقادها وصفتها، ٤ / ٤١١، ط: دار الفكر)الدر المختار شرح تنوير الأبصار وجامع البحار میں ہے:"وشرطها: كون الأجرة والمنفعة معلومتين؛ لأن جهالتهما تفضي إلى المنازعة.وحكمها وقوع الملك في البدلين ساعة فساعة ."( كتاب الاجارة، ص: ٥٦٩، ط: دار الكتب العلمية)درر الحكام في شرح مجلة الأحكام میں ہے:" (المادة ٤٦٨) تلزم الأجرة بشرط التعجيل يعني لو شرط كون الأجرة معجلة، يلزم المستأجر تسليمها إن كان عقد الإجارة واردا على منافع الأعيان أو على العمل ففي الصورة الأولى للآجر أن يمتنع عن تسليم المأجور وفي الصورة الثانية للأجير أن يمتنع عن العمل إلى أن يستوفيا الأجرة وعلى كلتا الصورتين لهما المطالبة بالأجرة نقدا فإن امتنع المستأجر عن الإيفاء فلهما فسخ الإجارة.تلزم الأجرة بشرط التعجيل: أي إذا شرط إعطاء الأجرة معجلة سواء أكان ذلك في أثناء عقد الإجارة أو بعده."( الكتاب الثاني الإجارة، الباب الثالث في بيان مسائل تتعلق بالأجرة، الفصل الثاني المسائل المتعلقة بسبب لزوم الأجرة، المادة ٤٦٨، تلزم الأجرة بشرط التعجيل، ١ / ٥٣١، ط: دار الجيل)درر الحكام في شرح مجلة الأحكام میں ہے:"(المادة ٤٧٣) يعتبر ويراعى كل ما اشترطه العاقدان في تعجيل الأجرة وتأجيلها. أي أنه يجب أن يعتبر ويراعى كل ما اشترطه العاقدان من تأجيل الأجرة أو تقسيطها أو تأجيلها (الطوري) فعليه لو شرط العاقدان تعجيل الأجرة لزم أداؤها معجلة وإذا شرط التأجيل أو التقسيط تجري المعاملة على ما يأتي في المادة الآتية.ولم تذكر المجلة شرط التقسيط لأن التأجيل أعم منه فهو شامل له.إذ في كل تقسيط تأجيل."( الكتاب الثاني الإجارة، الباب الثالث في بيان مسائل تتعلق بالأجرة، الفصل الثاني المسائل المتعلقة بسبب لزوم الأجرة،١ / ٥٤١، ط: دار الجيل)درر الحكام في شرح مجلة الأحكام میں ہے:"(المادة ٤٧٦) إن كانت الأجرة موقتة بوقت معين كالشهرية أو السنوية مثلا يلزم إيفاؤها عند انقضاء ذلك الوقت. أي إذا كانت الإجارة غير مطلقة بل كانت الأجرة موقتة بوقت معين كالسنوية والشهرية مثلا لزم أداؤها إلى الأجر عند انقضاء ذلك الوقت، ولا يطالب قبل ذلك إذ الاستحقاق يتحقق عند استيفاء جزء من المنفعة تحقيقا للمساواة، والتأجيل يسقط استحقاق المطالبة إلى انتهاء الأجل (العناية) قال في مجمع الأنهر (إذا بين زمان الطلب عند العقد يوقف المؤجر إلى ذلك الوقت لكونه بمنزلة التأجيل. انتهى) والأجرة التي مر بيانها في هذه المادة هي الأجرة الشهرية غير أن هناك عقدا شهريا أي (مشاهرة) ولا تلزم الأجرة فيه مشاهرة. مثلا: يلزم أداء الأجرة الأسبوعية في نهاية الأسبوع والشهرية في نهاية الشهر والسنوية في نهاية السنة وهلم جرا."( الكتاب الثاني الإجارة، الباب الثالث في بيان مسائل تتعلق بالأجرة، الفصل الثاني المسائل المتعلقة بسبب لزوم الأجرة، المادة ٤٧٦: كانت الأجرة موقتة بوقت معين، ١ / ٥٤٤، ط: دار الجيل)النتف فی الفتاوی میں ہے:"أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه …، ولو لم یکن سبب ذلک (هذا ) القرض لما کان (ذلک )الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه." (كتاب الولاء، انواع الربا، ١ / ٤٨٤، ٤٨٥، ط: مؤسسةالرسالة)فقط واللہ اعلم
                                                  
عنوان: علاج کے لیے دی ہوئی رقم کا حکم
سوال: چند سال پہلے میرے بھائی نے والدہ سے تقریباً اٹھارہ لاکھ روپے اپنے علاج کے لیے، لیے تھے،لیکن اللہ کے فضل سے ان کا علاج کافی کم میں ہی ہوگیا تھا اور وہ صحت یاب ہوگئے ، اور امی کے انتقال تک انہوں نے وہ رقم واپس نہیں کی، آپ حضرات ہماری راہ نمائی فرمائیں کہ وراثت کی تقسیم میں اس اٹھارہ لاکھ کی کیا حیثیت ہوگی؟ یہ رقم علاج کی ہی غرض سے لی تھی۔
جواب: صورتِ مسئولہ میں سائل کی والدہ نے سائل کے بھائی کو جو رقم علاج کی غرض سے دی تھی، اگر یہ رقم بطورِ قرض کے دی تھی تاکہ صحت حاصل ہونے پر وہ رقم واپس لے لی جائے گی تو یہ رقم سائل کی والدہ کا ترکہ ہے جو ان کے شرعی ورثاء میں ان کے شرعی حصوں کے بقدر تقسیم ہوگی، اور اگر یہ رقم دیتے وقت قرض کی  یا واپس لینے کی کوئی بات نہیں ہوئی تھی، تو سائل کی والدہ کی طرف سے سائل کے بھائی کو اس رقم کا دینا محض تبرع اور احسان تھا، جس کےبقایا کی واپسی سائل کے بھائی کے ذمہ لازم نہیں ہے۔فتاویٰ شامی میں ہے:"‌‌فصل في ‌القرض (هو) لغة: ما تعطيه لتتقاضاه، وشرعا: ما تعطيه من مثلي لتتقاضاه وهو أخصر من قوله (عقد مخصوص) أي بلفظ ‌القرض ونحوه (يرد على دفع مال) بمنزلة الجنس (مثلي) خرج القيمي (لآخر ليرد مثله) خرج نحو وديعة وهبة."(كتاب البيوع، فصل في القرض، ج: 5، ص: 161، ط: دار الفكر بيروت)وفيه أيضاً:"‌‌كتاب الهبة... (هي) لغة: التفضل على الغير ولو غير مال. وشرعا: (تمليك العين مجانا) أي بلا عوض لا أن عدم العوض شرط فيه... (وسببها إرادة الخير للواهب) دنيوي كعوض ومحبة وحسن ثناء، وأخروي: قال الإمام أبو منصور يجب على المؤمن أن يعلم ولده الجود والإحسان كما يجب عليه أن يعلمه التوحيد والإيمان؛ إذ حب الدنيا رأس كل خطيئة نهاية مندوبة وقبولها سنة قال - صلى الله عليه وسلم - «تهادوا تحابوا»."(كتاب الهبة، ج: 5، ص: 687، ط: دار الفكر بيروت)فقط والله أعلم
                                                  
عنوان: شیئرز کی خرید و فروخت
سوال: شیئر ٹریڈنگ جائز ہے یا ناجائز ہے؟
جواب: شیئرز کی خرید و فروخت درج ذیل شرائط کے ساتھ جائزہے :1-  جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود آچکا  ہو، صرف کاغذی طور پر رجسٹرڈ نہ ہو؛ یعنی اس کمپنی کے کل اثاثے نقد کی شکل میں نہ ہوں، بلکہ اس کمپنی نے اپنے کچھ جامد اثاثے بنا رکھے ہوں، جیسے کمپنی کے لیے بلڈنگ بنالی ہو، یا زمین یا مشینری خرید لی ہو یا اس کے پاس تیار یا خام مال موجود ہو۔2- کمپنی کا  سرمایہ  جائز و حلال ہو، اور اس کے شرکاء میں سودی کاروبار کرنے والے اداروں یا  افراد کا سرمایہ شامل نہ ہو، یعنی وہ شیئرز نہ تو کسی بینک کے ہوں، اور نہ کسی انشورنس کمپنی کے ہوں، اور نہ ہی اس کمپنی میں بینک، یا انشورنس یا جوا یا شراب یا کسی اور حرام چیز کا کاروبار کرنے والے اداروں کا سرمایہ شامل ہو۔3- اس کمپنی نے  بینک سے سودی قرضہ نہ لیا ہوا ہو، وجہ اس کی یہ ہے کہ کمپنی کے ذمہ داران تجارت و سرمایہ کاری کرنے میں  شیئر ہولڈرز کے  شرعًا وکیل ہوتے ہیں،  جس طرح سے  خود  سود پر قرضہ لینا جائز نہیں اسی طرح سےکسی کو اس کام کے لیے وکیل بنانا بھی جائز نہیں۔4- کمپنی کا کاروبار جائز و حلال ہو، یعنی وہ کمپنی  حرام اشیاء کے کاروبار نہ کرتی ہو، اور اس کا کاروبار نہ صرف حلال اشیاء پر مشتمل ہو، بلکہ شرعی اصولوں کے مطابق و شرائط فاسدہ وغیرہ سے پاک ہو،  جوئے، سٹے، شراب، سودی کاروبار میں ملوث نہ ہو، اس لیے کہ جس طرح حرام کاروبار خود کرنا ناجائز ہے، اسی طرح حرام کاروبار میں کسی اور کی معاونت کرنا، یا کسی کو اپنے وکیل بنانا بھی ناجائز ہے۔5- شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طور پر خریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے)۔آج کل C.D.C اکاونٹ میں شیئرز کا منتقل ہوجانا شرعاً قبضہ کہلائےگا، C.D.C اکاونٹ میں منتقل ہوجانے سے پہلے صرف موبائل میں میسج آجانے پر شیئرز کو آگے فروخت کرنا جائز نہیں۔6- حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو، پس جو کمپنی کل منافع کو تمام شیئر ہولڈرز میں تقسیم نہ کرتی ہے، بلکہ منافع میں سے کچھ فیصد مثلاً 20 فیصد مستقبل کے ممکنہ نقصان کے خطرہ کے پیشِ نظر اپنے پاس محفوظ  کرلیتی ہو، اور منافع کا بقیہ 80 فیصد  شیئر ہولڈرز میں تقسیم کرتی ہو، اس کمپنی کے شیئرز خریدنا جائز نہیں۔7-  خریدے گئے شیئر کی وصولی اور اس کی قیمت کی ادائیگی دونوں ادھار نہ ہوں، یعنی مثال کے طور پر خریدار زبانی شیئر آج کی قیمت پر خریدے، اور قیمت کی ادائیگی اور شیئر کی وصول ایک ہفتہ بعد طے کرے، تو صورت بھی جائز نہیں۔8- شیئرز کی خرید و فروخت میں جوے کی صورت نہ ہو، بعض مرتبہ شیئر کے خریدار کا مقصد ڈیفرینس برابر کرنا ہوتا ہے،  یعنی اس کا مقصد کمپنی کا حصہ دار بن کر سالانہ منافع حاصل کرنا نہیں ہوتا، بلکہ اس کا مقصد کم قیمت پر خرید کر قیمت بڑھتے ہی فروخت کرنا ہوتا ہے، اس غرض سے شیئرز کی خرید و فروخت کرنے  والے شیئرز پر شرعی قبضہ کیے بغیر آگے فروخت کر دیتے ہیں، جس میں اصل رقم کے بڑھنے اور ڈوبنے دونوں کا خطرہ ہوتا ہے، جسے شریعت کی اصطلاح میں جوا کہا جاتا ہے۔البحر الرائق میں ہے:"وأما شرائط المعقود عليه فأن يكون موجودا مالا متقوما مملوكا في نفسه وأن يكون ملك البائع فيما يبيعه لنفسه وأن يكون مقدور التسليم فلم ينعقد بيع المعدوم وما له خطر العدم ... وخرج بقولنا وأن يكون ملكا للبائع ما ليس كذلك فلم ينعقد بيع ما ليس بمملوك له، وإن ملكه بعده."(كتاب البيع، شَرْطُ الْعَقْدِ، ٥ / ٢٧٩ - ٢٨٠، ط: دار الكتاب الإسلامي)الفقه الإسلامي و ادلته میں ہے:"وأما الموكل فيه (محل الوكالة): فيشترط فيه ما يأتي: ....أن يكون التصرف مباحاً شرعاً: فلا يجوز التوكيل في فعل محرم شرعاً، كالغصب أو الاعتداء على الغير."(الوكالة، شروط الوكالة، الموكل فيه، ٤ / ٢٩٩٩، ط: دار الفكر)الجوهرة النيرة میں ہے:"(ومن اشترى شيئا مما ينقل ويحول لم يجز له بيعه حتى يقبضه) مناسبة هذه المسألة بالمرابحة والتولية أن المرابحة إنما تصح بعد القبض ولا تصح قبله."(كتاب البيوع، بَابُ الْمُرَابَحَةِ وَالتَّوْلِيَةِ، ١ / ٢١٠، ط: المطبعة الخيرية)فتاوی ہندیہ میں ہے:"أما شركة العقود فأنواع ثلاثة: شركة بالمال، وشركة بالأعمال وكل ذلك على وجهين: مفاوضة وعنان، كذا في الذخيرة. وركنها الإيجاب والقبول وهو أن يقول أحدهما: شاركتك في كذا وكذا ويقول الآخر: قبلت، كذا في الكافي، ويندب الإشهاد عليها، كذا في النهر الفائق. وشرط جواز هذه الشركات كون المعقود عليه عقد الشركة قابلا للوكالة، كذا في المحيط وأن يكون الربح معلوم القدر، فإن كان مجهولا تفسد الشركة وأن يكون الربح جزءا شائعا في الجملة لا معينا فإن عينا عشرة أو مائة أو نحو ذلك كانت الشركة فاسدة، كذا في البدائع. وحكم شركة العقد صيرورة المعقود عليه وما يستفاد به مشتركا بينهما، كذا في محيط السرخسي."(كتاب الشركة ، الباب الأول في بيان أنواع الشركة، الفصل الأول في بيان أنواع الشركة، ٢ / ٣٠١ - ٣٠٢، ط: دار الفكر)أحكام القران للجصاص میں ہے:"وحقيقته تمليك المال على المخاطرة وهو أصل في بطلان عقود التمليكات الواقعة على الأخطار."( المائدة: ٩٠، باب تحريم الخمر، ٤ / ١٢٧، ط: دار احياء التراث العربي)احكام القران للجصاص میں ہے:" ولا خلاف بين أهل العلم في تحريم القمار وأن المخاطرة من القمار قال ابن عباس إن المخاطرة قمار وإن أهل الجاهلية كانوا يخاطرون على المال والزوجة وقد كان ذلك مباحا إلى أن ورد تحريمه وقد خاطر أبو بكر الصديق المشركين حين نزلت الم غلبت الروموقال له النبي صلى الله عليه وسلم زد في الخطر وأبعد في الأجلثم حظر ذلك ونسخ بتحريم القمار ولا خلاف في حظره إلا ما رخص فيه من الرهان في السبق في الدواب والإبل والنصال إذا كان الذي يستحق واحدا إن سبق ولا يستحق الآخر إن سبق وإن شرط أن من سبق منهما أخذ ومن سبق أعطى فهذا باطل فإن أدخلا بينهما رجلا إن سبق استحق وإن سبق لم يعط فهذا جائز وهذا الدخيل الذي سماه النبي صلى الله عليه وسلم محللا."( البقرة: ٢١٩، باب تحريم الميسر، ٢ / ١١، ط: دار احياء التراث العربي)جواہر الفتاوی میں ہے:"مثلاً آدمی جس حصص کو خرید کر بیچنا چاہتا ہے، اس پر شرعی طریقہ پر قابض ہو، اور دوسرے کو تسلیم و حوالہ کرنے پر قادر ہو۔واضح رہے کہ قبضہ کا حکم ثابت ہونے کے لیے شیئرز کا خرید نے  والے کے نام پر رجسٹر یا الاٹ ہونا ضروری ہے، رجسٹر یا الاٹ ہونے سے پہلے زبانی وعدہ یا غیر رجسٹر شدہ حصص کی خرید و فروخت کمی بیشی کے ساتھ جائز نہ ہوگی، کیوں کہ ایسے حصص درحقیقت رسیدیں ہیں، کمپنی کے واقعی حصے نہیں، اس واسطے نفع و نقصان کا مالک صرف رجسٹر شدہ اسامی سمجھے جاتے ہیں، مثلاً ایک شخص نے فی شیئر دس روپے کرکے سو شیئر خریدنے کے لیے کسی سے کہہ دیا، اور یہ بھی کہا ہے کہ ہفتہ بعد پیسے دے کر شیئر وصول کرے گا، تو ایسے حالات میں یہ خرید و فروخت صحیح نہیں ہوئی ۔۔۔ لہذا ایسے شیئر کی کمی بیشی کے ساتھ  خرید و فروخت جائز نہیں ہے، حرام ہے، البتہ یہ صحیح ہے کہ پہلے شیئرز رجسٹر ہوجائے، اور قیمت بھی ادا کردی جائے، یا قیمت اب تک ادا کرنا باقی ہے، شیئرز وصول کرلیے ہیں، تو اس صورت میں حصص کو بیچ کر منافع لینا جائز ہے۔"( ٣ / ٧٢ - ٧٣، ط: اسلامی کتب خانہ)جواہر الفتاوی میں ہے:"یہ خرید و فروخت دونوں طرف سے ادھار ہے، اس سے رسول اللہ صلی اللہ علیہ وسلم نے منع فرمایا ہے۔نهي رسول الله صَلَّى اللَّهُ عَلَيْهِ وَسلم عَن بيع الكالئ بالكالئ.یعنی رسول اللہ صلی اللہ علیہ وسلم نے ادھار کی بیع ادھار سے منع  فرمایا ہے۔اس واسطے مذکورہ طریقے پر شیئرز کی خرید و فروخت نا جائز ہے۔"( ٣ / ٧٠، ط: اسلامی کتب خانہ)فقط واللہ اعلم
                                                  
عنوان: سر پر مکا مارا اس سے بندہ مر گیا تو یہ کون سا قتل ہے؟
سوال: زید بکریاں چرا رہے تھے عمرکے گھر کے سامنے تو وہاں نہ کھیتی تھی، نہ باغ وغیرہ ،عمر آیا  اور زید سے کہا کہ بکریاں لے جاؤ، آپس میں بات بن گئی ۔ عمر نے زید کو مکے سے سر پےماراہے ، البتہ کوئی ظاہری زخم سر پر نہیں تھا ۔ ڈاکٹر کے قول کے مطابق اس کے سر کی ہڈی ٹوٹ چکی ہے  اور اس کے سر کا خون مغز کے ساتھ مل چکا ہے ،مارنے کے بعد ڈاکٹر کے پاس لے آیا ،انہوں نے جواب دیا کہ  بڑے ہسپتال لے جاؤ، انہوں نے آپریشن کی، آپریشن سے پہلے بھی باتوں میں کچھ تغیر آچکاتھا، آپریشن کے بعد دو دن تک زندہ رہا، پھر تیسرے دن وفات پا گئے، اب یہ قتل کون سا قتل ہے اور آج کل کی قیمت سے کتنی دیت ہوگی ؟
جواب: صورت مسؤلہ میں   مذکورہ قتل "قتل خطا"ہےقتلِ  خطا   کی  وجہ  سے کفارہ اور  دیت دونوں لازم ہوں گے ،کفارے کے طور پر  قاتل کو مسلسل ساٹھ روزے رکھنے پڑیں گے،البتہ دیت کی ادائیگی اس قاتل کی "عاقلہ" کے ذمہ ہے، عاقلہ سے مراد وہ جماعت، تنظیم یا کمیونٹی ہے جس کے ساتھ اس قاتل کا تناصر ( باہمی تعاون) کا تعلق ہو، یہ دیت تین سال میں ادا کی جائے گی، سونے کی صورت میں اگر دیت ادا کی جائے تو دیت کی مقدار ایک ہزار دینار اور درہم  کے اعتبار سے دس ہزار (۱۰،۰۰۰ ) درھم جس کا اندازہ جدید پیمانے سے 30.618 کلوگرام چاندی یا اس کی قیمت ہے۔قرآنِ کریم میں ہے:"وَمَا كَانَ لِمُؤْمِنٍ أَن يَقْتُلَ مُؤْمِنًا إِلاَّ خَطَئًا وَمَن قَتَلَ مُؤْمِنًا خَطَئًا فَتَحْرِيرُ رَقَبَةٍ مُّؤْمِنَةٍ وَدِيَةٌ مُّسَلَّمَةٌ إِلَى أَهْلِهِ إِلاَّ أَن يَصَّدَّقُواْ فَإِن كَانَ مِن قَوْمٍ عَدُوٍّ لَّكُمْ وَهُوَ مْؤْمِنٌ فَتَحْرِيرُ رَقَبَةٍ مُّؤْمِنَةٍ وَإِن كَانَ مِن قَوْمٍ بَيْنَكُمْ وَبَيْنَهُمْ مِّيثَاقٌ فَدِيَةٌ مُّسَلَّمَةٌ إِلَى أَهْلِهِ وَتَحْرِيرُ رَقَبَةٍ مُّؤْمِنَةٍ فَمَن لَّمْ يَجِدْ فَصِيَامُ شَهْرَيْنِ مُتَتَابِعَيْنِ تَوْبَةً مِّنَ اللّٰه وَكَانَ اللّٰه عَلِيمًا حَكِيمًا" [سورة النساء، آیت:92]فتح القدير للكمال ابن الهمام میں ہے:"(قال: ومن قاد قطاراً فهو ضامن لما أوطأ)، فإن وطئ بعير إنساناً ضمن به القائد والدية على العاقلة؛ لأن القائد عليه حفظ القطار كالسائق وقد أمكنه ذلك وقد صار متعدياً بالتقصير فيه، والتسبب بوصف التعدي سبب للضمان، إلا أن ضمان النفس على العاقلة فيه وضمان المال في ماله (وإن كان معه سائق فالضمان عليهما) لأن قائد الواحد قائد للكل، وكذا سائقه لاتصال الأزمة، وهذا إذا كان السائق في جانب من الإبل، أما إذا كان توسطها وأخذ بزمام واحد يضمن ما عطب بما هو خلفه، ويضمنان ما تلف بما بين يديه لأن القائد لا يقود ما خلف السائق لانفصام الزمام، والسائق يسوق ما يكون قدامه."(كتاب الديات،10/ 330،ط:شركة مكتبة ومطبعة مصفى البابي الحلبي) بدائع الصنائع میں ہے:"(أما) وجوب الدية فلوجود معنى الخطأ، وهو عدم القصد (وأما) وجوب الكفارة وحرمان الميراث والوصية فلوجود القتل مباشرة."(كتاب الجنايات،وجوب الدية،القتل الذي هو في معنى القتل الخطأ نوعان،7 / 271،ط:سعید)فتاوی شامی میں ہے:"(و) الثالث (خطأ وهو) نوعان: لأنه إما خطأ في ظن الفاعل ك (أن يرمي شخصا ظنه صيداً أو حربياً) أو مرتداً (فإذا هو مسلم أو) خطأ في نفس الفعل كأن يرمي (غرضاً) أو صيدا (فأصاب آدمياً) أو رمى غرضاً فأصابه ثم رجع عنه أو تجاوز عنه إلى ما وراءه فأصاب رجلاً أو قصد رجلاً فأصاب غيره أو أراد يد رجل فأصاب عنق غيره، ولو عنقه فعمد قطعاً أو أراد رجلاً فأصاب حائطاً ثم رجع السهم فأصاب الرجل فهو خطأ؛ لأنه أخطأ في إصابة الحائط ورجوعه سبب آخر والحكم يضاف لآخر أسبابه، ابن كمال عن المحيط. قال: وكذا لو سقط من يده خشبة أو لبنة فقتل رجلاً يتحقق الخطأ في الفعل ولا قصد فيه، فكلام صدر الشريعة فيه ما فيه. وفي الوهبانية: وقاصد شخص إن أصاب خلافه ... فذا خطأ والقتل فيه معذر وقاصد شخص حالة النوم إن يمن ... فيقتص إن أبقى دما منه ينهر.(و) الرابع (ما جرى مجراه) مجرى الخطأ (كنائم انقلب على رجل فقتله) ؛ لأنه معذور كالمخطئ (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة."(كتاب الجنايات،6/ 530،ط:سعید) فقط واللہ اعلم
                                                  
عنوان: مروجہ اسلامی بینکوں کے توسط سے گھر خریدنا
سوال: ہم گزشتہ چند سالوں سے بیرونِ ملک مقیم ہیں اور دبئی میں گھر خریدنے کا فیصلہ کیا ہے، جہاں ہم گذشتہ چھ سالوں سے مقیم ہیں، لہذا ہم آپ سے اسلامی بینکنگ کے حلال ہونے کے بارے میں کچھ وضاحت طلب کرنا چاہتے ہیں، یہاں دبئی میں کئی اسلامی بینک ہیں: ابو ظبی اسلامی بینک، امارات اسلامی بینک، دبئی اسلامی بینک۔ وہ مشارکہ ، مضاربہ اور مرابحہ پیش کررہے ہیں۔ہم جاننا چاہیں گے کہ کیا یہ سب چیزیں گھر خریدنے کے لیے حلال ہےیا نہیں؟براہِ کرم ان پر بھی رُوشنی ڈالیں:ہوم فنانسنگ (اسلامی)رہن (اسلامی)عصری بینکنگ کے مقابلے میں Riba کا اصل تصور کیسا ہے؟منافع کی تقسیم کیسے کام کرتی ہے؟ہم صرف اس صورت میں خریدیں گے جب ہم پوری طرح مطمئن ہوں، یہاں دل چسپی کا کوئی تصور نہیں ہے۔
جواب: مروجہ اسلامی  بینکوں کے توسط سے گھر خریدنا(ہاؤس فنانسنگ )درج ذیل شرعی قباحتوں کی بناپر جائز نہیں ہے :1.پہلی قباحت یہ ہے کہ بینک سے خریدنے والے اور بینک کے درمیان معاہد ہ کے تحت  دو عقد ہوتے ہیں ، ایک بیع(خرید وفروخت )اور دوسرا اجارہ(کرایہ داری )کا عقدہوتاہے ، اور یہ طے پاتاہے  کہ اقساط میں سے اگر کو ئی قسط وقتِ مقررہ پر جمع  نہیں کرائی گئی  تو خریداربینک کی جانب سے مقررہ جرمانہ اداکرنے کا پابند ہوگا جوکہ شرعاً جائزنہیں ہے ۔2.دوسری قباحت یہ ہے  کہ بینک  سے قسطوں پر خریدتے وقت  دو عقد   بیک وقت  ہوتے ہیں ، ایک عقد بیع کا ہوتاہے جس کی بناپر قسطوں   کی  شکل میں  ادائیگی  خریدار پر واجب ہو تی ہے اور اسی کے ساتھ  ہی اجارے    کابھی معاہدہ ہوتاہے  جس کی بناپر  ہر ماہ  کر ائے کی مد میں بینک  خریدار سے کرایہ بھی وصول کرتاہے اور یہ دونوں عقد ایک ساتھ ہی کیے جا تے ہیں جو کہ ناجائز ہے ،یعنی معاہدے کے اندر یہ بات بھی شامل ہوتی ہے کہ جس دن گھر کی مالیت کے بقدر کرایہ پورا ہوجائے گا تواس کے بعد یہ گھر  بینک سےکرایہ پر لینے والے شخص کی ملکیت میں  آجائے گا،تواس طرح ایک ہی وقت میں دو معاملے پائے گئے،جو کہ شرعاً نا جائز ہے،کیونکہ شرعاً ایک معاملہ ختم ہونے سے پہلے دوسرا معاملہ نہیں کیا جاسکتا،رسول اللہ صلی اللہ علیہ وسلم  نے اس  سے منع فرمایا ہے۔3.تیسری خرابی یہ ہے کہ  ’’کائی بور‘‘ کے ریٹ کی وجہ سے اصل قیمت میں کمی زیادتی  ہو تی ہےکہ اگر ڈالر کا ریٹ بڑھ جائے تو قیمت ملکی کرنسی میں بڑھ جاتی ہے حالانکہ سوداکرتے وقت جس قیمت پر سودا ہوتا ہے تو سودے کے بعد فروخت کنندہ کی طرف سے اس قیمت میں اضافہ کرنا جائز نہیں ہے۔تاہم اگر بینک والےگھر  پر قبضہ کرنے کے بعد سائل پر اضافی رقم کے ساتھ،اس رقم کو متعین کرکےقسطوں میں فروخت کرتے ہیں اور تاخیر کی صورت میں کوئی اضافی رقم  بھی وصول نہیں کرتے اور بعد میں رقم میں  کسی بھی وجہ سے اضافہ بھی نہیں کرتے تو مذکورہ معاملہ شرعا درست ہوگا ۔لیکن اگر قبضہ کے بغیر آگے فروخت کرتے ہیں یاتاخیر کی صورت میں جرمانہ وصول کرتےہیں یا قیمت میں بعد میں اضافہ کر دیتے ہیں یا بیع کے معاملہ میں اجارہ کو داخل کردیتےہیں ،تو ایسی صورت  میں جائز نہیں ہوگا ۔نیز ان بینکوں میں رائج تمویلی طریقوں  مشارکہ،مضاربہ اور مرابحۃ مؤجلہ وغیرہ میں بھی ایک عقد میں کئی عقود جمع کرنے کی خرابی پائی جاتی ہے۔باقی سوال کے آخر میں جن امور کے بارے میں  آپ نے پوچھا ہے، ان کے جوابات تفصیل طلب ہیں، جس کے لیے مندرجہ ذیل دو کتابوں  کا مطالعہ مفید رہے گا: ’’مروجہ اسلامی بینکاری‘‘ شائع کردہ: مکتبہ بینات جامعہ علوم اسلامیہ علامہ محمد یوسف بنوری ٹاؤن’’غیرسودی بینکاری کا منصفانہ جائزہ‘‘ مؤلفہ:مفتی احمد ممتاز صاحب دامت برکاتہمحوالہ جات ملاحظہ ہوں:حدیث شریف میں ہے:"عن أبي هريرة قال: نهى رسول الله صلى الله عليه وسلم عن ‌بيعتين ‌في ‌بيعة."(سنن الترمذي، أبواب البيوع: 3/ 525، ط:مطبعة مصطفي البابي)مجلۃ الاحکام العدلیہ میں ہے:"(المادة 245) :البيع مع ‌تأجيل ‌الثمن وتقسيطه صحيح."(الكتاب الأول، الباب الثالث، الفصل الثاني، ص:50، ط:نورمحمد كتب خانه)البحر الرائق میں ہے:"لا يجوز لأحد من المسلمين أخذ مال أحد بغير ‌سبب ‌شرعي."(کتاب الحدود، فصل في التعزیر:5/ 44، ط:دار الکتاب الإسلامی)ہدایہ  میں ہے:"قال (ومن باع ثمرةلم يبد صلاحها أو قد بدا جاز البيع) ؛ لأنه مال متقوم، إما لكونه منتفعا به في الحال أو في الثاني، وقد قيل لا يجوز قبل أن يبدو صلاحها والأول أصح (وعلى المشتري قطعها في الحال) تفريغا لملك البائع، وهذاإذا اشتراها مطلقا أو بشرط القطع (وإن شرط تركها على النخيل فسد البيع) ؛ لأنه شرط لا يقتضيه العقد وهو شغل ملك الغير أو هو صفقة في صفقة وهو إعارة أو إجارة في بيع."وفی فتح القدیر تحتہ:"لأنه إن شرط بلا أجرة فشرط إعارة في البيع أو بأجرة فشرط إجارة فيه."(كتاب البيوع: 6/ 288، دارالفكر)فتاوی ہندیہ میں ہے:"وأما شرائط الصحة...ومنها أن لا يكون مؤقتا فإن أقته لم يصح ومنها أن يكون المبيع معلوما والثمن معلوما علما يمنع من المنازعة فبيع المجهول جهالة تفضي إليها غير صحيح."(كتاب البيوع، الباب الأول :3/ 3، ط:رشيديه)وفیہ ایضاً:"وإذا زاد في الثمن لا بد أن يقبل الآخر في المجلس حتى ولو لم يقبل وتفرقا بطلت، كذا في الخلاصة."(کتاب البیوع، الباب السادس عشر :3/ 171، ط:رشیدیة)فقط واللہ اعلم
                                                  
عنوان: مقروض مرجائے اور کوئی وارث نہ توقرض کا مطالبہ کس سے کیا جائے ؟
سوال: اگر کوئی غیرمقلد شخص قرض لے کر مر جائے اور کوئی وارث نہ ملے تو کیا کیا جائے؟
جواب: صورت میں جب مقروض کا کوئی وارث معلوم نہیں اور تلاش کے بعد بھی نہیں مل رہا ہے تو قرض دہندہ کو کسی سے مطالبہ کا حق نہیں، البتہ اگر مقروض کے قرض واپس لوٹانے کی نیت تھی، لیکن وہ کسی عذر کی وجہ سے ادا نہیں کر سکا تو امید ہے کہ اس سے آخرت میں مواخذہ نہیں ہوگا،قرض خواہ کا معاف کرنا بھی باعث اجر و ثواب ہے،معاف کر کے ثواب حاصل کرے۔فتاوی عالمگیری میں ہے:"رجل مات وعليه قرض ذكر الناطفي نرجو أن لا يكون مؤاخذا في دار الآخرة إذا كان في نيته قضاء الدين كذا في خزانة المفتين۔"(کتاب الکراہیۃ، ص:366، ج:5، ط:رشیدیہ)فقط واللہ اعلم
                                                  
عنوان: آسیب زدہ عورت کا اپنے بچے کو قتل کرنا
سوال: اگر عورت ذہنی مریضہ اور آسیب زدہ ہو اور وہ اپنے دودھ پیتے بچے کو گلا گھونٹ کر قتل کر دے تو اس کی سزا کیا ہے؟
جواب: صورتِ مسئولہ میں  آسیب زدہ عورت کی عقل اگر بالکل ماؤف ہوجاتی ہےاور اس حالت میں اس نے  اپنے بچے کا گلا گھونٹ کر قتل کر لیا ہو تویہ قتلِ خطاکے حکم میں ہوگا اور  اس عورت  سے   قصاص نہیں لیاجائے گا،بلکہ قتل کے بدلہ میں اس  کے خاندان پر  دیت واجب ہوگی ۔البحرالرائق میں ہے :"قال رحمه الله: ( وعمد الصبي والمجنون خطأ، وديته على عاقلته، ولا تكفير فيه ولا حرمان فيه ) أي عن الميراث، والمعتوه كالصبي.وقال الشافعي رحمه الله: عمده عمد؛ فتجب الدية في ماله؛ لأن العمد هو القصد وهو ضد الخطأ، فمن يتحقق منه الخطأ يتحقق منه العمد، ولهذا يؤدب ويعزر، وكان ينبغي أن يجب القصاص إلا أنه سقط للشبهة؛ لأنهم ليسوا من أهل العقوبة؛ فيجب عليهم موجبه الآخر وهو المال؛ لأنهم أهل لوجوبه عليهم، فصار نظير السرقة، فإنهم إذا سرقوا لايقطع أيديهم ويجب عليهم ضمان المال المسروق؛ لما قلنا، ولهذا وجب عليهم التكفير بالمال؛ لأنه أهل لفوات المالية دون الصوم؛ لعدم الخطاب، وكذا يحرم الميراث عنده بالقتل.ولنا أن مجنونًا صال على رجل بسيف فضربه فرفع ذلك إلى علي رضي الله عنه فجعل عقله على عاقلته بمحضر من الصحابة رضي الله عنهم، وقال: عمده وخطؤه سواء؛ ولأن الصبي مظنة المرحمة، { قال عليه الصلاة والسلام: من لم يرحم صغيرنا ولم يوقر كبيرنا فليس منا } والعاقل المخطئ لما استحق التخفيف حتى وجبت الدية على عاقلته؛ فهؤلاء أولى بهذا التخفيف فيجب على العاقلة إذا كان الواجب قدر نصف العشر أو أكثر بخلاف ما دونه؛ لأنه يسلك به مسلك الأموال كما في البالغ العاقل؛ لأنه لم يتحقق العمد منه؛ لأنه عبارة عن القصد وهو يترتب على العلم والعلم بالعقل، وهؤلاء عدموا العقل، فكيف يتحقق منهم القصد، وصاروا كالنائم".(کتاب الدیات جلد 8 ص: 388 ط: دار الکتاب الإسلامي)فتاوی شامی میں ہے :"(وعمد الصبي والمجنون) والمعتوه (خطأ) بخلاف السكران والمغمى عليه (وعلى عاقلته الدية) إن بلغ نصف العشر فأكثر ولم يكن من العجم، وإلا ففي ماله، درر (ولا كفارة ولا حرمان إرث) خلافًا للشافعي، ولو جن بعد القتل قتل، وقيل: لا، وتمامه فيما علقته على الملتقى".(کتاب الدیات جلد6 ص: 586 ط: سعید)مجمع الانہر میں ہے :"(وعمد الصبي والمجنون خطأ، وديته على عاقلته، ولا كفارة فيه ولا حرمان إرث) وذلك عندنا؛ لعدم القصد الصحيح؛ ولما روي أن مجنونًا صال على رجل بسيف فضربه، ففزع ذلك إلى علي رضي الله تعالى عنه فجعل عقله على عاقلته بمحضر من الصحابة، وقال: عمده وخطؤه سواء".(کتاب الدیات جلد2 ص: 649 ط: دار إحیاء التراث العربی)فقط واللہ اعلم
                                                  
عنوان: بیوی اور بیٹیوں کے ساتھ دیگر ورثاء کی میراث کا حکم
سوال: اگر کسی شخص کی تین بیٹیاں  ہوں اور وہ شخص وراثت بیٹیوں کے نام پر کر کے نہیں گیا ہو بلکہ اچانک بیماری کی شدت سے انتقال ہوگیا ہو ، یہ بات ضرور ہے کہ صحت کے زمانہ میں ان کا ارادہ تھا کہ بیٹیوں اور بیوی کے نام پر کر کے ان کی ملکیت میں دے دے ، اس کا ذکر بیوی ، بچوں اور خاندان کے تین مردوں سے کیا تھا اور ان سے کہا تھا کہ میرا جو کچھ بھی ہے میرے بیوی بچوں کا ہےلیکن نام پر کرنے سے پہلے اچانک ایسی بیماری آئی کہ انتقال کر گئےکچھ نہیں کر سکے نہ اتنی مہلت ملی کیوں کہ پندرہ دن میں انتقال ہوگیا۔ سوال یہ ہے کہ انہوں نے تین لوگوں کو گواہ بنایا ہو اس بات کا کہ میرا سب کچھ میری بیوی بچوں کا ہے اور یہ تین مرد خاندان کے ہوں تو کیا وراثت بیوی بچوں کے نام ہوگی یا اس میں باقی لوگ بھی شریک ہیں؟
جواب: صورت مسئولہ میں مذکورہ شخص کا اپنی زندگی میں یہ کہنا کہ " میرا جو کچھ بھی ہے  میری بیوی بچوں کا ہے" اور اس پر اس نے گواہ بھی بنا دئیے تھے تو شرعا ان الفاظ کا کوئی اعتبار نہیں، اس کے انتقال کے بعد   اس کی تمام جائیداد اس کے شرعی ورثاء میں تقسیم ہوگی صرف اس کی بیوی اور بیٹیوں  میں تقسیم نہیں ہوگی۔فتاوی ہندیہ میں ہے:"ولا يتم حكم الهبة إلا مقبوضة ويستوي فيه الأجنبي والولد إذا كان بالغا، هكذا في المحيط. والقبض الذي يتعلق به تمام الهبة وثبوت حكمها القبض بإذن المالك."(کتاب الهبة، الباب الثاني في مايجوز من الهبة  ومالا يجوز ج:4، ص:377، ط:رشيدية)فتح القدیر میں ہے:"(وتصح بالایجاب والقبول والقبض) ام الایجاب والقبول فانه عقد والعقد ینعقد بالایجاب والقبول والقبض لا بد منه لثبوت الملک ـــــــــــــــــ  ولنا قوله علیه صلی اللہ علیه وسلم لا تجوز الہبه الا مقبوضةقال العلامه ابن الهمام:قال صاحب النهایة ای تصح بالایجاب وحدہ فی حق الواھب، وبالایجاب والقبول فی حق الموھوب له  ــــــــــــــــــــــــ ولکن لا یملکه الموھوب له الا بالقبول والقبض."(کتاب الهبة، ص/479، 480، 481 ج/7 ، ط/رشیدیه) فقط واللہ اعلم
                                                  
عنوان: پینشن کی شرعی حیثیت
سوال: پنشن کی شرعی حیثیت کیا ہے؟ یا مروجہ سرکاری ملازمین کو ریٹائرمنٹ کے وقت اور تاحیات ملنے والی رقم جائز ہے؟
جواب: صورتِ مسئولہ میں ملاز م کو  ریٹائرمنٹ کے بعد ادارہ کی طرف سے پنشن کی مد میں جو رقم ملتی ہے تو وہ رقم  ادارے کی طرف سے عطیہ ہوتی ہے؛ لہذا پنشن کی رقم ادارہ جس کے نام پر جاری کرے اس کے لیے اس کا وصول کرنا اور اس کو اپنے استعمال میں لانا جائز ہے بشرطیکہ پنشن دینے والا ادارہ سودی یا حرام کمائی والا ادارہ نہ ہو۔پنشن کی رقم چوں کہ ادارہ کی طرف سے عطیہ ہوتی ہے؛ اس لیے اس میں وراثت جاری نہیں ہوگی البتہ اگر ملازم  نے اپنی اہلیہ یا کسی اور قریبی عزیز کو نامزد کیا تھا اور مذکورہ ادارے کا ضابطہ یہی ہے کہ ملازم کے نامزد کردہ کو پنشن دی جائے گی تو جس رشتہ دار کا نام درج کیا گیا ہےو ہی اس کا حقدار ہوگا۔ اسی طر ح سرکاری  اداروں کی طرف سے ملازمین کے لیےجی پی فنڈ ،  پراویڈنٹ فنڈ  وغیرہ کی جو سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فیصد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں، ذیل میں وہ صورتیں، ان میں ملنے والے اضافے کا حکم بیان کیا جاتاہے:بعض  ادارے اپنے ہر ملازم کو جبراً اس فنڈ کا حصہ بناتی ہیں اور ملازم کو عدمِ شمولیت کا اختیار نہیں دیتیں، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔بعض ادارے  کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ادارہ  اپنے ملازمین کو اختیار دیتی ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ادارہ ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتی رہتی ہے۔بعض ادارے  ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔پہلی صورت( جبری کٹوتی) کا حکم یہ ہے کہ یہ فنڈ ادارہ کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ احتیاطاً یہ اضافہ نہ لیا جائے تو بہترہے۔دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے  اور جتنی رقم ادارہ اپنی طرف سے ملاتا ہے، اتنی ہی جمع شدہ رقم وہ لے سکتے ہیں،  ان دونوں رقموں سے زائد رقم لینا شرعاًجائز نہیں ہوتا ۔تیسری صورت ( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے  اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے  اور اس کے ساتھ ادارے نے اپنی طرف سے جو رقم ملائی ہے، ان دونوں رقموں پر  ملنے والی زائد رقم لینا جائز نہیں ہوتا۔باقی گریجویٹی کی رقم کی شرعی حیثیت بھی پنشن کی طر ح تبرع کی ہے ادارہ جس کو دے وہی اس کا مالک ہوتا ہے۔ بدائع الصنائع میں ہے:"لأن الإرث إنما يجري في المتروك من ملك أو حق للمورث على ما قال «- عليه الصلاة والسلام - من ترك مالا أو حقا فهو لورثته»ولم يوجد شيء من ذلك فلا يورث ولا يجري فيه التداخل؛ لما ذكرنا، والله سبحانه وتعالى أعلم."(کتاب الحدود ، فصل فی شرائط جواز اقامة الحدود جلد ۷ ص : ۵۷ ط : دار الکتب العلمیة)فتاوی شامی میں ہے:"لأن ‌الملك ‌ما ‌من ‌شأنه أن يتصرف فيه بوصف الاختصاص."(کتاب البیوع ، باب البیع الفاسد جلد ۵ ص : ۵۱ ط : دارالفکر)امداد الفتاوی میں ہے:"چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے۔"(کتاب الفرائض جلد ۴ ص:۳۴۳ ط:مکتبہ دارالعلوم کراچی)فقط و اللہ اعلم
                                                  
عنوان: سود کی رقم سے بنے ہوئے مکان میں کرایہ پر رہنا
سوال: یو کے میں ایک شخص عبداللہ نے مورگیج کے تحت بینک سے مکان لیا ہے، جو کہ سودی لین دین پر مشتمل ہے، اب عبداللہ کو زید نے کہا کہ میں آپ کے ساتھ اس مکان کے کسی حصے میں رہوں گا اور کچھ رقم میں دوں گا، جس سے آپ کو قسط کی ادائیگی آسان ہوگی سوال یہ ہے کہ آیا زید کے لیے اس طرح کرنا جائز ہے یا نہیں؟
جواب: صورتِ مسئولہ میں عبداللہ کا سودی قرضہ لے کر گھر خریدنا جائز نہیں تھا، البتہ جب زید   عبداللہ کے ساتھ  رقم دے کر ایک حصے میں رہ رہا ہے، تو وہ رقم زید بطور کرایہ کے دے رہا ہے، لہٰذا زید کا اس مکان میں بطور کرایہ کے رہنا درست ہے۔قرآن کریم میں ہے: وَأَحَلَّ اللَّهُ الْبَيْعَ وَحَرَّمَ الرِّبَا .[البقرة:275]اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو هدیة  فأسلف على ذلك إن أخذ الزیادة علی ذلك ربا". (14/513، باب کل قرض جرّ منفعة، کتاب الحوالة، ط: إدارۃ القرآن)فقط والله اعلم
                                                  
عنوان: جی پی فنڈ کے انٹرسٹ فری کروانے کا اختیارہونے کا حکم
سوال: جی پی فنڈ جو حکومت ماہانہ تنخواہ سے کاٹتی ہے، اس پر حکومت سود لگاتی ہے،ایک بڑے مفتی صاحب کے فتوے سے جواز معلوم ہوتا ہے،کیا فرماتے ہیں اس کے بارے میں کہ جب ادارے سے آپ درخواست کریں کہ میرے ماہانہ جی پی فنڈ کٹوتی پر سود نہ لگایا جائےاور ادارہ اس کی سہولت بھی دیتا ہو کہ درخواست لکھ کر ادارہ آپ کے اس سود کو ختم کر دے گا،اور ساتھ ہی آپ کے پچھلے سود کو بھی کاٹ دے گا ،اور آئندہ بھی ادارہ آپ کے جی پی فنڈ پر سود نہیں لگائے گا،اور اس کے لیے وہ سٹامپ پیپر پر حلفیہ بیان مانگتے ہیں،اس کے بعد اس انٹرسٹ کو وہ بند کر دیتے ہیں جب کہ یہ سہولت موجود ہو،تو:1۔ کیا ملازم گناہ گار نہ ہو گا؟2۔ پچھلے سود کو بھی ادارہ ختم کردیتا ہے،تو کیا ایسی صورت میں جب کہ یہ سہولت موجود ہو اور ملازم پچھلے سود کو ختم نہ کرے کیا وہ گناہ گار ہو گا؟3۔  آئندہ کے لیےباوجود اس کے کہ سود ختم کرنےکی سہولت موجود ہے ،وہ اس کو نہ روکے اور دلیل کے طور پر ایک بڑے مفتی کا فتوی پیش کرے ،کیا وہ گناہ گار نہ ہو گا؟ کیاایسی صورت میں بھی مذکورہ مفتی کے فتوے پر عمل ہو گا؟ یہاں ادارے کے ملازمین میں شدید بے چینی ہے اس صورت کے بارے میں ،اور مذکورہ مفتی  کا فتوی جواز کے لیے پیش کررہے ہیں ،مہربانی فر ماکر مدلل فتوی جاری کریں،میں ایجوکیشن ڈیپارٹمنٹ سے تعلق رکھتا ہوں ،اور یہ مسئلہ پیدا ہوا ہے۔
جواب: "جی پی   فنڈ"   جس   کی کٹوتی  ملازمین  کی  مرضی  سے  نہ  ہوتی   ہو   اس  کی  اصل  رقم بمع  اضافی  رقم  کے  لینا  جائز  ہے اور  اس  کی  وجہ  سے  تنخواہ  پر  اثر نہیں   پڑتا۔ البتہ جہاں کٹوتی اختیاری ہو تواس صورت میں تنحواہ سےکٹی ہوئی رقم اوروراس پرادارہ والے نے اپنےجانب سےجو اضافہ کیاہےان دونوں قسموں کی رقم کاوصول کرناتوجائزہے،البتہ اس پربینک وغیرہ سےجوسودلگتاہے،اس رقم کا  لیناجائزنہیں ہے۔اورادارے کی طرف سےاختیاردینےکےباوجود اضافی رقم بندکرنےکی درخواست دیناملازم پرضروری نہیں، درخواست نہ دینےپرملازم گناہ گاربھی نہیں ہوگا۔جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق شرح كنز الدقائق، ج: 7 / ص: 300، ط: دارالكتاب الإسلامي)فقط واللہ اعلم
                                                  
عنوان: غیر مسلم کے ساتھ کاروبار کا حکم
سوال: غیر مسلم کے ساتھ کاروبار کرنا جائز ہے، آ  ج  کل کال سینٹر پر کام ہو رہا ہے؟
جواب: واضح رہے کہ غیر مسلم سے دوستانہ ، دلی تعلق اور ان کی مذہبی مجالس اور معاملات میں شرکت سے شریعت نے منع کیاہے، باقی تجارتی معاملات ان کے شرعی احکامات کو مدنظر رکھ کر کیے جائیں تو نہ صرف تجارتی معاملات غیر مسلم کے ساتھ جائز ہیں، بلکہ اسلامی اخلاق کے ذریعے ان کی تبلیغ اور اسلام کی طرف راغب کرنے کی بھی تعلیم ہے۔ لہذا صورت ِ مسئولہ میں کسی غیر مسلم کے ساتھ کاروبار کرنا  شرعاً جائز ہے بشرط یہ کہ  مسلمان کا دینی لحاظ سے بھی کوئی نقصان نہ ہو اور مسلمانوں کی طاقت وقوت بھی اس سے متاثر نہ ہوتی ہو اور کاروبار میں شرعی اصولوں کالحاظ رکھاجاتاہو۔باقی کال سینٹر  پر کام  کرنے کے بارے میں حکم یہ ہے کہ کال سینٹر   کسی ادارے کے ایسے انتظام وبندوبست   کو کہا جاتا ہے جہاں کسٹمر  اپنی شکایات کے حل یا معلومات کے حصول کے لیے فون کرے اور نمائندہ اس کو سہولت فراہم کرے؛ لہذا جو   کال سینٹر ز کسی ادارے اور کمپنی میں شکایت  سننے یا معلومات وغیرہ فراہم کرنے کے  لیے قائم ہیں ، تو اس میں ملازمت جائز ہونے یا نا جائز ہونے کا مدار  وہاں کے کام پر ہوگا، اگر اس ادارے یا کمپنی کا کام جائز کام ہو تو ملازمت کرنا جائز ہوگا، ورنہ نہیں۔اسی طرح  جو    کال سینٹر   ز مستقل   قائم ہیں  اور  بیرون ملک مختلف کمپنیوں  کی اشیاء کی تشہیر کرکے اس کو فروخت کرتے ہیں،  اگر یہ  کام جائز اشیاء کا ہو، اور اس کام میں کوئی اور  شرعی خرابی نہ پائی جائے تو کمیشن پر  کام کرنا جائز ہے، لیکن اگر اس کام میں جھوٹ بولنا پڑتا ہو، کال سینٹر والے اپنے آپ کو اسی ملک کا ظاہر کرتے  ہوں جس ملک میں کمپنی ہوتی ہے، اور اپنا نام بھی ان ہی ملکوں کے رہائشیوں کی طرح بتاتے ہوں؛ تاکہ خریدار  یہ سمجھے کہ  یہ ہمارے  ملک میں ہی بیٹھ کر ہم سے سودا کررہے ہیں ، تو  اس طرح جھوٹ   بول کر کال سینٹر کا کام  کرنا جائز نہیں  ہے۔فتاوی ہندیہ میں ہے :"لا بأس بأن يكون بين المسلم والذمي معاملة إذا كان مما لا بد منه كذا في السراجية۔"(کتاب الکراہیۃ،الباب الخامس عشر فی اہل الذمۃ،ج:۵،ص:۳۴۶،دارالفکر)فتاوی محمودیہ میں ہے :"کفار سے دوستانہ تعلق اور دلی محبت حرام ہے ،البتہ  دنیوی معاملات  میں لین دین  وغیرہ بضرورت درست ہے ۔"(باب الموالات مع الکفاروالفسقۃ،ج:۱۹،ص:۵۴۶،فاروقیہ)فتاوی شامی میں ہے :"وفي الحاوي: سئل محمد بن سلمة عن أجرة السمسار، فقال: أرجو أنه لا بأس به و إن كان في الأصل فاسدًا؛ لكثرة التعامل و كثير من هذا غير جائز، فجوزوه لحاجة الناس إليه كدخول الحمام."(کتاب الإجارة، باب الاجارة الفاسدة،  مطلب في أجرة الدلال ،ج:۶،ص:۶۳،ط. سعيد)بدائع الصنائع میں ہے :"و على هذا يخرج الاستئجار على المعاصي أنه لايصح لأنه استئجار على منفعة غير مقدورة الاستيفاء شرعًا كاستئجار الإنسان للعب واللهو، وكاستئجار المغنية، والنائحة للغناء، والنوح ... وكذا لو استأجر رجلًا ليقتل له رجلًا أو ليسجنه أو ليضربه ظلمًا وكذا كل إجارة وقعت لمظلمة؛ لأنه استئجار لفعل المعصية فلايكون المعقود عليه مقدور الاستيفاء شرعا، فإن كان ذلك بحق بأن استأجر إنسانًا لقطع عضو جاز."(كتاب الإجارة،فصل في أنواع شرائط ركن الإجارۃ،ج:۴،ص:۱۸۹،ط. دار الكتب العلمية)فقط واللہ اعلم
                                                  
عنوان: زنانہ کپڑوں کا کاروبار کرنا
سوال: دوبئی میں زنانہ کپڑوں کا کاروبار صحیح یا نہیں عورتوں کا آنا جانا ہوتا ہے کیا یہ کمائی  حلال ہے یا حرام؟
جواب: زنانہ کپڑوں کا کاروبار  فی نفسہ شرعا جائز ہے   اور اس کی آمدنی حلال ہے ،البتہ چوں کہ عورتوں کی آمد ورفت  ہوتی ؛ ا س لئے اپنے دل اور نگاہ  کی حفاظت بہت ضروری ہے،بصورت دیگر  یہ دل و دماغ کا گناہ ہوگا،اگر اس کاروبار کی وجہ سے  کسی  فتنے  میں مبتلا ہونے کاخوف ہو تو متبادل کوئی کا م اختیار کرے۔موسوعة الفقه الإسلامي میں ہے:"القاعدة التاسعة: الأصل في الأشياء الإباحة.فكل ما خلق الله الأصل فيه الحل والإباحة ما لم يرد دليل يحرمه.وكل ما صنع الإنسان من الآلات والأجهزة فالأصل فيه الحل والإباحة ما لم يرد فيه دليل يحرمه.فالأصل الإباحة في كل شيء، والتحريم مستثنى."(القاعدة التاسعة، ج:2، ص:293، ط:بيت الافكار الدولية)فقط والله اعلم
                                                  
عنوان: ہنڈی کا حکم
سوال: ہنڈی کی ذریعےرقم بھیجناکیساہے؟
جواب: ہنڈی کا کاروبار ملکی وبین الاقوامی قوانین کی رو سے ممنوع ہے ؛ اس لیے رقم کی ترسیل کے لیے جائز قانونی راستہ ہی اختیار کرنا چاہیے ، البتہ اگر کسی نے ہنڈی کے ذریعے رقم بھجوائی تو اسے مندرجہ ذیل شرعی حکم کی تفصیل ملحوظ رکھنا لازمی ہے :1۔ چوں کہ مروجہ ہنڈی (حوالہ) کی حیثیت قرض کی ہے؛ اس لیے جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی جائز نہیں ہے، البتہ بطورِ فیس/اجرت الگ سے طے شدہ اضافی رقم لی جاسکتی ہے۔2۔ کرنسیوں کے مختلف ہونے کی صورت میں مثلاً  ایک طرف کرنسی درہم ہے اور دوسری طرف پاکستانی روپیہ ہے ) لازم ہے کہ دوسرےملک جہاں قرض کی ادائیگی کرنی ہے ( مثلاً پاکستان میں) ادائیگی کے وقت یا تو قرض لی ہوئی کرنسی (مثلاً درہم )  ہی پوری پوری واپس کرے یا پھر  جتنے درہم قرض  دیے گئے تھے ادائیگی یا وصولیابی کے دن پاکستان میں درہم کے جو ریٹ چل رہے ہوں ان میں سے ہی کسی ایک ریٹ کے مطابق، قرض دیے گئے درہم کے جتنے پاکستانی روپے بنتے ہوں، پاکستان میں ادا کیے جائیں،  درھم کے  مارکیٹ ریٹ سے کم یا زیادہ  طے کر کے لین دین کرنا جائز نہیں ہے۔ اجرت جدا گانہ طے کی جائے۔"تنقیح الفتاوی الحامدیة"میں ہے:"الدیون تقضیٰ بأمثالها".(کتاب البیوع، باب القرض، ج؛۱ ؍ ۵۰۰ ، ط:قدیمي)فتاویٰ شامی میں ہے"و في الأشباه: کل قرض جر نفعاً حرام".(کتاب البیوع، فصل في القرض، ج:۵ ؍ ۱۶۶ ، ط:سعید ) فقط واللہ اعلم
                                                  
عنوان: گوگل پے اور فون پے کے ذریعے رقم ٹرانسفر کرنے کی صورت میں مزید رقم لینے کا حکم
سوال: گوگل پے اور فون پے کے ذریعہ پیسے ٹرانسفر کرنے پر مزید زائد رقم لینا (ایک ہزار پر دس روپے لینا مثلا)کیا یہاں زائد پیسے لینا جائز ہے یا نہیں؟
جواب: واضح رہے کہ  گوگل پے ایپ (Google Pay App)  اورفون پے  ایپ (Phone Pay App) آن لائن پیسوں کی ادائیگی کی ایپ ہیں، اور یہ لوگوں کو پیسوں کی ادا ئیگی میں سہولت فراہم کرتی ہیں۔ ادائیگی کا طریقہ کار یہ ہوتا ہے کہ ایپ استعمال کرنے والا شخص اپنے ڈیبٹ کارڈ یا کریڈٹ کارڈ  یا بینک اکاؤنٹ نمبر گوگل پے کی ایپ  کو فراہم کرتا ہے اور گوگل پے ایپ اس شخص کے اکاؤنٹ یا کارڈ کو استعمال کر کے ادائیگی کرتی ہے۔ گوگل پے ایپ کریڈٹ کارڈ سے ادائیگی پر دو اعشاریہ نو فیصد چارجز لگائے جاتے ہیں اور ڈیبٹ کارڈ  اور بینک اکاؤنٹ سے ادائیگی میں کوئی چارجز نہیں لگائے جاتے۔ صورتِ  مسئولہ میں گوگل پے  اور فون پے ایپ کے ذریعے رقم ٹرانسفر کرنے کی صورت میں   جو مزید رقم لی جاتی ہے اگر ٹرانسفر کرنے والا  اس کام کے   لیے محنت اور وقت صرف کرے اور وہ اجیر بن کر اپنے عمل کی طے شدہ اجرت وصول کرے   تو اس کے  لیے مزید رقم لینا شرعًا جائز ہے۔ملحوظ رہے کہ کریڈٹ کارڈ بنانے میں ناجائز معاہدہ کرنا پڑتا ہے، اس لیے کریڈٹ بنانا  اور اس کا استعمال جائز نہیں ہے۔در مختار میں ہے :" وشرعاً (تمليك نفع) مقصود من العين (بعوض)."(فتاوی شامی ،کتاب الاجارۃ،ج:۶،ص:۴،سعید)فتاوی ہندیہ میں ہے :"(أما تفسيرها شرعا) فهي عقد على المنافع بعوض، كذا في الهداية."(کتاب الاجارۃ،ج:۴،ص:۴۰۹،دارالفکر)فقط واللہ اعلم
                                                  
عنوان: کیا اسلامی بینک سے گاڑی لینا شرعا صحیح ہے؟
سوال: کیا  اسلامی بینک سے گاڑی لینا شرعا صحیح ہے؟
جواب: مروجہ اسلامی بینکوں سے  گاڑی خریدنے کا جو طریقہ رائج ہے  اس میں  بینک اور   خریدار  کے  درمیان معاہدہ کے تحت دو عقد ہوتے ہیں، ایک بیع (خریدوفروخت) اور دوسرا اجارہ (کرایہ داری) کا عقدہوتا ہے، اور یہ طے پاتاہے کہ اقساط میں سے اگر کوئی  قسط وقتِِ   مقررہ پر جمع نہیں کرائی گئی تو  بینک کی  جانب سے مقرر ہ   جرمانہ   (اجباری  تصدق کے نام سے)   لیز کرانے  والا شخص ادا کرنے کا پابند ہو گا؛ اس لیے لیزنگ کے رائج طریقِ کار میں دو شرعی قباحتیں ہیں:1۔ مالی جرمانہ لگانا، یہ شرعاً ناجائز ہے۔ 2۔۔  دوسری قباحت یہ ہے کہ لیزنگ میں دو عقد بیک وقت ہوتے ہیں، ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی اجارہ (کرائے) کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ   ناجائز ہیں۔پس مذکورہ  بالا شرعی قباحتوں کی وجہ سے مروجہ اسلامی بینکوں سے لیزنگ کے ذریعہ گاڑی خریدنا جائز نہیں ہے۔"(وعن أبي هريرة قال: «نهى رسول الله صلى الله عليه وسلم عن بيعتين في بيعة») أي: صفقة واحدة وعقد واحد".(مرقاة المفاتيح شرح مشكاة المصابيح: باب المنهي عنها من البيوع (5/ 1938)، ط.  دار الفكر، بيروت - الطبعة: الأولى، 1422هـ =2002م)"فتاوی شامی"  میں ہے:"قوله: (لا بأخذ مال في المذهب) قال في الفتح:  وعن أبي يوسف يجوز التعزير للسلطان بأخذ المال وعندهما وباقي الأئمة لا يجوز اه، ومثله في المعراج وظاهره: أن ذلك رواية ضعيفة عن أبي يوسف. قال في الشرنبلالية : ولا يفتى بهذا لما فيه من تسليط الظلمة على أخذ مال الناس فيأكلونه اه،  ومثله في شرح الوهبانية عن ابن وهبان   قوله ( وفيه الخ ) أي: في البحر حيث قال: وأفاد في البزازية: أن معنى التعزير بأخذ المال على القول به إمساك شيء من ماله عند مدة لينزجر ثم يعيده الحاكم إليه لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي ".(حاشية ابن عابدين على الدر المختار:كتاب الحدود،  باب التعزير، مطلب في التعزير بأخذ المال (4/ 61)، ط. سعيد)  فقط واللہ اعلم
                                                  
عنوان: قرض کے لین دین کو لکھ لینے کا حکم
سوال: قرض حسنہ کی کتابت ضروری ہے؟ آیا بغیر کتابت کے کسی کو قرض حسنہ دینا حرام ہے ؟
جواب: قرض کے لین دین کے  معاملات(قرض کی رقم،قرض کی واپسی کا وقت وغیرہ) کو تحریر شکل میں محفوظ کرلینا قرض لینے اور دینے والے دونوں کے لیے بہتر اور مستحب ہے،تاکہ بعد  میں مقروض اور قرض دینے والےکے درمیان  کسی قسم کا اشتباہ اور اس کے نتیجہ میں نزاع نہ ہو،لیکن اگر قرض کے لین دین کے معاملات کی کتابت نہ کی  جائے تب بھی قرض دینا جائز ہے،حرام نہیں۔تفسیر روح المعانی میں ہے:"ويجوز أن يكون صفة للدين أي مؤخر أو مؤجل إلى أجل مُسَمًّى بالأيام أو الأشهر، أو نظائرهما مما يفيد العلم ويرفع الجهالة لا بنحو الحصاد لئلا يعود على موضوعه بالنقض فَاكْتُبُوهُ أي الدين بأجله لأنه أرفق وأوثق والجمهور على استحبابه لقوله سبحانه: فَإِنْ أَمِنَ بَعْضُكُمْ بَعْضاً [البقرة: 283]."(سورۃ البقرۃ،ج2،ص54،ط؛دار الکتب العلمیۃ)فقط واللہ اعلم
                                                  
عنوان: میزان بینک میں انویسمنٹ کا حکم
سوال: میرا سوال  یہ ہے کہ کیا میزان بینک میں انویسمنٹ نفع  ونقصان کے ساتھ غیر متعین پرافٹ جائز ہے یا نہیں؟
جواب: صورت مسئولہ میں مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں؛ اس لیےکسی بھی مروجہ اسلامی بینک میں انویسمنٹ کرنا اور کسی بھی قسم کا تمویلی معاملہ کرنا شرعاً جائز نہیں ہے۔تفصیلی بحث کے لئے ’’مروجہ اسلامی بینکاری‘‘ نامی کتاب کا مطالعہ کریں۔ فقط واللہ اعلم
                                                  
عنوان: قرض لوٹاتے وقت بغیر کسی پیشگی معاہدہ کے اضافے کے ساتھ لوٹانا
سوال: ایک شخص نے مجھ سے کچھ رقم ادھار لی تھی اب جب ادھار چُکا نے کا وقت آیا تو کچھ رقم زائد کے ساتھ ادائیگی کررہا ہے ، واضح رہے کہ ادھار دیتے وقت اس طرح کی کوئی شرط نہیں تھی آیا وہ زائد رقم لینا میرے لیے جائز ہوگا ؟
جواب: واضح رہے کہ قرض  کے بارے میں شرعی ضابطہ یہ ہے کہ جتنا قرض لیاجائے اتنی ہی مقدار قرض دار پر واپس کرنالازم ہے، شریعتِ مطہرہ کا مسلمہ اصول ہے کہ’’الدیون تقضیٰ بأمثالها‘‘ یعنی قرضوں کی واپسی ان قرضوں کے مثل (برابر) ہی ہوگی، اسی لیے اگر قرض کی واپسی میں اضافہ کی شرط لگائی جائے تو وہ عین سود ہوگا۔ البتہ اگر  کسی پیشگی معاہدہ و شرط کے بغیر قرض دار خود سے قرض کی واپسی کے وقت قرض خواہ کا احسان مانتے ہوئے کچھ زیادہ ادائیگی کردے اور اضافے کے ساتھ ادائیگی کا عرف نہ ہو تو یہ اس کی طرف سے تبرع اور احسان ہوگا اور اس پر اسے اجر و ثواب بھی ملے گا، کیوں کہ حدیث میں بھی اس بات کی ترغیب دی گئی ہے، چنانچہ آپ ﷺ نے فرمایا :تم میں سے بہترین شخص وہ ہے جو قرض کی ادائیگی زیادہ اچھے طریقہ سے کرنے والا ہو۔  لہٰذا جس طرح وقت پر قرضہ ادا کرنا اس میں شامل ہے، اسی طرح  بلا شرط بطور تبرع کچھ بڑھا کر ادا کرنا بھی اچھے طریقہ سے ادا کرنے میں شامل ہے۔ لیکن یہ واضح رہے کہ قرض خواہ صراحۃً یا اشارۃً یا کنایۃً زیادتی کا مطالبہ نہیں کرسکتا۔چنانچہ حدیث شریف میں ہے :'' عن عطاء بن يسار، عن أبي رافع، أن رسول الله صلى الله عليه وسلم استسلف من رجل بكراً، فقدمت عليه إبل من إبل الصدقة، فأمر أبا رافع أن يقضي الرجل بكره، فرجع إليه أبو رافع، فقال: لم أجد فيها إلا خياراً رباعياً، فقال: «أعطه إياه، إن خيار الناس أحسنهم قضاءً»''.( الصحيح لمسلم: كتاب البيوع، باب من استسلف شيئّا فقضى خيرا منه وخيركم أحسنكم قضاء، (5 / 54 ) ط: دار الطباعة العامرة، تركيا )فقط واللہ اعلم
                                                  
عنوان: کسٹمر لانے پر چین در چین کمیشن کا لینا دینا
سوال: میرا سوال یہ ہے کہ Aim global ایک کمپنی ہے جس میں آن لائن کام کیا جاتا ہے اس کا طریقہ کار یہ ہے کہ اس کمپنی کے پراڈکٹس کو خریدنا ہے پھر دو اور بندوں کو لے کے آنا ہے ان دو بندوں کے آنے سے آپ کو کچھ بونس بھی ملتا ہے ان پراڈکٹس کو فروخت کرنے کا آپ کو%30 یا25%ملتا ہے اور پاکستان میں رجسٹرڈ بھی ہے تو اس کی شرعی حیثیت کیا ہے؟
جواب: واضح رہے کہ شریعت میں بلا  محنت  کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے، اسلامی معیشت کے اصولوں کی رو سے  کمیشن کو مستقل تجارتی حیثیت حاصل نہیں ہے، بلکہ فقہاء کرام نے  کمیشن کے معاوضہ کو اجارہ کے اصولوں سے منحرف ہونے اور جسمانی محنت کے غالب عنصر سے خالی ہونے کی بنا پر ناجائز قرار دیا ہے،  لیکن لوگوں کی ضرورت اور کثرت تعامل کی بنا پر کمیشن کے معاملہ کی محدود اجازت دی ہے، لیکن ساتھ ہی اکثر صورتوں کے ناجائز ہونے کی صراحت کی ہے۔لہذا  جس  معاملہ میں خود اپنی محنت اور عمل شامل ہو اس کا کمیشن لینا تو جائز ہے، لیکن اس طرح    کسی   سائٹ کی پبلسٹی کرناکہ  جس میں چین در چین کمیشن ملتا رہے جب کہ  اس نے  بعد والوں  کی خریداری میں  کوئی عمل نہیں کیا ، اور اس میں بالائی (اوپر والے) ممبر کی کوئی خاص محنت شامل نہیں ہوتی ،  بلکہ ماتحت ممبران کی محنت کا ثمرہ ہوتا ہے اور یہ دوسرے کی محنت سے فائدہ اٹھانا جو کہ استحصال کی ایک شکل ہے، اور یہ جائز نہیں ہے۔حاصل یہ ہے کہ   کسٹمر کو لانے والے شخص کا اس پہلے کسٹمر کے لانے پر  کمیشن کا لین دین تو جائز ہے، لیکن اس کے بعد چین در چین یہ سلسلہ چلنا کہ ہر بعد والے کسٹمر کا کمیشن بھی پہلے والے  شخص کو ملتا رہے یہ شرعاً جائز نہیں ہے۔ جس بھی کمپنی یہ بنیادی خرابی ہو  اس کمپنی کا ممبر بننا جائز نہیں ہوگا۔مسند أحمد میں ہے:"عن عبد الرحمن بن عبد الله بن مسعود،، عن أبيه، قال: نهى رسول الله صلى الله عليه وسلم عن صفقتين في صفقة واحدة".(مسند الامام احمد، رقم الحديث:3783، 30/4، القاهرة)شعب الايمان للبیہقی میں ہے:"عن سعيد بن عمير الأنصاري، قال: سئل رسول الله صلى الله عليه وسلم أي الكسب أطيب؟ قال: " عمل الرجل بيده، وكل بيع مبرور."(شعب الایمان للبیہقی، رقم الحدیث:1171، 434/2، الرشد)رد المحتار میں ہے:" قال في البزازية: إجارة السمسار والمنادي والحمامي والصكاك وما لايقدر فيه الوقت ولا العمل تجوز؛ لما كان للناس به حاجة، ويطيب الأجر المأخوذ لو قدر أجر المثل، وذكر أصلاً يستخرج منه كثير من المسائل، فراجعه في نوع المتفرقات والأجرة على المعاصي".(رد المحتار علی الدر المختار، کتاب الاجارة، باب الاجارة الفاسدة،47/6، سعيد)فقط والله اعلم
                                                  
عنوان: داخلہ فیس لینے اور مہتمم کا اسے استعمال کرنے کا حکم
سوال: طلبہ سے مطلقاً لی گئی داخلہ فیس کا مصرف کیا ہے؟ کیا مہتمم اپنے ذاتی ضروریات میں خرچ کر سکتا ہے؟
جواب: صورتِ مسئولہ میں محض داخلہ فیس لینا جائز نہیں، کیوں کہ داخلہ فیس لینے کی کوئی معقول وجہ نہیں ہے، اس لیے کہ یہ کسی چیز کے عوض میں نہیں ہے، تا ہم  اگر  داخلہ کی کار روائی، امتحان، فارم اور عملہ کی خدمات کے عوض اس کام کی جتنی عموماً اجرت بنتی ہے اتنی ہی لی جائے تو اس کی گنجائش ہے، مگر ایسی حالت میں لی گئی رقم ادارہ کی انتظامیہ کے پاس جمع ہوں گی، اگر نجی اور شخصی ادارہ ہو تو یہ رقم مہتمم کی ملکیت ہو گی ،وہ اسے ذاتی خرچ میں استعمال کر سکے گا، بصورتِ دیگر مہتمم کے لیے یہ رقم استعمال کرنا جائز نہیں۔کفایت المفتی میں ہے:’’داخلہ کی فیس تو کوئی معقول نہیں، ماہوار فیس لی جاسکتی ہے۔‘‘(کتاب المعاش، داخلہ اور ماہواری فیس کا حکم، 7/ 314،ط:  دار الاشاعۃ)فقط واللہ اعلم
                                                  
عنوان: بینک ، اسکول اور دیگراداروں کا تاخیر سے رقم کی ادائیگی پر مالی جرمانہ لگانا
سوال: بنک سے قسطوں پر گاڑی وغیرہ خریدنے کے مسئلے میں آپ حضرات کی طرف سے یہ شرط بتائی گئی تھی کہ قسط کی ادائیگی میں تاخیر پر جرمانہ عائد نہ ہو، حالاں کہ جو ادارہ بھی اپنی سروسز دے رہا ہو، وہ رقم کی ادائیگی میں تاخیر پر جرمانہ عائد کرتا ہی ہے، جیسے اسکول کی فیس اور بجلی گیس وغیرہ کے بل میں ہوتا ہے،پھر وہ کیوں جائز ہیں؟
جواب: واضح رہےکہ شرعا مالی جرمانہ وصول کرنا جائز نہیں ہے ، چاہے وصول کرنے والا بینک ہو یا کوئی بھی دوسرا  ادارہ جو  اپنی خدمات پیش کررہا ہو،لہذا صورتِ مسئولہ میں  اسکول فیس یا بجلی اور گیس کے بل کی تاخیرسے ادائیگی پر جو جرمانہ وصول کیا جاتاہے وہ بھی مالی جرمانہ  میں شامل ہونے کی وجہ سے جائز نہیں ہے  ، لہذا اصل حکم تو یہ ہے کہ اسکول والوں اور بجلی کے محکمے کو آگاہ کردیا جائے کہ تاخیر پر ادائیگی کی صورت میں جرمانہ وصول نہ کیاجائے ، اس کے باوجود اگر وہ جرمانہ وصول کرتے ہیں تو اس کا گناہ  صارف کو نہیں ہوگا ، کیوں کہ وہ اس سلسلے میں مجبور ہے ، لیکن بینک سے گاڑی لینامجبوری نہیں، جس کی وجہ سےتاخیر پر جرمانہ کی شرط کی وجہ سے یہ معاملہ درست نہیں ہوگا ۔مجمع الانہر میں ہے:"و لایکون التعزیر بأخذ المال من الجاني في المذهب."(مجمع الانہر ، کتاب الحدود،  باب التعزیرج:1،ص :609،ط:بیروت) فتاوی شامی ہے :"و الحاصل أنّ المذهب عدم التعزیر بأخذ المال."( باب التعزیر، مطلب فی التعزیر بأخذ المال،ج: 4، ص: 61،ط:سعید)وفیہ ایضا:"لایجوز لأحد من المسلمین أخذ مال أحد بغیر سبب شرعي."(باب التعزیر، مطلب فی التعزیر بأخذ المال،ج: 4، ص: 61،ط:سعید)فقط واللہ اعلم
                                                  
عنوان: فنجا کے ذریعہ رقم کی ادائیگی کا حکم
سوال: حضرات مفتيان كرام كيا فرماتے ہیں فنجا کے بارے میں،  مثلا ہم کسی کمپنی سے سامان لیتے ہیں تو فنجا اس سامان کی رقم ہماری طرف سے بطور ادھار ادا کرتی ہے، مدت معینہ تک کے لیے ، اورپھرفنجا ہم سے اس ادھار کی رقم پر مہینے پر 3%اور 15دن پر 2%اور 7دن پر 1%کے حساب سے اضافی رقم لیتے ہیں، کیا ان کے ساتھ ایسا معاملہ کرنا جائز ہے یا نہیں؟
جواب: صورتِ مسئولہ میں" فنجا " کا خریدار کی طرف سے ادھار کے طور پر  سامان کی قیمت ادا کرنا اور پھر    قرض کی واپسی میں مقروض شخص سےمشروط اضافی رقم وصول کرنا سود ہے؛  لہٰذا  "فنجا" کے ذریعے ادائیگی کرنا  ناجائز ہے، اس سے بچناضروری ہے۔ بدائع الصنائع میں ہے:"فتعين أن يكون الواجب فيه رد المثل ..... (وأما) الذي يرجع إلى نفس القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة على أن يرد عليه صحاحًا أو أقرضه وشرط شرطًا له فيه منفعة؛ لما روي عن رسول الله صلى الله عليه وسلم أنه «نهى عن قرض جر نفعا»؛ ولأن الزيادة المشروطة تشبه الربا؛ لأنها فضل لايقابله عوض، والتحرز عن حقيقة الربا وعن شبهة الربا واجب، هذا إذا كانت الزيادة مشروطة في القرض".(بدائع الصنائع: كتاب القرض، فصل في شرائط ركن القرض 7/ 395، ط. دار الكتب العلمية، الطبعة الثانية: 1406هـ = 1986م)فقط واللہ اعلم
                                                  
عنوان: ایزی پیسہ میں مزید چارجز لینے کا حکم
سوال: ایک شخص  کی ایزی پیسہ  کی دکان ہے ۔ دوسرا شخص اسے کہتا ہے کہ آپ یہ ہزار روپے اپنے اکاؤنٹ سے میرے اکاؤنٹ میں  سینڈ کرو۔جس پر یہ دکاندار اس شخص سے پانچ یا دس روپے لیتے ہیں۔کیا دکاندار کے لیے یہ پیسے لینا جائز ہےیا نہیں ؟وضاحت کے ساتھ راہنمائی فرمائیں۔
جواب: صورتِ مسئولہ میں ایزی پیسہ میں کمپنی کی طرف سے دکان دار کو کسٹمر سے مزید چارجز لینے پر پابندی ہوتی ہے اور باقاعدہ کسٹمر کے پاس مزید چارجز نہ دینے کا میسیج بھی آتا ہے ،لہذا اس صورت میں کمپنی کے قوانین کا لحاظ کرتے ہوئے کسٹمر سے اضافی چارجز لینا چاہے وہ رقم نکالنے کی صورت میں لیں یا  صارف کے اکاونٹ میں رقم سینڈ کروانے کی صورت میں لیں شرعاً جائز نہیں ،جبکہ دوسرے کے اکاونٹ میں رقم سینڈ کرنے پر دکان دار سے رقم کی کوئی کٹوتی بھی نہیں ہوتی۔فتاوی شامی میں ہے :"مطلب في أجرة الدلال [تتمة]قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. "(کتاب الاجارۃ،ج:۶،ص:۶۳،سعید)فقط واللہ اعلم
                                                  
عنوان: قومی بچت (نیشنل سیونگ) ادارہ میں سرمایہ کاری
سوال: والد محترم کا پانچ سال پہلے انتقال ہوا ہے، ان کی کچھ زمین تھی جس سے گھر کا نظام چل رہا تھا، اب زمین مشترکہ ہونے کی وجہ سے  بک گئی ہے، ہماری والدہ بیمار ہیں اور ڈائیلاسز پر ہیں؛ ہم دو بہنیں ہیں اور ہمارا کوئی نہیں،ہم کوئی کاروبار نہیں کر سکتیں اور قبضے کے ڈر سے کوئی زمین بھی نہیں خرید سکتیں،  کیا ہمارے لیے قومی بچت ادارے میں پیسے رکھنے کی گنجائش ہے؟
جواب: قومی بچت   ( نیشنل سیونگ) ادارہ میں  جو سرمایہ کاری کی جاتی اس میں شرعی اصولوں کی رعایت نہیں کی جاتی، اس میں متعین شرح منافع پر سرمایہ کاری جاتی ہے، جو رقم اس مد میں جاتی ہے اس کی حیثیت قرض کی ہوتی ہے اور اس پر جو منافع ملتا ہے وہ سود ہے، اس لیے نیشنل سیونگ میں سرمایہ کاری جائز نہیں ہے۔فتاوی شامی میں ہے :"وفي الأشباه كل قرض جر نفعا حرام."(كتاب البيوع، باب المرابحة والتولية،  فصل في القرض ، ۵ ؍ ۱۶۶، ط : سعید)فقط واللہ اعلم
                                                  
