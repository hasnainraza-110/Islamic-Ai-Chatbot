عنوان: قواعد کی خلاف ورزی پر طلبہ سے مالی جرمانہ وصول کرکے مدرسے کے اخراجات میں استعمال کرنے کا حکم
سوال: ہمارا مدرسہ مردان میں ہے جس میں 3 سو طلبہ زیر تعلیم ہیں ، ہم نے مدرسے میں یہ قانون بنایا ہے کہ جو طالب علم مدرسے کے ضوابط کی خلاف ورزی کرے گا، مدرسہ اس خلاف ورزی کے موافق اس سے جرمانہ وصول کرے گا۔ چناں چہ جو طالب علم ایک دن کی چھٹی بغیر اجازت کرتا ہے توہم اس سے 10روپے وصول کرتے ہیں ۔ اس جرمانہ کو  مدرسے کی عمارت یا دوسری اشیاء میں استعمال کرنا یا طلباء کو انعامات کے طور پر دینا شرعی رو سے اس کی کیا حیثیت ہے؟
جواب: مذکورہ صورت میں طلباء سے لی گئی رقم مالی جرمانے کے زمرے میں آتی ہے، شرعاً مالی جرمانہ لینا جائز نہیں، جو رقم اب تک لی گئی ہے وہ بھی واپس کی جائے۔ فقط واللہ اعلم
                                                  
عنوان: ترکہ میں بعض ورثاء کا تجارت کرنااور خسارہ اٹھانا
سوال: ایک بندہ جس کے پاس گودام اور دکان تھی،اس دکان  اور گودام میں یہ بندہ کاروبار کرتا تھا،اس بندے کا انتقال ہوجاتاہے،اب  پراپرٹی اس کے ورثاء  کی ہوجاتی ہے،ورثاء میں ایک ماں،پانچ بھائی اور تین بہنیں ہیں،ابو کے انتقال کے بعد دو بھائیوں نے کاروبار سنبھالا، مگر اس سے جو پیسے آتے تھے وہ استعمال کرلیاکرتے تھے،ان پیسوں کو دوبارہ کاروبار میں نہیں لگایا،جس کی وجہ سے ادھار بہت زیادہ ہوگیاتھا،ادھار کی رقم نہ ہونے کی وجہ سے انہوں نے گودام کو سب کی اجازت سے بیچ دیا،اب سوال یہ ہے کہ:1۔ جو نقصان ہوا ہے کیااس میں تمام بہن بھائی شریک ہیں؟کیا تمام بہن بھائی جن کا حصہ ہے کیا وہ بھی اس نقصان میں برابر کے شریک ہیں؟2۔پھر کچھ دنوں کے بعد ایک جھوٹ کا سہارا لے کر انہوں نے دکان بھی بیچ دی،اب کی بار دکان کے بیچنے میں بڑے بھائی کی رضامندی شامل نہیں تھی ،بڑے بھائی موجود بھی نہیں تھے انہوں نے منع کردیا،لیکن دو بھائیوں نے پھر بھی بیچ دی،والدہ کی رضامندی بھی شامل نہیں تھی ،اب جائیدادکی رقم ان بھائیوں نے استعمال کرلی، گاڑی بھی خریدی۔مگر کسی بہن بھائی کو اس کا حصہ نہیں دیا۔کیا اس طرح بیچنااور گاڑی خریدنادرست تھا؟کسی بہن بھائی کو کچھ پتا نہیں کتنے میں سودا ہوا اور نہ ہی کسی کو کچھ دیا۔اب ان سے کوئی پوچھتا بھی نہیں ؛ کیوں کہ کوئی پوچھتا ہے تو شور شرابہ ہوتاہے،ایک بہن نے حصہ مانگا تو انہوں نے کہا کہ تمہارا حصہ پندرہ لاکھ بنتاہے، مگر کیش نہیں دوں گا، فلیٹ ہی لے کر دوں گا۔ اس فلیٹ کی مالیت کا بھی کوئی علم نہیں کتنی کی ہے، اب سوال یہ ہے کہ:3۔کیا دونوں بھائیوں پر لازم ہے کہ تمام ورثہ کو حساب دیں؟ اس موقع پر والدہ اور دیگر بہن بھائیوں کاکیا کردار ہوناچاہیے؟حساب مانگنے پر چیخ وپکار کی جاتی ہے ، کیا یہ درست ہے؟براہ کرم تفصیل سے جواب دیں۔
جواب: شرعی لحاظ سے کسی کے انتقال کے بعد اس کا ترکہ جلد از جلد ورثاء میں تقسیم کردیناچاہیے، بلاوجہ ترکہ پر قبضہ کرکے رکھنا یا دوسرے ورثاء کی اجازت کے بغیر اس میں تصرف کرناجائزنہیں ہے۔اگرکچھ ورثاء دیگر ورثاء کی اجازت کے بغیر ان کے حصص میں تصرف کریں اورنقصان ہوجائے تو وہ تصرف کرنے والے ضامن ہوتے ہیں۔لہذا اگر دو بھائیوں نے ترکہ پر قبضہ کرکے دوسروں کی اجازت کے بغیر کاروبار کو جاری رکھا اور ساراترکہ نقصان میں ڈبودیاتووہ دونوں  دیگر ورثہ کے حصص کے ذمہ دار ہیں۔جو جائیداد یں ان دو بھائیوں نے بیچی ہیں اگر ورثاء نے اجازت نہیں دی تھی تو ورثاء کے حصص میں بیع نافذ ہی  نہیں ہوئی، بلکہ ان کاحصہ برقرار ہے اوراگر انہوں نے بیچنے کی اجازت دے دی تو  اپنے حصص کے بقدر وہ رقم کا مطالبہ کرسکتے ہیں۔مذکورہ صورت میں شرعی لحاظ سے وراثت کی تقسیم کا طریقہ یہ ہے کہ کل ترکہ 104حصوں میں تقسیم کیاجائے گا جس میں سے 13حصے والدہ کو ،14،14 حصےہر ایک بھائی کو اور 7،7 حصے ہرایک بہن کو ملیں گے۔یعنی سوروپے میں سے 12.5 ر وپے والدہ کو اور 13.46 روپے ہرایک بھائی کو اور 6.73 روپے ہر ایک بہن کو ملیں گے۔حاصل یہ ہے کہ والد کے ترکہ کی جتنی رقم بنتی ہے اس کا حساب کرکے دونوں بھائیوں پر لازم ہے کہ دیگر بہن بھائیوں کو مذکورہ بالاتقسیم کے مطابق ان کے حصے  ادا کردیں۔ اگر کوئی وارث اپنے حصے کا مطالبہ کرتاہے تو دیگر ورثہ (یعنی والدہ اور بہن بھائیوں) کو اس کا حصہ دلانے میں اپنا کردار ادا کرنا چاہیے۔"فتاویٰ ہندیہ" میں ہے:"لو تصرف أحد الورثة في التركة المشتركة وربح فالربح للمتصرف وحده ، كذا في الفتاوى الغياثية ."(18/209۔)"دررالحکام" میں ہے:"إذا أخذ الورثة مقدارا من النقود من التركة قبل القسمة بدون إذن الآخرين وعمل فيه فخساره يعود عليه , كما أنه لو ربح لا يأخذ الورثة حصة فيه ) إذا تصرف أحد بلا إذن في مال الغير وربح يكون الربح له , ويتفرع عن ذلك مسائل عديدة : المسألة الأولى - إذا أخذ أحد الورثة مقدارا من النقود من التركة قبل القسمة بدون إذن الآخرين أو إذن الوصي إذا كان الورثة صغارا فكما أن الضرر يعود عليه ويأخذ الورثة حصتهم في رأس المال فقط كذلك لو ربح فلا يأخذ الورثة حصة من الربح........مثلا لو أخذ أحد الورثة من تركة مورثه بدون إذنهم مائة دينار وباع واشترى بها فربح خمسين دينارا فتكون الخمسون دينارا له وليس للورثة الآخرين الاشتراك في هذا الربح ويكون ذلك الوارث ضامنا للورثة حصصهم في رأس المال كما أنه لو خسر في البيع والشراء تلك المائة الدينار كلا أو بعضا فيعود الخسار المذكور عليه ويضمن حصص الورثة الآخرين"۔(3/50دارالکتب)فقط واللہ اعلم
                                                  
عنوان: بٹ کوائن  bitcoin کا حکم
سوال: کیا ڈیجیٹل کرنسی یعنی بٹ کوائن حلال ہے یا حرام؟
جواب: بٹ کوائن  bitcoinنیز دیگر ناموں سے موجودڈیجیٹل کرنسی کا معاملہ تاحال زیرِ تحقیق ہے، فی الحال اس کا معاملہ کرنے سے اجتناب کیا جائے۔فقط واللہ اعلم
                                                  
عنوان: بٹ کوائن
سوال: بٹ کوئن اور اس جیسے دوسرے کاروبار یا کرنسی خریدنے کی شرعی حیثیت کیاہے؟
جواب: "بٹ کوائن" وغیرہ کرنسیوں کا معاملہ زیر تحقیق ہے، فی الحال اس کی خرید وفروخت سے اجتناب کیا جائے۔ فقط واللہ اعلم
                                                  
عنوان: پراپرٹی کے کاروبار کی چند صورتیں اور ان کا حکم
سوال: 1۔آج کل زمین کی خریدوفروخت کا کاروبار بہت زوروں پر ہے،کسی بھی پروجیکٹ پر بکنگ کروالینے کے بعد 2.3 قسطیں بھر کر اس کو فروخت کے لیے لگادیتے ہیں،اور اس پر دوتین لاکھ نفع مانگا جاتاہے اور جتنا نفع مل جائے، آگے دوسری پارٹی پر اس کو فروخت کردیتے ہیں،معلوم یہ کرناتھا کہ شریعت کے لحاظ سے یہ طریقہ کار درست ہے؟اس طرح سے کاروبار کیا جاسکتاہے؟2۔ پراپرٹی کے کاروبار میں ایک طریقہ یہ بھی چل رہاہے کہ ایک پارٹی مثلاً ایک زمین کا بیس لاکھ میں سودا کرکے  ایگریمنٹ دستخط وغیرہ کے بعد ساٹھ یا نوے دن کا وقت لے کر اس زمین کو آگے بیچ دیتے ہیں، مثلاً پچیس لاکھ میں بیچ دیا اور باقی رقم بعد میں وصول کریں گے ، پانچ لاکھ کا منافع ہوا ،کیااس طرح بیچنا درست ہے؟3۔ایسا بھی ہوتاہے کہ ایک آدمی کچھ لوگوں سے ڈیل کرکے کہتاہے کہ پانچ یا دس لاکھ روپے انویسٹ کرو پھر بعد انہیں ایک لاکھ یا دولاکھ فکس نفع دیتاہے ،چاہے خود اس شخص کو فائدہ ہو یانقصان،اور عموماً تو فائدہ ہی ہوتاہے،کیااس طرح کرناجائز ہے؟4۔اسی طرح پلاٹ لے کر اسے یوں ہی چھوڑ دیا جائے اور نیت یہ ہو کہ یا تو اپنے لیے تعمیرات کریں گے اور یا اچھی رقم ملے گی تو اسے بیچ دیں گے ان دونوں صورتوں میں اس پلاٹ پر زکاۃ ہوگی یانہیں؟5۔آج کل نو ،دس محرم کو ، بارہ ربیع الاول،شب برات اور شب معراج میں لوگ شربت وغیرہ مختلف چیزیں بانٹتے ہیں کیا ان دنوں میں جو کچھ بانٹا جاتاہے اسے لینااور کھاناچاہیے یا نہیں؟
جواب: 1۔اگرفلیٹ وغیرہ کی بکنگ کی جائے اوراس فلیٹ کا کم ازکم ڈھانچہ تیار ہوجائے تو اسے آگے نفع کےساتھ فروخت کرنا جائز ہے۔اگر ڈھانچہ تیار نہ ہو تو نفع کے ساتھ بینچاجائز نہیں۔  اور اگر صرف زمین خرید کر مکمل ادائیگی سے پہلے اسے نفع پر آگے بیچ دیا جائےتو اس کا حکم نمبر دو کے تحت آرہاہے۔2۔درست ہے۔3۔ شراکت میں کسی ایک شریک کے لیے نفع کی رقم متعین کرناجائز نہیں ہے ۔4۔ اس طرح کا  پلاٹ جس میں خریدتے وقت آدمی نے کوئی ایک  جہت(تعمیر یافروخت کرنے کی) متعین نہ کی ہو، اس میں زکاۃ واجب نہیں ہوتی ۔5۔ ان دنوں میں کی جانے والی نذر ونیاز اگرغیراللہ کے نام کی ہوتواس کا کھانا جائزنہیں۔اگر اللہ کے نام پر ہو تو بدعت ہے، اگرچہ اس صورت میں وہ چیز حرام نہیں ہے لیکن اس کے کھانے سے اجتناب کرناچاہیے۔فقط واللہ اعلم
                                                  
عنوان: بٹ کوائن میں سرمایہ کاری موبائیل پر گیم بنانا
سوال: 1 ۔ میرے چند دوست آج کل بٹ کوائن میں سرمایہ کاری کررہے ہیں، کیا بٹ کوائن میں یا دوسری کرپٹوکرنسی میں سرمایہ کاری کرنا جائز ہے ؟2 ۔ میں موبائل پر پی سی گیم بناتا ہوں، لیکن میرے والد صاحب اور خاندان کے کچھ لوگوں کےنزدیک یہ غلط ہے، اس معاملے میں وضاحت فرمائیں۔میرے والد چاہتے ہیں کہ میں نیٹ ورک سوسائٹی /انفارمیشن سیکورٹی کو اپنا پیشہ بناؤں، لیکن مجھے اس پر بھی تحفظات ہیں۔
جواب: 1 ۔ بٹ کوائن کا معاملہ تاحال مشتبہ اور مزید تحقیق طلب ہے، جب تک معاملہ واضح نہ ہو  اس میں سرمایہ کاری  سے اجتناب کیا جائے۔2 ۔ موجودہ پیشے کے بارے میں آپ کے والد اور خاندان کےدیگرافراد کی بات درست ہے۔کمپیوٹر گیمز  اگر تصاویر، کارٹون،  گانے باجے، میوزک و موسیقی پر مشتمل ہوں تو ایسے گیمز بنانا، کھیلنا اور ان کی کمائی ناجائزہے۔اور اگر یہ چیزیں نہ بھی پائی جائیں تو بھی گیم کھیلنے میں وقت کاضیاع اور دیگرکئی پہلوؤں سے مفاسد اور خرابیاں پائی جاتی ہیں ؛اس لیے  گیم بنانا کراہت سے خالی نہیں ہے۔باقی نیٹ ورک سوسائٹی /انفارمیشن سیکورٹی کے کام کی نوعیت کیا ہوگی اس کی تفصیل بتاکر شرعی حکم معلوم کرلیں ۔فقط واللہ اعلم
                                                  
عنوان: امانت رکھ کر واپس نہ آیا تو کیا حکم ہے؟
سوال: میرے پاس کسی نے امانت کے طور پر ایک سال پہلے کچھ رقم رکھوائی تھی،مگر اب مجھے یاد نہیں کہ وہ شخص کون تھا،اور اس کاکوئی رابطہ نمبر بھی نہیں ہے۔تواس صورت میں کیا یہ پیسے میں اپنے استعمال میں لاسکتاہوں،جب کہ میرے لیے زکاۃ لینی بھی جائز ہے۔اور اگر وہ بندہ آجائے تو رقم واپس کرنے کا بھی عزم ہے۔
جواب: امانت کاحکم یہی ہے کہ جس شخص نے امانت رکھوائی ہے اسے حتی الوسع  تلاش کیاجائے،اگروہ شخص مل جاتاہے تو امانت اس کے حوالے کی جائے اور اگر کسی بھی طرح امانت رکھوانے والے کا پتا نہ چلے تو اس شخص کے ورثاء کو تلاش کیاجائے، ورثاء مل جانے کی صورت میں امانت ان کے حوالے کی جائے،  اگر ان میں سے کوئی صورت بھی ممکن نہ ہو تو   امانت کا حکم "لقطہ " کا ہوگا، یعنی اس صورت میں بھی بہتر تو یہی ہوگا کہ  امانت رکھنے والا شخص اس رقم یاشے کو محفوظ  رکھے؛ تاکہ مالک آجانے کی صورت میں مشکل پیش نہ آئے۔ اور  یہ بھی جائز ہوگا کہ امانت رکھوانے والے شخص کی طرف سے مذکورہ رقم صدقہ کردے اور اگر امین (جس کے پاس امانت رکھوائی گئی ہو)  زکاۃ کا مستحق ہے تو خود بھی استعمال کرسکتاہے۔البتہ صدقہ کرنے یاخود استعمال کرنے کے بعد صاحبِ مال آجاتاہے تواسے اپنی امانت کے مطالبے کااختیارحاصل ہوگا۔لہٰذا آپ فی الحال امانت کی رقم کو محفوظ رکھیں، اور امانت رکھوانے والے شخص یا اس کے ورثاء کی تلاش کی حتی الوسع کوشش جاری رکھیں، اگر پوری کوشش کے بعد بھی امانت رکھوانے والے شخص یا اس کی کسی وارث کا علم نہ ہو تواس صورت میں آپ مستحق ہونے کی وجہ سے استعمال کرسکیں گے، البتہ رقم کامالک آجائے تواس کےمطالبے پر اس کی امانت واپس کرنالازم ہوگی۔(امدادالاحکام،کتاب الودیعہ،ص:624،ط:مکتبہ دارالعلوم کراچی)فقط واللہ اعلم
                                                  
عنوان: کرایہ داری کا معاہدہ وقت سے پہلے ختم کرنے پر جرمانہ
سوال: اگرایک  شخص کسی کو اپنی پراپرٹی کرایہ پر دیتا ہے اور 5 سال کا ایگریمنٹ کرتا ہے ، لیکن کچھ عرصہ بعد کرایہ دار کسی وجہ سے 5 سال پہلے چھوڑ دیتا ہے ، ایسی صورت میں مالک مکان اس سے بقیہ مہینوں کا کرایہ لے اور اس کے علاوہ بھی جرمانہ لے تو کیا مالک مکان کا یہ فعل شریعت کے خلاف تو نہیں ہے؟
جواب: اگر کرایہ دار کسی معقول عذر کے پیش نظر پانچ سالہ کرایہ داری کا معاہدہ پانچ سال سے پہلے ختم کرتا ہے تو شرعاً اس کے لیے گنجائش ہے، لہذا اس سے بقیہ مہینوں کا کرایہ وصول کرنا اور اس پر جرمانہ لگانا درست نہیں۔ فقط واللہ اعلم
                                                  
عنوان: بٹ کوئن
سوال: "بٹ کوائن  " کے نام سےجو کرنسی رائج ہے،  کیا یہ حقیقت میں کرنسی ہے ؟ اور کیا اس کا کاروبارشرعی طور پر جائز ہے ؟ اور میں اس کاروبار میں شریک ہوسکتا ہوں ؟
جواب: "بٹ کوائن" کی حیثیت تاحال واضح نہیں ہے ؛ اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdf فقط واللہ اعلم
                                                  
عنوان: تاخیر سے فیس جمع کرانے پر جرمانہ
سوال: اسکول والے لیٹ فیس جمع کرانے پر جو جرمانہ لیتے ہیں، کیا وہ سود کے زمرے میں آتا ہے؟ (آپ نے شرعاً درست نہیں قرار دیا تھا)
جواب: شریعتِ مطہرہ نے معاشرہ کی اصلاح اور معاہدوں کی پاسداری کرنے کی جہاں تعلیم دی ہے اور خلاف ورزی کرنے سے منع کیا ہے، وہیں ایک دوسرے پر ظلم کرنے اور ناحق دوسرے کا مال کھانے سے بھی منع کیا ہے، ارشاد باری تعالی ہے: ﴿ يَايُّها الَّذِيْنَ امَنُوْا لاَ تَأْكُلُوا أَمْوَالَكُمْ بَيْنَكُمْ بِالْبَاطِلِ إلاَّ أَنْ تَكُوْنَ تِجَارَةً عَنْ تَرَاضٍ مِنْكُمْ ﴾پس صورتِ مسئولہ میں تاخیر سے فیس جمع کرانے پر جو مالی جرمانہ لیا جاتا ہے وہ اگرچہ اصطلاحی سود کے زمرہ میں نہیں آتا،  مگر مالی جرمانہ و سزا دینا شرعاً ظلم ہے اور بغیر کسی شرعی سبب کے دوسرے کے مال کا ناحق مالک بننا ہے، جس کی وجہ سے ناجائز ہے۔  جیسا کہ "فتاوی شامی" میں ہے: (قوله: لا بأخذ مال في المذهب)... إذ لا يجوز لأحد من المسلمين أخذ مال أحد بغير سبب شرعي. ( شامي: باب التعزير: مطلب في التعزير بأخذ المال ٦١/٤ ط: سعيد).فقط و اللہ اعلم
                                                  
عنوان: جانور نصف کی شرط پر دینا
سوال: جانوروں کو نصف کی شرط پر دینا جائز ہے یا نہیں؟ اگرنہیں تو جواز کی متبادل صورت کیا ہے؟
جواب: کسی کو اپنے جانور اس شرط پر دینا  درست نہیں کہ وہ اسے چارہ کھلائے پھر اس سے جو نسل پیدا ہو وہ دونوں کے درمیان آدھی آدھی ہوگی،اگر کسی نے ایسا کرلیا تو جانور کے پیدا ہونے والے بچےجانور کے مالک کے ہوں گے، دوسرے شخص کو چارے کی رقم اور اتنی اجرت ملے گی جتنی مارکیٹ میں اس جیسے شخص کو جانوروں کی نگرانی کی  ملتی ہے۔جواز کی صورت یہ ہے کہ آدھے جانور ایک متعین قیمت کے بدلے دوسرے شخص پر بیچ دیے جائیں، تاکہ جانورمشترک ہوجائیں، اس کے بعد جو نسل پیدا ہوگی وہ بھی مشترک ہوگی۔"فتاوی عالمگیری" میں ہے:و على هذا إذا دفع البقرة إلى الإنسان بالعلف ليكون الحادث بينهما نصفين، فما حدث فهو لصاحب البقرة، و لذلك الرجل مثل العلف الذي علفها و أجر مثله فيما قام عليها، و على هذا إذا دفع دجاج إلى الرجل بالعلف ليكون البيض بينهما نصفين، والحيلة في ذلك أن يبيع نصف البقرة من ذلك الرجل و نصف الدجاجة و نصف بذر الفيلق بثمن معلوم حتى تصير البقرة و أجناسها مشتركة بينهما، فيكون الحادث منها على الشركة، كذا في الظهيرية·( الفتاوى الهندية، كتاب الشركة،الباب الخامس ۲/ ۳۳۵ ط:رشيدية) فقط واللہ اعلم
                                                  
عنوان: شوہر کا اپنی ذہنی معذور بیوی کی جائیداد فروخت کرنا
سوال: زید کی والدہ کوتقریباً دس سال کا عرصہ ہوگیا ہے کہ وہ اپنی یاد داشت کھو چکی ہیں اور اس وقت بھی وہ ذہنی طور پر مکمل معذور ہیں ۔ ان کی ملکیت میں ایک زمین ہے جس میں زید کے چچا بھی برابر کے شریک ہیں اور وہ زمین ایک مسجد کے ساتھ متصل ہے،جس کو مسجد انتظامیہ مسجد میں توسیع  کے کے لیے  خرید رہی ہے  اور زید کے والد نے زید کے چچا(جو کہ حصہ دار ہیں) سے مشورہ کرکے چار ماہ قبل مسجد والوں کے ساتھ 70لاکھ روپے میں اس زمین کا سودا کرکے بیعانہ وصول کیا، اور اب جب مکمل قیمت کی وصولی کا وقت آیا تو زید کو کسی نے کہا کہ یہ زمین آپ کی والدہ کی ملکیت ہے اور آپ لوگ اس زمین کو فروخت نہیں کرسکتے، ان کی اجازت کے بغیر ان کی زندگی میں اگر چہ وہ معذور ہی کیوں نہ ہوں۔سوال یہ ہے کہ زید کے والد ایسی معذور بیوی کی زمین فروخت کرسکتے ہیں یا نہیں؟اگر فروخت کر سکتے ہیں تو اس سے حاصل ہونے والی رقم ورثاء میں تقسیم ہوگی یا نہیں ؟اور اگر اس زمین کو فروخت نہیں کرسکتے تو مسجد والوں کے ساتھ جو معاہدہ کیاہے اس کا کیا حکم ہے اور کیا شرعی حل ہے؟
جواب: شوہر اور بیوی دونوں کی ملک جدا جدا ہوتی ہے اور نکاح کے رشتے کی وجہ سے شوہر کو بیوی کی جائیداد کے مالکانہ حقوق حاصل نہیں ہوتے ؛ اس لیے زید کے والد کااپنی بیوی کی جائیداد فروخت کرنادرست نہیں ہے۔زیدکے والد زید کی والدہ کے  ولی بھی نہیں ہیں، اورخود  زید کی والدہ ذہنی معذور ہیں؛ اس لیے ان  کی اجازت بھی معتبر نہیں ہے۔ البتہ زید کے والد مذکورہ زمین میں سے اپنے بھائی کا حصہ ان کی اجازت سے فروخت کرسکتے ہیں، مگر زید کی والدہ کا حصہ فروخت کرنا اورمسجد میں شامل کرنا درست نہیں ہے۔"فتاوی شامی" میں ہے:''قوله ( ثم الوالي )... قوله ( بترتيب عصوبة الإنكاح ) فلا ولاية للنساء ولا للزوج إلا أنه أحق من الأجنبي''۔(2/220،ط:دارالفکر)بصورت مسئولہ  مذکورہ زمین میں زید کی والدہ کے مملوکہ حصےکی بیع درست ہی نہیں، اس لیے بیعانہ واپس کرکے فروختگی کا معاہدہ ختم کیاجائے، البتہ زید کے چچا اگر اپنا حصہ بیچنے پر راضی ہیں تو ان کے حصے کے بقدر زمین فروخت کی جاسکتی ہے۔ فقط واللہ اعلم
                                                  
عنوان: بینک کی سیکورٹی ملازمت کا حکم
سوال: میں پاک آرمی کا ریٹائرڈ سپاہی ہوں اور اس وقت ایک سیکورٹی کمپنی کے اندر کام کرتا ہوں ، میری ڈیوٹی زرعی ترقیاتی بنک کی سیکورٹی کی ہے۔ اب جب کہ مجھے معلوم ہوا ہے کہ یہ سیکورٹی کمپنی بنک نے خود بنوائی ہے یا اس کا ہی ایک ذیلی ادارہ ہے۔ میری تنخواہ اور دیگر مراعات سیکورٹی کمپنی کی طرف سے ہی آتی ہے ، مجھے بتایا جائے کہ میں نوکری کرتے ہوئے کہیں سودی کاروبار میں ملوث تو نہیں ؟  کیا میرا اس سیکورٹی کمپنی میں کام کرنا جائز ہے؟ براہ مہربانی یہ بھی مد نظر رکھا جائے کہ اس وقت میری پنشن 9000 اور تنخواہ 20000 ہے، اس کے علاوہ ایک پارٹ ٹائم کاروبار(ٹکی ٹافی کی سپلائی ) سے کم و بیش 6000 ماہانہ مل جاتا ہے جب کہ میرے گھر کے کھانے پینے کے ماہانہ اخراجات 15 سے 20 ہزار ہیں اور دیگر اخراجات اس کے علاوہ ہیں. میں بہت ہی ذہنی خلش میں مبتلا ہوں کہ کہیں میں سود میں ملوث تو نہیں ، اور یہ کہ میں یہ نوکری جاری رکھ سکتا ہوں کہ نہیں ؟
جواب: سوال میں ذکرکردہ تصریح کے مطابق  مذکورہ سیکورٹی کمپنی بینک ہی کا ایک ذیلی ادارہ ہے یابنک نے مذکورہ سیکورٹی کمپنی خود بنوائی ہے ،لہذابینک کی سیکورٹی کی ملازمت جائز نہیں ہے؛ اس لیے کہ کسی بھی ادارے  میں ملازمین کی تنخواہیں اور دوسرے مصارف  آمدن سے پورے کیے جاتے ہیں اور بینک کی آمدن میں اکثریت اور غلبہ سود اور ناجائز منافع کا ہوتاہے ؛ اس لیے بینک کی ملازمت جائز نہیں ہے، کسی جائز ذریعہ سے ملازمت تلاش کرنی چاہیے ۔فقط واللہ اعلم
                                                  
عنوان: قسطوں میں موٹر سائیکل خریدنا
سوال: میں ایک مقامی دکان سے قسطوں پر موٹر سائکل خرید رہا ہوں ،میں نے 15000 روپے ایڈوانس دے دیے ہیں،12 مہینوں تک  ہر ماہ کی قسط 3800 روپے ہوگی، موٹر سائیکل کی اصل قیمت تقریباً 46000  روپے ہے، لیکن قسطوں میں خریدنے کی وجہ سے یہ مجھے 60000 تک پڑجائے گی،  شریعت کی روشنی میں میری راہ نمائی کیجیے ، کیا میرے لیے اس طرح خریدنا جائزہے؟
جواب: قسطوں پر موٹر سائیکل خریدنے کی مذکورہ صورت جائز ہے، بشرطیکہ موٹر سائیکل کی کل قیمت  اور ماہانہ قسط طے ہوں اور قسط میں تاخیر ہونے کی صورت میں جرمانہ وصول نہ کیا جائے۔"فتاوی شامی" میں ہے:لأن للأجل شبهاً بالمبيع، ألا ترى أنه يزاد في الثمن لأجله۔( كتاب البيوع، باب المرابحة ۵/ ۱۴۲ ط:سعيد)فقط واللہ اعلم
                                                  
عنوان: پوتے کو یہ کہنا کہ میری جائیداد آپ کی ہے
سوال: اگر رابعہ بی بی زوجہ شاہ جہان ، جو کہ شوہر اور بیٹوں کے بعد وفات پائی ہو،  ان کے 2 دو بیٹے تھے،  جن کی اولاد تاحال زندہ ہے۔  پہلے بیٹے کے 3 بیٹے اور 4 بیٹیاں ہیں،  دوسرے بیٹے کا1 بیٹا اور1 بیٹی ہے،  رابعہ بی بی نے اپنے ایک پوتے سے کہا تھا کہ میری جائیداد آپ کی ہے۔ اب رابعہ بی بی کی وفات کے بعد جائیداد اس پوتے کی ہوگی  یا باقی پوتوں کو حصہ ملے گا؟
جواب: اگر مسماۃ رابعہ بی بی نے اپنے پوتے سے صرف یہ کہا تھا کہ میری جائیداد آپ کی ہے،اسے اس جائیدادکا  قبضہ اوراس میں مالکانہ  اختیارات نہیں دیے  تھےتویہ جائیداد بدستور رابعہ بی بی کی ملکیت تھی، ان کے انتقال کے بعد یہ جائیدادان کے ورثا میں شرعی حصوں کے مطابق تقسیم ہوگی، تقسیم کا طریقہ کار یہ ہے کہ جائیداد کے 13 حصے کرکے ہر پوتے کو دو حصے ( ٪15.38) اور ہر پوتی کو ایک حصہ (٪7.69) ملے گا۔نوٹ: مذکورہ تقسیم اس صورت میں ہے جب رابعہ بی بی کے والدین اس کی زندگی میں انتقال کرگئے ہوں اور اس کے ورثاء  میں کوئی بیٹی نہ ہو، اگر رابعہ بی بی کے والدین میں سے کوئی اس کے بعد انتقال کرگیا ہو یا اس کی کوئی بیٹی بھی ہے تو دوبارہ سوال بھیج کر جواب معلوم کرلیا جائے۔فقط واللہ اعلم
                                                  
عنوان: فیس لیٹ کرنے پر اسکول والوں کا جرمانہ لینا درست نہیں ہے
سوال: اسکول کا لیٹ فیس ادا کرنے پر جرمانہ لینا جائز ہے یا نہیں؟
جواب: اسکول کا لیٹ فیس ادا کرنے پر جرمانہ وصول کرنا شرعاً درست نہیں۔والحاصل أن المذهب عدم التعزير بأخذ المال۔( رد المحتار، كتاب الحدود، باب التعزير ۴/ ٦۱ ط: سعيد) فقط واللہ اعلم
                                                  
عنوان: اسلامی بینک سے گاڑی کی خریداری کا حکم
سوال: میں ایک پرائیوٹ ادارہ میں کام کرتا ہوں ،  گھریلو ضروریات اور بچوں کی وجہ سے گاڑی میری بنیادی ضرورت بن چکی ہے،  میں اسلامی بینک کے تحت گاڑی لینا چاہتا ہوں، کیا شرعاً یہ درست ہے؟ طریقہ کار یہ ہے کہ بنک مجھ سے ڈاؤن پیمنٹ لے گا اور پانچ سال کے کرایہ پر مجھے گاڑی سے دے گا، ملکیت بدستور بنک کی رہے گی، جب پانچ سال پورے ہوجائیں گے تو بینک ملکیت مجھے منتقل کردے گا، کیا یہ درست ہے؟
جواب: ہماری معلومات اور تحقیق کے مطابق  مروجہ اسلامی بینکوں کے معاملات اسلامی اصولوں کے مطابق نہیں ہیں؛ اس لیے   کسی بھی بینک کے ذریعہ  مذکورہ طریقے کے مطابق (کہ ابتداءً اجارہ یعنی کرایہ داری اور انتہاءً بیع ہو)گاڑی کی خریداری درست نہیں ہے۔فقط واللہ اعلم
                                                  
عنوان: تکافل پالیسی لینا جائز نہیں
سوال: میں اپنے بچوں کے لیے "پاک قطر فیملی تکافل" میں پلان کرناچاہتاہوں،اور اس کمپنی میں بطور مشیرکام بھی کررہاہوں،اس کمپنی کے پاس کئی مختلف مفتیان کے فتاوی جات موجود ہیں،اور شریعہ بورڈ بھی ہے جو ان کے امور کی نگرانی کرتا ہے۔بعض علماء احتیاط کا مشورہ دیتے ہیں،مہربانی فرماکر قرآن وسنت کی روشنی راہ نمائی فرمائیں۔
جواب: ہمارے دارالافتاء کی تحقیق کے مطابق مروجہ تکافل کمپنیاں تاحال اسلامی اصولوں پرقائم نہیں ہوسکیں، ہمارے علم کے مطابق ان کمپنیوں سے  وابستہ اہلِ علم بھی ان کے مکمل حلال اور جائز ہونے کے دعوے دارنہیں ہیں ؛ اس لیے ہم ایسی کمپنیوں کے منافع اورسہولیات کو جائز نہیں کہتے۔نیز جب کسی مسئلہ میں محققین علماءِ کرام کی حلال حرام ، جائز ناجائز کے حوالے سے دو  رائے ہوں تو عام مسلمانوں کے لیے حکم یہ ہے کہ وہ حرام اور ناجائز والی رائے پر عمل کریں،اور یہی احتیاط کاتقاضہ بھی ہے۔ لہذا ایسے اداروں (خواہ پاک قطر فیملی تکافل ہو یا کوئی اور ہو ،ان ) میں ملازمت کرنااور ان کی پالیسی لینا جائز نہیں ہے۔اس بابت ہمارے ادارے سے ایک تفصیلی فتوی بھی شائع ہوچکاہے ،جومندرجہ ذیل لنک سے حاصل کیاجاسکتاہے۔http://www.banuri.edu.pk/web/uploads/2017/02/9-rabiul_awwal_1434.pdfفقط واللہ اعلم
                                                  
عنوان: فیس کی ادائیگی میں تاخیر پر مالی جرمانہ لینا
سوال: فیس تاخیر سے  اداکرنے  پر  اسکول والوں کا جرمانہ لینا جائز ہے یانہیں؟
جواب: فیس کی ادائیگی میں تاخیر ہوجائے تومالی جرمانہ وصول کرناشرعاً درست نہیں ہے۔(فتاوی شامی،کتاب الحدود ،باب التعزیر،4/61،ط:سعید)فقط واللہ اعلم
                                                  
عنوان: آن لائن خرید و فروخت کا حکم
سوال: میں اسلامی مدرسے کے درجہ ثانیہ کا طالب علم ہوں ،کیا آن لائن کاروبار ٹھیک ہے؟ جب کہ خریدار کیسی اور ملک میں ہو اور مبیعہ بھی آپ کے دسترس میں نہ ہواور پیسے بھی ایڈوانس لے لیے جائیں؟مثال کے طور پر میں چند آن لائن ویب سائٹ دے رہا ہوں :aliexpress (china online business), alibaba (china online business), daraz (Pakistan online business) shopify (Europe online business) ebay (Europe online business)برائے مہربانی اسلامی نقطہ نظر سے جواب دیں۔
جواب: آن لائن کاروبار میں اگر مبیع (جوچیزفروخت کی جارہی ہو)بیچنے والے کی ملکیت میں نہیں ہے اور وہ محض اشتہار ،تصویردکھلاکر کسی پر وہ سامان  فروخت کرتاہے اور بعد میں وہ سامان  دکان،اسٹوروغیرہ سے خرید کردیتاہے تو یہ صورت جائز نہیں ؛ اس لیے کہ بائع کی ملکیت میں مبیع موجود نہیں ہے اور وہ غیرکی ملکیت میں موجودسامان کو فروخت کررہاہے۔اس کے جواز کی صورت یہ ہوسکتی ہے کہ بائع مشتری کو یہ کہہ دے کہ یہ سامان  میری ملکیت میں نہیں ،میں اسے خرید کرآپ پر اتنی قیمت میں فروخت کرسکتاہوں،اگر آپ راضی ہیں تو میں یہ سامان  خرید کر اپنے قبضہ میں لے کر آپ پر بیچ دوں گا۔یوں بائع اس سامان کوخرید کر اپنے قبضہ میں لے کر باقاعدہ سودا کرکے مشتری پر فروخت کرے تو یہ درست ہے۔اسی طرح آن لائن کام کرنے والا فرد یا کمپنی ایک فرد (مشتری) سے آرڈر لے اورمطلوبہ چیز کسی دوسرے فرد یا کمپنی سے لے کر خریدار تک پہنچائے اور اس عمل کی اجرت مقرر کرکے لے تو یہ بھی جائز ہے۔اور اگر مبیع بائع کی ملکیت میں موجود ہو اور تصویر دکھلا کرمشتری پر فروخت کی جارہی ہو اور مشتری سے قیمت وصول کرلی جائے تو یہ بیع درست ہے، البتہ جب مبیع مشتری تک پہنچ جائے اور دیکھنے کے بعد اس کی مطلوبہ شرائط کے مطابق نہ ہوتواسےواپس کرنے کااختیار حاصل ہوگا۔ان دونوں صورتوں  میں  مشتری جب تک مبیع پر قبضہ نہ کرلے وہ آگے کسی اور پر وہ سامان فروخت نہیں کرسکتا۔فقط واللہ اعلم
                                                  
عنوان: اگر رشوت کے بغیر اپنا حق حاصل نہ ہو تو کیا کرنا چاہیے؟
سوال: اگر گورنمنٹ نوکری باوجود اہلیت و قابلیت کے پیسے دیے بغیر نہ ملتی ہو تو کیا پیسے دے کر نوکری حاصل کی جاسکتی ہے؟
جواب: اگر نوکری کی اہلیت ہو مگر رشوت دیے بغیر وہ نوکری نہ ملتی ہو تو رشوت دینا جائز نہیں، رشوت کی قباحت سے بچتے ہوئے کوئی اور ذریعہ معاش اختیار کیا جاسکتا ہے۔ فقط واللہ اعلم
                                                  
عنوان: بیمہ کرانے کا حکم
سوال: بیمہ کرانا جائز ہے یا نہیں؟
جواب: بیمہ چوں کہ سود اور جوے کا مجموعہ ہےاور  شریعت میں یہ دونوں چیزیں حرام ہیں ،لہذا بیمہ کرانا شرعا ناجائز اور حرام ہے۔قرآن کریم میں ہے:يا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ· [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے. اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔ (بیان القرآن ) فقط واللہ اعلم
                                                  
عنوان: کریڈٹ ، ڈیبٹ اور اے ٹی ایم کارڈ کی مشین دکان پر لگانا
سوال: ڈیبٹ کارڈ اور کریڈٹ کارڈ کی مشین اپنی دکان یا ریسٹورنٹ میں لگاناجائز ہے؟اور اگر کریڈٹ کارڈ کی مشین جائز ہے تو اس کی وجہ کیا ہے جب کہ کریڈٹ کارڈ بنواناناجائز ہے؟
جواب: کریڈٹ کارڈ کا بنواناسودی معاہدے کی بنا پر ناجائز ہے اگر چہ بعد میں سود کی ادائیگی کی نوبت نہ بھی آئے؛ لہذا کریڈٹ کارڈ کی مشین اپنی دکان وغیرہ پر لگانا گناہ کے کام میں تعاون کی وجہ سے ناجائز ہے۔ڈیبٹ کارڈ کا بنوانااور اس کا استعمال بذات خود جائز ہے، البتہ ڈیبٹ کارڈ پر ملنے والی سہولت(ڈسکاؤنٹ )اگر بینک کی جانب سے ہوتو اس سہولت سے فائدہ اٹھاناجائزنہیں۔اسی طرح بوقت ضرورت بینک میں کرنٹ اکاؤنٹ کھلواکراے ٹی ایم کارڈکاحصول اور استعمال بھی درست ہے۔لہذا  ڈیبٹ اور اے ٹی ایم کارڈ کے استعمال کے لیے مشین لگاناجائزہے۔فقط واللہ اعلم
                                                  
عنوان: نیشنل سیونگز میں رقم لگانے کا حکم
سوال: نیشنل سیونگز (ڈیفنس سیونگ) وغیرہ میں سرمایہ کرسکتے ہیں، کیا یہ حلال ہے؟
جواب: نیشنل سیونگ سرٹیفکیٹ سے حاصل ہونے والا نفع شرعاً سود ہے، لہٰذا اس میں رقم لگانا اور اس کا نفع لینا حلال نہیں۔فقط واللہ اعلم
                                                  
عنوان: سودا ختم کرنے کے بعد نفع کا مطالبہ کرنا
سوال: سعید نے عاصم سے ایک گھر مبلغ =/530,000روپے پاکستانی پر لیا جو کہ زیر تعمیر تھا، جس میں سے سعید نے عاصم کو =/ 500000روپے پاکستانی دے دیے ۔ گھر کی تعمیر اور پیسوں کی وصولی کا وقت اٹھارہ ماہ مقرر ہوا۔ 18 ماہ گزرنے کے باوجود سعید نے 5لاکھ روپے کے علاوہ ایک پائی بھی عاصم کو نہیں دی ۔ دو سال کے بعد سعید نے عاصم سے اپنی رقم کی وصولی کا مطالبہ کیا جس میں عاصم نے سعید کو دولاکھ پچاس ہزار روپے واپس کیے۔ ایک سال بعد عاصم نے مذکورہ گھر نامکمل حالت میں تاوان پر بیچ دیا۔  اب سعید عاصم سے منافع کا مطالبہ کرتا ہے اور عاصم نے جو تاوان کیا ہے سعید تاوان تو سرے سے مانتا نہیں، بلکہ الٹا اس کو گالی گلوچ اور دھمکیاں دیتا ہے کہ مجھے ہر حال میں منافع دینا ہے ۔ شریعت کی رو سے کیا سعید کا مطالبہ جائز ہے؟ اور کیا یہ سود کے زمرے میں آتا ہے ؟
جواب: صورت مسؤلہ میں سعید نے عاصم سے سودا ختم کرتے ہوئے جب اپنے دیے گئے پانچ لاکھ روپے کی واپسی کا مطالبہ کیا اور ڈھائی لاکھ وصول بھی کرلیے تو مذکورہ زیر تعمیر گھر سے سعید کی ملکیت بھی ختم ہوگئی اور وہ گھر عاصم کی ملکیت ہو گیا اور اس کے نفع نقصان کا مالک بھی عاصم ہوگیا، البتہ بقیہ ڈھائی لاکھ  روپے عاصم کے ذمہ واجب الادا ہیں۔  پس سودا ختم کرنے کے ایک سال بعد جب عاصم نے وہ گھر فروخت کیا تو  عاصم نے اپنی ہی مملوکہ چیز میں تصرف کیا جس کاحق عاصم کو شرعاً حاصل تھا، جیسا کہ شرح المجلہ میں ہے: "كل يتصرف في ملكه كيف شاء". (رقم المادة:١١٩٢)لہذا سعید کی جانب سے اب نفع کا مطالبہ شرعاً درست نہیں۔اگر سوداختم نہیں ہواتھا توپھر جواب کی نوعیت کچھ اورہوگی ،ایسی صورت میں دوبارہ دریافت کرلیاجائے۔ فقط واللہ اعلم
                                                  
عنوان: کرائے پر لی گئی دوکان کا کچھ حصہ کسی اور کو کرائے پر دینا
سوال: میں نے ایک دوکان کرائے پر لی ہے، اگر کوئی شخص  مالک کی اجازت سے اسی دوکان کا تہہ خانہ مجھ سے کرائے پر لینا چاہے تو کیا یہ آمدنی میرے لیے حلال ہوگی؟
جواب: مذکورہ صورت میں دوکان کا  تہہ خانہ کرائے پر دینے کی صورت میں آمدہ کرایہ آپ کے لیے حلال ہے،مگر شرط ہے کہ جتنے کرایہ پر آپ نے لیا ہے اس سے زائد  کرائے پر نہ دیں۔ فقط واللہ اعلم
                                                  
عنوان: ترکہ کے نفع میں ورثا کا حصہ
سوال: میرے شوہر کی پہلی بیوی کے بیٹے محمد اقبال کا 2010 میں انتقال ہوا ہے، اس وقت میرے شوہر حیات  تھے، اقبال کے انتقال کے بعد اس کا ترکہ اور کاروبار اس کی بیوہ کی تحویل میں ہے،  کیا اقبال کے انتقال کے بعد اس کے کاروبار میں ہونے والے نفع میں میرے شوہر کا حصہ ہوگا؟
جواب: مذکورہ صورت میں  آپ کے شوہر بھی محمد اقبال  کے ورثاء  میں شامل ہیں اور محمد اقبال کی بیوہ بھی وارث ہیں، اور دیگر ورثاء  سمیت سب کا مرحوم کے ترکہ میں حصہ ہے۔ اب تک کاروبار سے جو نفع ہوا ہےوہ اگر کسی وارث نے دیگر ورثاء کی اجازت کے بغیر حاصل کیا ہے تو اس کے لیے اپنے حصے سے زائد پاکیز ہ وحلال نہیں ہے۔مرحوم محمداقبال کے  ترکہ کی تقسیم کا طریقہ اور ہر  وارث کا حصہ معلوم کرنے کے لیے مرحوم کے انتقال کے وقت موجود تمام ورثاء  کی تفصیل درکار ہوگی۔  فقط واللہ اعلم
                                                  
عنوان: امانت کی رقم سے کاروبار کرنے کا حکم
سوال: ہمارے علاقہ میں "ایم ڈی عمرہ کمیٹی" کے نام سے ایک کمیٹی بنائی گئی ہے ، جس میں عوام کمیٹی (بی سی) کے مطابق رقم جمع کرتی ہے اور پھر قرعہ اندازی کرکے حاصل ہونے والی رقم سے ممبران عمرہ کرتے ہیں، سب سے پہلے میں آپ حضرات کے سامنے اس عمرہ کمیٹی کی شرائط اور اس کا طریقہ کار بتاتا ہوں :1- ایم ڈی عمرہ کمیٹی اٹھارہ ماہ پر مشتمل ھوگی۔2- ایک ممبر عمرہ کمیٹی میں ھر ماہ چھ 6000 روپے جمع کروائے گا۔3- اور یہ عمل وہ پورے اٹھارہ ماہ تک کرےگا۔4- عمرہ کمیٹی 120 ممبران پر مشتمل ہوگی۔5- عمرہ کمیٹی کے تحت ہر 150 دن یعنی پانچ ماہ بعد قرعہ اندازی کی جائے گی۔6- قرعہ اندازی ہمارے علاقہ کی مسجد میں کی جائے  گی، ہر 150 دن کے بعد جو بھی جمعہ کا دن ہوگا مہینے کے پہلے ہفتہ کا۔7- اس کمیٹی کی ہر قرعہ اندازی میں 30 ممبران کو منتخب کیا جائے گا جو عمرہ کرنے کی سعادت حاصل کریں گے۔8- قرعہ اندازی کے ذریعہ عمرہ کی سعادت حاصل کرنے والے افراد عمرہ کمیٹی کی اٹھارہ ماہ کی مدت پوری لازمی کرےگا۔9- عمرہ کمیٹی کے تحت ہر ممبر کو عمرہ کا مکمل پیکج مہیا کیا جائےگا جس میں کھانا رہائش ٹرانسپورٹ ائیر ٹکٹ اور ویزا وغیرہ شامل ہوگا۔10- اور یہ پیکج 15 دن پر مشتمل ہوگا۔11- ہر ممبر کو عمرہ کمیٹی میں شامل ہونے کے لیے  دو افراد کو بطور گواہ اور ذمہ دار لانا ہوگا۔یہ وہ شرائط اور طریقہ کار ہے جو یہ کمیٹی ان افراد کو جو عمرہ پر جانا چاہتے ہوں ان کے ساتھ اپناتی ہے ،لیکن ان شرائط اور طریقہ کار کے پیچھے اصل حقائق کیا ہیں وہ درج ذیل کی تفصیل سے معلوم ہو جائیں گے:ہر ممبر اپنی طرف سے 6000 ہزار روپے اس کمیٹی میں ہر ماہ جمع کرتا ہے تو 18 ماہ میں فی ممبر کی کل جمع کی ہوئی رقم ہوئی 108000 روپے۔ اسی طرح 18 ماہ تک 120 ممبران کی کل جمع کی ہوئی رقم ہوئی 12960000 روپے۔ پھر یہ کمیٹی بی سی جمع ہو نے کے دوران ہی ہر پانچ ماہ بعد قرعہ اندازی کے ذریعہ جن 30 ممبران کو عمرہ پر بھیجتی ہے ان کا ٹوٹل خرچہ کمیٹی کے حساب مقرر کردہ رقم 108000 روپے تھا اور 30 ممبران کا ہوا 3240000 روپے ۔حالانکہ پانچ ماہ کی کمیٹی کھلی ہے 3600000 روپے کی ۔بقیہ 360000 روپے یہ کمیٹی اگلے پانچ ماہ ظاہراً اور در اصل اگلے اٹھارہ ماہ یہ رقم اپنے ذاتی کاروبار میں لگاتی ہے اور اس سے حاصل ہونے  والانفع خود رکھتی ہے ۔ بالکل اسی طرح دوسری اور تیسری قرعہ اندازی سے بچنے والی رقم جو ہر پانچ ماہ بعد کی قرعہ اندازی سے بچے گی وہ رقم بھی یہ کمیٹی اپنے ذاتی کاروبار میں لگاتی ہے۔ اس حساب سے ذاتی کاروبار میں لگنی والی رقم 1080000 روپے ہوئی اور یہ رقم جب تک آخری قرعہ اندازی نہیں ہوجاتی اگلے پانچ ماہ تک یہ کمیٹی اس رقم کو اپنے ذاتی کاروبار میں لگاتی ہے اور اس کا نفع حاصل کرتی ہے، پھر آخری قرعہ اندازی کے بعد یہ رقم واپس ان ممبران کے پاس آجاتی ہے جو اب آخری 30 ممبران عمرہ پر جاتے ہیں اس رقم سے۔اب سوال یہ  ہے کہ:  اس طرح ہر قرعہ اندازی سے بچنے والی رقم کو یہ کمیٹی جو اپنے کاروبار میں لگاتی ہے اور اس سے نفع حاصل کرتی ہے کیا یہ صحیح ہے؟حالانکہ اس کمیٹی کا دعوی ہے کہ ہم یہ معاملات پوری ایمان داری اور نیک نیتی سے اور انتہائی آسان اور مناسب طریقہ سے سرانجام دے رہے ہیں ۔ براہ کرم اس بارے میں ہماری راہ نمائی فرمادیں۔
جواب: کمیٹی میں تمام شرکاء کواگربرابر کی رقم دی جائے اورتمام شرکاءاخیرتک کمیٹی بھرنے میں شریک رہیں ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائےتو اس طرح کی کمیٹی (بی سی ) ڈالنا جائزہے۔اور اس رقم کے ذریعہ عمرہ کرنابھی درست ہے۔لہذا اس حیثیت سے مذکورہ بالاعمرہ کمیٹی کاطریقہ کار جائز ہے کہ ہر ممبرکوعمرہ پیکج میں برابر کی رقم کی سہولت دی جاتی ہے اور تمام ممبران اخیر تک کمیٹی کے بھرنے میں شریک رہتے ہیں۔البتہ کمیٹی کے ذریعہ جمع ہونے والی رقم منتظمین کے پاس امانت ہوتی ہے اور شرعی طور پر امانت کی رقم کو کاروبار میں لگانایااستعمال میں لانا بغیراجازت کے جائز نہیں؛ اس لیے مذکورہ بالاکمیٹی کے منتظمین کو اس بات کی اجازت نہیں کہ کمیٹی کے ذریعہ جمع ہونے والی رقم کو اپنے ذاتی کاروبار میں لگاکر اس سے نفع حاصل کریں۔فقط واللہ اعلم
                                                  
عنوان: ڈیبٹ کارڈ پر ڈسکاؤنٹ- اشکال
سوال: میں نے ڈیبٹ کارڈ کے حوالے سے سوال کیا تھا، جس کا جواب آپ نے دیا ، اب مجھے یہ پوچھنا ہے کہ اگر ڈسکاؤنٹ کمپنی کی طرف سے ہو پھر بھی وہ ڈسکاؤنٹ بینک کارڈ کی وجہ سے ہوگا; کیوں کہ اگر آپ کے پاس اس بینک کا کارڈ نہ ہوتا تو ڈسکاؤنٹ نہیں ملتا.  اس صورت میں ڈیبٹ کارڈ پر ملنے والے ڈسکاؤنٹ کے استعمال کا کیا حکم ہوگا؟
جواب: ڈیبٹ کارڈ پر مذکورہ ڈسکاؤنٹ اگر کمپنی دے رہی ہو تو یہ کمپنی کی جانب سے صارف پر تبرع اور احسان ہوگا،  کمپنی کو اختیار ہے کہ وہ جس کے ساتھ چاہے احسان کا معاملہ کرے ، اگر کمپنی  اپنے احسان (ڈسکاؤنٹ) کے  مستحق ہونے کے لیے  بینک کے ڈیبٹ کارڈ ہونے کو معیار بنا رہی ہے تو اس میں قباحت نہیں ہے،  ایسا ڈسکاؤنٹ حاصل کرنا جائز ہوگا۔ فقط واللہ اعلم
                                                  
عنوان: بینک سے لیزنگ پر گاڑی لینا
سوال: میرے ایک قریبی عزیز کے پاس  بینک لیزنگ کی گاڑی ہے ، انہوں نے تین لاکھ روپے اداکردیے ہیں ، میرے پاس یکمشت گاڑی خریدنے کی رقم نہیں ہے ، وہ مجھے کہتاہے کہ تم مجھے تین لاکھ دے دو ،گاڑی لے لو اور بینک کو ہر مہینے پندرہ ہزار روپے قسط ادا کرتے رہنا۔کیا یہ گاڑی لینامیرے لیے جائز ہے یا نہیں؟
جواب: جائز نہیں ہے۔فقط واللہ اعلم
                                                  
عنوان: سافٹ ڈرنکس کی تشہیر کی آمدنی
سوال: اگر کھانے پینے کی کوئی چیز جو حرام تو نہیں ہو ،مگر انسانی جسم کے لیےنقصان دہ ہو جیسے سافٹ ڈرنک مثلاً : کوکا کولا یا پیپسی کولا وغیرہ جس کا فوری طور پر تو کوئی نقصان محسوس نہیں ہوتا ،مگر طویل مدت بعد یا بہت زیادہ استعمال سے کم مدت میں بھی نقصان ظاہر ہو جاتا ہے، تو کیا اس قسم کی چیزوں کی تشہیر کرنا اور اس تشہیر کی آمدنی لینا جائز ہوگا یا نہیں؟
جواب: سافٹ ڈرنکس کا  معتدل استعمال مضر نہیں ہے تو  ان کی تشہیر کرنا اور تشہیر پر رقم لینا  بھی حلال ہے، بشرطیکہ ان کی تشہیر میں کوئی حرام کام مثلاً: تصویر سازی اور موسیقی وغیرہ  شامل نہ ہو، اگر تشہیر میں کوئی حرام کام مثلاً: تصویر سازی یا موسقی وغیرہ شامل ہے تو ایسی صورت میں تشہیر کی آمدنی حلال نہیں ہوگی۔ فقط و اللہ اعلم
                                                  
عنوان: جاز کیش آفر سے فائدہ اٹھانے کا حکم
سوال: "جاز " کیش آفر دیتا ہے کہ اپنے موبائل اکاؤنٹ میں 1000 روپے رکھو تو ڈیلی کے 30 آن نیٹ منٹ ، 2000 روپے رکھو تو 60 منٹ اور 3000 روپے رکھو تو 100 منٹ اور ایس ایم ایس فری حاصل کریں، اس کے لیے  مہینے میں کم سے کم ایک ٹرازیکشن کرنا ضروری ہے ۔ اور منٹ ایک دن بعد دیے جائیں گے ۔ میرا سوال ہے کہ اپنے موبائل اکاؤنٹ میں پیسے رکھنا اور ایسے فری منٹ استعمال کرنا صحیح ہے یا نہیں ؟
جواب: صورت مسؤلہ میں اکاؤنٹ ہولڈر  جو مخصوص رقم کمپنی میں جمع کراتا ہے اور کمپنی اس مخصوص رقم جمع کرانے کی شرط پر اکاؤنٹ ہولڈر کو یومیہ فری منٹس اور میسیجز وغیرہ کی سہولت فراہم کرتی ہے درحقیقت یہ قرض پر   نفع دینا ہے جو کہ شرعاً ناجائز ہے۔ "فتاوی شامی" میں ہے:  "وفی الاشباه: کل قرض جرّ نفعاً فهو حرام"۔ ( ج: ۵، ص: ۱۶۶، ط: سعید) فقط واللہ اعلم
                                                  
عنوان: سود سے متعلق حدیث اور اس کی علت کی تفصیل وتشریح
سوال: مندرجہ ذیل حدیث مبارکہ سے متعلق چند سوالات کے جواب عنایت فرمائیں:”عن عبادة بن الصامت رضی الله عنه قال: قال رسول الله صلی الله علیه وسلم: الذهب بالذهب، والفضة بالفضة، والبر بالبر، والشعیر بالشعیر، والتمر بالتمر، والملح بالملح، مثلا بمثل سواءً بسواء یدًا بید․․․․ الخ۔“ (مشکوٰةص:۲۴۴) آنحضرت صلی اللہ علیہ وسلم نے چھ چیزوں کا ذکر فرمایا، سونا، چاندی، گیہوں، َجو، کھجور، نمک، اور فرمایا کہ: جب سونا، سونے کے بدلے، چاندی، چاندی کے بدلے، گیہوں، گیہوں کے بدلے، َجو، َجو کے بدلے، کھجور، کھجور کے بدلے، نمک، نمک کے بدلے فروخت کیا جائے تو برابر ہونا چاہیے اور ایک ہاتھ لے دُوسرے ہاتھ دے، کمی سود ہے۔ (مسندِ احمد ج:۲ ص:۲۳۲)1۔کیاان احادیث میں مذکور اشیاء کے علاوہ ان کی مثل اشیاءکی بیع میں بھی یہی احکام لاگو ہوں گے؟2۔حدیث کی عبارت" یداً بیدٍ'سے کیا مراد ہے؟ کیا ان اشیاء کا بطور قرض لین دین جائز ہے؟3۔گھروں میں اکثر یہ صورت پیش آتی ہے کہ اشیاء مثلاً آٹا،دودھ یا چینی وغیرہ بطور قرض لی جاتی ہیں اور کچھ مدت کے بعد وہ اشیاء واپس کی جاتی ہیں،تو کیا یہ بھی سود میں شامل ہوگا؟ براہِ مہربانی مفصل جواب عنایت فرمائیں۔
جواب: مذکورہ حدیث سود سے متعلق اساس کی حیثیت رکھتی ہے، فقہاء نے اس حدیث میں غور کرکے سود کی حرمت کی علت کا استنباط کیا ہے، احناف کے یہاں وہ علت قدر اور جنس ہے لہذا : ۱) جو چیزیں بھی ناپ کر یا تول کر فروخت کی جاتی ہیں، جب ان کا تبادلہ ان ہی  کی جنس کے ساتھ کیا جائے تو ضروری ہے کہ دونوں چیزیں برابر، برابر ہوں، اور یہ معاملہ دست بدست کیا جائے، اس میں اُدھار بھی ناجائز ہے اور کمی بھی ناجائز ہے۔ مثلاً: گیہوں کا تبادلہ گیہوں کے ساتھ کیا جائے تو دونوں باتیں ناجائز ہوں گی، یعنی کمی بھی ناجائز اور اُدھار بھی ناجائز اور اگر گیہوں کا تبادلہ مثلاً: جو کے ساتھ کیا جائے تو کمی وبیشی جائز، مگر اُدھار ناجائز ہے۔ اور اگر قدر اور جنس دونوں ہی نہ پائی جائیں مثلا گیہوں کا تبادلہ روپوں کے ساتھ ہو  تو ادھار بھی جائز اور کمی بیشی بھی جائز ہے۔۲)  "یداً بیدٍ"سے مراد یہ ہے: معاملہ ہاتھ در ہاتھ ہو جس کی تفصیل پہلے جز میں آگئی ہے۔ قرض کا حکم اگلے جز میں آرہاہے۔۳) گھروں میں عام طور پر تھوڑی مقدار میں چیزیں لی جاتی ہیں جو کیل میں نہیں آتیں؛ اس لیے سود نہیں۔ اور اگر کیل میں آبھی آجائیں تو بطور قرض لیتے ہیں، تو یہ تبادلہ نہیں قرض ہے، جتنا لیا ہے اتنا ہی بعد میں واپس کردیا جائے، یہ سود میں شامل نہیں اوراگر یہ دوعلتیں تسلیم نہ ہوں تو  پڑوس کے معاملے کی وجہ سے ازروئے استحسان اس کی اجازت ہے۔ فقط واللہ اعلم
                                                  
عنوان: حکومتی ادارے کو زمین فروخت کرنے کے بعد اس زمین کو اپنے تصرفات میں رکھنا
سوال: کیافرماتے ہیں مفتیان ِ کرام اس مسئلہ کے بارے میں کہ :سائل اسلام آباد کامستقل رہائشی ہے،CDAکےمحکمہ نےاسلام آباد کےمقامی حضرات سے سن 1970کی دہائی میں زمینیں خریدیں ،اورمعاملہ یہ طے پایاکہ CDA ان اصحابِ اراضی کو زرعی زمینیں بھی دے گا،اوررہائشی پلاٹس بھی دےگا،اس کےبدلے CDA نےزرعی زمینیں جھنگ میں دے دیں جب کہ رہائشی زمینیں ابھی تک نہیں دیں ،اوراسلام آباد کی زرعی زمینیں تاحال یہاں کےسابق مالکان کےقبضہ میں ہیں ،اوروہی لوگ ان زمینوں کواستعمال(زراعت وغیرہ ) کررہےہیں ،جوں جوں مقامی حضرات کی آگے نسلیں بڑھ رہی ہیں تووہ اورمکانات بھی تعمیر کررہےہیں ،اورکچھ لو گ غیر مقامی لوگوں پروہ زمینیں فروخت بھی کررہےہیں ،اورفروخت کرتے وقت معاہدہ یہ طے پاتاہےکہ جب تک CDA اس زمین کاقبضہ نہیں لیتااس وقت تک ہم آپ لوگوں کواستعمال کرنے کی اجاز ت دیتے ہیں ،اورCDAاس کاقبضہ لےتو اس کےبعد کی ذمہ داری ہماری نہیں ،ان حالات میں سوال کےمندرجات یہ ہیں :1) مقامی آبادی کےلوگوں کے لیے نئی رہائش اس زمین میں بناناجائزہےکہ نہیں ؟یعنی یہ زمینیں اب بھی ہمارے قبضہ میں ہیں ،لیکن کیایہ زمینیں ہماری ملکیت بھی شمار ہوں گی یانہیں ؟حالاں کہ ہم نے کچھ شرائط کےتحت مذکورہ زمینیں باقاعد ہCDA والوں پربیچ دی تھیں ،لیکن انہوں نے بعض شرائط کوپوراکیا(زرعی زمینوں کےمتبادل کےطور پرجھنگ میں زمینیں دی گئیں )جب کہ بعض شرائط کوپورانہیں کیاگیا(رہائشی پلاٹس نہیں دیے)۔2)غیر مقامی لوگوں پرمشروط طور پر زمین فروخت کرناجائز ہےیانہیں ؟
جواب: صورت مسؤلہ میں محکمہ CDA   جب یہ زمیںیں باقاعدہ  خرید چکا ہے تو  یہ زمینیں اب CDA  ہی کہ ملکیت ہیں، اگرچہ قبضہ پرانے مالکان ہی کا برقرار ہے ،اب ان زمینوں میں مقامی لوگوں کا تعمیرات کرنا یا آگے فروخت کرنا درست نہیں ہے۔  مقامی لوگ  یہ زمیںیں CDA کے حوالہ کرنے کے پابند ہیں۔ فقط واللہ اعلم
                                                  
عنوان: ٹایپسٹ کے لیے سودی معاہدہ لکھنے کا حکم
سوال: میں ایک ٹائپسٹ Typist ہوں اور میں ایک عوامی جگہ پر لوگوں کی دستاویزات ٹائپ کرتا ہوں، بعض اوقات بینک سے متعلق دستاویزات ٹائپ کرنے پڑتے ہیں، جس میں کہیں نہ کہیں سود کا ذکر بھی آجاتا ہے۔ تو کیا اس طرح ٹائپ کرنے میں مدد کی وجہ سے میں بھی سود خواروں میں شامل سمجھا جاؤں گا؟ اگر ہاں تو پھر جتنے بھی دستاویزات میں نے آج تک بنائے ہیں اور ان کا پیسہ [ٹائپ کرنے کی مزدوری] وصول کیا ہے اس کا کیا کروں؟ برائے مہربانی شریعت مطہرہ کی روشنی میں جواب دیں۔
جواب: اگر پہلے سے کوئی سودی معاہدہ ہوچکا ہو اور اس کی تحریر بھی تیار ہو، آپ محض اسی سابقہ معاہدے کو نقل کریں تو  آپ  اس وعید میں شامل نہیں جس میں سود لکھنے والے پر بھی لعنت وارد ہوئی ہے، البتہ پہلے سے لکھے ہوئے معاہدے کی نقل تیار کرنے میں بھی کراہت ضرور ہے؛ اس لیے کمائی کو خالص حلال نہیں کہا جاسکتا۔اور اگر کوئی سودی معاہدہ ہوگیا ہو اور اس کے بعد تحریر میں لانے کے لیے آپ اسے ٹائپ کرتے ہوں تو ایسی کمائی حرام ہے اوراسے ثواب کی نیت کے بغیر صدقہ کرنا واجب ہے۔فقط واللہ اعلم
                                                  
عنوان: مضارب کو نقصان میں شریک کرنا درست نہیں
سوال: اگر میں نے پچاس فیصد شراکت داری کسی بینکر سے کی ہو یعنی نفع نقصان پچاس فیصد کی بنیاد پر ،جب کہ پیسے (انویسمنٹ)اس نے لگائے ہوں،مگر کاروبار میں نے سنبھالا ہو ،کاروبار میں نے دیکھا ہو،اب اس میں جو نفع ہوا ہے اس میں میرا کتنا حصہ ہوگا؟
جواب: شرعی طور پر ایک شخص کا مال (رقم)ہو  اور دوسرا اس مال کے ذریعہ محنت (عمل)کرے اور دونوں نفع میں شریک ہوں اس کو عقدِ مضاربت کہاجاتاہے،البتہ مضاربت میں کام کرنے والا صرف نفع میں شریک ہوتاہے، نقصان میں شریک نہیں رہتا،(یعنی کاروبار میں ہونے والا نقصان اولاً حاصل شدہ نفع سے پورا کیا جاتاہے، اگر حاصل شدہ مکمل نفع، نقصان پورا کرنے میں صرف ہوجائے تو محنت کرنے والے کو اجرت نہیں دی جائے گی، اور اگر نقصان کا تدارک حاصل شدہ نفع سے بھی نہ ہو تو اصل رقم سے نقصان پورا کیاجائے گا، اس صورت میں محنت کرنے والے کو اجرت بھی نہیں ملے گی، اور نہ ہی نقصان پورا کرنے کے لیے اس سے رقم  لی جائے گی)۔اس لیےمذکورہ معاہدے کے باوجود مضارب (یعنی کام کرنے والا) نقصان میں شریک نہیں ہوگا؛ لہذا آدھے آدھے نفع کی بنیاد پر ہونے والے معاہدے کی صورت میں آدھا نفع عمل کرنے والا کا ہوگا اور آدھا نفع رقم لگانے  والے کا ہوگا، تاہم نفع کی شرح کم وبیش بھی کی جاسکتی ہے۔واضح رہے کہ اگر مذکورہ بینکر نے سرمایہ کاری کے لیے حرام مال دیا تھا تو اس سے حاصل شدہ نفع سائل کے لیے استعمال کرنا جائز تو ہوگا، البتہ آئندہ حرام مال لے کر اس سے کاروبار کرنے سے اجتناب کیاجائے۔ فقط واللہ اعلم
                                                  
عنوان: حرام  آمدنی والے کا حلال رقم سے ادائیگی کرنا
سوال: کیا بینک والا قرآن کی ٹیوشن کے لیے اپنی آمدنی سے ٹیوشن فیس ادا نہ کرے، بلکہ اپنے والدین کی پینشن سے قرآن کی ٹیوشن فیس ادا کرے توایسا کرناجائز اورفیس حلال ہے؟
جواب: جائز اورفیس حلال ہے۔ تاہم واضح رہے کہ قرآن کریم کی تعلیم میں ایساطریقہ اختیار نہ کیا جائے جس میں قرآن کریم کی اہمیت اور اس کے معلمین کی عزت و وقار میں کمی آتی ہو۔نیز خود بھی جلد از جلد بینک کی ملازمت سے چھٹکارے کی پوری کوشش کرے۔ فقط واللہ اعلم
                                                  
عنوان: ڈیبیٹ کارڈ اور کریڈیٹ کارڈ کے ذریعہ ملنے والی رعایت کا حکم
سوال: ڈیبٹ  اور کریڈٹ کارڈ پر جو  ڈسکاؤنٹ ملتاہے کہیں سے خریداری کرنے پر  ،کیایہ  ڈسکاؤنٹ لینا جائزہے؟
جواب: واضح رہے کہ کریڈٹ کارڈ(Credit  Card)کااستعمال اوراس کے ذریعہ خریدوفروخت درست ہی نہیں ہے ؛ اس لیے کریڈٹ کارڈ بنوانے سے ہی اجتناب کیا جائے۔ البتہ ڈیبٹ کارڈ (Debit Card)بنوانا اور اس کا استعمال کرنا جائز ہے۔ تاہم اس کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:ڈیبٹ کارڈ کے ذریعہ ادائیگی کی صورت میں اگر کچھ پیسوں کی رعایت (Discount) ملتی ہے  تو معلوم کرنا چاہیے کہ: وہ رعایت بینک کی طرف سے مل رہی  ہے یا جہاں سے خریداری کی ہے ان کی طرف  سے؟ اگر یہ رعایت بینک کی طرف سے ملتی ہوتو اس صورت میں رعایت حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔البتہ اگر یہ رعایت  اس ادارے کی جانب سے ہو جہاں سے خریداری کی جارہی ہے تو یہ ان کی طرف سے تبرع واحسان ہونے کی وجہ سے جائز ہوگا۔اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی اوراگر معلوم نہ ہوسکتا ہو تو پھر اجتناب کرنا چاہیے۔ فقط واللہ اعلم
                                                  
عنوان: سودی قرضہ لے لیا اس کا حل
سوال: میں نے بینک سے سود پے قرضہ لیا تھا جو ابھی 4 سال تک دینا ہے، مجھے بتائیں کہ میں نے جو سودی لین دین کیا ہے، اس کا کیسے کفارہ کروں؟
جواب: اولاً اس سو دی قرضہ لینے پر اللہ تعالی کے حضور صدق دل سے توبہ کریں، آئندہ سو دی معاملہ نہ کرنے کا  پختہ ارادہ و عزم کریں۔  ثانیاً  اس سود ی معاملے کوختم کرنے کی فی الفورکوشش کریں۔ فقط واللہ اعلم
                                                  
عنوان: سرکاری ملازم کی وفات پر ادارہ سے ملنے والے فنڈ میں  اجرائے وراثت کا حکم
سوال: محمد سرکاری ملازم تھا,جوکہ اب انتقال کرچکاہے. متوفی کے  اہلِ خانہ (جوکہ متوفی کی بیوہ، 2بیٹے 2بیٹیاں ہیں ) کو متعلقہ سرکاری محکمے کی طرف سے فنڈملاہے. مسئلہ یہ پوچھناہے: کیامذکورہ فنڈمیں متوفی کےوالدین کاکوئی شرعی حق بنتاہے یانہیں؟ اگربنتاہے تو والدین کوکل فنڈمیں کتناحصہ ملے گا؟
جواب: محکمے کی طرف سےملنے والے فنڈ مختلف قسم کے ہوتے ہیں؛ اس لیے حکم بھی ہر ایک کا مختلف ہوتا ہے۔ اگرفنڈصرف بیوہ یا اولاد کے لیے مخصوص ہے،  جیسا کہ گریجویٹی یا بینوولنٹ فنڈ تو پھر یہ سب کچھ اُسی کو ملے گا جس کے لیے انہوں نے مخصوص کر دیا۔اس کے علاوہ  پراویڈنٹ فنڈ اور ایمپلائز ویلفئر فنڈ ملازم کا ترکہ ہے جو  اس کے پس ماندگان میں وراثت کے اصولوں کے تحت تقسیم  ہوگا، چناں چہ اگر یہ دوسری صورت ہےکہ : اس فنڈ کو اولاد یا بیوہ کے لیے مخصوص نہیں کیا گیا تو مرحوم محمد کے والدین میں سے ہر ایک کو اس فنڈ اور دیگر ترکہ میں سے چھٹا حصہ دیا جائے گا۔ فقط واللہ اعلم
                                                  
عنوان: مکمل رقم کی ادائیگی سے قبل پراپرٹی تیسرے شخص کو بیچنا
سوال: پراپرٹی کے کاروبار میں ایک طریقہ یہ چل رہاہے کہ ایک پراپرٹی جس کا بیس لاکھ میں سودا ہواہے ،دس لاکھ دے کر ایگریمنٹ پر دستخط کرواکر بقیہ ادائیگی کے لیے ساٹھ یا نوے دن کا وقت لے کر اس پراپرٹی کو آگے تیسری پارٹی پر پچیس لاکھ میں بیچ دیتے ہیں،یعنی پانچ لاکھ روپے نفع کماتے ہیں ،اور پہلی پارٹی جس سے پراپرٹی خریدی تھی اس کو اس کی بقایا رقم ادا کردیتے ہیں،اس طرح کاروبار کا شرعی لحاظ سے کیا حکم ہے؟
جواب: صورت مسئولہ میں جب خریدار پہلی پارٹی سے زمین کی خرید وفروخت کامعاہدہ مکمل کرکے  پیشگی کچھ رقم بھی اداکرچکاہو تو اب خریدار اس پراپرٹی  کو کسی تیسری پارٹی  پر فروخت کرسکتاہے ، اس پر حاصل ہونے والا نفع جائز ہوگا۔"البحرالرائق " میں ہے:’’ (قوله : صح بيع العقار قبل قبضه ) أي عند أبي حنيفة وأبي يوسف ، وقال محمد: لا يجوز لإطلاق الحديث ، وهو النهي عن بيع ما لم يقبض، وقياساً على المنقول وعلى الإجارة ، ولهما: أن ركن البيع صدر من أهله في محله ولا غرر فيه؛ لأن الهلاك في العقار نادر بخلاف المنقول ، والغرر المنهي غرر انفساخ العقد ، والحديث معلول به عملا بدلائل الجواز ‘‘۔(16/228)فقط واللہ اعلم
                                                  
عنوان: زیورات بنانے کے لیے ایڈوانس رقم دینا
سوال: ہم سنار سے زیور بنواتے ہیں ، مثلاً: ایک تولہ کی سونے کی ا نگوٹھی بنادیں،  اور وہ رقم بتادیتا ہےکہ: اتنی ہوئی۔  ہم کچھ رقم تو ایڈوانس جمع کر دیتے ہیں اور باقی کا بعد میں دینا طے کرلیتے ہیں یا ساری ہی رقم بعد میں دینا طے کرلیتے ہیں، تو کیا اس طرح معاملہ کرنا جائز ہے?
جواب: ذکر کردہ دونوں صورتیں درست ہیں ،(یعنی فی الحال بیع نہ کی جائے، صرف آرڈر دیا جائے اور کچھ رقم ایڈوانس دی جائے یا کل رقم بعد میں دینا طے ہو)  البتہ جب زیورات تیار ہوجائیں تو پھر ادھار معاملہ نہ کریں۔فقط واللہ اعلم
                                                  
عنوان: ہندوستان میں سود کے لین دین کا حکم
سوال: 1.ہندوستان دارالحرب ہے؟2.بریلوی علماء دارالحرب میں سودی لین کو جائز، حلال کہتے ہیں ؛ کیوں کہ فقہِ حنفی میں دارالحرب میں سودی لین کے جائز ہونے کا قول ملتا ہے؟3.بریلوی علماء انشورنس کمپنی اور بینک کی نوکری کو حلال کہتے ہیں؛ کیوں کہ فقہ احناف کی کتابوں میں غیر اسلامی ملکوں میں (سودی پیسوں کے  بینک) میں نوکری کو حلال کہا گیا ہے ؟4. جب کہ دیوبندی علماء اس کی مخالفت کرتے ہیں۔ عندالاحناف اس اختلاف میں کون صحیح ہے؟
جواب: اس  بحث سے قطع نظر کہ ہندوستان دارالحرب ہے یا نہیں، آپ کے مطلوبہ مسائل کے جوابات درج ذیل ہیں:۱) دار الحرب میں کافر حربی سے سود کے جائز ہونے یا نہ ہونے میں فقہاء کرام کے درمیان اختلاف ہے،  احناف میں سے  امام ابو یوسف رحمہ اللہ دارالحرب میں کافر حربی سے سود ی معاملے کو مطلقاً ناجائز کہتے ہیں، ان کا مستدل وہ نصوص ہیں جن میں  سود کو مطلقاً حرام قراردیا  گیاہے،  البتہ حنفیہ میں سے امام ابو حنیفہ اور امام محمد رحمہما اللہ  دارالحرب میں کافر حربی سے سود کو ایک غریب حدیث " لاربا بین المسلم والحربی"  کی بنیاد پر چند قیود کے ساتھ جائز کہتے ہیں۔ لیکن چوں کہ معاملہ سود کا ہے جس کی حرمت قرآنی آیات میں بغیر کسی قید کے منصوص ہے ؛ اس لیے حنفیہ کے یہاں جمہور کے مسلک (یعنی حرمت والے قول کو ) ترجیح حاصل ہے اور اسی پر فتویٰ ہے، طرفین کے مسلک (یعنی جواز کے قول) کو مرجوح قرار دیا گیا ہے۔ تفصیل کے لیے  امداد الفتاوی ،( ج: ۳، ص: ۱۱۷) رسالہ بعنوان:" تحذیر الاخوان عن الربا فی الھندوستان" اور فتاوی بینات، (ج: ۴، ص: ۹۵ تا ۱۰۰ ) کتاب المعاملات ملاحظہ فرمائیں۔۲)  اسی طرح غیر اسلامی ملکوں میں بھی اسلامی ملکوں کی طرح  انشورنس کمپنی اور بینک کی نوکری  حلال  نہیں ہے؛ اس لیے  کہ عمومی نصوص حرمت پر دال ہیں۔ نیز فقہاء نے قاعدہ لکھا ہے کہ: اگر کہیں حلت وحرمت میں  علماء کا اختلاف ہوجائے تو ترجیح حرمت والے قول کو ہوگی۔ الفروق للقرافی میں ہے:فان اختلف العلماء فی فعل هل هو مباح او حرام فالورع الترک.( الفرق السادس والعشرون والمئتان من الفروق، ج: ۴، ص: ۲۷۔ ط:عالم الکتب) الاشباہ والنظائر میں ہے:اذا تعارض الدلیلان احدهما یقتضی التحریم والاخر الاباحة قدم التحریم۔( القاعدۃ الثانیۃ من الفن الثانی، ص: ۱۰۹،ط: قدیمی)فقط واللہ اعلم
                                                  
عنوان: مورث کی زندگی میں وارث کا انتقال
سوال: میری دادی کے نام پرایک مکان ہے، جو میرے والد اور دوچچا نے مل کر لیا تھا اور دادی کے نام کر دیا تھا؛ اس لیے کہ سب آپس میں محبت سے رہیں، دادی سے پہلے میرے والد کا انتقال ہو گیا، کیا اب اس مکان میں میرے والد کا حصّہ ختم ہوگیا؟
جواب: اگر آپ کے والد اور چچا نے آپ کی دادی کو مالک بنانے کی غرض سےمذکورہ مکان ان کے نام خریدا تھا  اوراس پرانہیں مالکانہ اختیارات حاصل ہیں تو یہ مکان آپ کی دادی کی ملکیت ہے، چوں کہ آپ کی دادی کی زندگی میں والد کا انتقال ہوگیا ہے ، لہذادادی کی وفات کے بعد اس مکان میں بطور وراثت آپ لوگوں کا حصہ نہیں ہوگا، تاہم اگر کوئی  عاقل و بالغ وارث برضا و خوشی اپنے حصے میں سے کچھ دینا چاہے تو اس کی اجازت ہوگی۔اور اگر مکان والد اورچچا ہی کا تھا، دادی کو ملکیت نہیں دی گئی تھی بلکہ احتراماً ان کے نام کیا گیا تھا تو آدھا مکان آپ کے والد کا تھا۔ اس صورت میں مذکورہ مکان کا آدھا حصہ ان کی اولاد اوردیگر ورثاء میں میراث کے شرعی حصص کے مطابق تقسیم ہوگا۔ فقط واللہ اعلم
                                                  
عنوان: شیعہ سے تجارت کرنا
سوال: کیا شیعہ سے تجارت کرسکتے ہیں؟  کیا کسی شیعہ کو گھر کرائے پردے سکتے ہیں ؟
جواب: شیعہ کے ساتھ   تجارتی  لین دین کرسکتے ہیں،  اسی طرح بغرض رہائش مکان کرایہ پر دے سکتے ہیں۔فقط واللہ اعلم
                                                  
عنوان: میری جائیداد آپ کی ہے کہنے سے ملکیت ثابت نہیں ہوتی
سوال: رابعہ بی بی زوجہ شاہ جہان جو کہ شوہر اور بیٹوں کے بعد وفات پائی ہو،  ان کے 2 دو بیٹے تھے، جن کی اولاد تاحال زندہ ہے، پہلے بیٹے کے 3 بیٹے اور 4 بیٹیاں ہیں۔ دوسرے بیٹے کا1 بیٹا اور 1 بیٹی ہے۔ رابعہ بی بی نے اپنے ایک پوتے سے کہا تھا کہ: میری جائیداد آپ کی ہے۔اب رابعہ بی بی کی وفات کے بعد جائیداد اس پوتے کی ہوگی یا باقی پوتوں کو بھی حصہ ملے گا؟
جواب: دادی کا اپنے پوتے سے یہ کہناکہ : ''میری جائیداد آپ کی ہے''، صرف اتنا کہنے سے  جائیداد پوتے کی ملکیت نہیں بنے گی، بلکہ بدستور زوجہ شاہ جہان کی ملکیت رہے گی؛ اس لیے رابعہ بی بی کی جائیداد اس کے تمام ورثاء میں شرعی اعتبار سے تقسیم ہوگی۔واضح رہے کہ جس طرح لڑکے وارث بنتے ہیں اسی طرح شریعت میں لڑکیوں کا حصہ بھی مقرر ہے ، لہذا مرحومہ کے پوتوں کے ساتھ   پوتیاں بھی مرحومہ کی وارث بنیں گی۔اگر رابعہ بی بی کے ورثاء صرف مذکورہ بالاپوتے اور پوتیاں ہیں توان میں وراثت کی تقسیم درج ذیل تناسب سے ہوگی:مرحومہ کے کل ترکہ کو 13حصوں میں تقسیم کرکے دو،دو حصے ہر ایک پوتے کو اور ایک،ایک حصہ ہر ایک پوتی کو دیا جائے گا۔یعنی سو روپے میں سے 15٫38 روپے ہر ایک پوتے کو اور 7٫69 روپے ہر ایک پوتی کو ملیں گے۔فقط واللہ اعلم
                                                  
عنوان: بہن کو وراثت سے محروم کرنا ناجائز ہے
سوال: دو بھائی اور ایک بہن ہیں،والدین کا انتقال ہوچکاہے،والدین کے انتقال کے بعد بہن کا انتقال ہوا،بہن شادی شدہ تھی اس کے چار بچے ہیں،بھائیوں نے مکان فروخت کردیاجوکہ والد کے نام پر تھا،وکیل کو بتایاہی نہیں گیا کہ ایک بہن بھی تھی،اب بہنوئی بچوں کے حصے کا مطالبہ کررہے ہیں،آپ بتائیں کہ بہن یا بہن کے بچوں کا حق بنتاہے یانہیں؟ازراہ کرم یہ بھی بتادیں کہ بہن کا حصہ کتناہوگا؟
جواب: بھائیوں کابہن کی اجازت کے بغیر اس کاحصہ فروخت کرنادرست نہیں تھا اور وہ اپنے حصے میں بیع کوکالعدم قراردے سکتی تھیں،بہن کے بعد اب اس کے ورثاء  کو یہ حق حاصل ہے، تاہم اگر بہن کی موجودگی میں مکان فروخت کیا گیا اور وہ اس پر راضی تھیں یااس کے ورثاء بیع پر رضامند ہوگئےہیں اوررقم کامطالبہ کررہے ہیں تو والدین کی متروکہ جائیداد پانچ حصوں میں تقسیم  کی جائے گی، جس میں سے دو، دو حصے ہرایک بھائی کواور ایک حصہ بہن کو ملے گا۔بہن کاچوں کہ انتقال ہوچکاہے؛ لہذا اس کے حصے کی رقم اس کے شوہر اور بچوں میں تقسیم ہوگی۔یعنی سو روپے میں سے چالیس ،چالیس روپے ہرایک بھائی کے ہوں گے اوربیس روپے مرحومہ بہن کو ملیں گے ۔اور یہ رقم (سو  میں سے بیس روپے) اس کے بچوں اورشوہر میں شرعی لحاظ سے تقسیم ہوگی۔یعنی مرحومہ کے شوہر کواس کے حصے سے چوتھائی ملے گااور باقی رقم مرحومہ کے بچوں میں تقسیم ہوگی۔مرحومہ کے بچوں کے ذکر میں بیٹوں اوربیٹیوں کی  صراحت نہیں کی گئی ؛ اس لیے اگر ہرایک کے شرعی حصہ کی تعیین مطلوب ہوتوبیٹوں اور بیٹیوں کی صراحت کے ساتھ دوبارہ معلوم کرسکتے ہیں۔فقط واللہ اعلم
                                                  
عنوان: یورپ میں مکان کے لیے بینک سے سودی قرض لینا
سوال: یورپ میں بامر مجبوری بینک سے مکان کے لیے قرضہ لینا کیسا ہے؟ اور یہاں کے بینک سے سود ی معاملہ کرنے کے بارے میں بھی بتا دیں۔
جواب: واضح آیات اور احادیث مبارکہ میں سودی معاملہ اور لین دین پر سخت وعیدیں آئی ہیں، لہذا مکان کے  لیے کسی بھی مقام (خواہ وہ یورپ ہو یا کوئی اور ملک) کے بینک سے سود ی معاملہ کرنا  شرعاً ناجائزہے ، بہتر متبادل صورت یہ ہے : آپ مقامی حکومت یا کسی شخص سے قسطوں پر مکان خریدلیں یا وہاں کے رہائشی مسلمانوں کو اس جانب متوجہ کریں کہ وہ مل کر اپنے مکانات بنائیں اور مسلمانوں کو قسطوں پر فروخت کریں، اس طرح آپ سمیت دیگر مسلمان بھی سود سے بچ سکیں گے۔ فقط واللہ اعلم
                                                  
عنوان: کبوتر ودیگر پرندوں کی خرید وفروخت کا حکم
سوال: میرے مالی حالات بہت خراب ہیں اور میں چند مزید پیسے کمانے کے لیے کبوتروں کا کاروبار کرنا چاہتا ہوں. کیا کبوتروں کا کاروبار جائز ہے؟ اور دیگر پرندوں کے کاروبار کی شرعی حیثیت کیا ہے؟
جواب: کبوتر اور دیگر پرندوں کی خرید وفروخت جائز  اور آمدنی حلال ہے۔ البتہ کبوتر یا دیگر پرندے اڑانے کو مشغلہ بنانا درست نہیں ہے۔ فقط  واللہ اعلم
                                                  
عنوان: لاٹری کھیلنا
سوال: کیا لاٹری کے نمبر لگانا یا لاٹری کھیلنا جائزہے? اور انعام نکل آئے تو وہ پیسے بندہ استعمال کر سکتاہے؟
جواب: لاٹری  چوں کہ جوے کی ایک صورت ہے، لہذا لاٹری کے نمبر لگانا اور لاٹری کھیلنا حرام ہے، قرآن کریم میں جوے کی واضح ممانعت موجود ہے:يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ [المائدة :۹٠]ترجمہ :اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو۔اگر کسی شخص کا لاٹری میں انعام نکل آئے توجتنی رقم کی اس نے لاٹری خریدی تھی اتنی رقم  استعمال کرنا اس کے لیے حلال ہے، اس سے زائد رقم حلال نہیں، حرام رقم  سے چھٹکارا پانے کا طریقہ یہ ہے کہ اصل مالک کو واپس کرے یا اسے ثواب کی نیت کے بغیر کسی مستحق شخص  پرصدقہ کرے۔فقط واللہ اعلم
                                                  
