عنوان: مجبوری کی حالت میں سودی قرضہ لینا
سوال: سود واضح طور پر ایک گناہ ہے جس میں کوئی شک و شبہ والی گنجائیش نہیں۔ مجھے سبھی حوالوں میں سود کھانے یا لینے کی ممانعت کے بارے میں معلوم ہے۔ برائے مہربانی اس بارے میں بھی بتائیے گا کہ جو شخص مجبوری کے تحت سود پر قرض لیتاہے اس کے بارے میں کیا حکم ہے؟
جواب: سود لینا اور دینا دونوں حرام ہیں،اگر کسی کو سخت مجبوری اور محتاجی ہے ایسی کہ گذارہ کی بھی کوئی صورت نہ ہو اور بغیر سودکے کہیں سے قرض نہ مل رہا ہو تو ایسی مجبوری میں سود پر قرضہ لینے کی گنجائش ہے، اس صورت میں گناہ سود پر قرض دینے والے کو ہوگا۔ واللہ اعلم
                                                  
عنوان: تقسیم میراث کی ایک صورت
سوال: صورت مسئلہ یہ ہے کہ والد صاحب کے فوت ہونے کے بعد میراث تین بیٹوں ار دو بیٹوں میں شرعی اصولوں کے مطابق تقسیم ہو چکی تھی۔ اب ان میں سے دو بیٹے اور ایک بیٹی فوت ہو گئے۔ فوت ہونے والے بیٹوں میں سے ایک کی صرف بیوہ ہے اور دوسرے بھائی کے ایک بیٹا اور دو بیٹیاں ہیں جبکہ بیوی پہلے ہی فوت ہوچکی تھی۔ اب ایک بیٹا اور ایک بیٹی موجود ہے۔ اب ایسی صورت شریعہ کے اصولوں کے مطابق ورثا کون قرار پائیں گے اور وراثت کس اعتبار سے تقسیم کی جائے گی۔ براہ مہرانی جواب سی جلد مطلع فرمائیں۔ اللہ آپکا حامی و ناصر ہو۔ المستفتی عبداللہ
جواب: اس بات کی وضاحت مطلوب ہے کہ وفات پانے والے بیٹوں اوربیٹی میں کس کاپہلے انتقال ہوا؟ سب کی وفات کی ترتیب کی وضاحت کی جائے۔ نیزوفات پانے والی بیٹی کی اولادہے یانہیں؟
                                                  
عنوان: کسی ایک بیٹی کے نام جائیداد کرنے کی صورت میں حکم
سوال: میرے ابو اکیلے بھائی ھیں اور ان کی پانچ بہنیں ھیں ۔ جناب میری دادی امی کی کچھ زمین ھے جو انھوں نے اپنی ایک بیٹی کے نام کروا دی تھی۔ یہ انھوں نے اس وقت کیا تھا جب وہ باقی سب سے ناراض تھیں اور صرف اس بیٹی سے صلح تھی جن کے نام وہ زمین کر کے گئی ھیں۔ جناب اب دادی فوت ھو گئی ھیں ۔ ان کے فوت ھو جانے کے بعد سب کو پتا چلا کے وہ تو ساری زمین ایک بیٹی کے نام کر گئی ھیں ۔ پھر باقی سب نے اس بیٹی سے اپنا اپنا حصہ مانگنا شروع کر دیا تو وہ کھتی رہی کہ میں سب کو بانٹ کر دوں گی اور بھائی کو صرف ایک حصہ دوں گی ۔ مگر پھر بعد میں وہ اس سے بھی پھر گئی اور اب تک کسی کو کچھ نہیں دیا ۔ جناب آپ سے گزارش ھے کہ آپ شریعت مطہرہ کی روشنی میں بتائیں کہ اب اس جائیداد میں سے کون کون حقدار ھے؟ اور کس کس کا کتنا کتنا حق قرآن کی رو سے بنتا ھے؟ اور اگر یہ تقسیم قرآن کی رو سے نہ کریں تو کون کون گنہگار ھو گا؟ میری ایک پھپھو یعنی دادی کی ایک بیٹی ان کی زندگی میں ھی وفات پا گئی تھیں اب ان کے بیٹے ھیں وہ بھی حصہ مانگتے ھیں کیا قرآن کی رو سے ان کا حق اس جائیداد میں ھے ؟ براہ مہربانی ذرا جلدی اور واضح جواب دے دیں۔
جواب: صورت مسئولہ میں اگرسائل کی دادی نے مذکورہ جائیداد اپنی صحت کی حالت میں سائل کی مذکورہ پھوپھی کے نام کرنے کے ساتھ مکمل طورپران کے حوالہ کرکے ان کے قبضےمیں دے دی تھی تومذکورہ جائیداد انہیں پھوپھی کی ملکیت شمارہوگی اس صورت میں مذکورہ جائیداد میں کسی اور بہن بھائی کاشرعی حصہ نہیں ہوگا۔البتہ دادی کو بقیہ اولاد کومحروم کرکے صرف ایک کوجائیدادکامالک نہیں بناناچاہیے تھا۔اوراگرسائل کی دادی نے مذکورہ جائیداد سائل کی مذکورہ پھوپھی کے صرف نام کی تھی ان کے قبضے میں دے کرمکمل طورپرحوالے نہیں کی تھی(سوال میں بہ ظاہر یہی صورت معلوم ہوتی ہے کیونکہ دیگر ورثا کو دادی کی وفات کے بعد معلوم ہوا اگر دادی نے اپنی زندگی ہی قبضہ دے دیا ہوتا تو ورثا کو دادی کی حیات میں اس کا علم ہوجاتا)یاجس وقت مذکورہ زمین سائل کی پھوپھی کے نام کی اس وقت سائل کی دادی مرض موت میں مبتلاتھیں) توسائل کی پھوپھی کی ملکیت اس میں ثابت نہیں ہوگی، بلکہ یہ جائیداد دیگرترکے کے ساتھ شرعی حصوں کے مطابق سائل کی دادی کے انتقال کے وقت موجود تمام بہن بھائیوں(سائل کی تمام پھوپھیوں اورسائل کے والد) میں تقسیم ہوگی۔ بہرصورت سائل کی جن پھوپھی کاسائل کی دادی کی زندگی میں انتقال ہوا ان کی اولاد کاشرعاً کوئی حصہ اس جائیداد میں نہیں ہوگا۔ فقط واللہ اعلم
                                                  
عنوان: شیعہ کوملازم رکھنے کاحکم
سوال: میرا سوال یہ ہے کہ جولوگ شیعہ ہوتے ہیں ان کواپنے پرائیویٹ آفس میں ملازم رکھ سکتے ہیں یانہیں؟ اگررکھیں توگناہ تونہیں ہوگا؟
جواب: شیعہ کو ملازم رکھنا جائز ہے ،گناہ نہیں ہوگا۔ فقط واللہ اعلم
                                                  
عنوان: جون جولائی کی چھٹیوں میں اسکول کا فیس وصول کرنا
سوال: زیادہ تر اسکول میں دو ماہ کی تحطیلات میں بچوں کی اسکول فیس لی جاتی ہیں۔اوراس کے ساتھ ساتھ اسکول وین والے بھی دو ماہ کا کرایہ لیتے ہیں۔ کیا یہ جائز ہے۔
جواب: چونکہ اس بات پر عرف قائم ہے، اور اسکول میں بچوں کو داخل کراتے وقت دونوں فریق کو اس کا علم بھی ہوتا ہے اس لیئےعرف کی بناء پر اسکول والوں کا اور اسکول وین والوں کا تعطیلات کی ایــام کی فیس لینا جائز ہے۔ واللہ اعلم
                                                  
عنوان: سودی رقم کا مصرف
سوال: گیس کمپنی سے انڈسٹریل کنکشن لینے کے لیے زر ضمانت بنک میں جمع کروایا تھا اس رقم پر سود ملنے لگا جس کو ایک الگ اکاؤنٹ میں رکھ دیا ہے بنک کے حوالے نہیں کیا تاکہ بغیر ثواب کی نیت کے کسی مناسب جگہ استعمال کر دیں۔ شرعی اعتبار سے کیا یہ کام صحیح ھوا؟ ھماری نیت قطعا سود میں ملوث ہونے کی نہیں تھی۔
جواب: سائل کے لیے شرعاً ضروری تھاکہ زرضمانت پرسود کی جو رقم مل رہی ہے وہ اسے اکاؤنٹ میں رہنے دیتااور نہ لیتا، اسے نکال کر الگ اکاؤنٹ میں رکھنایا کسی صورت میں استعمال کرنا صحیح نہیں تھا۔ تاہم اب جب کہ وہ سود کی مذکورہ رقم کونکال کر الگ اکاؤنٹ میں رکھ چکاہے تو اس کا مصرف یہی ہے کہ ثواب کی نیت کے بغیر کسی مستحق غریب شخص کودے دے۔ اور اللہ سے سچے دل سے توبہ واستغفارکرے۔ فقط واللہ اعلم
                                                  
عنوان: اسلامی بینکاری کے متعلق راہنمائی کے لیے مفید کتابیں
سوال: السلام علیکم حضرت آپ کی ویب سائٹ پر مختلف فتوے پڑھے ہیں۔ اگر آپ مجھے ایسی کتاب کے بارے میں بتادیں جس کے ذریعے میری رہنمائی ہوسکے اور میں وہ وجوہات معلوم کرسکوں جن کی وجہ سے اسلامک بینکنگ حرام ہے تومیں آپ کا بے حد شکر گزار رہوں گا۔ جزاک اللہوالسلام
جواب: مذکورہ مسئلے کے متعلق تفصیل جاننے کے لیے درج ذیل دوکتابوں کامطالعہ مفید ہوگا:1: "مروجہ اسلامی بینکاری" شائع کردہ مکتبہ بینات، جامعہ علوم اسلامیہ علامہ بنوری ٹاؤن کراچی2: "غیرسودی بینکاری"، ایک منصفانہ علمی جائزہ از مفتی احمدممتاز صاحبفقط واللہ اعلم
                                                  
عنوان: میراث میں ملنے والی انشورنس کی رقم کا حکم
سوال: میرے شوہر کے انتقال کے بعد ان کی انشورنس کی رقم ملی ہے، کیا میں اسے استعمال میں لا سکتی ہوں کیونکہ میری دوبیٹیاں اور ایک بیٹا ھے جن کی عمر2 , 3 اور 5 سال ھے،بہت چھوٹے ہیں اور میں اپنے شوہر کے ساتھ کرایہ پر رہتی تھی، کیا میں ان پیسوں سے اپنے بچوں کے لیئے مکان لے سکتی ہوں؟
جواب: انشورنس کی ملنے والی رقم میں سے جو رقم سائلہ کے شوہر نے جمع کروائی تھی اس کا استعمال تو جائز ہے البتہ اس پر جو اضافی رقم ملی ہے وہ سود ہے ،اس کا بلانیت ثواب کسی مستحق زکوۃ کو صدقہ کرنا لازم ہے، لیکن سائلہ کو صرف اپنے حصہ کی اضافی رقم صدقہ کرنے کا اختیار ہے۔ نابالغ بچوں کی رقم ان کی بلوغت تک ماں کے پاس امانت ہے،بلوغت کے بعد وہ خود صدقہ کردینے کے پابند ہونگے۔ باقی جو اصل رقم بچتی ہے وہ مرحوم کی میراث میں تقسیم ہوگی، کل میراث کاآٹھواں حصہ بیوہ کا باقی کو چار حصوں میں تقسیم کرکے دو حصے بیٹے کو اور ایک ایک حصہ ہر ایک بیٹی کو ملےگا، سائلہ اس رقم سے مکان خریدنا چاہتی ہے تو خرید سکتی ہے، سائلہ اور اس کے بچے اس مکان میں اوپر ذکر کئے گئے حصص کے تناسب سے ہی مالک ہونگے۔واللہ اعلم
                                                  
عنوان: کمپنی کی طرف سے موبائل کے استعمال کے حق سے استفادے کا حکم
سوال: میری کمپنی اپنے اکثر ملازمین کو موبائل فون محدود مقدار میں بیلنس کی سہولت کے ساتھ دیتی ہے، مقررہ مقدار سے زیادہ بیلنس استعمال کرنے کی صورت میں زائد رقم ملازم کی تنخواہ سے کاٹی جاتی ہے۔ میرا سوال یہ ہے کہ کمپنی کی طرف سے مجھے یہ سہولت حاصل نہیں ہے، کیا میں کسی ایسے ملازم کے موبائل سے اس سہولت سے فائدہ اٹھا سکتاہوں جس کویہ سہولت حاصل ہو؟
جواب: بصورت مسئولہ اگرکمپنی کی طرف سے دیگرملازمین کو ان ملازمین کے بیلنس یاموبائل سے استفادے کی اجازت ہوتو دیگرملازمین کے لیے بھی اس سے استفادہ جائز ہوگا۔اور اگر جس ملازم کو یہ سہولت حاصل ہے اگر اسے اجازت نہ ہوکہ وہ دوسروں کو بیلنس استعمال کے لیے دیں تو پھر آپ کے لیے استعمال جائز نہ ہوگا۔فقط واللہ اعلم
                                                  
عنوان: منی چینجر کو کاروبارکے لیے رقم دینے کاحکم
سوال: میں پاکستان میں رہتا ھوں میں یہ پوچھنا چاھتا ھوں کہ ھم نے کسی کو 400000 روپے ادھار دیے ھیں۔اور وہ آدمی ان پیسوں کو اپنے کاروبار میں استعمال کرتا ہے۔وہ منی چینجر کا کام کرتا ہے۔ اور وہ ہمیں ہر مہینے کچھ منافع دیتا ہے۔ اور جو پیسے ہم نے اس کو دیے ہیں وہ ہم کسی بھی وقت واپس لے سکتے ہیں یہ پیسے فکس نہیں ہے۔ اور یہ بتا دیںکہ یہ اسلام میں جایز ہے کہ نہیں۔ جائز یا ناجائز ہو نے کی وجوہات بھی پیش کرے۔
جواب: بصورت مسئولہ سائل نے جس شخص کورقم کاروبارمیں لگانے کے لیے دی ہے اگراس شخص کااپنا سرمایہ بھی اس کاروبارمیں شامل ہے تو کل سرمائے میں سائل کی ملکیت کے فیصدی تناسب سے نفع کا تناسب طے کیاجائے اور اگر مذکورہ شخص کا سرمایہ اس کاروبارمیں شامل نہیں بلکہ سرمایہ سائل کا اور محنت مذکورہ شخص کی ہے تو پھرنفع کاتناسب غیرمتعینہ رقم کی صورت میں باہم رضامندی سے طے کرلیاجائے تو مذکورہ کاروبارجائزہوگا۔جو صورت سوال میں درج ہے وہ ناجائز ہے اور اسے فوری طور پر ختم کرنا ضروری ہے۔ فقط واللہ اعلم
                                                  
عنوان: ہنڈی کا کام
سوال: السلام علیکم،مفتی صاحب ہم سعودیہ عرب میں ہیں اور ہنڈی کا کام کرتے ہیں،اگر کوئی ہمیں ہزار ریال تک پاکستان بھیجنے کے لئے دیتا ہےتو ہم ان کو ہزار پانچ سو پاکستانی کم دیتے ہیں یعنی ان سے پیسے بھیجنے کی مزدوری لیتے ہیں،کیا یہ جائز ہے کہ نہیں؟مدلل جواب دیں۔اگر ایک کام میں میرا خرچہ بیس ریال ہو جائے اور گھر کے مالک سے میں اپنی مزدوری سمیت ایک سو پانچ یا دو سو ریال لوں تو یہ میرے لئے جائز ہے کہ نہیں؟کیوں کہ یہاں اگر ہم اتنے پیسے نہ لیں تو بہت مہنگائی ہے پھر خرچہ بھی مشکل سے پورا ہوتا ہے۔
جواب: 1۔صورت مسئولہ میں آپ ان سے ریال پاکستان بھیجنے کی مزدوری متعین کر لیں کہ مثلا پانچ سو یا ایک ہزار روپے لوں گا،پھر اس کے بعد وہ جتنی رقم آپ کو بھیجنے کے لئے دیں وہ رقم آپ پوری پہونچا دیں اور اپنی مزدوری ان سے الگ سے لے لیں یا اسی رقم سے نکال کر بقیہ رقم ان کو پاکستان میں پہونچا دیں۔مزدوری کی رقم متعین کرنا اور ان کو اس کا بتا نا ضروری ہے۔2۔کسی گھر میں مزدوری کرنے کی صورت میں آپ ان سے اپنی مزدوری کی رقم تو جتنی باہمی رضا مندی سے طے ہو جائے طلب کر سکتے ہیں لیکن سامان کی مد میں آپ اس سامان کی حقیقی قیمت سے زیادہ رقم وصول نہیں کر سکتے۔
                                                  
عنوان: وکیل کا مؤکل سے زائد رقم وصول کرنا
سوال: محترم مفتی صاحب السلام علیکم سوال:مفتی صاحب آپ سےیہ مسئلہ عرض کرناہےکہ اگر ہم سے کوئی چیز منگوائے اور کہے کہ پیسے بعد میں لے لینا۔ ہم وہ چیز دس روپے کی خریدیں اور اسے پندرہ روپے کی دیں تو یہ جائز ہے یا نہیں۔
جواب: مذکورہ صورت میں آپ چونکہ اس شخص کے وکیل ہیں لہذا آپ کے لئے حقیقی قیمت سے زائد وصول کرنا جائز نہیں ہے۔
                                                  
عنوان: بینک سے قرضہ لینے کا حکم
سوال: بینک سے قرضہ لینا کیسا ہے؟خیبر بینک جو بلا سود قرضہ فراھم کرتا ہے اسکا لینا جائز ہے؟
جواب: کسی بھی بینک سے سودی قرض کا لین دین جائز نہیں ۔ سوال میں مذکور بینک کی جانب سے بلا سود قرضہ فراہمی کی تفصیل فراہم کر دی جائے تو جواب دیا سکتا ہے ۔ فقط واللہ أعلم
                                                  
عنوان: شیئرز کے کاروبار کا حکم
سوال: کیا فقہ حنفی میں شیرز کا کاروبار جائز ہے
جواب: شیئرز کا کاروبار چند شرائط کے ساتھ جائز ہے۔1- جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو اور نہ ہی اس کمپنی کے کل اثاثے نقد کی شکل میں ہوں بلکہ اس کمپنی کی ملکیت مین جامد اثاثے بھی موجود ہوں۔2- کمپنی کا کل یا کم از کم اکثر سرمایہ حلال ہو۔3- کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔4- شیئرز کی خرید و فروخت میں، خرید و فروخت کی تمام شرائط کی پابندی ہو۔5- حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6- شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں۔ بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔ فقط واللہ اعلم
                                                  
عنوان: ھنڈی اور اس کے کاروبار کا حکم
سوال: جناب میرا نام محمد عامر ہے۔ میں دبئ میں کام کرتا ہوں۔ میرا سوال ملک میں پیسوں کے بھیجنے کے نظام کے بارے میں ہے۔عمومآ دبئ سے پاکستان پیسے بھیجنے کے بہت سے طریقے ہیں۔ جن میں سے ایک حوالہ یا ھنڈی ھے۔ جسکی مختصر تفصیل یہ ہے کہ یھاں دبئ میں درہم میں پیسے اسکے کام کرنے والے کو دیے جاتے ہیں اور اس وقت کے ریٹ کے حساب سے پاکستان میں وصول کیے جاتے ہیں۔1- اس طریقے سے پیسے بھیجنے میں کوئ حرج تو نہیں۔2- اس کا کاروبار کرنا کیسا ہے۔ (حوالہ / ھنڈی)
جواب: ھنڈی کے ذریعہ بھیجی جانے والی رقم اگر کرنسی کے مارکیٹ ریٹ کے مطابق ہی دی جاتی ہے اور رقم کی ترسیل کی اجرت اصل رقم میں سے منہا نہیں کی جاتی بلکہ الگ سے طے کرکے لی جاتی ہے تو یہ صورت جائز ہے اوراس تفصیل کے مطابق ھنڈی کا کاروبار بھی جائز ہے۔ واللہ اعلم
                                                  
عنوان: حلال نوکری چھوڑ کر حرام نوکری کرنا
سوال: میرے پاس ایک نوکری ہے جو میں کر رہا ہوں لیکن اس کی تنخواہ بہت کم ہے، جس میں گھر کا خرچ نہیں نکل پاتا اور کسی سے ادھار لینا پڑتا ہے، مجھے ایک بینک میں جاب مل رہی ہے، جس کی تنخواہ اتنی ہے کہ میں آسانی سے اپنے گھر کا خرچ چلا سکتا ہوں۔ آپ برائے مہربانی بتائیے کہ مجھے بینک میں جوائننگ دینی چاہیے یا نہیں؟
جواب: بینک ایک سودی ادارہ ہے اس میں نوکری کرنا جائز نہیں، اور نہ ہی اس کی تنخواہ حلال ہے۔ حرام چاہے جتنا بھی زیادہ نظر آئے، بالآخر اس کی انتہاء ہلاکت اور اللہ تعالیٰ کی ناراضگی ہی ہے۔ اس کے بالمقابل حلال میں اللہ تعالیٰ کی رضا کے ساتھ ساتھ برکت ہی برکت ہے۔ لہذا قلیل حلال پر قناعت کی جائے اور کثیر حرام کی طلب نہ کی جائے۔
                                                  
عنوان: یو۔ بی ۔ایل فنڈ  انوسٹمنٹ ایسوسی ایٹس میں ملازمت کرنا
سوال: کیا یو۔ بی ۔ایل کی فنڈ انوسٹمنٹ ایسوسی ایٹس میں ملازمت کرنا جائز ہے؟
جواب: ناجائز ہے۔ واللہ اعلم
                                                  
عنوان: میراث
سوال: میرے نانا کا حال ہی میں انتقال ہوا ہے ان کی تین بیٹیاں 3 بہنیں اور ایک بھائی ہے،ان کی وراثت کس طرح تقسیم کرنی ہوگی،رہنمائی فرمایئں۔
جواب: مرحوم کے ورثاء میں اگر صرف مذکورہ رشتہ دار ہی زندہ ہیں والدین اور بیوی میں سے کوئی حیات نہیں ہے تو ان کے ترکہ میں سے ان کی تجھیز و تکفین کاخرچہ نکالنے کے بعد اگر ان کے ذمہ کوئی قرض ہو تو اس کو ادا کرنے کے بعد اگر انہوں نے کوئی وصیت کی ہو تو اس کو ایک تہائی ترکہ سے نافذ کرنے کے بعد باقی ترکہ کو 100 حصوں میں تقسیم کر کے ہر بیٹی کو22 روپے 22 پیسے،ہر بہن کو 6 روپے 66 پیسے اور بھائی کو 13 روپے 33 پیسے ملیں گے۔
                                                  
عنوان: لنڈے کے مال کی خرید و فروخت
سوال: آج کل جو بازاروں میں لنڈے کا مال ملتا ہے جو باہر ملک سے آتا ہے اس کا استعمال کا اور خریدنے کا کیا حکم ہے؟اور کبھی کبھی ان میں سے کچھ پیسے وغیرہ اور دوسری چیزیں نکلتی ہیں ان چیزوں کا کیا حکم ہے؟
جواب: مذکورہ مال کی خرید و فروخت جائز ہے البتہ استعمال سے پہلے ان کو دھو کر پاک ہونے کا اطمینان کر لینا چاہیئے، باقی ان میں سے نکلنے والی اشیاء صدقہ کردینی چاہیئے۔اگر مستحق ہو تو خود بھی استعمال کرسکتا ہے۔
                                                  
عنوان: گندم کو بطور قرض دینا
سوال: مسئلہ یہ ہے کہ ہمارے علاقے میں زمیندار لوگ دوسے زمیندارسےایک من گندم لے لیتے ہیں اور پھر چھ مہینے بعدایک من گندم واپس لے لیتے ہیںتو اب پوچھنا یہ ہے گندم کو گندم کے بدلے قرض کی صورت میں لینا شرعا کیسا ہے
جواب: جتنی گندم قرضے میں دی ہے اتنی ہی گندم واپس لی جائے، کمی بیشی نہ ہو تو اس طرح گندم وغیرہ کو بطور قرض دینا جائز ہے۔ فقط واللہ اعلم
                                                  
عنوان: سودی قرض ادا کرنے کا گناہ کس کے ذمے ہوگا؟
سوال: السلام علیکم زید نے بینک سے قرضہ لےکر بکر کو کاروبار میں انویسٹ کرنے کیلیے دیا۔ کاروبار میں نقصان ہوگیا،اب بکر زید کوہرماہ اتنی رقم دیتاہےجس سےوہ بینک سےلیےہوےقرض کی ماہانہ قسط اداکرسکے، یہ رقم بکر تب تک دیگا جبتک کہ وہ زید سے لی ہوئی رقم واپس نہیں کر دیتا۔صورت مذکور میں بینک سے لی ہوئی رقم پر ماہانہ شرح سودکی ادائیگی کا گناہ کس کے سر ہوگا زیدکےسریابکر کےسرپر؟
جواب: بینک سے لی ہوئی رقم پرشرح سود کی ادائیگی کاگناہ اسی شخص پرہوگا جس نے سودی معاہدہ کرکے یہ رقم حاصل کی تھی اور اسی معاہدے کے تحت ادائیگی بھی کررہاہے۔ فقط واللہ اعلم
                                                  
عنوان: اسکول میں جون جولائی کی فیس لینے کا حکم
سوال: آج کل اسکول میں جون جولائی  چھٹیوں کی فیس لی جاتی ہے،کیا یہ فیس لینا جائزہے؟
جواب: اسکول میں جون جولائی کی چھٹی کی فیس لینا جائزہے؛ اس لیے کہ عرف بھی ہے اور معاہدہ بھی پورے سال کا ہوتاہے۔ فقط واللہ اعلم
                                                  
عنوان: اخیافی بہن بھایئوں کا حصہ
سوال: بنات كي موجودگی مين اخيافي بهنون كو كيا مليگا؟ اور حقيقي بهن بهاي كي موجودكي مين اخيافي بهن بهاي كو كيا مليگا؟
جواب: اخیافی بہنیں بیٹیوں کی موجودگی میں محروم ہونگی اورحقیقی کی موجودگی میں انکو ایک ھو تو تہائی اور ایک سے زائد ہوں تو چھٹا حصہ ملے گا، واللہ اعلم
                                                  
عنوان: یوتھ اسیم کا حکم
سوال: حکومت کی یوتھ اسکیم جو قرضے فراہم کر رہی ہے یہ جائز ہے یا ناجائز؟
جواب: اب تك جو تفصيلات اس حوالے سے همارے سامنے آئ هيں اس کے مطابق مذکورہ اسکیم کے تحت قرضے کی فراہمی چونکہ سودی بنیادوں پر ہو رہی ہے اس لئے اسکیم کے تحت قرضہ حاصل کرنا بھی ناجائز ہے۔
                                                  
عنوان: کمپنی کا ملازمت مہیا کرنے کی خدمت کے عوض فیس لینا
سوال: رشوت کیا ہے؟ یہ بھی ارشاد فرمادیں کہ بعض فرماتے ہیں کہ بعض ایسی آن لائن کمپنیز ہیں جو آن لائن ملازمت مہیا کرتی ہیں، وہ اس کے لئے کچھ فیس لیتی ہیں یعنی وہ پانچ سو یا ہزار ڈالر لے کر کام مہیا کرتی ہیں۔اس بارے میں کیا ارشاد فرماتے ہیں کہ یہ رشوت ہے یا نہیں؟
جواب: کوئی کام جو کرنا ضروری ہو اس کے نہ کرنے پر اور کوئی کام جو نہ کرنا ضروری ہو اس کے کرنے پر کوئی عوض لینا رشوت کہلا تا ہے ۔ یہ رشوت کی سادہ اور آسان سی تعریف ہے۔جو کمپنی خدمات کے عوض کوئی رقم یا فیس وصول کرتی ہے وہ جائز ہے بشرطیکہ خدمت جائز ہو اور معاضہ طے شدہ ہو اور کمپنی نے واقعی کوئی قابل اعتبار خدمت انجام دی ہو۔
                                                  
عنوان: مقتول شخص کو ملنے والی حکومتی امداد کس کا حق ہے؟
سوال: ایک شخص جو کہ پولیس میں ملازم تھا اس کو قتل کردیا گیا اور اس کے پسماندگان میں بیوہ،تین بچے،ماں اور تین بھنیں بی موجود تھیں، جبکہ کچھ دن کے بعد ماں بھی انقال کرگئی، اور اب حکومت کیطرف سے بیس لاکھ روپے امداد ملی ہے جو کہ مقتول کی بیوہ اور بچوں کے لئے ہے اور مقتول چونکہ ملازم تھا اس لیئے ساٹھ سال تک ان کے بچوں کو ماہانہ وظیفہ ( تنخواہ) ملتی رہے گی۔ یہ معلوم کرنا تھا کہ ان بیس لاکھ میں اور ماہانہ وظیفہ میں مقتول کی بہن جو کہ غیر شادی شدہ، بالغ اور ملازم تنخواہ دار بھی ہے، کو حصہ ملے گا یا نہیں؟
جواب: مذکورہ حکومتی امداد کی رقم اور مقتول کی بیوہ اور بچوں آئندہ کو ملنے والا ماہانہ وظیفہ انہی کا حق ہے، اس میں مقتول کے کسی اور رشتہ دار کاحصہ نہیں ہے۔ واللہ اعلم
                                                  
عنوان: بیع الاب الاموال المقسومۃ مین الاولاد بغیر اجازۃ من المالک
سوال: اعزائی:فی دارالافتاءجامعة العلوم الاسلامیة.السلام علیکم ورحمة الله وبرکاته.سئالی:قسم الأب اموال غیر المنقولة علی أبنائه بعد مرور خمسة سنوات یبیع الأب حصة احد الأبناء علی الآخر فی غیاب صاحب المال هل ینعقد هذا البیع أم لا؟أرجوا منکم الفتوا فی هذه المسئلة
جواب: ان قسّم الاب الاموال علی الاولاد ویتم قبضھم علیھا فقد انقطع حق الوالد من تلک الاموال فلایجوز لہ التصرف فیھا الا باجازۃ من صاحب المال، ففی الصورۃ المستفسرۃ لاینعقد البیع المذکور الا اذا اجازہ المالک۔ واللہ اعلم
                                                  
عنوان: اخبار تقسیم کرنے کی نوکری کرنا
سوال: السلام علیکم، میں سویڈن میں رہتا ہوں اور یہاں اخبار تقسیم کرنے کی نوکری کرتا ہوں، اخبار کے اندر سور اور شراب کے اشتہار بھی ہوتے ہیں، کیا یہ کام حلال ہے یا حرام؟
جواب: مذکورہ کام میں چونکہ اصل کام اخباربھیجنا ہے اس لیے یہ عمل کی گنجائش ہے اور اس سے حاصل ہونے والی آمدنی بھی استعمال کر سکتے ہیں۔
                                                  
عنوان: وراثت کے گھر میں کسی ایک وارث کا رہنا
سوال: السلام علیکم، امید ہے آپ حضرات خیریت سے ہیں۔ میرا نام محمد معاذ ہے اور میں امریکا میں رہتا ہوں، مجھے ایک مسئلہ وراثت سے متعلق دریافت کرنا ہے، ہم لوگ کراچی میں اپنے نانا کے گھر میں بچپن سے رہتے آئے ہیں، نانا کا انتقال 1991 میں اور نانی کا انتقال 2006 میں ہوا۔ دونوں کے انتقال کے وقت کوئی وصیت نہیں تھی۔ نانا کے 4 بیٹے اور 3 بیٹیاں ہیں اور سب حیات ہیں، الحمد للہ۔ سارے بہن بھائی امریکا میں رہتے ہیں، سوائے میری والدہ کے۔ نانی کے انتقال کے بعد سارے بہن بھائیوں نے میری والدہ کو گھر میں رہنے کی اجازت دی اور گھر اس لیے فروخت نہیں کیا تاکہ پاکستان میں سب کا ایک گھر ہو۔ میرے والدین اور بھائی اس وقت اس گھر میں مقیم ہیں۔ میرا سوال یہ ہے کہ کیا میرے والدین اور بھائی کا اس گھر میں رہنا شرعا صحیح ہے یا نہیں؟ یا پھر اس گھر کو فروخت کر کے حاصل شدہ رقم کو شرعا تقسیم کیا جائے؟ جزاک اللہ
جواب: اگر سائل کے نانا مرحوم کے کسی وارث کو اس مکان میں آپ کے والدین اور بھائی کے رہنے پر کوئی اعتراض نہیں تو شرعا بھی اس میں کوئی حرج نہیں۔
                                                  
عنوان: وکیل کے زائد رقم لینا
سوال: محترم مفتی صاحب السلام علیکم سوال : مفتی صاحب آپ سےیہ مسئلہ عرض کرناہےکہ اگر ہم سے کوئ چیز منگوائے اور کہے کہ پیسے بعد میں لے لینا۔ ہم وہ چیز دس روپے کی خریدیں اور اسے پندرہ روپے کی دیں تو یہ جائز ہے یا نہیں
جواب: جتنی رقم میں وہ چیز خریدی ہے اتنی ہی رقم لے سکتے ہیں اس سے زائد نہیں ۔ واللہ اعلم
                                                  
عنوان: گم شدہ کی میراث کاحکم
سوال: چار بھائی تھے ایک گم ہو گیا تین بچ گئے ان میں سے ایک مر گیا اس کی اولاد رہ گئی اب ان بچوں کا گم ھونے والے چچا کی میراث میں حق ہے؟ نوٹ گم ہونے والے کی اولاد نہیں ہے۔
جواب: بصورت مسؤلہ جب تک گم شدہ بھائی کی وفات کی مصدقہ خبرنہیں مل جاتی یا اس کے ہم زمانہ لوگ سب وفات نہیں پاجاتے ﴿اس وقت تک﴾ گم شدہ بھائی کاترکہ﴿مملوکہ جائیداد﴾ تقسیم نہیں کیا جائے گا ۔ فی الحال گم شدہ بھائی کی وفات کی مصدقہ خبربھی نہیں اوراس کے ہم عصربھی بقیدِحیات ہیں اس لیے صرف وفات پانے والے بھائی کاہی ترکہ اس کی اولاد میں تقسیم کیاجائے گا۔اگرگم شدہ بھائی کی وفات کی مصدقہ خبرمل جاتی ہے یا جب اس کے ہم عصر لوگ وفات پاجاتے ہیں اس وقت موجودہ اوروفات پانے والے ورثاء اورترکہ کی تفصیل لکھ کرمسئلہ معلوم کرلیاجائے۔ فقط واللہ اعلم
                                                  
عنوان: غیرقانونی طریقے سے موبائل برآمدکرنے کاحکم
سوال: موبائل کے کام میں چائنا سے موبائل منگوانے ہوتے ہیں۔ اگر ملکی قانون کے مطابق منگوایا جائے تو مثلا ایک ہزار روپے والا موبائل پندرہ سو (۱۵۰۰) روپے کا پڑے گا اور اگر غیر قانونی طریقے سے منگوایا جائے تو ۱۲۰۰ کا پڑے گا۔ ہماری پوری موبائل مارکیٹ میں سے جو لوگ چائنا سے مال منگواتے ہیں وہ سب غیر قانونی طریقے سے ہی منگواتے ہیں۔ اب اس آمدنی کا کیا حکم ہے؟ اور کیا اس طرح کا کروبار درست ہے؟ اور کیا تمام لوگ غلط طریقے سے کاروبار کر رہے ہیں؟ اس سے بچاؤ کی کیا صورت ہوسکتی ہے؟
جواب: الجواب حامداً ومصلیاً ومسلماً مذکورہ طریقہ ملکی قوانین کے خلاف ہے اس لیے اس سے اجتناب کیاجائے۔ بچاؤ کی صورت یہی ہے کہ تاجروں کی یونین اورسرکردہ لوگ آئینی حدود میں رہ کرحکومت سے اپنے حق میں قواعدوضوابط میں نرمی کروالیں۔تاہم مذکورہ طریقے سے حاصل شدہ آمدن شرعاً حلال ہے۔ فقط واللہ اعلم
                                                  
عنوان: بحریہ ٹاؤن پروجیکٹ کی فائل قبضے سے پہلے بیچنے کاحکم
سوال: بحریہ ٹاؤن کراچی کا جوپروجیکٹ ہے اس کی فائل پیمنٹ اورقبضے سے پہلے سیل کرنے کاکیاحکم ہے؟ بحریہ ٹاؤن کے مسئلے کی وضاحت کردیں۔
جواب: الجواب باسم ملھم الصواببحریہ ٹاؤن کراچی کے پروجیکٹ کی فائل یا بیعانہ رسید اسی قیمت پر بیچنا جائز ہے ،زیادہ قیمت پر نہیں بیچ سکتے ،کیونکہ فی الحال وہ رسید کی فروخت ہے ،جب قرعہ اندازی ہوجائے گی اور ایک متعین پلاٹ مل جائے گا تو پھر دوسری پراپرٹی کی طرح اس کا کم وبیش قیمت پر خریدنا بیچنا جائز ہوجائےگا۔۔ فقط واللہ اعلم
                                                  
عنوان: جائزاشیاء کی اسمگلنگ کاحکم
سوال: جائز چیزوں کی اسمگلنگ کرنا کیسا ہے؟
جواب: ملکی قوانین کے خلاف ہے اس لیے اجتناب کیاجائے۔ فقط واللہ اعلم
                                                  
عنوان: نقصان کی تلافی کے لئے سودی اکاؤنٹ کھولنا
سوال: میں سعودی عرب میں ملازمت کرتا ہوں میں نے ایک بنک کے کرنٹ اکؤنٹ میں پیسے جمع کئے،بینک نے میرا اکاؤنٹ بند کر دیا اور پیسے واپس نہیں کئے اب میں نے اسی بینک میں سودی اکاؤنٹ میں پیسے جمع کروائےتاکہ اکاؤنٹ کا نقصان پورا ہو سکے۔جب میرا نقصان پورا ہو جائے گا تو میں اکاؤنٹ بند کر دوں گا۔برائے مہربانی میری رہنمائی فرمایئں،میری نیت صرف نقصان پورا کرنے کی ہےسود لینے کی نہیں ہے۔
جواب: اپنا نقصان پورا کرنے کے لئے سودی معاہدہ کرنا یعنی سودی اکاؤنٹ کھولنا اور سودی رقم لینا درست نہیں ہے،اس نقصان کی تلافی کے لئے قانونی طریقہ اختیار کیا جائے۔
                                                  
عنوان: اسٹاک ایکسچینج میں شیئرز کے کاروبار کا حکم
سوال: السلام علیکم،کیا اسٹاک ایکسچینج میں شیئرز کی خریداری میں انویسمنٹ کرنا جائز ہے؟ اگر جائز ہے تو اس کی کیا شرائط ہیں اور ایک عام آدمی کس طرح ان شرائط کو پوری طرح جان سکتا ہے؟ مجھے ایک دوست نے بتایا تھا کہ کچھ کمپنیز کے شیئرز خریدنا جائز ہے اور کچھ کے نہیں۔ کیا ایسی کمپنیز کی کوئی لسٹ مل سکتی ہے یا آپ رہنمائی فرما سکتے ہیں؟ جزاک اللہ خیرا
جواب: اس سوال کا جواب دیا جاچکا ہے، جواب پڑھنے کے لیے درج ذیل لنک ملاحظہ کریں:http://fatwa.banuri.edu.pk/masla/stock-exchange-mai-shears-k-karobar-ka-hukum/2013-03-19
                                                  
عنوان: مجلات کی خریداری میں تاحیات ممبری یا خریداری
سوال: از: ماہنامہ ندائے حرم جامعہ کنز العلوم احمداباد گجرات الہندکیا فرماتے ہیں علماء کرام اس مسئلہ کے بارے میں کہ ماہنامہ و رسائل کا لائف ممبر بنانا یا بننا کیسا ہے ؟ایک متعین رقم ادا کر کے تاحیات رسالےکا خریدار بننا کیسا ہے؟کیا یہ معاملہ شرعا درست ہے؟اگر نہیں تو اس کی کوئی جائز شکل ہے؟حضرت مفتی عبد الرحیم صاحب لاجپوری رحمۃ اللہ علیہ نے فتاوی رحیمیہ میں دو شکلیں بیان کی ہے ایک معاوین خصوصی کی جس میں صرف تعاون مراد ہے اور ایک خریداری کی جس میں تاحیات رسالے کی خریداری مراد ہے ؟حضرت نے پہلی شکل کو جائز اور دوسری کو ناجائز لکھا ہے۔فتاوی محمودیہ میں حضرت مفتی محمود حسن صاحب رحمۃ اللہ علیہ نے لائف ممبری کو قمار کی شکل بتایا ہے۔
جواب: مجلات کی خریداری میں تاحیات ممبری یا خریداری مبیع کی عدمِ موجودگی اور وقت کی جھالت کی بناء پر ناجائز ھے، البتہ اگر اس کو بیع کے بجاے تعاون مراد لیا جائے اور اس کی صورت یہ ہو کہ رقم دینے والا دی جانے والی رقم کو عطیہ کی مد میں دے اور عطیہ ہی سمجھے اور ادارہ کی طرف سے رسائل ومجلات کا اجراء اعزازی ہو پھرتو جائز ھے، البتہ اس صورت میں ادارہ پر کوئی جوابدہی لازم نہ ہوگی۔ واللہ اعلم
                                                  
عنوان: میزان بینک میں سرمایا کاری کرنا
سوال: السلام علیکم میرا سوال ھے کہ میزان بینک میں انویسمنٹ کرنا منافع کی غرض سے جائز ھے یا نہیں جواب دین مہربانی ھوگئ
جواب: جائز نہیں ہے۔
                                                  
عنوان: جعلی ڈگری بنواکر ملازمت کرنا
سوال: السلام علیکم مفتی کرام میں2006میں ایک یو نیو رسٹی میں زیر تعلیم تھا ایک سمیسٹر پڑھ کرمیرے دوستوں‌کے تعلقات سے2007میں نے اس یو نیو رسٹی سےپیسو ں کی ذریعےبی ایس آئی ٹی ڈگری حاصل کر لی ،اور اس وقت میں ایک ادارے میں کمپو ٹر کے شعبےمیںڈیٹا کو رڈینیٹرکے عہدے پرفائزتھا پھر اس کے بعد میں نے ایک یو نیو رسٹی سے ایم ایس کرلیا اور ساتھ ساتھ نو کری بھی چل رہی تھی مگر یہ نو کری ڈگر ی کے بنا پر نہیں تھی کیوں کہ میں ڈگر ی سے پہلےاس عہدے پر فائز تھاجب میں نے ایم ایس کمپیو ٹر نیٹ ورک اینڈکمیو نیکشن کی ڈگری حاصل کرلی تو میں نےیہ نو کری چھو ڑ دی.اب میں ان ڈگریو ںاور تجربے کے بنا پر ایک اسپتال میںآئی ٹی منیجرکے عہدے پردو2سال سے فائز ہو ں ،اور ان کے جو کام ہے وہ کر کے دے رہا ہو ں آئی ٹی سے متعلق اور کچھ آئی ٹی الگ اسٹور وغیرہ کے انٹری اور آڈیٹ کا کام بھی سرانجام دے رہا ہو جو کہ میر ے ڈیو ٹی میں شامل نہیں .اب اس وقت میرے پاس کل تجربہ آٹھ 8 سال کا ہے، کیا اس ڈیو ٹی سے حاصل ہو نا والی تنخو اہ میرے لئے حلال ہے ؟اب اگر میں کچھ نیٹ ورک کےمزید انٹرنیشنل سرٹیفکٹ کو رس کرلو۔مزید ماہرات حاصل کرنے کے لئے،تو کیا میں اس ڈگری کے بنا پر اور ان کورس کے بنا پر کہی دوسری جگہ انجنئر یا منیجر عہدے کی نو کری کرسکتا ہو ں ؟وہ میرے لئے حلا ل ہو گی؟یا میں ویب ڈیولپمنٹ جو مجھےآتی ہے اس ڈگری کے بنا پر وہ کام کرسکتا ہو ں؟یا ڈگری دیکھائے بغیر میں یہ کام کرو؟آپ سے درخواست ہے کہ جلدی جواب ارسال کرے تاکہ میں جلدی سے کو ئی فیصلہ کرسکو ۔آپ کے جو اب کامنتظر
جواب: جعلی ڈگری بنوا کر آپ دھوکہ دہی کے گناہ کے مرتكب ہوئے ہیں ،اس عمل پر توبہ کریں، البتہ جو ملازمت آپ نے کی، یا کررہے ہیں یا آئندہ کرنے کا ارادہ ہے تو اگر اس کی مطلوبہ استعداد کے آپ حامل ھیں تو اس سے حاصل شدہ آمدنی حلال ہے۔ واللہ اعلم
                                                  
عنوان: پراویڈنٹ فنڈ اور پوسٹل لائف انشورنس
سوال: السلام علیکم میں ایک سرکاری ملازم ہوں ،ہمیں پنشن کے وقت جی۔پی فنڈ ،پروویڈنٹ فنڈ ملتا ہے۔اکثر لوگ اس کو سود کہتے ہیں،ہمیں جو ادائیگی کی رسید ملتی ہے اس پر بھی جی پی فنڈ سود لاگو ہے لکھا ہوتا ہے۔ آیا اس کا لینا ٹھیک ہے یا نہیں کہ کچھ حضرات لینا جائز کہتے ہیں اگر یہ کٹوتی ملازمین کی مرضی سے نہ ہو تو،اگر لینا جائز ہے تو پھر پوسٹل لائف انشورنس کا کیا حکم ہے؟
جواب: جی پی فنڈ اور پروویڈنٹ فنڈ جس کی کٹوتی ملازمین کی مرضی سے نہ ہوتی ہو اس کی اصل رقم بمع اضافی رقم کے لینا جائز ہے۔اور جہاں کٹوتی اختیاری ہو وہاں سودی معاہدہ کا گناہ بھی ہوگا اور اضافی رقم لینا بھی درست نہیں ہوگا۔ البتہ پوسٹل لائف انشورنس جائز نہیں ہے۔
                                                  
عنوان: ھنڈی کے کاروبار کاحکم
سوال: السلامُ علیکم : مفتی صاحب کیا هنڈی کا کام کرنا جائز هے یا ناجائز ؟جسمیں هم یها ں سعودیہ سے اگر کسی آدمی کا ۱۰۰۰سعودی ریال پاکستان بھیجتے هیں، پاکستان میں اسی دن وہ رقم اس آدمی کے گهر والوں کو دی جاتی هیں فرق یہ هوتا هے اگر اس دن ریٹ چوبیس هزار ۲۶۰۰۰هوتاهے تو هم انکو ۲۵۰۰۰پاکستانی میں دیتے هیں آپ قران وُسنت کی روشنی میں جواب دیں کیوں کے کچھ لوگ کهتے ھیں کہ یہ نا جائز کاروبار هے :اگر یہ ناجائز هے تو کس صورت میں جائز بن سکتا هے تاکہ گناہ سےبچ جائیں ضرور مدلل جواب دیں ْ۔
جواب: ھنڈی کی صورت میں جس ملک میں رقم بھیجی ھے اس ملک میں بھیجی جانے والی کرنسی کی عام مارکیٹ میں جو قیمت ھے اتنی ہی رقم لی جاسکتی ھے،اس سے زائد وصول کرنا جائز نہیں ھے، لھذا اگر ریال کی قیمت پاکستان میں وصول کرنے کے دن 24000 ھے تو 24000 ھی وصول کی جاسکتی ھے، 25000 وصول کرنا جائز نھیں، البتہ اگر الگ سے اجرت طے کرکے لی جائے تو اس کی گنجائش ہے۔ واللہ اعلم
                                                  
عنوان: پرائیویٹ ادارے کے ملازم کا  حکومت کے شیڈول کے مطابق تنخواہ کا مطالبہ
سوال: بندہ ایک پرائیویٹ ادارے میں کام کرتا ہے اور گورنمنٹ نے اس کے لئے ایک تنخواہ کا شیڈول مقرر کر رکھا ہے اور ادارہ انتہائی کم تنخواہ دیتا ہے جب کوئی گورنمنٹ سےرجوع کرتا ہے تو اُسکو کمپنی پورا معاوضہ دے دیتی ہے اور بندہ نے کچھ قرض بھی کمپنی سے لیا ہوا ہے اور گورنمنٹ سے رجوع کر کے اپنا پورا حق حاصل کرنا چاہتا ہے اور یہ اپنے قرض میں سے منہا ہو جائیگا ۔ آپ سے سوال ہے کہ یہ گورنمنت سے جاری شدہ شیڈول کیا حیثیت رکھتا ہےاور یہ لینا جائز ہے اگر نہیں تو کیوں عائلی قوانین کی ہمارے لئے کیا حیثیت ہے ۔اس سے پہلے جس ملازم نے بھی رابطہ کیا ہے اُسکو پورا معاوضہ ملا ہے بندہ ایسا کرے تو کوئی ممانعت تو نہیں شر عا اسکی کیا حیثیت ہوگی۔ راہنمائی فر ما کر عنداللہ ماجور ہوں بندہ انظار میں اور دعا گوہ رہیگا۔والسلام شیرافضل قریشی
جواب: صورت مسئولہ میں اگر سائل نے اپنے ادارے میں ملازمت اختیارکرتے وقت ادارے کی طرف سے ملنے والی تنخواہ پر آمادگی ظاہرکردی ہو تواب وہ تنخواہ کے سلسلے میں حکومت سے رجوع نہیں کرسکتا، نہ ہی ادارہ سائل کی رضامندی کے بعدحکومت کے شیڈول کے مطابق تنخواہ دینے کاپابند ہے۔ واللہ اعلم
                                                  
عنوان: زندگی میں جائیداد تقسیم کرنا
سوال: السلام علیکم، میرا سوال یہ ہے کہ میری نانی نے اپنی جائیداد میں سے اپنے پانچ بچوں کا حصہ لگایا، سب کو دینے کے بعد، میری امی پہ یہ پابندی لگا دی کہ آپ اپنا پیسہ استعمال نہیں کریں گی اور اپنے شوہر کو نہیں دیں گی، جس کی وجہ سے ہمارے گھر میں بہت جھگڑا کھڑا ہوگیا ہے، حالانکہ میرے والد صاحب ایک انتہائی ایمان دار اور نیک انسان ہیں، وہ صرف اس پابندی پر ناراض ہیں۔ شریعت اس کا کیا حکم دیتی ہے کہ جائیداد بانٹنے کے بعد آپ ایسی پابندی کسی پہ لگا سکتے ہیں کہ نہیں؟
جواب: سائلہ کی نانی نے اپنی زندگی میں جائیداد میں سے جتنا حصہ سائلہ کی والدہ کو دیا وہ ان کی طرف سے ہدیہ ہوگیا۔ سائلہ کی والدہ ان پیسوں کی مکمل طور پر مالک بن چکی ہیں، وہ جس طرح چاہیں اس میں تصرف کریں، سائلہ کی نانی کو شرعاً کسی قسم کی مداخلت یا اعتراض کا حق نہیں ہے۔
                                                  
عنوان: بیرون ملک سے پرندے درۤمد برۤمد کرنے کا کاروبار
سوال: السلام علیکم و رحمۃ اللہ میرا سوال یہ ہے کہ بیرون ملک سے پرندے درآمد برآمد کرنا کیسا ہے۔خصوصااگر کوئی شخص اس طرح کی کاروبار کرے تو شرعاً کیسا ہے۔والسلام نجم الاسلام
جواب: جائز ھے۔ واللہ اعلم
                                                  
عنوان: شرح الوقایہ کی ایک عبارت کی تشریح
سوال: فقہ کی کتابوں میں کپڑے کے لئے ذرع گز کو وصف قرار دیا گیا ہے جس کی کمی یا زیادتی کی وجہ سے کپڑے کے ثمن میں کوئی فرق واقع نہیں ہوتا کما فی شرح الوقایۃ اخرین ص13 مکتبہ رحمانیہ و ان باع المذروع ھکذا ای مثلا باع ثوبا و نحوھا علی انہ مأۃ اذرع وھی اقل أو اکثر اخذ الاقل بکل الثمن أو ترك والاکثر لہ بلا خیار للبائع الخ سوا ل یہ ہے کہ کیا آج کل بھی اسی قاعدے کے موافق کپڑے کی تجارت کی جائے گی جبکہ بازار میں کپڑے کے لئے ذرع حسن اور قبح کی علامت متصور نہیں ہوتی بلکہ قلۃ و کثرت ِاجزا کے لئے معیار ہے؟
جواب: آج کل بھی مسئلہ اسی طرح ہے جس طرح کہ کتبِ فقہ میں درج ہے، البتہ اگر کپڑے کی بیع فی گز کے حساب سے کی جیسا کہ رواج ہے کہ فی گز اتنے کا، تو اس صورت میں گز وصف نہیں رھیگا بلکہ مقدار بن جایئگا اور کمی بیشی کی صورت میں رجوع کا اختیارہوگا اور اگر فی گز کے حساب سے نہ کی اور کل کی بیع کی اس طرح کہ یہ تھان مثلا 20میٹر کا اتنےکا ھے،ہرہرگز کی الگ الگ قیمت مقرر نہیں کی تا اس صورت میں گز کا ذکر بطور وصف ہوگا اور کمی بیشی کی صورت رجوع کا اختیار نہیں ھوگا۔ واللہ اعلم
                                                  
عنوان: ڈی این اے ٹیسٹ کے ذریعہ زنا کاثبوت
سوال: میرا سوال یہ ہے کہ کیا زنا کا جرم جدید آلات سے جیسے DNA ٹیسٹ وغیرہ سے ثابت کیا جاسکتا ہے؟ برائے کرم مجھ کو اسلامی فقہ کی روشنی میں جواب عنایت فرماویں۔
جواب: شریعت مطھرۃ نے زنا کے ثبوت کے لیئے چار گواھوں یا ازخود چار مرتبہ اقرار کاضابطہ مقرر کیا ھے اور اسی سے اس کا ثبوت معتبر ھے، DNA وغیرہ کے ذریعہ اس کا ثبوت شرعا معتبر نہیں ھے۔ واللہ اعلم
                                                  
عنوان: میراث میں اخیافی بہن بھائیوں کا حصہ
سوال: حقیقی بہن بھائیوں کی موجودگی میں اور بیٹی پوتی کی موجودگی میں اخیافی بہن بہائیوں کو کیا ملیگا؟
جواب: بیٹی اور پوتی کی موجودگی میں اخیافی بہن بھائی وارث شمار نہیں ہونگے اور حقیقی بھن بھائی کی موجودگی میں اخیافی بہن بھائی کواگر ایک ہو تواس کو سدس چھٹاحصہ اور ایک سے زائد ھوں تو ثلث تیسرا حصہ ملیگا۔واللہ اعلم۔
                                                  
عنوان: قتل خطا کی دیت
سوال: پوچھنا یہ ہے کہ موٹرسائیکل کی ٹکر سے اگر کوئی بچہ جان بحق ہو جائے جبکہ موٹرسائیکل پر تین افراد سوار تھے، چلانے والا بالغ اور عقل مند ہے، اب نابالغ بچے کی ہلاکت پر کیا جرمانہ عائد ہوگا؟ دیت کتنی ہوگی اور کتنی قیمت مقتول کے ورثاء کو ملے گی؟ تفصیلی جواب درکار ہے۔
جواب: صرف موٹرسائیکل چلانے والے پر قتل خطا کی دیت لازم ہوگی، جس کی مقدار 30.618 تیس کلو اور چھ سو اٹھارہ گرام چاندی یا اس کے برابر کی قیمت ہے۔
                                                  
عنوان: ميت کے قرضہ کو ادا کرنا
سوال: میرے والد صاحب نے اپنی تحریر میں میری رقم کا ذکر کیا ہے جو انہوں نے مجھ سے مختلف اوقات میں لی تھی،جوتقریبا بیس لاکھ بنتے ہیں،اب ان کا انتقال ہو گیا ہے۔میرے دو بھائ اور پانچ بہنیں اور ایک سوتیلی والدہ ہیں،والد صاحب نے دس لاکھ چھوٹے بھائ کے ساتھ تجارت میں لگائےتھے اور سوتیلی والدہ کو اس کا مالک بنایا تھا اسٹامپ پیپرپر،والدہ کے پاس جوسونا ہے ۲۵ تولہ اس کی رقم بھی میں نے دی تھی۔برائے مہربانی یہ بتائیں کہ میرا مطالبہ رقم کا ان سب سے ہے،یہ لوگ میری رقم کیسے ادا کریں گے،والد صاحب نےترکہ میں کچھ زمین بھی چھوڑی ہے؟
جواب: صورت مسئولہ میں آپ کے کہنے کے مطابق آپ کے والد صاحب نے آپ سے قرضہ لیا تھا جو کہ انہوں نے تحریری ثبوت کے طور پر لکھا ہوا بھی ہےتو شرعا ان کے ترکہ میں سے ان کی تجہیز و تکفین کا خرچہ نکالنے کے بعد سب سے پھلے ان کے ذمہ واجب الادا قرضہ ادا کیا جائےگا،اس کے بعد بقیہ مال ورثاء میں شرعی حصوں کے بقدر تقسیم کیا جائے گا۔ باقی وہ اپنی زندگی میں اپنا جو مال کسی بیٹے یا بیوی کی ملکیت میں دینے کے ساتھ ساتھ ان کے قبضہ میں بھی دے چکے ہوں تو اس مال پر اس بیٹے یا بیوی کی ملکیت آچکی ہےاور اس مال میں سے آپ اپنے قرض کی رقم کی ادائیگی کا مطالبہ نہیں کر سکتے۔ فقط واللہ اعلم۔
                                                  
عنوان: پرائز بونڈ کی رقم سے حج و عمرہ کرنا
سوال: پرائز بونڈ کی انعامی رقم سے حج عمرہ یا اللہ کے نام پر قربانی کرنا جائز ہے یا نہیں؟
جواب: پرائز بونڈ سے حاصل شدہ انعامی رقم سود ہونے کی وجہ سے ناجائز اور حرام ہے،اور حرام رقم کو عبادات میں خرچ کرنا اور اس پر اجر و ثواب کی امید رکھنا جائز نہیں ہے۔ لہذا مذکورہ عبادات کے لئے حلال رقم خرچ کی جائے ورنہ یہ عبادات قبول نہیں ہوں گی۔فقط واللہ اعلم۔
                                                  
