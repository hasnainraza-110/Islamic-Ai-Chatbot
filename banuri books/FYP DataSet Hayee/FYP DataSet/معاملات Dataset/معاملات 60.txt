عنوان: جی پی فنڈ پر ملنے والے اضافہ کا حکم
سوال: ملازم جی پی فنڈ میں سے اگر چاہے تو فنڈ کی جمع شدہ کل رقم کا 80 فیصد اپنے استعمال کے لیے نکلوا سکتا ہے۔ لی ہوئی رقم ملازم کی 45 سال کی عمر تک لازمی قابل واپسی قرار پاتی ہے جو کہ ملازم کی خواہش کے مطابق 12 سے 48 اقساط میں ہر ماہ کی تنخواہ سے کاٹی جاتی ہے۔ جبکہ ملازم کی 45 سال کی عمر کے بعد قابل واپسی ہونا یا نہ ہونا ملازم کی مرضی پر ہے اب اگر ملازم پینتالیس سال کے بعد اپنی مرضی سے قابل واپسی (حالانکہ وہ واپسی اب ضروری نہیں)  جی پی فنڈ نکالتا ہے اور اسی جی پی فنڈ کے مجموعے پر پھر سالانہ منافع لگتا ہے اب یہ منافع کیسا ہوگا؟
جواب: صورتِ  مسئولہ میں ملازم کی تنخواہ سے ماہانہ کٹوتی ہونا اور ریٹائر ہونے کے بعد کٹوتی شدہ تنخواہ مع اضافہ کے ملنا جی پی فنڈ (جنرل پراویڈنٹ فنڈ) ہے، سرکاری و نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فیصد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی  مندرجہ ذیل چند صورتیں ہیں:پراویڈنٹ فنڈ کی رائج صورتیں:1-  بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت ( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اور جو رقم ادارے نے اپنی طرف سے ملائی ہے اتنی جمع شدہ رقم وہ لے سکتے ہیں، ان دونوں رقموں پر لگنے والا اضافہ (انٹرسٹ) لینا شرعاً جائز نہیں ہوتا؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت (جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا۔ فقط واللہ اعلم
                                                  
عنوان: قسطوں پر خریداری کی صورت میں ایک قیمت کاتعین لازم ہے
سوال: 1۔میں نے ایک ادارہ سے گاڑی قسطوں پہ لینے کے لیے 20٪ ڈاؤن پیمنٹ جمع کروائی۔ اور یہ بات طے ہوئی کہ گاڑی جس کی قیمت خرید 742000 روپے ہے، سات سالوں کے دورانیہ کے بعد 980000 روپے ہوجائے گی، اور یہ ادائیگی ماہوار 11200 روپے قسط کی صورت 84 اقساط میں ادا کرنی ہوگی،  اس ادارے کی یہ شرط ہے کہ اگر ان سات سالوں میں پیسے کی مارکیٹ قیمت تبدیل ہوئی تو ہمیں یہ حق حاصل ہے کہ ہم ماہوار قسط کی رقم اور 980000 روپے والی رقم تبدیل کر دیں گے۔1: کیا اس شرط کے ساتھ مجھے گاڑی لینا جائز ہے؟2: اگر جائز نہیں ہے اور ادارہ  مجھے کہتا ہے کہ اب آپ کی گاڑی بک ہو چکی ہے اور یہ بکنگ کینسل نہیں ہو سکتی اور نہ ہی آپ کو آپ کی ڈاؤن پیمنٹ واپس مل سکتی ہے، آپ اس کو لینے کے پابند ہوں گے تو ایسی صورت میں کیا کرنا ہوگا؟
جواب: قسطوں پر گاڑی  کا لین دین (خواہ نقد کے مقابلے میں زیادہ قیمت پر ہی کیوں نہ ہو) درست ہے، بشرطیکہ کل قیمت اور اور ادھار کی کل مدت  متعین کردی جائے، اور گاڑی  کسی سودی ادارے سے نہ خریدی جائے، نیز قسط کی ادائیگی میں تاخیر پر اضافی رقم ادا کرنے کی شرط نہ ہو۔صورتِ مسئولہ میں چوں کہ قسطوں پر خریداری کی صورت میں رقم بڑھادی گئی، اس حد تک تو معاملہ درست تھا، لیکن چوں کہ ادارے نے یہ شرط رکھی ہے کہ خرید و فروخت اور ایک ریٹ طے ہوجانے کے بعد کبھی بھی اس گاڑی کی قیمت میں اضافہ ہوسکتا ہے، لہذا اس شرط کے ساتھ گاڑی لیناجائز نہیں ہے۔2۔اس معاہدے کا ختم کرنا ضروری ہے، ورنہ اس معاہدے کے ساتھ خریداری کی صورت میں سائل گناہ گار ہوگا، نیز ادارے کا یہ رقم ضبط کرنا شرعاً ناجائز وحرام ہے۔ البتہ اگر ادارہ اس بات کا اختیار دے کہ قسط وار ادائیگی کی بجائے نقد رقم اداکرکے گاڑی خریدی جاسکتی ہے تو سابقہ ایگریمنٹ کینسل کرکے سائل کو از سرِ نو نقد والی صورت میں سودا کرلینا چاہیے؛ تاکہ سائل کی رقم بھی ضائع نہ ہواور غیر شرعی معاملہ سے بھی محفوظ رہ سکے۔ فقط واللہ اعلم
                                                  
عنوان: ٹی وی چینل کے تحت ملازمت ناجائز ہے
سوال: ٹی وی نیوز چینل میں ملازمت (job) کرنا جائز ہے یا نہیں؟
جواب: ٹی وی چینل کے تحت ملازمت کرنا ناجائز ہے۔فقط واللہ اعلم
                                                  
عنوان: تقسیم میراث کی ایک صورت
سوال: ہمارے محترم والد موسم خان  25 اپریل 2002 ء میں وفات پاگئے۔ ان کی ایک بیوی، 3 بیٹے اور 2 بیٹیاں تھیں، جن میں سے ایک بیٹی کا 1994ء  میں انتقال ہوگیا تھا۔ میرا سوال یہ ہے کہ :1 : میرے والد کی میراث ورثاء میں کیسے تقسیم ہوگی؟2 : میری بہن جس کا والد کی زندگی میں انتقال ہوگیا تھا، اس کا ایک بیٹا ہے عبدالماجد خان، کیا اس کا والد کی وراثت میں حصہ ہے ؟3 : میرے دادا کا انتقال 1960 میں ہوگیا تھا اور وہ پیچھے میرے والد، 4 چچا اور ایک پھوپھی کو چھوڑ گئے تھے۔ تقسیمِ وراثت کے لیے عبد الماجد خان (میری مرحومہ بہن کے بیٹا) کا نام میرے والد، 4 چچا اور ایک پھوپھی کے ورثاء کی فہرست میں ڈال دیا گیا ہے ۔اس قانون کے تحت جو ایوب خان نے بنایا تھا  ان بچوں کے لیے جن کے والدین، ان کے دادا، دادی، نانا، نانی سے پہلے وفات پاچکے ہوں تو کیا شرعی طور پر وہ ان میں سے کسی کا وارث ہے، حالاں کہ ہر ایک کی اپنی اولادیں ہیں۔
جواب: 1۔صورتِ مسئولہ میں مرحوم کی جس بیٹی کا اس کی زندگی میں انتقال ہوگیا تھا اس کا مرحوم کی جائیداد میں بطورِ میراث حصہ نہیں ہے۔مرحوم کی میراث کی شرعی تقسیم یہ ہے کہ مرحوم کے حقوقِ متقدمہ یعنی تجہیز و تکفین کی ادائیگی کے بعد، اگر مرحوم کے ذمہ کوئی قرض ہو اسے ادا کرنے کے بعد، اگر مرحوم نے کوئی جائز وصیت ہو تو اس کو بقیہ ترکہ کے ایک تہائی حصہ میں سے نافذ کرنے کے بعد باقی ماندہ ترکہ  کو 8  حصوں میں تقسیم کرکے مرحوم کی بیوہ کو ایک حصہ ، اس کے ہر بیٹے کو دو حصے اور زندہ بیٹی کو ایک حصہ ملے گا۔یعنی سو روپے میں سے بیوہ اور زندہ بیٹی میں سے ہر ایک کو  12.50 روپے اور ہر بیٹے کو 25 روپے ملیں گے۔2۔ مرحوم کے نواسے عبد الماجد کا مرحوم کے ترکہ میں حصہ نہیں ہے۔3۔ عبد الماجد آپ کےوالد،  چچا اور پھوپھی  کا بھی شرعی طور پر وارث نہیں ہے،لہذا عبد الماجد کو ان کی جائیداد میں سے بطورِ میراث حصہ نہیں دیا جائے گا، تاہم اگر تمام ورثا عاقل و بالغ ہوں اور وہ عبد الماجد کو میراث میں سے کچھ دینا چاہیں تو یہ باعثِ ثواب ہے۔ فقط و اللہ اعلم
                                                  
عنوان: میراث میں سے حصہ لینے پر تین طلاق کو معلق کرنا
سوال: میرے والد اور بڑے بھائی دونوں نے مشترکہ طور پر ایک کنال زمین خریدی۔اس میں زیادہ رقم بھائی کی اور کم والد کی تھی، زمین کے کاغذات والد کے نام پر ہیں،بھائی نے والد سے کئی بار وہ زمین اپنے نام کرنے کی درخواست کی، لیکن والد نے وہ زمین ان کے نام نہیں کی،  اب وہ وفات پاچکے ہیں اور بھائی دل برداشتہ ہوکر والد کی زندگی میں ہی یہ قسم کھا چکے ہیں کہ اگر میں نے والد کی کسی جائیداد یا میراث میں سے حصہ لیا تو میری بیوی کو تین طلاق ہے، والد کی وفات کے بعد میں اپنے والد کو تین بار خواب میں دیکھ چکا ہوں، وہ مجھ سے کہہ رہے ہوتے ہیں کہ بیٹا ان کو (میرے بڑے بھائی  کو) اس کی زمین دو، اس کی وجہ سے مجھے تکلیف ہورہی ہے۔ اب حل طلب بات یہ ہے کہ:1۔  کیا ہم ورثا اپنے بھائی کو وہ مذکورہ زمین دے سکتے ہیں؟2۔ وہ زمین لینے کی صورت میں ان کی بیوی کو طلاق تو نہیں ہوگی؟3۔ زمین کی خریداری کے وقت جو رقم بڑے بھائی نے دی تھی وہ رقم ہم اپنےبھائی کو دے سکتے ہیں ؟4۔بھائی کا کہنا ہے کہ میں نے والد کو معاف کیا ہے، لیکن لگتا یہ ہے کہ اس نے صدقِ دل سے معاف نہیں کیا، کیوں کہ کبھی کبھا ر اپنے قول سے پھر جاتا ہے تو اس صور تِ حال میں کیا طریقہ اختیار کیا جائے کہ والد کو تکلیف بھی نہ پہنچے اور بھابھی کو طلاق بھی نہ ہو ، برائے مہر بائی میری رہنمائی فرمائیں۔
جواب: 1  و 2۔ آپ کےوالد اور بھائی نے مشترکہ طور پر جو زمین خریدی ہے اس میں والد اور بھائی شریک ہیں، لہذا اگر سائل کا بھائی اس مشترکہ زمین  میں سے اپنا حصہ لے تو اس کی بیوی پر طلاق واقع نہیں ہوگی، کیوں کہ اس زمین  میں اس کا حصہ والد کا ترکہ نہیں ہے، لیکن اگر والد کے حصے میں سے بطورِ میراث حصہ لے گا تو بیوی پر تین طلاقیں واقع ہوجائیں گی۔3۔سائل کا بھائی اگر اس بات پر راضی ہو کہ زمین بھائی اپنے درمیان تقسیم کریں اور  زمین کی خریداری کے وقت جو رقم بڑے بھائی نے دی تھی وہ رقم اسے دے دی جائے تو اس کی گنجائش ہے، لیکن تین طلاق سے بچنے کے لیے ایسا کرنے کی ضرورت نہیں۔4۔ بھائی کو اس کا حصہ دینے اور تین  طلاق سے بچنے کی صورت یہ ہے کہ مذکورہ بھائی اپنی بیوی کو ایک طلاق دے دےاور اس کے بعد رجوع نہ کرے، عدت مکمل ہونے کے بعد والد مرحوم کا ترکہ ان کے تمام ورثاء میں شرعی حصوں کے لحاظ سے تقسیم کردیا جائے، جس میں سے سائل کا بھائی بھی اپنا حصہ وصول کرے، تقسیم ترکہ کے بعد مذکورہ بھائی اپنی مطلقہ بیوی سے دوبارہ نکاح کرلے۔ فقط واللہ اعلم
                                                  
عنوان: والدہ اور بیٹوں کا مکان خریدنا اوروالدہ کی  وفات کے بعد تقسیمِ میراث
سوال: ہم چار بھائی اور دو بہنیں ہیں، والد کا انتقال ہمارے لڑکپن میں ہوچکا تھا، ایک بہن کی شادی ہوئی، وہ امریکہ چلی گئی اور بڑے بھائی شادی کے 5 سال بعد اپنے گھر منتقل ہوگئے اور ایک بھائی امریکہ چلا گیا۔ رہے ہم دو بھائی، ایک بہن اور والدہ ، ہم کرائے کے مکان میں رہتے تھے۔ والدہ کے پاس کچھ رقم تھی، انہوں نے خواہش کی کہ اپنا کوئی گھر ہو تو ہم دونوں بھائیوں نے مکان کا سودا کیا، جس میں ابتدائی طور پر میں نے 50%، بھائی اور والدہ نے 25٪، 25% ڈالا اور بقایا بینک سے قرضہ لیا جو کہ ہم دونوں بھائیوں نے ادا کیا اور بعد میں مکان کی مکانیت میں اضافہ کرنے میں بھی روپیہ لگاتے رہے۔ مکان ہم نے والدہ کے نام لیا تھا۔ اور اسی درمیان چھوٹی بہن کی شادی بھی ہو گئی اور وہ بھی امریکہ چلی گئی۔ ہم دونوں والدہ کے ساتھ اسی مکان میں رہے۔ دس سال بعد ہم دونوں بھائی بھی بمع والدہ امریکہ منتقل ہوگئے اور مکان کرائے پر دے دیا۔ 2009ء میں والدہ کا انتقال ہو گیا، چوں کہ مکان والدہ کے نام ہے، اس لیے وراثت میں ہم چار بھائی اور دو بہنیں ہیں، ہم دونوں بھائی نہیں چاہتے کہ ہمارے ساتھ یا دوسرے بہن بھائیوں کے ساتھ حق تلفی ہو ا، اس لیے فیصلہ کرنے میں آپ سے مدد درکار ہے۔
جواب: اگر مذکورہ مکان کی خریداری میں آپ دونوں بھائیوں نے مذکورہ رقم بطورِ شراکت شامل کی تھی اور رقم ملاتے وقت اس بات کی تصریح بھی کی گئی تھی تو مکان کی موجودہ مالیت میں آپ دونوں بھائیوں کا بطورِ شراکت حصہ ہوگا، والدہ کا حصہ ان کی وفات کے بعد ورثا میں ان کے شرعی حصص کے مطابق تقسیم ہوگا۔اگر آپ دونوں بھائیوں نے یہ رقم اس وقت بطورِ شراکت ملانے کی تصریح نہیں کی تھی تو یہ پورا مکان والدہ کی وراثت میں شامل ہو کر ورثا میں ان کے شرعی حصص کے مطابق تقسیم ہوگا۔والدہ  مرحومہ کی  جائیداد کی تقسیم کا شرعی طریقہ یہ ہے کہ مرحومہ کی تجہیز و تکفین کا خرچہ نکالنے کے بعد، اگر مرحومہ کے ذمہ کوئی قرض ہو تو اس کی ادائیگی کے بعد، اگر مرحومہ نے کوئی جائز وصیت کی ہو تو اسے  ایک تہائی  ترکہ میں سے نافذ کرنے کے بعد بقیہ کل جائیداد کو 10 حصوں میں تقسیم کرکے مرحومہ کے ہر بیٹے کو دو حصے اور ہر بیٹی کو ایک حصہ ملے گا۔یعنی سو روپے میں سے  20 روپے ہر بیٹے کو اور 10 روپے ہر بیٹی کو ملیں گے، فقط و اللہ اعلم
                                                  
عنوان: مرحومہ کی میراث تقسیم نہ کرنا
سوال: میری  والدہ کا انتقال2018ءمیں ہوگیا تھا، میری والد ہ کے پاس پراپرٹی میں دو پلاٹ ہیں،ایک پلاٹ میرے چھوٹے بھائی کے ساتھ مل کر خریدا تھا اور 16لاکھ کیش تھے، جو میڈیسن کے کاروبار میں  لگا ئے ہوئے تھے،والدہ کے انتقال کے بعد ایک پلاٹ بک گیا تھا اور اس کی رقم میرے والد کے پاس موجود ہے اور 16 لاکھ کیش کو میرے والد نے یہ کہہ کر  رکھاہوا ہے کہ میری والدہ نے ان کو کہا تھا کہ یہ پیسے آپ اپنے پاس رکھیے گا ، جب کہ ہمیں پتہ ہے کہ ایسا انہوں نے کچھ نہیں کہا  تھا،ایک پلاٹ کا کیس کورٹ میں جائے گا اور ایک پلاٹ جو بھائی کے ساتھ لیا تھا وہ چھوٹے بھائی کے پاس ہے اور میری والدہ کی گاڑی بھی چھوٹے بھائی کے پاس ہے، ہم دو بہن اور تین بھائیوں میں سب سے کمزور میری حالت ہے، میری نوکری بھی مسلسل نہیں ہے اور میں اپنی بیوی کے ساتھ کرایہ پر رہتا ہوں اور میرے پاس مہینہ گزارنے میں مسئلہ  ہوتا ہے ،میرے والد ،بھائی اور بہنیں پراپرٹی  بیچ کر تقسیم کرنے میں سنجیدہ نظر نہیں آتے ہیں، جب کہ  میرے والد نہ ان 16 لاکھ کیش کو دیتے ہیں  اور نہ وہ رقم  جو پلاٹ بیچ انہوں نے رکھ لیے ہیں اور چھوٹے بھائی نے ایک پلاٹ اور موٹر اپنے پاس رکھا ہوا ہے اور بڑا بھائی بات چیت کے لیے  نہیں آتا، میں چاہتا ہوں کہ آپ  اسلام کی روشنی میں فتوی دیں کہ میرے بھائی ،بہنوں کو کیا کرنا چاہیے اور میرے والد جنہوں نے پیسے اپنے پاس رکھے ہوئے ہیں اور پوچھنے پر غصہ ہوتے ہیں ان کو کیا کرنا چاہیے ؟
جواب: سائل کے والد اور بھائی بہنوں کو چاہیے کہ وہ مرحومہ کی جائیداد ورثا میں شرعی حصوں کے مطابق تقسیم کریں، سائل کے والد کے لیے جائز نہیں کہ وہ مرحومہ کی کیش رقم اور پلاٹ بیچ کر ملنے والی رقم دیگر ورثا کی اجازت کے بغیر اپنے پاس رکھے، اسی طرح سائل کے چھوٹے بھائی پر لازم ہے  کہ وہ مرحومہ کی گاڑی اور پلاٹ میں مرحومہ کے حصے کو ورثا کے درمیان تقسیم کرے، ورثا کو ان کا حصہ نہ دینا بہت سخت گناہ ہے۔صورتِ مسئولہ میں مرحوم کے ترکے کی تقسیم کا شرعی طریقہ یہ ہے کہ مرحوم کی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اس کی ادائیگی کے بعد، اگر مرحوم نے کوئی جائز وصیت کی ہو تو اسے  ایک تہائی  ترکہ میں سے نافذ کرنے کے بعد بقیہ کل جائیداد کے  32 حصے کرکے مرحومہ کے شوہر کو  8 حصے (25%)، اس کے ہر بیٹے کو 6 حصے (18.75%)اور ہر بیٹی کو 3 حصے (9.375%)ملیں گے،فقط واللہ اعلم
                                                  
عنوان: بیوہ 4 بیٹیاں اور 5 بھتیجوں میں ترکہ کی تقسیم
سوال: فتوی نمبر 144203200028کے سلسلے میں آپ نے پوچھا تھا کہ بھتیجوں کی تعداد بتادیں تو وراثت کی تقسیم واضح بتا دی جائے گی۔میرے بہنوئی کے پانچ بھتیجے ہیں، جو سارے بقیدِ حیات ہیں، اب اس کے حساب سے وراثت کی تقسیم واضح کردیں۔یعنی ایک بیوہ، چار بیٹیوں اور پانچ بھتیجوں میں وارثت کیسے تقسیم ہوگی؟
جواب: صورتِ مسئولہ میں مرحوم کے کل ترکہ کو 24 حصوں میں تقسیم کرکے 3 حصے بیوہ کو، 4 حصے ہر ایک بیٹی کو اور ایک ایک حصہ ہر ایک بھتیجے کو ملے گا۔یعنی 100 روپے میں سے 12 روپے 50 پیسے بیوہ کو، 16 روپے 66 پیسے ہر ایک بیٹی کو، اور 4 روپے  16 پیسے ہر ایک بھتیجے کو ملیں گے۔ فقط واللہ اعلم
                                                  
عنوان: بٹ کوائن کے ذریعے ٹریڈنگ کا حکم
سوال: کیا bitcoin کرنسی کا استعمال حلال ہے یا حرام اس پر جدید تحقیق کیا کہتی ہے؟ اور جو لوگ اس کا استعمال ٹریڈنگ میں کر رہے ہیں آیا کہ وہ جائز ہے؟
جواب: ’’بٹ کوائن‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: بٹ کرپٹان (Bitkrypton ) کا حکم
سوال: آن لائن بٹ کرپٹان (Bitkrypton )  کرنسی کا کاروبار جائز ہے یا ناجائز؟
جواب: ڈیجیٹل کرنسی   کامعاملہ مشکوک ہے،  اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت،  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: گاہک کو غیر مطلوبہ عطر دینا
سوال: ہماری عطر کی دوکان ہے، کئی عطر کے نام ہم خود ہی رکھتے ہیں، مثلاً شمس، سراج، فلق، وغیرہ وغیرہ۔ پوچھنا یہ ہے کہ اگر کسی شخص نے ہم سے "شمس" نامی عطر طلب کیا اور ہم نے اس کو "سراج" نامی عطر بتایا، اس نے اسے "شمس" ہی سمجھا اور اسے وہ پسند بھی آیا اور وہ مطمئن بھی ہو گیا، اور ہم نے یہ بھی کہا کہ  پونی بوتل استعمال کر کے بھی نہ پسند آئے تو واپس لے آنا تو کیا اس طرح سے بیچنا درست ہوگا؟
جواب: صورتِ مسئولہ میں  آپ کا بالقصد غیر مطلوبہ عطر اس کو دینا دھوکا ہے، اور اگر زبان سے بھی مثلاً: "سراج" نامی عطر کو "شمس" کہیں تو یہ جھوٹ بھی ہے، اس سے بچنا لازم ہے، اس صورت میں اگر غیر مطلوبہ عطر دینا ہی ہو تو اسے وضاحت کرکے بیچا جائے۔ البتہ صورتِ مسئولہ میں اگر "شمس" نامی عطر کی  ہی کئی کوالٹیز ہوں  اور جو آپ کے پاس ہو آپ وہ دےدیں یا ایک ہی فارمولے والے عطر کا نام کسی دکان والے نے کچھ رکھا ہو اور دوسرے نے کچھ اور رکھا ہو، اور آپ وضاحت کردیں کہ مثلاً: "سراج" اور "شمس" دونوں عطر ایک ہی ہیں، فلاں دکان دار دوسرے نام سے فروخت کرتا ہے اور ہم اس نام سے فروخت کرتے ہیں تو یہ جھوٹ نہیں ہوگا۔"قال النبي صلی الله علیه وسلّم من غشّنا فلیس منّا." ( صحيح مسلم، حدیث نمبر۱۴۶ )فقط و الله أعلم
                                                  
عنوان: اسٹاک ایکسچینج میں شیئرز کی خرید و فروخت کا حکم
سوال: مجھے سٹاک ایکسچینج کے بارے میں معلومات چاہییں، مثلاً شیئرزکی خریدوفروخت وغیرہ!
جواب: اسٹاک ایکسچینج  میں شیئرز کی خریدوفروخت اگر مندرجہ ذیل شرائط کا لحاظ رکھ کر کی جائےتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔ اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8۔ مذکورہ بالا شرائط کا لحاظ رکھ کر اگر کوئی کمپنی سونا، چاندی یا نقدی کی خرید و فروخت کرتی ہے تو اس کے صحیح ہونے کے لیے ایک شرط مزید یہ بھی ہے کہ عوضین پر قبضہ مجلسِ عقد میں ہو، اگر کسی ایک عوض پر قبضہ ادھار ہو تو یہ جائز نہیں ہے۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔ بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، خصوصاً سونا چاندی وغیرہ کی بیع میں مجلسِ عقد میں قبضہ بہت ہی مشکل ہے؛ اس لیے اجتناب کا مشورہ دیا جاتا ہے۔فقط واللہ اعلم
                                                  
عنوان: ذہنی معذور بھائی کا حصہ کس کو ملے گا؟
سوال: میرے والدین کا انتقال ہوچکا ہے، دونوں بہنیں جو کہ شادی شدہ ہیں وہ والد کے مکان و دوکان کا شرعی حصہ مانگ رہی ہیں، مگر میرا بڑا بھائی جو کہ ذہنی پسماندہ ہے، اور میرے زیرسرپرست میرے ساتھ ہی شروع سے رہتا ہے، اس کا شرعی حصہ کس کو ملے گا ؟بہنیں اس کے حصہ بھی مانگ رہی ہیں، شریعت کے مطابق رہنمائی کردیں۔
جواب: سائل کے بھائی کو اپنے والد کی جائیداد میں حصہ ملے گا، اس کا حصہ کسی اور وارث کو نہیں ملے گا، بہنیں اس کے حصہ کا مطالبہ نہیں کرسکتیں البتہ اگر وہ ذہنی طور پر معذور ہے تو اس کے حصے کو سائل کے پاس بطور حفاظت رکھوایا جاسکتاہے ، سائل کے لیے جائز نہیں کہ معذور بھائی کے حصے کو اپنے ذاتی ضروریات میں استعمال کرے، بلکہ اس کا حصہ اس کی ضروریات پر خرچ کیا جائے۔فتاوی شامی میں ہے: (و وليه أبوه ثم وصيه) بعد موته ثم وصي وصيه كما في القهستاني عن العمادية (ثم) بعدهم (جده) الصحيح وإن علا (ثم وصيه) ثم وصي وصيه قهستاني زاد القهستاني والزيلعي ثم الوالي بالطريق الأولى (ثم القاضي أو وصيه) أيهما تصرف يصح فلذا لم يصح ثم (دون الأم أو وصيها) هذا في المالو في الرد: قوله ( دون الأم أو وصيها ) قال الزيلعي و أما ما عدا الأصول من العصبة كالعم والأخ أو غيرهم كالأم و وصيها وصاحب الشرطة لا يصح إذنهم له لأنهم ليس لهم أن يتصرفوا في ماله تجارة فكذا لا يملكون الإذن له فيها والأولون يملكون التصرف في ماله فكذا يملكون الإذن له في التجارة اه  قوله ( هذا في المال ) ليس على إطلاقه ففي وكالة البحر عن خزانة المفتين وليس لوصي الأم ولاية التصرف في تركة الأم مع حضرة الأب أو وصيه أو وصي وصيه أو الجد وإن لم يكن واحد ممن ذكرنا فله الحفظ وبيع المنقول لا العقار والشراء للتجارة وما استفاده لصغير من غير مال الأم مطلقا وتمامه فيها اه لكن بيع المنقول من الحفظ قال في السابع والعشرين من جامع الفصولين ولو لم يكن أحد منهم فلوصي الأم الحفظ وبيع المنقول من الحفظ وليس له بيع عقاره ولا ولاية الشراء على التجارة إلا شراء ما لا بد منه من نفقة وكسوة وما ملكه اليتيم من مال غير تركة أمه فليس لوصي أمه التصرف فيه منقولا أو غيره  وتمامه فيه فراجعه             ( كتاب الحجر ٦/ ۱۷۵ ط: سعيد)فقط واللہ اعلم
                                                  
عنوان: ماموں زاد بہن کی خدمت یا کام کرنے کا معاوضہ لینا
سوال: سگی یا ماموں زاد بہن کی خدمت یا اس کے کسی کام کرنے کا معاوضہ لینا کیسا ہے؟
جواب: ماموں زاد بہن کی جائز کام میں خدمت یا کسی جائز کام کرنے کا عوض لینا سائل کے لیے جائز ہے، بشرطیکہ خدمت یا کام کرنے سے پہلے ہی اس ماموں زاد بہن سے طے کر لیا ہو کہ میں اتنے اتنے پیسے میں آپ کا فلاں کام یا خدمت کروں گا۔ یہ ملحوظ رہے کہ ماموں زاد بہن غیر محرم ہے، اس لیے ضروری معاملات اور بات چیت میں پردے کا اہتمام رہے۔الفتاوى الهندية  میں ہے:"وأما شرائط الصحة فمنها رضا المتعاقدين. ومنها أن يكون المعقود عليه وهو المنفعة معلوما علما يمنع المنازعة فإن كان مجهولا جهالة مفضية إلى المنازعة يمنع صحة العقد وإلا فلا. ومنها بيان محل المنفعة..... ولا الاستئجار على المعاصي؛ لأنه استئجار على منفعة غير مقدورة الاستيفاء شرعا. ومنها أن لا يكون العمل المستأجر له فرضا ولا واجبًا على الأجير قبل الإجارة فإن كان فرضا أو واجبا قبلها لم يصح".(کتاب الاجارۃ ج نمبر ۴ ص نمبر۴۱۴،دار الفکر)فقط و الله أعلم
                                                  
عنوان: آدم جی فیملی تکافل کی پالیسی خریدنا یا اس کے ساتھ کام کرنا
سوال: آدم جی فیملی تکافل کی پالیسی خریدنا یا اس کے ساتھ کام کرنا جائز ہے یا ناجائز؟
جواب: آدم جی  فیملی تکافل اور  موجودہ دور میں اس جیسی جتنی دیگر تکافل پالیسیاں ہیں ان میں بھی وہی خرابیاں ( یعنی سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس کی طرح کسی بھی ادارے کی کسی بھی قسم کی تکافل پالیسی لینا یا اس کے ساتھ کام کرنا جائز نہیں ہے۔تکافل کے عدمِ جواز کے  بارے میں تفصیلی فتوی درج ذیل لنک پر ملاحظہ کیجیے:پاک قطر تکافل کی پالیسی خریدنا اور اس ادارے میں ملازمت کرنے کا حکم فقط واللہ اعلم
                                                  
عنوان: قسطوں پر کوئی چیز خریدنا
سوال: قسطو ں پر چیز لینا کیسا ہے؟ مہربانی فرما کر وضاحت  کیجیے!
جواب: قسطوں پر  چیز خریدنا جائز ہے، تاہم شرط یہ ہے کہ عقد کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیا جائے۔ اگر تاخیر کی صورت میں جرمانے یا کسی بھی نام سے اضافی رقم وصول کرنا یا وقت سے پہلے قسط ادا کرنے کی صورت میں قیمت کم کرنا مشروط ہو تو یہ بیع ناجائز ہوگی۔واضح رہے کہ یہ شرائط عام اشیاء کے بارے میں ہیں، نقدی یا سونا چاندی قسطوں پر خریدنا جائز نہیں ہے۔« عن أبي هريرة رضي الله عنه قال: نهى رسول الله صلى الله عليه وسلم عن بيعتين في بيعة. رواه مالك و الترمذي و ابوداؤد و النسائي.و عن عمرو بن شعيب عن ابيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة.»".فقط واللہ اعلم
                                                  
عنوان: پی آر سی سرٹیفیکیٹ بیچنا
سوال: اسٹیٹ بینک آف پاکستان کی طرف سے جاری کردہ "پی آر سی" کا بیچنا کم قیمت میں دوسرے ڈیلرز کو جو اس کو باہر ممالک میں کسی چیز کی ڈیٹنگ میں استعمال کرتے ہیں بطورِ وثیقہ کے جائز ہے یا نہیں جب کہ "پی آر سی" آپ مثلاً دس لاکھ روپیہ کی بناتے ہیں اور اس کو پھر مثلاً پچاس ہزار میں مذکورہ بالا ڈیلرز کو بیچا جاتا ہے، یہ جائز ہے یا نہیں؟"پی آر سی" کے حوالے سے وضاحت درج ذیل ہے:1- "پی آر سی"  مجھے اپنے ان پیسوں کے بدلے جاری کیا جاتا ہے جو مجھے باہر مثلاً دبئی سے میرے خونی رشتے دار مثلاً بھائی نے بھیجے ہوں، یہ "پی آر سی" ان پیسوں کی گارنٹی ہوتی ہے کہ اس بندے کو یہ ٹرانزیکشن ہوئی ہے، اس کے اکاؤنٹ میں یہ پیسہ موجود ہے۔2- "پی آر سی" اکاؤنٹ ہولڈر بینک سے بنواتا ہے، پھر آگے کچھ رقم لے کر بیچ دیتا ہے ان بزنس مین کو جو اس کو خرید کر اپنی گاڑیوں کی کلیرنس کراتے ہیں، جو گاڑیاں باہر سے منگوائی جاتی ہیں  پورٹ پر ان کی کلیرنس کراتے ہیں۔3- بینک تو صرف اپنے اکاونٹ ہولڈر کی ضرورت پر یہ جاری کرتا ہے، کسی خاص شرط کا مجھے علم نہیں۔اس سرٹیفکیٹ کی لنک ارسال ہے۔(...)
جواب: صورتِ مسئولہ اور آپ کے دیے گئے  لنک سے یہ واضح ہے کہ بینک "پی آر سی " اس بات کی صراحت کے لیے جاری کرتا ہے کہ اس اکاؤنٹ ہولڈر کے پاس یہ رقم باہر ملک سے آئی ہے۔ اب اگر کوئی شخص باہر سے رقم منگواکر  کسی ٹرانزینکشن کے لیے "پی آر سی" بنوائے اور پھر بعد میں کسی  ایسے شخص کو بیچ دے جو کہ اس اکاؤنٹ ہولڈر کے "پی آر سی " کو اپنی ٹرانزینکشن کے لیے استعمال کرے،   یہ سرٹیفیکیٹ آگے بیچنا جائز نہیں ہے؛ اس لیے کہ  اس صورت میں اپنی  ٹرانزینکشن کا سرٹیفکیٹ آگے بیچا گیا  جو کہ در حقیقت کوئی بیچی جانے والی چیز نہیں ہے۔نیز اگر یہ لینے والا آگے جھوٹ بول کر اس سرٹیفکیٹ کو اپنا ظاہر کرے تو آپ کے لیے اس میں  ناجائز کام میں مدد کا گناہ بھی ہوگا، لہذا اس سے اجتناب لازم ہے۔البتہ اگر لینے والا کسی قسم کا جھوٹ  نہ بولے اور اس کو دھوکا دے کر اپنا ظاہر نہ کرے اور قانونًا اس کی گنجائش بھی ہو تو سرٹیفکیٹ دینا تو جائز ہوگا، لیکن اس کا بیچنا جائز نہ ہوگا۔الفتاوى الهندية (3/ 2):"فمبادلة المال بالمال بالتراضي، كذا في الكافي".الفتاوى الهندية (3/ 2):"ومنها في البدلين وهو قيام المالية حتى لاينعقد متى عدمت المالية، هكذا في محيط السرخسي".فقط و الله أعلم
                                                  
عنوان: بیوہ، چار بیٹیوں اور بھتیجوں میں ترکہ کی تقسیم
سوال: میرے بہنوئی  جولائی میں فوت ہوگئے ہیں، ان کی بیوہ اور چار بیٹیاں زندہ ہیں، جب کہ ان کے والدین بہن بھائی سب ان کی زندگی میں ہی وفات پا چکے ہیں۔ اب ان کی جائیداد میں سے ان کے بھتیجوں کو حصہ ملے گا،اور اگر ملے گا تو وراثت کیسے تقسیم ہوگی؟
جواب: صورتِ مسئولہ میں مرحوم کے حقوقِ متقدمہ ادا کرنے کے بعد (یعنی تجہیز و تکفین کا خرچہ نکالنے کے بعد اگر اس پر کوئی قرض ہو تو اسے ادا کرنے کے بعد اور اگر اس نے کوئی جائز وصیت کی ہو تو اسے ایک تہائی میں سے نافذ کرنے کے بعد باقی) کل ترکہ کو 24 حصوں میں تقسیم کرکے 3 حصے بیوہ کو، 4،4 حصے ہر ایک بیٹی کو  ملیں گے، جب کہ بقیہ پانچ حصے مرحوم کے بھتیجوں کے درمیان برابر برابر تقسیم ہوں گے۔تاہم مکمل تقسیم معلوم کرنے کے لیے بھتیجوں کی مکمل تعداد لکھ کر سوال دوبارہ ارسال کردیں، ان شاء اللہ جواب دے دیا جائے گا۔ فقط واللہ اعلم
                                                  
عنوان: ایزی پیسہ اکاؤنٹ کا حکم
سوال: Easypaisa mobile account کے بارےمیں راہ نمائی فرمائیں، کیا اس میں پیسے رکھنا جائز ہے یا نہیں؟ اور اس سے  ملنے والے منٹس اور cashbacks کے بارےمیں آپ صاحبان کی کیا رائے ہے؟
جواب: "ایزی پیسہ اکاؤنٹ " ایک ایسی سہولت ہے جس میں آپ اپنی جمع کردہ رقوم سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ، نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے telenor micro-financing bank، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا کمپنی اکاؤنٹ ہولڈر کو اس مخصوص رقم جمع کرانے کی شرط پر یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت قرض ہے، اور قرض دینا تو فی نفسہ جائز ہے، لیکن کمپنی اس پر جو مشروط منافع دیتی ہے، یہ شرعاً ناجائز ہے؛ اس لیے کہ قرض پر شرط لگا کر نفع کے لین دین کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز چوں کہ اس میں مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا بھی جائز نہیں ہوگا۔اگر کوئی 'ایزی پیسہ اکاؤنٹ' کھلواچکاہو تو اس کے لیے یہ حکم ہے کہ وہ جلد از جلد یہ اکاؤنٹ بند کردے یا اسے سادہ اکاؤنٹ میں تبدیل کردے، اور جب تک یہ اکاؤنٹ بند یا تبدیل نہ ہو صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ہاں اگر کوئی کمپنی ایسا "ایزی پیسہ اکاؤنٹ" بنائے جس میں رقم قرض رکھنے کے ساتھ منافع مشروط نہ ہوں، مثلاً وہ صرف رقوم کی منتقلی یا بیلنس ڈالوانے کے لیے استعمال ہو، اور سروس چارجز کی مد میں متعینہ اجرت وصول کی جاتی ہو تو اس کی اجازت ہوگی۔مزید تفصیل کے لیے اس لنک پر جائیں۔ایزی پیسہ کیش بیکفقط واللہ اعلم
                                                  
عنوان: انشورنس کا حکم
سوال: انشورنس لينا كيسا هے؟
جواب: مروجہ انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، لہذا انشورنس کی پالیسی لینا ناجائز اور حرام ہے۔انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم کا  انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والأقضیة، ط: مکتبة رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، کتاب الحظر والاباحۃ، ط: سعید) فقط واللہ اعلم
                                                  
عنوان: جس کا کوئی وارث نہ ہو، اس کی میراث کا حکم
سوال: میں نے ایک بچہ کسی ہسپتال سے گود لیا، جس کے والدین کے آٹھ سال ہوگئے کچھ معلوم نہیں ہے، لاوارث جیسا تھا۔ اگر میں اس کو مال جائیداد نام کردوں، پھر اگر کل کو اس کا انتقال ہو، اس کی کوئی اولاد نہ ہو تو یہ مال جائیداد کس کو ملے گی؟ اس کا شرعی حکم بتادیں!
جواب: صورتِ مسئولہ میں اگر میت بالغ ہو اور اس کا انتقال ہوجائے، اور اس کے قریبی یا دور کے کسی بھی وارث کا علم نہ ہو (ددہیال، ننہیال میں سے کسی رشتہ دار کا علم نہ ہو)، وہ شادی شدہ بھی نہ ہو تو اس کے سارے مال کا مستحق وہ ہوگا جس کے لیے اس نے موت کے بعد سارے مال کی وصیت لکھی ہو۔ اور اگر کسی کے لیے وصیت نہیں لکھی تو بیت المال کے انتظام میں فساد کی وجہ سے اب اس مال کا مصرف فقراء ہیں۔اور میت نابالغ ہونے کی صورت میں اس کی وصیت معتبر نہیں ہے، پورا ترکہ فقراء پر صرف کیا جائے گا۔نیز یہ بھی واضح ہو کہ کسی کے نام جائیداد کرنے سے وہ اس کا مالک نہیں بن جاتا، بلکہ مالک بنانے کے لیے اسے قبضہ و تصرف دینا ضروری ہوتا ہے۔الدر المختار وحاشية ابن عابدين (رد المحتار) (6 / 762):"و المستحقون للتركة عشرة أصناف مرتبة كما أفاده بقوله: (فيبدأ بذوي الفروض) أي السهام المقدرة وهم اثنا عشر من النسب ثلاثة من الرجال وسبعة من النساء واثنان من التسبب وهما الزوجان (ثم بالعصبات) أل للجنس فيستوي فيه الواحد والجمع وجمعه للازدواج (النسبية) لأنها أقوى (ثم بالمعتق) ولو أنثى وهو العصبة السببية(ثم عصبته الذكور) لأنه ليس للنساء من الولاء إلا ما أعتقن (ثم الرد) على ذوي الفروض النسبية بقدر حقوقهم (ثم ذوي الأرحام ثم بعدهم مولى الموالاة) كما مر في كتاب الولاء وله الباقي بعد فرض أحد الزوجين ذكره السيد (ثم المقر له بنسب) على غيره (لم يثبت) فلو ثبت بأن صدقه المقر عليه أو أقر بمثل إقراره أو شهد رجل آخر ثبت نسبه حقيقة وزاحم الورثة وإن رجع المقر وكذا لو صدقه المقر له قبل رجوعه وتمامه في شروح السراجية سيما روح الشروح وقد لخصته فيما علقته عليها (ثم) بعدهم (الموصى له بما زاد على الثلث) ولو بالكل وإنما قدم عليه المقر له لأنه نوع قرابة بخلاف الموصى له (ثم) يوضع (في بيت المال) لا إرثًا بل فيئًا للمسلمين."بدائع الصنائع في ترتيب الشرائع (7 / 334):"فلا بد من أهلية التبرع فلا تصح من الصبي، والمجنون؛ لأنهما ليسا من أهل التبرع لكونه من التصرفات الضارة المحضة إذ لا يقابله عوض دنيوي، وهذا عندنا."الدر المختار وحاشية ابن عابدين (رد المحتار) (2 / 338):"ورابعها الضوائع مثل ما لا ... يكون له أناس وارثونا".الدر المختار وحاشية ابن عابدين (رد المحتار) (2 / 338):"(قوله: ورابعها فمصرفه جهات إلخ) موافق لما نقله ابن الضياء في شرح الغزنوية عن البزدوي من أنه يصرف إلى المرضى والزمنى واللقيط وعمارة القناطر والرباطات والثغور والمساجد وما أشبه ذلك. اهـ.ولكنه مخالف لما في الهداية والزيلعي أفاده الشرنبلالي أي فإن الذي في الهداية وعامة الكتب أن الذي يصرف في مصالح المسلمين هو الثالث كما مر.وأما الرابع فمصرفه المشهور هو اللقيط الفقير والفقراء الذين لا أولياء لهم فيعطى منه نفقتهم وأدويتهم وكفنهم وعقل جنايتهم كما في الزيلعي وغيره.وحاصله: أن مصرفه العاجزون الفقراء، فلو ذكر الناظم الرابع مكان الثالث ثم قال: وثالثها حواه عاجزونا ورابعها فمصرفه إلخ لوافق ما في عامة الكتب".فقط والله أعلم
                                                  
عنوان: مقروض پرائز بانڈز دے تو کیا اضافی رقم لینا جائز ہے؟
سوال: اگر کسی سے رقم وصول کرنی ہو اور وہ اتنی رقم کا بانڈ دے دے تو اس کو کیش کرانا تو جائز ہے، لیکن اگر اس پر اون ملتا ہو تو وہ لینا جائز ہے یا نہیں؟
جواب: واضح رہے کہ قرض کا لین دین کرتے ہوئے قرض کے مثل یا اس کے مساوی رقم واپس کرنا لازم ہوتا ہے، اس پر کسی قسم کا اضافہ لینا سود ہونے کی وجہ سے جائز نہیں۔لہذا صورتِ مسئولہ میں  مقروض قرضہ ادا کرتے ہوئے  اگر قرض کے برابر مالیت کے بانڈز دے دےتو اسے کیش کراکر قرض کے برابر رقم وصول کرنا تو جائز ہے، لیکن اضافی رقم لینا یا اسے استعمال کرنا سود ہونے کی وجہ سے جائز نہیں۔   الدر المختار وحاشية ابن عابدين (رد المحتار) (5/ 685)""(قوله: في حياته) أي الموكل (قوله: مثل المقبوض) لأن الديون تقضى بأمثالها". فقط واللہ اعلم
                                                  
عنوان: پرائز بونڈ کا حکم؟
سوال: prize bond رکھنا اور اس کا کاروبا کرنا کیسا ہے؟ اس کے انعام کی رقم کے باے میں بتائيں!
جواب: بعض اوقات حکومت کو پیسوں کی ضرورت پڑجاتی ہے، تو وہ عوام سے قرض لیتی ہے۔ اس کے حصول کے لیے پرائز بونڈ  جاری کیا جاتا ہے،  بونڈ اس تحریر کو کہا جاتا ہے جو قرض کی  توثیق وتصدیق کے لیے قرض دینے والے شخص کو حکومت کی طرف سے  دی جاتی ہے۔ میعاد گزر جانے کے بعد جب حکومت یہ رقم واپس کرتی ہے تو حکومت اس شخص کو  انعام کے نام سے کچھ زائد رقم دیتی ہے، یہ سود اور جواہے؛ لہذا پرائز بونڈ کی خرید وفروخت اور اس پر ملنے والا انعام ناجائز وحرام ہے۔{يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ}(المائدة:90) {یَأَیُّہَا الَّذِیْنَ اٰمَنُوْا لَا تَأْكُلُوْا الرِّبَا اَضْعَافًا مُضَاعَفَةً وَاتَّقُوْا اللّٰهَ لَعَلَّکُمْ تُفْلِحُوْنَ}(اٰل عمران، الآیة:130)."قوله تعالى:{ يَا أَيُّهَا الَّذِينَ آمَنُوا لا تَأْكُلُوا أَمْوَالَكُمْ بَيْنَكُمْ بِالْبَاطِلِ }بالحرام، يعني: بالربا والقمار والغصب والسرقة والخيانة ونحوها، وقيل: هو العقود الفاسدة."(معالم التنزيل: سورة النساء (2/ 199)،ط. دار طيبة للنشر والتوزيع، الطبعة: الرابعة، 1417 = 1997 م)"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(أخرجه البيهقي في الكبرى في«باب كل قرض جر منفعة فهو ربا» (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م)"عن عمارة الهمداني قال: سمعت عليا رضي الله عنه يقول: قال رسول الله صلى الله عليه وسلم: " كل قرض جر منفعة فهو ربا".( أخرجه الحارث في مسنده كما في المطالب العالية:«باب الزجر عن القرض إذا جر منفعة» (7/ 326) برقم (1440)،ط. ار العاصمة ، دار الغيث – السعودية، الطبعة: الأولى، 1419.)فتاوی شامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع، فصل فی القرض ،مطلب كل قرض جر نفعا حرام   (5/ 166)،ط. سعيد،كراچی)فقط والله أعلم
                                                  
عنوان: گھر کے لیے لون لینا
سوال: گھر کے لیے لون چاہیے!
جواب: جس شخص یا ادارے کی آمدن حلال ہو اور وہ  آپ کو قرضہ دینے کے لیے تیار ہو اس سے بلا سود قرض (یعنی کسی بھی قسم کے اضافے سے مشروط نہ ہو) اور واپس کرنے کی نیت سے  قرضہ لینا  شرعًا جائز ہے۔ سودی قرض لینا جائز نہیں ہے، خواہ وہ مکان بنانے کے لیے ہو یا کسی اور غرض سے۔"وَفِي الْأَشْبَاهِ: " كُلُّ قَرْضٍ جَرَّ نَفْعًا حَرَامٌ ؛ فَكُرِهَ لِلْمُرْتَهِنِ سُكْنَى الْمَرْهُونَةِ بِإِذْنِ الرَّاهِنِ".وفي الرد:"(قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا، كَمَا عُلِمَ مِمَّا نَقَلَهُ عَنْ الْبَحْرِ".(166/5 )فقط والله أعلم
                                                  
عنوان: حکومت کی طرف سے جاری کامیاب جوان پروگرم کے تحت قرض لینا
سوال: حکومت کی طرف سے جاری کامیاب جوان پروگرم کے تحت قرض لیناکیساہے؟
جواب: حکومت کی طرف سے جاری کامیاب نوجوان  پروگرام  سودی معاملات پر مشتمل ہے۔ لہذا اس پروگرام کے تحت  قرضہ کا لین دین شرعاً ناجائز  اور حرام ہے۔ ارشاد باری تعالی ہے:﴿ أَحَلَّ اللّٰهُ الْبَیْْعَ وَحَرَّمَ الرِّبَا﴾ (البقرة:275)ترجمہ:” اللہ  تعالیٰ نے بیع کو حلال اور سود کو حرام قرارا دیا ہے ۔“﴿ فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللّٰهِ وَرَسُولِه﴾ (البقرة:278)ترجمہ:” اگر تم سودی کاروبار سے باز نہیں آؤ گے تو اللہ  تعالیٰ اور اس کے رسول کی طرف سے اعلان جنگ سن لو۔“﴿یَمْحَقُ اللّٰهُ الْرِّبَا وَیُرْبِیْ الصَّدَقَاتِ﴾ (البقرة:276)ترجمہ:” اللہ تعالیٰ سود کو گھٹاتے ہیں اور صدقات کو بڑھاتے ہیں۔“اسی طرح بہت سی احادیثِ مبارکہ میں آپ صلی اللہ  علیہ وسلم نے سود کی قباحت بیان فرمائی ہے، ان میں سے چند احادیث مندرجہ ذیل ہیں:"عن جابر بن عبدالله رضی الله تعالیٰ عنه قال: لعن رسول الله صلی الله علیه وسلم آکل الرّبا وموکله وکاتبه وشاهدیه، وقال: هم سواء“.  (رواه مسلم)(البیوع، باب لعن آکل الرّبا وموکله، ص:297، رقم الحدیث:1598، ط: دارالسلام)ترجمہ:”حضرت جابر بن عبداللہ رضی اللہ عنہ سے مروی ہے کہ رسول اللہ  صلی اللہ  علیہ وسلم نے سود کھانے اور سود دینے اور سودی حسابات یا تحریر لکھنے والے اور سودی لین دین پر گواہ بننے والوں پر لعنت فرمائی ہے، اور فرمایا کہ یہ سب لوگ گناہ میں برابر ہیں۔“"عن أنس بن مالك رضي الله تعالیٰ عنه قال: ”خطبنا رسول الله صلی الله علیه وسلم فذکر أمر الرّبا وعظَّم شانه وقال: إن الدّرهم یصیبه الرّجل من الرّبا أعظم عندالله الخطیئة من ستّة وثلاثین زنیةً یزنیها الرّجل، وإن أربی الرّبا عرض الرّجل المسلم“.( الزواجر، الکبیرة الرابعة والثمانون بعد المائة، أکل الربا وإطعامه الخ:378/1،ط:دارالفکر)ترجمہ:” حضرت انس بن مالک رضی اللہ عنہ فرماتے ہیں کہ آپ صلی اللہ  علیہ وسلم نے ہم سے خطاب فرمایا اور سود کا خاص تاکید او راہتمام سے ذکر کرتے ہوئے فرمایا:  ایک سودی درہم حاصل کرنا اللہ  کی نظر میں چھتیس (36) مرتبہ زنا کرنے سے زیادہ سخت گناہ ہے۔  اور فرمایا: سب سے بڑا سود یہ ہے کہ مسلمان کی آبرو پر حملہ کیا جائے۔“اگر قرض لے لیا ہے تو جلد از جلد اس سے جان خلاصی کی کوشش اور خوب توبہ و استغفار کیا جائے۔ فقط واللہ اعلم
                                                  
عنوان: DSP fund کا حکم
سوال: میں پاکستان آرمی میں کام کرتا ہوں، ہماری تنخواہ سے کچھ رقم   DSP Fund کے نام سے کاٹی جاتی ہے، اس فنڈ پر سالانہ سود ملتا ہے، کیا اس رقم ملنے والا سود لینا جائز ہے؟
جواب: صورتِ مسئولہ میں جب کہ ہر حال میں مذکورہ کٹوتی کی جاتی ہے تو اس صورت  کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے۔ احتیاطاً یہ اضافہ نہ لیا جائے تو بہترہے۔ اس سلسلے میں ادارہ سودی معاہدہ کرنے کا گناہ گار ہوگا، جب کہ ملازم کا اختیار نہ ہونے کی بنا پر اس کو گناہ نہ ملے گا۔البتہ اگر ملازم جبری کٹوتی والی مقدار سے زیادہ رقم اپنی تنخواہ سے اپنے اختیار سے کٹواتا ہے تو اتنی رقم پر ملنے والا اضافہ وصول نہ کرے۔تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم".(تفسیر ابن کثیر، ج:2، ص:10، ط:دارالسلام)فتاوی شامی میں ہے:"کل ما یؤدي إلی ما لایجوز لایجوز".(ردالمحتار علی الدرالمختار، ج:6، ص:360، ط:ایچ ایم سعید)فقط والله أعلممزید تفصیل کے لیے درج ذیل لنکس پر فتاویٰ ملاحظہ کیجیے:ڈی ایس او پی فنڈ میں ملنے والے انٹرسٹ کا حکمڈی ایس پی فنڈ کا حکم
                                                  
عنوان: شوہر کی جائیداد تقسیم کیے بغیر عورت کا انتقال ہوجائے تو وہ گناہ گار ہے یا نہیں؟
سوال: اگر خاوند فوت ہو جائے اور عورت اس کے بعد اپنی اولاد کو کوجائیداد تقسیم نہ کرے اور فوت ہو جائے اور وہ جائیداد کسی ایک کے نام ہو اور وہ تقسیم نہ کرے تو کیا اس عورت کو عذاب ہوگا قبر میں؟
جواب: صورتِ مسئولہ میں اگر مذکورہ عورت کی زندگی میں اس کے شوہر کے ورثاء نے جائیداد کی تقسیم کا مطالبہ کیا تھا اور اس جائیداد کی تقسیم میں وہ عورت رکاوٹ بنی تو مذکورہ عورت گناہ گار ہے۔ نیز اگر جائیداد میں دوسروں کا حق ہے، لیکن ایک شخص صرف نام پر جائیداد ہونے کی وجہ سے انہیں ان کا حصہ نہیں دے رہا، تو وہ بھی گناہ گار ہے۔لیکن اگر جائیداد مذکورہ عورت کے قبضے اور اختیار میں نہیں تھی  اور مطالبے پر اس نے تقسیم سے منع نہیں کیا، بلکہ رکاوٹ کسی اور کی طرف سے تھی یا قانونی رکاوٹ تھی تو وہ عورت گناہ گار نہیں ہوگی۔ بلکہ جو ناحق رکاوٹ بنے گا وہی گناہ گار ہوگا۔ فقط واللہ اعلم
                                                  
عنوان: والد کے انتقال کے بعد ملنے والی انشورنس کی رقم کا حکم
سوال: میرے والد صاحب کا انتقال ہوگیا ہے، اب ان کے انشورنس کا پیسہ ہمارے لیے حلال ہوگا یا نہیں؟
جواب: انشورنس کی  ملنے والی رقم میں سے جو رقم آپ کے مرحوم والد  نے جمع کروائی تھی اس کا استعمال تو آپ لوگوں کے لیے حلال ہے، البتہ اس پر جو اضافی رقم انشورنس کمپنی والوں کی طرف سے ملتی ہے وہ حلال نہیں  ہے، اس کے بارے میں حکم یہ ہے کہ ثواب کی نیت کے بغیر کسی مستحقِ زکاۃ کو صدقہ کردی جائے۔ فقط واللہ اعلم
                                                  
عنوان: ایک بیٹے اور پانچ بیٹیوں میں میراث کی تقسیم
سوال: ہمارے والدین کا انتقال ہوچکا ہے، ہم ایک بھائی اور پانچ بہنیں ہیں۔ ایک گھر ہے، جس کی قیمت ایک کروڑ ہے۔ میراث کی تقسیم کی رہنمائی کردیں۔
جواب: صورتِ مسئولہ میں مرحومین کے ترکے کی تقسیم کا شرعی طریقہ یہ ہے کہ مرحومین کی 
تجہیز و تکفین کا خرچہ نکالنے کے بعد، اگر مرحومین کے ذمہ کوئی قرض ہو تو اس 
کی ادائیگی کے بعد، اگر مرحومین نے کوئی جائز وصیت کی ہو تو اسے  ایک تہائی  
ترکہ میں سے نافذ کرنے کے بعد بقیہ کل جائیداد کو 7 حصے میں تقسیم کرکے 2 حصے مرحومین کے بیٹے کو اور ایک حصہ ہر  ایک بیٹی کو ملے گا۔لہذا  ایک کروڑ روپے میں سے 2857142.85 روپے بیٹے کو اور 1428571.42 روپے ہر  ایک بیٹی کو ملیں گے۔فقط و اللہ اعلم
                                                  
عنوان: بیوہ، چار بیٹوں اور چار بیٹیوں میں میراث کی تقسیم
سوال: ایک بیوہ، چار بیٹوں اور چار بیٹیوں میں میراث کی تقسیم کیسے ہوگی؟
جواب: صورتِ مسئولہ میں مرحوم کے ترکے کی تقسیم کا شرعی طریقہ یہ ہے کہ مرحوم کی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اس کی ادائیگی کے بعد، اگر مرحوم نے کوئی جائز وصیت کی ہو تو اسے  ایک تہائی  ترکہ میں سے نافذ کرنے کے بعد بقیہ کل جائیداد کو  96 حصوں میں تقسیم کرکے   12 حصے مرحوم کی بیوہ کو، 14 حصے ہر ایک بیٹے کو اور 7 حصے ہر ایک بیٹی کو ملیں گے۔یعنی  100 روپے میں سے (12.50) روپے مرحوم کی بیوہ کو، (14.58) روپے ہر ایک بیٹے کو اور (7.29) روپے ہر ایک بیٹی کو ملیں گے۔واضح رہے کہ  میراث کی مذکورہ تقسیم اس صورت میں ہے جب مرحوم کے انتقال کے وقت اس کے والدین  یا ان میں سے کوئی ایک بھی حیات نہ ہو ، بصورتِ دیگر تقسیم مختلف ہوگی۔فقط و اللہ اعلم
                                                  
عنوان: بیوہ، 5 بیٹوں اور 3 بیٹیوں میں میراث کی تقسیم
سوال: ایک شخص فوت ہوا، اس نے ایک بیوہ،  5 بیٹے اور 3 بیٹیاں چھوڑی ہیں۔ ان میں میراث شرعی طریقے کے مطابق کیسے تقسیم ہو گی؟
جواب: صورتِ مسئولہ میں مرحوم کے ترکے کی تقسیم کا شرعی طریقہ یہ ہے کہ مرحوم کی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اس کی ادائیگی کے بعد، اگر مرحوم نے کوئی جائز وصیت کی ہو تو اسے  ایک تہائی  ترکہ میں سے نافذ کرنے کے بعد بقیہ کل جائیداد کو   104 حصوں میں تقسیم کرکے  13 حصے مرحوم کی بیوہ کو، 14 حصے ہر ایک بیٹے کو اور 7 حصے ہر ایک بیٹی کو ملیں گے۔یعنی 100 روپے میں سے (12.50) روپے مرحوم کی بیوہ کو، (13.46) روپے ہر ایک بیٹے کو اور (6.73) روپے ہر ایک بیٹی کو ملیں گے۔نوٹ: میراث کی مذکورہ تقسیم اس صورت میں ہے جب مرحوم کے والدین یا ان میں سے کوئی ایک  مرحوم کی زندگی میں حیات نہ ہو ، بصورتِ دیگر تقسیم مختلف ہوگی۔ فقط و اللہ اعلم
                                                  
عنوان: بیوہ ، چار بیٹوں اور تین بیٹیوں میں میراث کی تقسیم
سوال: ایک شخص فوت ہو گیا ہے،جس نے ایک بیوہ، چار بیٹے اور تین بیٹیاں چھوڑی ہیں،ان کے درمیان میراث کتنے حصوں میں تقسیم ہو گی؟
جواب: صورتِ مسئولہ میں مرحوم کے ترکے کی تقسیم کا شرعی طریقہ یہ ہے کہ مرحوم کی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اس کی ادائیگی کے بعد، اگر مرحوم نے کوئی جائز وصیت کی ہو تو اسے  ایک تہائی  ترکہ میں سے نافذ کرنے کے بعد بقیہ کل ترکے کو  88حصوں میں تقسیم کیا جائے گا، جس میں سے  11حصے مرحوم کی بیوہ کو، 14،14حصے مرحوم کے ہر ایک بیٹے کو اور 7،7 حصے مرحوم کی ہر ایک بیٹی کو ملیں گے۔یعنی سو روپے میں سے  12.5روپے مرحوم کی بیوہ کو،  15.90روپے مرحوم کے ہر ایک بیٹے کو اور 7.95روپے مرحوم کی ہر ایک بیٹی کو ملیں گے۔فقط واللہ اعلم
                                                  
عنوان: بیٹیوں کا میراث پر قبضہ کرنے سے پہلے معاف کرنے سے ان کا حصہ ختم نہیں ہوتا
سوال: بیٹیوں نے اپنے والد اور بھائیوں کے سامنے اپنے میراث کے حصہ کو معاف کر دیا، اب ان کے والد صاحب کا انتقال ہو گیا ہے، کیا اب ان کا دعوی کرنا صحیح ہے؟ اور والد صاحب کے نام کوئی پراپرٹی نہیں تھی۔
جواب: واضح رہے کہ کسی وارث کا اپنے حصہ پر قبضہ کیے بغیر معاف کرنے سے میراث میں سے اس کا حصہ ختم نہیں ہوتا، بلکہ بدستور برقرار رہتا ہے۔لہذا صورتِ مسئولہ میں  اگر بیٹیوں نے والد مرحوم كي جائيداد ميں سے اپنا حصہ قبضہ کیے بغیر میراث سے دستبرداری کا اعلان کیا تھا تو اس سے والد کی میراث میں سے ان کا حق ختم نہیں ہوا، لہذاانہیں والد مرحوم کی جائیداد  (منقولہ اور غیر منقولہ ) میں سے اپنے حصہ کے مطالبہ کا حق حاصل ہے۔’’الأشباہ والنظائر‘‘میں ہے:لَوْ قَالَ الْوَارِثُ : تَرَكْتُ حَقِّي لَمْ يَبْطُلْ حَقُّهُ ؛ إذْ الْمِلْكُ لَا يَبْطُلُ بِالتَّرْكِ۔     (ما یقبل الإسقاط من الحقوق/ج:1/ص:316/ط:دارالکتب العلمیة)   فتاوی شامی میں  ہے:الإرث جبري لا يسقط بالإسقاط۔(مطلب : واقعة الفتوی/ج:7/ص:505/ط:دارالفکر)وفیہ ایضا:                 ولو قال تركت حقي من الميراث أو برئت منها ومن حصتي لا يصح وهو على حقه لأن الإرث جبري لا يصح تركه۔(باب دعوی النسب/ج:8/ص:89/دارالفکر) فقط و الله أعلم
                                                  
عنوان: بیوہ، تین بیٹے اور چار بیٹیوں میں تقسیمِ میراث
سوال: ایک شخص فوت ہوگیا، اس نے میراث میں  1 لاکھ روپے چھوڑے ہیں، اس کے 3 بیٹے ، 4 بیٹیاں اور ایک بیوہ ہے۔مذکورہ میراث کس طرح تقسیم ہوگی؟
جواب: صورتِ مسئولہ میں مرحوم کے ترکہ کی تقسیم کا شرعی طریقہ کار یہ ہے کہ مرحوم کے   حقوقِ متقدمہ یعنی تجہیز و تکفین کے اخراجات نکالنے  کے بعد، اگر مرحوم کے ذمہ کوئی قرض ہو  (مثلاً بیوی کا مہر وغیرہ) اسے  ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی مال میں سے وصیت کو نافذ کرنے کے بعد باقی کل جائیداد  منقولہ و غیر منقولہ کو  80 حصوں میں تقسیم کرکے اس میں سے  10 حصے مرحوم کی بیوہ کو،  14 حصے مرحوم کے ہر  ایک بیٹے کو اور 7 حصے مرحوم کی ہر  ایک بیٹی کو ملیں گے۔لہذا ایک لاکھ روپے میں سے 12500 روپے  مرحوم کی بیوہ کو ،  17500 روپے مرحوم کے ہر ایک بیٹے کو ،8750 روپے  مرحوم کی ہر ایک بیٹی کو ملے گا۔نوٹ: یہ طریقہ تقسیم اس صورت میں ہے جب کہ مرحوم کے والدین یا ان میں سے کوئی ایک  مرحوم کے انتقال کے وقت حیات نہ ہو، بصورتِ دیگر  جواب مختلف ہوگا۔ فقط واللہ اعلم
                                                  
عنوان: بیوہ ، دو بیٹے اور ایک بیٹی میں میراث کی تقسیم
سوال: میرے والد کا انتقال ہوگیا ہے،ایک بیوہ، ایک بیٹی اور دو بیٹے ہیں، ان میں میراث کیسے تقسیم ہوگیَ؟
جواب: صورتِ مسئولہ میں سائل کے مرحوم والد کی جائیداد کی تقسیم کا شرعی طریقہ یہ ہے کہ مرحوم کی تجہیز  و تکفین کا خرچہ نکالنے کے بعد ، اگر مرحوم کے ذمہ کوئی قرض ہو تو اس کی ادئیگی کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد  باقی ماندہ ترکہ کو  40 حصوں میں تقسیم کیا جائے گا، جس میں سے 5 حصے مرحوم کی بیوہ کو، 14 حصے ہر ایک بیٹے کو   اور 7  حصے بیٹی کو  دیے جائیں گے۔یعنی سو روپے میں سے12.50 روپے مرحوم کی بیوہ کو، 35 ، 35 روپے  ہر ایک بیٹے کو اور17.50 روپے بیٹی کو ملیں گے۔واضح رہے کہ یہ تقسیم اس صورت میں ہے جب مرحوم کے انتقال کے وقت اس کے والدین یا ان میں سے کوئی  ایک  حیات نہ ہو،بصورتِ دیگر تقسیم مختلف ہوگی، فقط واللہ اعلم
                                                  
عنوان: صرف ایک بیٹی میں وراثت کی تقسیم
سوال: والد کی صرف بیٹی ہے،بیٹا کوئی نہیں، میراث کیسے تقسیم ہوگی؟
جواب: اگر مرحوم کے انتقال کے وقت  صرف اس کی بیٹی  زندہ ہو، بیٹا،بیوہ، والدین،پوتا، پوتی، بھائی ، بہن، بھتیجا، چچا یا  چچا زاد بھائی وغیرہ نہ ہوں تو اس کی جائیداد کی تنہا وارث اس کی  بیٹی ہوگی، لہذا مرحوم کی تجہیز و تکفین کا خرچہ نکالنے کے بعد،اگر ان کے ذمہ کوئی قرض ہو تو اسے اداکرنے کے بعد ، اگر انہوں نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد بقیہ ماندہ سارا مال مرحوم کی بیٹی کو ملے گا۔لیکن اگرمرحوم کے انتقال کے وقت  ذکر کردہ رشتہ داروں میں سے کوئی موجود ہو تو تقسیم مختلف ہوگی، رشتہ داروں کی تفصیل بتا کر تفصیل معلوم کر لی جائے۔ثم مسائل الرد أربعة أقسام، لأن المردود عليه إما صنف أو أكثر وعلى كل إما أن يكون من لا يرد عليه أو لا يكون(ف) الأول (إن اتحد جنس المردود عليهم) كبنتين أو أختين أو جدتين (قسمت المسألة من عدد رءوسهم) ابتداء قطعا للتطويل(الدر المختار وحاشية ابن عابدين 6/ 788 ط: سعيد) فقط و اللہ أعلم
                                                  
عنوان: کیا میراث تقسیم ہی کرنا ضروری ہے؟
سوال: کیا میراث تقسیم ہی کرنا ضروری ہے؟
جواب: میت کے متروکہ مال میں شرعی ورثا کا ان کے حصص کے مطابق حصہ ہوتا ہے، جب تک میراث تقسیم نہ کی جائے تب تک تمام ورثا اپنے حصص کے مطابق اس کے مالک ہیں  ، لہذا تمام ورثا اس مال سے نفع اٹھانے کے لیے باہمی رضامندی سےکوئی ترتیب  طے کرسکتے ہیں ، البتہ اگر کوئی شریک تقسیم کا مطالبہ کرے کہ اس کو اس کا حصہ الگ کرکے دیا جائےتومیراث  تقسیم کرنا شرعا لازم ہے ۔عمومًا میراث کو جلدی تقسیم نہ کرنے کی وجہ سے باہمی اختلافات پیدا ہو جاتے ہیں اس لیے میراث جلدی  تقسیم کردینا بہتر ہے۔الدر المختار وحاشية ابن عابدين  (6/ 260) :(وقسم) المال المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم بطلب كل وعليه الفتوى، لكن المتون على الأول فعليها المعول (وإن تضرر الكل لم يقسم إلا برضاهم) لئلا يعود على موضوعه بالنقض.في المجتبى: حانوت لهما يعملان فيه طلب أحدهما القسمة إن أمكن لكل أن يعمل فيه بعد القسمة ما كان يعمل فيه قبلها قسم و إلا لا.فقط و اللہ اعلم
                                                  
عنوان: چار بیٹیوں، ایک پوتے اور دو پوتیوں میں میراث کی تقسیم
سوال: ایک عورت کا انتقال ہوا، اس کے پس ماندگان میں اس کی چار بیٹیاں ، تین بہنیں، ایک پوتا اور دو پوتیاں ہیں۔ میراث کس طرح تقسیم ہو گی؟
جواب: صورتِ مسئولہ میں مرحومہ  کی جائیداد اس کی بیٹیوں، پوتے اور پوتیوں میں تقسیم ہوگی، اس کی بہنوں کو میراث میں سے حصہ نہیں ملے گا۔مرحومہ کے ترکہ کی تقسیم کا شرعی طریقہ کار یہ ہے کہ مرحومہ کے   حقوقِ متقدمہ یعنی تجہیز و تکفین کے اخراجات نکالنے کے بعد، اگر مرحومہ کے ذمہ کوئی قرضہ  ہو تو اس کی ادائیگی کے بعد،  اگر مرحومہ نے کوئی جائز وصیت کی ہو تو ایک تہائی مال میں سے وصیت نافذ کرنے کے بعد باقی کل جائیداد منقولہ و غیر منقولہ کو بارہ  حصوں میں تقسیم کرکے اس میں سے ہر ایک بیٹی کو دو حصے ،پوتے کو دو حصے اور  ہر ایک پوتی کو ایک ایک حصہ ملے گا  ۔یعنی سو روپے میں سے مرحومہ کی ہر ایک بیٹی کو 16.66 روپے، اس کے پوتے کو 16.66 روپے اور ہر پوتی کو 8.33 روپے ملیں گے۔نوٹ: تقسیم کا مذکورہ طریقہ کار اس صورت میں ہے جب کہ مرحومہ کے  انتقال کے وقت ذکر کردہ ورثاء  ہی حیات ہوں ،  اس کا شوہر،والدین اور بیٹوں میں سے کوئی حیات نہ ہو، اگرمرحومہ کے انتقال کے وقت ان میں سے کوئی  حیات تھا تو تقسیم مختلف ہوگی۔فقط واللہ اعلم
                                                  
عنوان: کیا مرحوم والد کی میراث کا حق دار ہونے کے لیے مرحوم کے نانا کا نام معلوم ہونا ضروری ہے؟
سوال: ایک آدمی اپنے والد کے نانا کا نام نہیں جانتا ہے،  کیا شریعت میں میراث کے لیے نام کا جاننا ضروری ہے؟
جواب: نسبی رشتہ کی وجہ سے میراث کا مستحق ہونے کےلیے مرحوم کے ساتھ نسبی رشتہ ثابت شدہ ہونا ضروری ہے، مرحوم کا نام یاد ہونا ضروری نہیں، لہذا صورتِ مسئولہ میں اگر مذکورہ شخص کا نسب مرحوم سے ثابت شدہ ہوتو وہ میراث کا حق دار ہوگا، چاہےمرحوم والد کے آباؤ اجداد کے ناموں سے نا واقف ہو۔ فقط واللہ اعلم
                                                  
عنوان: بیوہ، تین بیٹے اور ایک بیٹی میں میراث کی تقسیم اور ترکہ میں تصرف کے لیے نابالغ کی اجازت
سوال: میرے والد صاحب کا انتقال ہوگیا ہے، اب ان کی ہر چیز میراث میں شمار ہوگی ۔1۔ مرحوم کی ایک بیوہ،  3 بیٹے اور ایک بیٹی ہے، ان میں سے ایک بیٹے کی عمر 15سال ہو چکی ہے اور ایک بیٹی کی عمر  10 سال ہے،باقی سب بالغ ہیں ، ان میں سے 15 سال کے بیٹے کی اجازت میراث میں معتبر ہے؟یعنی  کیا یہ بالغ شمار ہوگا؟2۔ والد صاحب کے کچھ اچھے اچھے کپڑے ہیں ،ہم یہ چاہتے ہیں کہ اُن میں سے کچھ ہم خود رکھ لیں اور کچھ کسی مستحق کو دے دیں ، اب آیا اس میں 15سال کے بیٹے اور 10کی بیٹی کی اجازت کیسے معتبر ہوگی ؟ اس اعتبار سے کہ ہم مستحق کو کپڑے بھی دے دیں اور ورثاء میں سے کسی کی حق تلفی بھی نہ ہو؟
جواب: صورتِ مسئولہ میں مرحوم کے حقوقِ متقدمہ (تجہیز و تکفین کے اخراجات، قرض اور وصیت) ادا کرنے کے بعد بقیہ ترکہ میں سے 12.5% بیوہ کو، 25% ہر بیٹے کو اور 12.5% بیٹی کو ملےگا۔1۔ 15 سال کا لڑکابالغ ہے،لہذا میراث میں اس کی اجازت کا اعتبار ہوگا۔2۔اگر15 سال کا لڑکا اپنے حصے  میں سے غرباء کوکپڑے دینے کی اجازت دے تو اس کی اجازت معتبر ہے۔10 سال کی لڑکی بالغ ہے یا نہیں؟  اس کے متعلق یہ تفصیل ہے کہ لڑکی کی بلوغت کی کم سے کم عمر نو سال ہے، نو سال پورے ہونے کے بعد جب بھی بلوغت کی کوئی علامت (حیض آنا یا حمل ٹھہرنا وغیرہ) لڑکی میں ظاہر ہوجائے تو وہ بالغ سمجھی جائے گی، لیکن اگر پندرہ سال عمر پوری ہونے کے باوجود کوئی علامت ظاہر نہ ہو تو پھر پندرہ سال مکمل ہوتے ہی لڑکی بالغ شمار کی جائے گی اور اس پر بلوغت والے تمام احکام جاری ہوں گے۔ خاندان، قوم، علاقہ اور موسم کے مختلف ہونے کی وجہ سے لڑکی کی بلوغت کی عمر مختلف ہوسکتی ہے، یعنی نو سے پندرہ سال کے دوران کسی بھی عمر میں وہ بلوغت کو پہنچ سکتی ہے، کوئی ایک ضابطہ سب کے لیے نہیں ہے،  البتہ پندرہ سال پورے ہونے کے بعد وہ بہرصورت بالغ سمجھی جائے گی۔اگر لڑکی نابالغ ہے تو اس کے حصے میں سے  غریبوں کو ترکہ کے کپڑے نہیں دیے جاسکتے اور اگر وہ بالغ ہے تو اس کی اجازت سے اس کے حصے میں سے غریبوں کو ترکہ کے کپڑے دینا جائز ہے۔الفتاوى الهندية (4 / 374): وأما ما يرجع إلى الواهب فهو أن يكون الواهب من أهل الهبة، وكونه من أهلها أن يكون حرا عاقلا بالغا مالكا للموهوب فقط والله اعلم
                                                  
عنوان: میراث میں بہنوں کو کچھ حصہ دینےکا حکم
سوال: میت کے چار بیٹے  اور ایک بیٹی ہے، میراث میں ایک مکان اور  29 ایکڑ زمین تھی، جس میں سے بھائیوں نے پورا مکان اور آدھا ایکڑ زمین بہن کو دے کر باقی زمین بھائیوں نے بانٹ لی، ہر ایک بھائی کے حصے میں 7 ایکڑ 27 ڈسمل زمین آئی، جس پر سب قابض ہیں۔ چار بھائیوں میں سے ایک بھائی اپنی بہن کو اپنے حصے میں سے بہن کا جو حصہ بنتا ہے وہ دینا چاہتا ہے، باقی تین بھائیوں کا بہن کو حصہ دینے کا ارادہ نہیں ہے، جو بھی حصہ دینا چاہتا ہے وہ اپنی بہن کو کتنا حصہ دے؟ وہ بھائی اپنی زمین میں سے حصہ دے کر آخرت میں سبک دوش ہونا چاہتے ہے۔ نوٹ:- میت کی وراثت بانٹتے وقت مکان کی قیمت  3 لاکھ روپے تھی اور زمین کی قیمت تقریباً 5 لاکھ روپے ایکڑ تھی۔
جواب: واضح رہے کہ والدین کے ترکہ میں جس طرح ان کی نرینہ اولاد کا حق وحصہ ہوتا ہے اسی طرح بیٹیوں کا بھی اس میں شرعی حق وحصہ ہوتا ہے، والدین کے انتقال کے بعد ان کے ترکہ پر بیٹوں کا  قبضہ کرلینا اور بہنوں کو  ان کے شرعی حصے سے محروم کرنا یا مقررہ حصے سے کم دینا ناجائز اور سخت گناہ ہے، بھائیوں  پر لازم ہے  کہ بہنوں کو ان کا حق وحصہ  اس دنیا میں دے دیں، ورنہ آخرت میں دینا پڑے گا اور آخرت میں دینا آسان نہیں ہوگا ، حدیثِ مبارک میں اس پر  سخت وعیدیں آئی ہیں ، حضرت سعید  بن زید رضی اللہ تعالیٰ عنہ فرماتے ہیں کہ  : رسول اللہ ﷺ نے فرمایا : جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی،  حضرت انس رضی اللہ تعالیٰ عنہ فرماتے ہیں : رسول اللہ ﷺ نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔صورتِ مسئولہ  میں اگر بھائیوں نے بہن کو میراث میں مکمل مکان اور آدھا ایکڑ زمین  یہ کہہ کر دی کہ بقیہ جائیداد میں تمہیں کچھ نہیں ملے گا اور بہن نے اس پر رضامندی کا اظہار کیا تھا تو بقیہ جائیداد بھائیوں کی ہے، اس میں بہن کا حصہ نہیں ، لہذا بقیہ  جائیداد بھائیوں کا آپس میں تقسیم کرنا درست تھا، ایسی صورت میں سائل کے ذمہ بہن کو کچھ دینا لازم نہیں۔لیکن اگر بہن کو مکان اور آدھا ایکڑ زمین یہ کہہ کر نہیں دی گئی کہ بقیہ جائیداد میں سے حصہ نہیں ملے گا یا بہن اس پر راضی نہیں تھی تو بقیہ جائیداد میں بہن کا حصہ باقی ہے، بھائیوں کے لیے جائز نہیں تھا کہ وہ بہن کو بقیہ جائیداد سے محروم کریں، لہذا ہر بھائی پر لازم ہے کہ اس کے حصے میں بہن کی جائیداد کا جو حصہ آیا ہے وہ اسے واپس کریں یا جائیداد کی ازسرِ نو تقسیم کریں۔مرحوم کی  جائیداد کی تقسیم کا طریقہ یہ ہے کہ مرحوم کی کل جائیدادمنقولہ و غیر منقولہ کونو  حصوں میں تقسیم کرکے دو دو حصے ہر بیٹے کو اور ایک حصہ بیٹی کو ملے گا، یعنی سو روپے میں سےہر بیٹے کو 22.22 روپے اور بیٹی کو 11.11 روپے ملیں گے۔اگر زمینوں کی قیمت یکساں ہے تو کل جائیداد(ایک مکان اور 29 ایکڑ زمین) کی مالیت 14800000(ایک کروڑ،اڑتالیس لاکھ)روپےبنتی ہے،جس میں سےبیٹی کا حصہ 1644444.44 روپے ہےاور ہر بیٹے کا حصہ 3288888.88 روپے ہے،مرحوم کی بیٹی کو ایک مکان اور نصف ایکڑ زمین دی گئی ،جس کی مالیت 550000روپے بنتی ہے،  اس طرح بہن کو اس کے مقررہ حصے سے 1094444.44روپے کم ملے ہیں، لہذا اس کے حصے کی تکمیل کے لیے ہر بھائی کے ذمہ 273611.11 روپے دینا لازم ہے۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".(مشكاة المصابيح، 1/254، باب الغصب والعاریة، ط: قدیمی)"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه". (باب الوصایا، الفصل الثالث،1/ 266 ط: قدیمی)فقط والله أعلم
                                                  
عنوان: زندگی میں جائیداد کی تقسیم میں بیٹے کو بیٹی سے دگنا دینے کا حکم
سوال: ہمارے علاقوں میں بہنوں کو میراث میں سے حصہ شرعی طریقے سے دینے کا رواج نہیں ہے، اس لیے کوئی شخص اپنی زندگی میں جائیداد اس نیت سے تقسیم کردے کہ بچیوں کو بھی کم از کم اتنا حصہ مل جاۓ جتنا شریعت نے ان کے لیے باپ کے انتقال کے بعد  مقرر کیا ہے، اس کی نیت بچیوں کو جائیداد سے محروم کرنے کی نہ ہو، اس نیت سے اپنی جائیداد کو’’للذکر مثل حظ الأنثیین‘‘کے تحت تقسیم کردے  تو شریعت میں اس کی کیا گنجائش ہے؟ اور کیا اس کو اولادمیں برابری نہ رکھنے کاگناہ ملے گا؟ اور کیا کوئی  شخص اس طرح اپنی جائیداد اپنی زندگی میں تقسیم کرے توبیٹے جائیداد کے مالک بن جائیں گے یا نہیں؟
جواب: اگر صاحبِ جائیداد زندگی میں بھی  اپنی جائیداد  رضامندی اور خوشی سے اولاد کے درمیان تقسیم کرنا چاہے تو اس کی اجازت ہے ، لیکن اپنی زندگی میں جو جائیداد تقسیم کی جائے  وہ ہبہ (گفٹ) کہلاتی ہے اور اولاد کے درمیان ہبہ (گفٹ) کرنے میں برابری ضروری ہے، رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا  ہے، جیساکہ نعمان بن بشیر رضی اللہ تعالی عنہ کی  روایت میں ہے:' وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا قال: «فأرجعه» و في رواية ...... قال: «فاتقوا الله واعدلوا بين أولادكم»'۔(مشکاۃ  المصابیح، 1/261، باب العطایا، ط: قدیمی)ترجمہ:حضرت نعمان ابن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق،باب العطایا 3/ 193 ط: دارالاشاعت) زندگی میں اپنی اولاد کے درمیان ہبہ کرنے کا شرعی  طریقہ یہ ہے کہ   اپنی جائیداد میں سے  اپنے  لیے   جتنا چاہے رکھ لے؛ تاکہ بوقتِ ضرورت کام آئے اور بقیہ مال اپنی  تمام  اولاد میں برابر تقسیم کرے، یعنی جتنا بیٹے کو دے اتنا ہی بیٹی کو دے،  نہ کسی کو محروم کرے اور نہ ہی بلاوجہ کمی بیشی کرے،مذکورہ حدیث کی بنیاد پر فتوی اس پر دیا جاتا ہے کہ کسی شرعی وجہ کے بغیر مثلاً خدمت ، دین داری وغیرہ نہ ہو تو  برابری ہی کرے۔اگر صاحبِ جائیداد  اپنی  زندگی میں اپنی بعض  اولاد  کو کچھ دینا چاہے اور دوسرے   دل سے اس پر رضامند ہوں ، ان پر کسی قسم کا دباؤ وغیرہ نہ ہو اور صاحبِ جائیداد کا مقصد بھی ان اولاد کو محروم کرنا یا نقصان پہنچانا نہ ہو، بلکہ کسی بنا پر وہ اپنے بعض بچوں کو کچھ دے رہا ہے تو  یہ جائز ہے، لہذا اگر کوئی شخص اس نیت سے اپنی زندگی میں اپنی جائیداد اولاد کے درمیان تقسیم کرے کہ اس کی بچیوں کو جائیداد میں سے حصہ مل جائےاور  موت کے بعد بیٹیوں کا وراثت سے محروم رہنے کا خطرہ ختم ہوجائے اور تقسیم میں میراث کے ضابطے کے مطابق لڑکے کو لڑکی کا دگنا حصہ دے تو بیٹیوں کو اعتماد میں لے کر ایسا کرنے کی اجازت ہے، پھر اگر والد اولاد کے درمیان جائیداد تقسیم کرکے ہر ایک کو اس کے حصہ علیحدہ کرکے مالکانہ اختیارات کے ساتھ قبضہ بھی دے دے تو وہ چیز اس شخص کی ملکیت میں آجائے گی جسے وہ چیز ہبہ کی گئی ہے۔"أقول: حاصل ما ذكره في الرسالة المذكورة أنه ورد في الحديث أنه صلى الله عليه وسلم قال: «سووا بين أولادكم في العطية ولو كنت مؤثرًا أحدًا لآثرت النساء على الرجال»، رواه سعيد في سننه وفي صحيح مسلم من حديث النعمان بن بشير: «اتقوا الله واعدلوا في أولادكم»، فالعدل من حقوق الأولاد في العطايا والوقف عطية فيسوي بين الذكر والأنثى، لأنهم فسروا العدل في الأولاد بالتسوية في العطايا حال الحياة. وفي الخانية : و لو وهب شيئًا لأولاده في الصحة، وأراد تفضيل البعض على البعض روي عن أبي حنيفة لا بأس به إذا كان التفضيل لزيادة فضل في الدين وإن كانوا سواء يكره، و روى المعلى عن أبي يوسف أنه لا بأس به إذا لم يقصد الإضرار وإلا سوى بينهم، وعليه الفتوى، و قال محمد : ويعطي للذكر ضعف الأنثى، وفي التتارخانية معزيًا إلى تتمة الفتاوى قال: ذكر في الاستحسان في كتاب الوقف :وينبغي للرجل أن يعدل بين أولاده في العطايا والعدل في ذلك التسوية بينهم في قول أبي يوسف وقد أخذ أبو يوسف حكم وجوب التسوية من الحديث، وتبعه أعيان المجتهدين، وأوجبوا التسوية بينهم وقالوا يكون آثما في التخصيص وفي التفضيل".(رد المحتار، كتاب الوقف 4/ 444 ط:سعيد)فقط و الله أعلم
                                                  
عنوان: بیوہ اور بھائی میں تقسیمِ ترکہ / بھائی کی موجودگی میں بھتیجوں کا میراث میں حصہ
سوال: اگر کسی شخص کا انتقال ہو جائے اور اس کی ایک بیوہ ہو اور اس کی اولاد نہ  ہو ، صرف ایک بھائی زندہ ہو، باقی بھائیوں کا انتقال ہو گیا ہو۔ اب جب میراث تقسیم کرے گا تو دیگر بھائیوں کی اولاد کو بھی حصہ دے گا یا نہیں ؟
جواب: مذکورہ صورت میں میت کی میراث مرحوم کی بیوہ اور بھائی میں تقسیم ہوگی،بھائی کی موجودگی میں مرحوم بھائیوں کی اولاد (میت کے بھتیجوں )کو  بطورِ میراث حصہ نہیں ملے گا۔مرحوم  کی میراث کی تقسیم کا شرعی طریقہ یہ ہے کہمرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحومنے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو 4 حصوں میں تقسیم کرکے مرحوم کی بیوہ کو ایک حصہ اور بھائی کو 3  حصے ملیں گے۔یعنی 100 روپے میں سے 25 روپے مرحوم کی بیوہ کو اور 75 روپے مرحوم کے بھائی کو ملیں گے۔فقط و اللہ اعلم
                                                  
عنوان: مرحومہ کے مہر پر کس کا حق ہے؟
سوال: اگر بیوی کا انتقال ہو جاۓ اور حقِ مہر ادا نہ کیا ہو تو مرنے کے بعد ادائیگی کی کیا ترتیب ہو گی؟ کیا لڑکی کے گھر والوں کو ادا کرے؟
جواب: صورتِ مسئولہ میں  شوہر کے ذمہ واجب الادا مہر مرحومہ کے ترکہ میں شامل کرکے حصصِ شرعیہ  کے تناسب سے مرحومہ کے  تمام  شرعی ورثاء میں تقسیم کیا جائے گا۔بدائع الصنائع میں ہے:"(وأما) بيان ما يتأكد به المهر فالمهر يتأكد بأحد معان ثلاثة: الدخول، والخلوة الصحيحة، وموت أحد الزوجين، سواء كان مسمى أو مهر المثل حتى لايسقط شيء منه بعد ذلك إلا بالإبراء من صاحب الحق".(كتاب النكاح، فصل بيان ما يتأكد به المهر، (2/ 291)، ط: دار الكتب العلمية، الطبعة: الثانية، 1406هـ - 1986م)المبسوط للسرخسی میں ہے:"و لو قتلت الحرة المنكوحة نفسها قبل أن يدخل بها الزوج لم يسقط مهرها عندنا و عند الشافعي رحمه الله تعالى يسقط؛ لأنّ الحق في المهر لها وقد فوتت المعقود عليه قبل الدخول و التسليم فصار كما لو ارتدت قبل الدخول، أو قتل المولى أمته، ولكنا نقول: قتلها نفسها في الإحكام كموتها، ولو كانت ماتت لم يسقط مهره".(باب نكاح الأماء والعبيد، (5/ 116)، ط: دار المعرفة)نوٹ: اگر ہر وارث کا حصہ جاننا مطلوب ہو تو مرحومہ کے تمام ورثاء کی تفصیل لکھ کر  سوال دوبارہ ارسال کیا جائے۔تفصیل سے مراد  درج ذیل امور کی وضاحت ہے:1۔ شوہر زندہ ہے؟2- اولاد کی تفصیل۔3- والدین حیات ہیں یا نہیں؟ یا ان میں سے کوئی  ایک حیات ہے؟4- مرحومہ کی اولاد نرینہ نہ ہونے، اور   والد کے حیات نہ ہونے کی صورت میں بھائی بہنوں کی تعداد؟فقط واللہ اعلم
                                                  
عنوان: سونا خریدتے وقت رقم چیک کی شکل میں ہونے کی صورت میں خریداری کا طریقہ
سوال: سونا لیتے وقت ادھار کرنا منع ہے اور نہ ہی چیک دیا جاسکتا ہے تو ظاہر ہے فی زماننا اتنی کیش رقم اٹھانا حالات کی وجہ سے مشکل ہے، اس صورت میں کیا حیلہ ہوسکتا ہے کہ سونا بنانے کاآڈر کردیا جائے اور رقم بعد میں دی جائے؟ براہِ کرم کوئی تدبیر جیسا کہ وعدہ بیع وغیرہ میں ہوتا ہے؟
جواب: سونے چاندی کی روپیہ پیسے کے بدلے  خرید وفروخت شرعاً "بیعِ صرف"  کہلاتی ہے، اور بیعِ صرف کا حکم یہ ہے کہ اس میں دونوں طرف سے نقد ادائیگی ضروری ہے، اس لیےسونے چاندی کے معاملات میں لین دین،  نقد  اور ہاتھوں ہاتھ ہونا ضروری ہے، یعنی ایک ہی مجلس میں قیمت کی رقم دینا اور سونا  چاندی وصول کرنا  ضروری ہے اور کسی بھی جانب سے ادھار، ربوا (سود) کے دائرے میں آنے کی بنا پر ناجائز وحرام ہے۔لہذا صورتِ مسئولہ میں جائز صورت یہ ہوسکتی ہے کہ  خریداری کا معاملہ نہ کیا جائے، بلکہ سونا بنوانے کے لیے آرڈر دیا جائے اور جب وہ بن کر آجائے تو اس وقت اس کا سودا کرکے  رقم دے کر ہاتھ در ہاتھ سونا لے لیا  جائے تو یہ جائز ہوگا۔البتہ اگر نقد رقم کے بجائے چیک ہو تو اس کے حل کے لیے یہ صورت اختیار کی جاسکتی ہے کہ دکان دار سونے کی مالیت کے بقدر رقم اپنے پاس سے خریدار کو قرض دے دے، اور خریدار اس رقم کو ادا کرکے سونا خرید لے، اور پھر قرض لی ہوئی رقم کی ادائیگی کے لیے دکان دار کو چیک دے دے۔نیز آج کل ڈیجیٹل آن لائن بینکنگ کے ذریعے بھی یہ خریداری ممکن ہے کہ اس کے ذریعے وہیں اس مجلس میں کچھ ہی  وقت میں   خریدنے  والا اپنے اکاؤنٹ سے دکان دار کے اکاؤنٹ میں رقم منتقل کرسکتا ہے۔فتاوی شامی میں ہے:"(وَيُشْتَرَطُ) عَدَمُ التَّأْجِيلِ وَالْخِيَارِ وَ (التَّمَاثُلُ) - أَيْ التَّسَاوِي وَزْنًا (وَالتَّقَابُضُ) بِالْبَرَاجِمِ لَا بِالتَّخْلِيَةِ (قَبْلَ الِافْتِرَاقِ) وَهُوَ شَرْطُ بَقَائِهِ صَحِيحًا عَلَى الصَّحِيحِ (إنْ اتَّحَدَ جِنْسًا وَإِنْ) وَصْلِيَّةٌ (اخْتَلَفَا جَوْدَةً وَصِيَاغَةً) لِمَا مَرَّ فِي الرِّبَا (وَإِلَّا) بِأَنْ لَمْ يَتَجَانَسَا  (شُرِطَ التَّقَابُضُ) لِحُرْمَةِ النَّسَاءِ". [الدر مع الرد : ٥/ ٢٥٧-٢٥٩] فقط والله أعلم
                                                  
عنوان: بغیر کسٹم کی سیگریٹ، چھالیہ اور نسوار کا حکم
سوال: بغیر کسٹم کی سیگریٹ، نسوار بیچنا کیسا ہے؟
جواب: ناجائز اشیاء کی اسمگلنگ ناجائز  اورجائز کی جائز ہے، لیکن مفادِ عامہ کی خاطر اگر حکومتی سطح پر جائز اشیاء کی اسمگلنگ ممنوع ہو تو گریز کرناچاہیے؛ کیوں کہ قانون شکنی کی صورت میں  مال اور عزت کا خطرہ رہتا ہے، البتہ جائز اشیاء کی اسمگلنگ سےجو نفع حاصل ہو گا وہ حلال ہو گا؛ لہذا بغیر کسٹم کی سیگریٹ، چھالیہ اور نسوار بیچنے کی آمدنی حلال ہے، البتہ اگر حلال اشیاء میں اس سے بہتر کوئی ایسا کاروبار میسر ہو جس میں قانون شکنی بھی نہ ہو تو وہ بہتر ہوگا۔ فقط واللہ اعلم
                                                  
عنوان: جاز کیش اکاؤنٹ میں مخصوص رقم رکھنے کی شرط پر ملنے والی سہولیات  استعمال کرنے کا حکم
سوال: جاز کیش موبائل اکاؤنٹ میں پیسے رکھنے پر جو فری منٹ اور فری ایس ایم ایس ملتے ہیں، کیا ان کا استعمال جائز ہے یا نہیں؟ فری منٹ اور فری ایس ایم ایس 1000 ہزار روپے اکاؤنٹ میں رکھنے پر 30 منٹ اور 30 ایس ایم ایس اسی طرح 2000 ہزار روپے اکاؤنٹ میں رکھنے پر 60/60 3000 ہزار اکاؤنٹ میں رکھنے پر 100/100 ملتے ہیں۔ تفصیل بیان کرنے کا مقصد صرف فری مواد کی شرح بیان کرنا تھا!
جواب: صورتِ مسئولہ میں جاز  کیش موبائل اکاؤنٹ میں اگر  مخصوص رقم جمع کرانے کی شرط پر کمپنی کی طرف سے مختلف سہولیات (مثلاً: فری منٹس، انٹرنیٹ ایم بی ، میسج، کیش بیک وغیرہ) فراہم کی جاتی ہوں  تو چوں کہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ شرعاً ناجائز ہے؛ اس لیے کہ قرض پر شرط لگاکر نفع  کے لین دین  کو نبی کریم ﷺ نے سود قرار دیا ہے اور  چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا ہی جائز نہیں ہوگا، اگر اکاؤنٹ کھول لیا ہو تو بھی کمپنی کی طرف سے ملنے والی مشروط سہولیات (فری منٹس، انٹرنیٹ ایم بی ، میسج، کیش بیک وغیرہ) کو استعمال کرنا جائز نہیں ہوگا، صرف اصل رقم کے بقدر استفادہ کرسکتے ہیں، اور جلد از جلد اس اکاؤنٹ کو بند یا سادہ اکاؤنٹ سے تبدیل کرنا لازم ہوگا۔فتاوی شامی میں ہے: "وفي الأشباه كل قرض جر نفعاً حرام". ( كتاب البيوع، فصل في القرض ۵/ ۱٦٦ ط: سعيد) فقط والله أعلم
                                                  
عنوان: کاروبار میں نفع کی شرعی حد
سوال: نفع کی حد مقرر ہے یا مناسب یا جتناہو جائزہے ؟جناب ایک بندہ شہد کا کاروبار کرتاہے ۔ شہد فی کلو 2100 روپے کے حساب سے لیتاہے اور پھر وہی شہد اسی حالت میں 3000 روپے فی کلو حساب سے بیچتاہے تو کیا اتنا بڑا نفع جائز ہے? قرآن وحدیث کی روشنی نفع کے بارےمیں جواب دیں ۔ شکریہ
جواب: اصولی طور پر کاروبار میں نفع کی حد مقرر نہیں،  دھوکا دیے بغیر  نفع کی کوئی حد وصول کرسکتا ہے، البتہ بازاری قیمت سے غیر معمولی زیادہ قیمت وصول کرنا مناسب نہیں۔فتاوی رشیدیہ میں ہے:’’سوال: نفع لینا شرع میں کہاں تک جائز ہے؟جواب: نفع جہاں تک چاہے لے، لیکن کسی کو دھوکا نہ دے‘‘۔ (فتاوی رشیدیہ، جواز اور حرمت کے مسائل 555 ط: عالمی مجلس تحفظ اسلام)واضح رہے کہ غذائی بحران کی صورت میں حکومت کی طرف سے غذائی اجناس کی قیمت یا نفع کی شرح مقرر کرنے کی گنجائش ہے، غذا کے علاوہ دیگر چیزوں کی قیمت، نیز جب غذائی بحران نہ ہو تو غذا سے متعلقہ اشیاء کی قیمت بائع اور مشتری کی باہمی رضامندی سے جو بھی طے ہوجائے جائز ہے، اس کی کوئی حد مقرر نہیں ہے۔ البتہ جہاں کسی چیز کی شدید ضرورت ہو، اور بازار میں اس چیز کے نہ ہونے سے انسانی زندگی متاثر ہوتی ہو اور بیچنے والا اس کی متعارف قیمت سے بہت زیادہ وصول کرے یا اس چیز کی قیمتِ خرید کے نصف کے برابر یا اس سے زیادہ نفع رکھے تو فقہاءِ کرام نے بعض صورتوں میں اسے غبنِ فاحش کے تحت داخل کرکے ممنوع قرار دیا ہے۔ فقط و اللہ اعلم
                                                  
عنوان: بینک سے لیز پر گاڑی لینے کا حکم
سوال: بینک سے گاڑی لیز کرانے کے بارے میں شرعی حکم کیا ہے؟
جواب: واضح رہے کی لیزنگ کا جو طریقِ کار رائج ہے، اس میں  بینک اور لیز کرانے والے کے درمیان معاہدہ کے تحت دو عقد ہوتے ہیں، ایک بیع (خریدوفروخت) اور دوسرا اجارہ (کرایہ داری) کا عقدہوتا ہے، اور یہ طے پاتاہے کہ اقساط میں سے اگر کوئی قسط وقتِِ مقررہ پر جمع نہیں کرائی گئی تو بینک کی جانب سے مقرر ہ  جرمانہ لیز کرانے والا شخص ادا کرنے کا پابند ہو گا؛ اس لیے لیزنگ کے رائج طریقِ کار میں دو شرعی قباحتیں ہیں:1۔ مالی جرمانہ لگانا شرعاً ناجائز ہے، جیساکہ "فتاوی شامی"  میں ہے: (قوله: لا باخذ مال في المذهب)... ؛ إذ لا يجوز لأحد من المسلمين أخذ مال أحد بغير سبب شرعي".(باب التعزير:مطلب في التعزير بأخذ المال ٦١/٤ ط:سعيد) 2۔۔ دوسری قباحت یہ ہے کہ لیزنگ میں دو عقد بیک وقت ہوتے ہیں، ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی اجارہ (کرائے) کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:« عن أبي هريرة رضي الله عنه قال: نهی رسول الله صلي الله عليه وسلم عن بيعتين في بيعة". (رواه مالك و الترمذي و أبوداؤد و النسائي)"و عن عمرو بن شعيب عن أبيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة.»"پس مذکورہ بالا شرعی قباحتوں کی وجہ سے لیزنگ جائز نہیں ہے۔ فقط واللہ اعلم
                                                  
عنوان: ایک بیٹی اور چار بیٹوں کے درمیان میراث کی تقسیم کا طریقہ
سوال: ایک بیٹی اور چار بیٹوں میں میراث کی تقسیم کا  شرعی طریقہ کار کیا ہے؟
جواب: اگر مرحوم کے ورثاء میں صرف ایک بیٹی اور چار بیٹے ہوں تو ان کے درمیان میراث کی تقسیم کا شرعی طریقہ کار یہ ہے کہ مرحوم کے کل  ترکہ میں سے حقوق متقدمہ (یعنی تجہیز و تکفین کا خرچہ، قرضہ کی ادائیگی اور تہائی مال میں سے وصیت کا نفاذ) نکالنے کے بعد باقی کل ترکہ کو ایک بیٹی اور چار بیٹوں کے درمیان اس طرح تقسیم کیا جائے گا کہ ہر بیٹے کو بیٹی کے مقابلہ میں دوگنا حصہ مل جائے، یعنی کل ترکہ کے نو حصہ کرکے اس میں سے ایک حصہ بیٹی کو اور دو، دو حصے ہر بیٹے کو دیے جائیں گے۔فیصد کے حساب سے بیٹی کو 11.11 فیصد اور ہر ایک بیٹے کو 22.22 فیصد ملے گا۔ فقط واللہ اعلم
                                                  
