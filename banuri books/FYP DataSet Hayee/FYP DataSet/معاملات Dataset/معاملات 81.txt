عنوان: ایرانی ڈیزل درآمد کرتے ہوئے چیک پوسٹ پر پیسے دینا
سوال: ایرانی ڈیزل لاتے وقت راستے میں پولیس اور ایف سی والے ہر چیک  پوسٹ پر ١٠٠ یا ٢٠٠ یا ۵٠٠ مانگتے ہیں۔  کیا یہ کاروبار جائز ہے؟
جواب: اگر ایرانی ڈیزل درآمد کرنا ملکی قانون کے خلاف ہے اور اس کو درآمد کرنے کے لیے ہر چیک پوسٹ پر یہ رقم بطورِ رشوت دی جاتی ہےتو رشوت لینا اور دینا چوں کہ سخت گناہ اور حرام ہے؛ اس لیے اس کام کے علاوہ ایسا کاروبار اختیار کرنا چاہیے جس میں کسی معصیت کا ارتکاب نہ کرنا پڑے، نیز  ملکی قانون کی پاس داری ضروری ہے، اور قانون کی خلاف ورزی کی صورت میں (عملی وعدہ کی خلاف ورزی کے ساتھ) اپنی عزت کو خطرے میں ڈالنا بھی ہے؛  اس لیے بھی یہ کاروبار قابلِ ترک ہے۔ فقط واللہ اعلم
                                                  
عنوان: رشوت دے کر ڈگری حاصل کرنا
سوال: جو لوگ ڈگری پیسے کے عوض خریدتے ہیں  بغیر امتحان کے  اور ان کو مکمل نمبر دیا جاتا ہے جب کہ اس کے برخلاف ان لوگوں کا حق مارا جاتاہے جنہوں نے باقاعدہ امتحان دیا ہے حتی کہ بعض مولوی بھی اسناد خریدتے ہیں، ڈائریکٹ ممتاز درجہ سے پاس کیا جاتاہے، کیا ایسے لوگوں کی تنخواہ حلال ہے؟
جواب: واضح رہے کہ پیسہ دے کر  ڈگری حاصل کرنا جائز نہیں، شرعاً یہ رشوت کے زمرہ میں آتا ہے اور رشوت کا لینا دینا حرام ہے،  نیز  یہ کام رشوت کے گناہ کے علاوہ دیگر سنگین گناہوں( دھوکا دہی ،جھوٹ اور دوسروں کا حق مارنے ) پر مشتمل ہونے کی وجہ سے سخت ممنوع ہے۔ لہٰذا  یہ بات قطعاً جائز نہیں ہے کہ  مذکورہ غیر شرعی طریقہ سے  ڈگری حاصل کی جائے۔باقی تنخواہ کا مسئلہ یہ ہے کہ  اگر اس طرح ڈگری حاصل کرنے کے ساتھ مفوضہ کام کی انجام دہی کی اہلیت وصلاحیت بھی  موجود نہ ہو تو اس کے لیے تنخواہ  بھی حلال نہ ہوگی، اسی طرح کام کی صلاحیت تو ہو، لیکن دیانت داری سے ذمہ داری انجام نہ دے تو جس قدر خیانت کرے گا اس قدر معاوضہ ناجائز ہوگا۔اور  اگر کوئی شخص مفوضہ کام کی انجام دہی کی اہلیت وصلاحیت رکھتاہو،  لیکن بغیر اس ڈگری لیے اس کو وہ کام نہ سونپا جاتا ہو  تب بھی رشوت دے کر ڈگری کا حصول ناجائز ہوگا، البتہ اس صورت میں اگر  دیانت داری سے وہ کام کرے تو اس عمل پر ملنے والی تنخواہ حلال ہوگی۔سنن أبی داود  میں ہے:’’عن أبي سلمة، عن عبد الله بن عمرو، قال: «لعن رسول الله صلى الله عليه وسلم الراشي والمرتشي»‘‘.  (3/ 300،کتاب الأقضیة، باب في کراهیة الرشوة، رقم الحدیث: 3580، ط: المکتبة العصریة) فقط واللہ اعلم
                                                  
عنوان: فیس بک سے لوگوں کے ای میل حاصل کرکے کمپنیوں کو فروخت کرنا
سوال: جو لوگ فیس بک وغیرہ سے کسی سافٹ ویئر کے ذریعے لوگوں کے ای میل حاصل کر کے آگے  اشتہاری کمپنیوں کو فروخت کرتے ہیں، کیا یہ کام اور اس کی آمدنی جائز ہے؟
جواب: صورتِ مسئولہ میں کسی سافٹ ویئر کے ذریعے فیس بک وغیرہ سے لوگوں کی اجازت کے بغیر ان کے ای میل حاصل کرکے اشتہاری کمپنیوں کو فروخت کرنا شرعاً جائز نہیں،  اور اس سے حاصل  ہونے والی آمدن بھی حلال نہیں۔الدر المختار وحاشیة ابن عابدین (4/61) ط: سعید:"لايجوز لأحد من المسلمين أخذ مال أحد بغير سبب شرعي". فقط والله أعلم
                                                  
عنوان: انویسٹمنٹ کرنے پر لگائے ہوئے پیسوں کا چالیس فیصد منافع دینے والی کمپنی میں انویسٹمنٹ کرنے کا حکم
سوال: ایک کمپنی ہے، جس کا نام fxtrade-invest.club  اس میں یہ طریقہ کار ہے کہ کمپنی کہتی ہے کہ آپ انویسٹمنٹ کرو، آپ کی انویسٹمنٹ پر ہم ٹریڈنگ کریں گے، اس میں انویسٹمنٹ کا طریقہ یہ ہے کہ اگر کوئی بندہ اس میں 15 ڈالرز سے لے کر100 ڈالرز تک جتنا بھی آپ انویسٹمنٹ کرے گا  24 گھنٹے بعد آپ کو اپنے پیسے کے ساتھ 40 پرسینٹ منافع بھی دیتی ہے، اس میں مختلف پلان ہیں، اور مختلف پرسینٹیج ہے۔ کیا اسلام میں یہ جائز ہے کہ نہیں؟ پر سینٹیج فکس دیتا ہے،  24 گھنٹے بعد اپنے پیسے بھی واپس؟
جواب: اگر مذکورہ کمپنی آپ کے لگائے ہوئے پیسوں کا چالیس فیصد (مثلاً) منافع دینے کا معاہدہ کرتی ہے تو یہ سود ہے، اس لیے مذکورہ کمپنی میں انویسٹمنٹ کرنا جائز نہیں ہے۔ فقط واللہ اعلم
                                                  
عنوان: بالغہ شادی شدہ عورت کے زنا کی سزا
سوال: اگر گیارہ سالہ کم عمر بیوی، جس کو حیض آئے ہوں، زنا کی مرتکب ہو جائے اور اس کا اقرار کرلے تو کیا اسے شریعت کے مطابق سنگسار کیا جائے گا یا اسے نوعمری کی وجہ سے معاف کیا جا سکتا ہے؟
جواب: ’’زنا‘‘ کبیرہ گناہوں میں سے سخت ترین گناہ ہے،   ’’زنا‘‘ کی شرعی سزا (حد) مقرر ہے،  اگر کوئی شخص اس فعلِ شنیع کا ارتکاب کرے اور  شرائط کے مطابق چار گواہوں کے ذریعہ، یا چار مرتبہ قاضی کی مجلس میں اقرار کے ذریعہ (جس کی تفصیل کتبِ فقہ میں موجود ہے) اس کاثبوت ہوجائے تو شریعتِ محمدیہ میں ایسے فرد پر ’’حدِّ زنا‘‘ کانافذکرنالازم ہے۔زناکی شرعی سزایہ ہے کہ اگر بالغ شادی شدہ مردیا عورت زنا کرے تو  اس کو سنگ سار  کیا جائے  اوراگرغیرشادی شدہ اس حرکت کا مرتکب ہو تواس کو سوکوڑے مارے جائیں۔ ثبوت کے بعد سزا کو معاف کرنے کا اختیار قاضی کو نہیں ہے۔ عاقلہ بالغہ ہونے کی صورت میں محض کم عمری کی بنا پر سزا ساقط نہیں ہوتی،  بلکہ جرم کا ارتکاب بلوغت کے بعد عمر کے کسی بھی مرحلہ میں ہو اور شرعی اصولوں کے مطابق اس جرم کا ثبوت بھی ہوجائے تو اب سزا کا لاگوکیاجاناشرعی حکم ہے؛ کیوں کہ اَحکام کا مکلف ہونے کا مدار بلوغت پر ہے؛ لہذا اگر لڑکی  بالغہ اور شادی شدہ ہے تو اس کی بھی سزا سنگ سار   کرنا ہی ہے۔ واضح رہے کہ شریعت کی نظر میں نو سال کے بعد لڑکی بالغ ہوسکتی ہے، لہذا اس کے بعد اگر بلوغت کی کوئی علامت پائی گئی تو وہ بالغہ شمار ہوگی۔لیکن یہ یاد رہے کہ  سزاؤں  (اور تعزیرات )کے نفاذ کا اختیار اسلامی حکومت اور عدلیہ کوہے، ہرفرد کوسزاؤں کے نفاذ کا اختیار شریعت نے نہیں دیاہے۔ خدانخواستہ اگر ایسا واقعہ پیش آجائے (والعیاذباللہ) تو مسلمانوں پر  لازم ہے کہ زجراً و توبیخاً ایسے بدکردارمرد وعورت  سے تعلقات، سلام کلام،میل جول وغیرہ ترک کردیں اور جب تک وہ توبہ نہ کرے اور اس کی توبہ کا خلوص قرائن سے معلوم نہ ہوجائے یا حکومت وعدلیہ اس پر سزا نافذ کردے ، اس وقت تک اس سے ترکِ تعلقات قائم رکھیں۔فتاوی شامی میں ہے :" فيشترط الإمام لاستيفاء الحدود". (6/549)بدائع الصنائع میں ہے :"ألا ترى أن الإمام يملك أمورا لا تملكها الرعية وهي إقامة الحدود". (2/379)فتاوی ہندیہ میں ہے :"(الحد)وركنه : إقامة الإمام أو نائبه في الإقامة". (15/57) فقط واللہ اعلم
                                                  
عنوان: گھر بیچنے کے بعد مقررہ مدت میں رقم نہ ملنے کی صورت میں بیعانہ (ٹوکن منی) ضبط کرنے کا حکم
سوال: ہم نے گھر بیچا پارٹی کو، اس نے 27  لاکھ کا لینے کا کہا اور ایک لاکھ کا ٹوکن دے دیا, پھر اس نے سودا کینسل کردیا اور بقیہ رقم دینے سے انکار کردیا۔ ہم نے اسے کہا تھا کہ اگر ہمارا کم میں بکا تو ہم رقم واپس نہیں کریں گے۔ اور اس کے بعد ہم نے گھر 26  لاکھ کا ارجنٹ بیچا ،اب ہم اس کو ایک لاکھ واپس کریں؟  شریعت میں اس کا کیا حکم ہے؟
جواب: جب آپ نے وہ گھر بیچ دیا اور پارٹی نے خرید لیا  تو صرف آپ کے یا اس پارٹی کے یک طرفہ طور پر اس سودہ کو  کینسل کردینے سے وہ سودا کینسل نہیں ہوگا، بلکہ دونوں کی رضا مندی شرط ہے، اگر آپ دونوں سودا کینسل کرنے پر متفق ہوجائیں  تو  آپ پر لازم ہوگا کہ ٹوکن منی بھی واپس کردیں، آج کل سودا کینسل ہونے کی صورت میں بیعانہ (ٹوکن منی) ضبط کرنے کا جو رواج ہے، شرعاً یہ جائز نہیں ہے۔ اور اگر آپ سودا کینسل کرنے پر راضی نہ ہوں تو ان پر مکمل ادائیگی لازم ہوگی، اور آپ کے ذمے وہ گھر ان کے حوالہ کرنا۔’’الفتاوی الهندیة‘‘:"البیع ینعقد بالإیجاب والقبول إذا کانا بلفظي الماضي مثل أن یقول أحدهما: بعت، والآخر: اشتریت؛ لأن البیع انشاء تصرف، والانشاء یعرف بالشرع، والموضوع للاخبار قد استعمل فیه، فینعقد به، ولاینعقد بلفظین أحدهما لفظ المستقبل ... وإذا حصل الإیجاب والقبول لزم البیع، ولا خیار لواحد منهما إلا من عیب أو عدم رؤیة". (۳/۱۸-۲۰) فقط واللہ اعلم
                                                  
عنوان: اقالے کا حکم
سوال: ایک بیوپاری کو پچاس ہزار دیے اور کہا کہ آپ سے یہ جانور لیں گے. دوسرا جانور کہیں اور پسند آگیا، اس سے لےلیا. اب پہلے والے سےپیسے واپس لینے میں شرعاً ممانعت تو نہیں؟
جواب: اگر جانور کا سودا ہوگیا تھا تو بیوپاری کی رضامندی سے پیسے واپس لے سکتے ہیں، اس کے بغیر نہیں؛ کیوں کہ عقد تام ہوگیا۔”هي فسخ في حق المتعاقدین، بیعٌ في حق ثالث، وتصح بمثل الثمن الأول، وشرط الأکثر أو الأقل بلا تعیّب وجنس آخر لغوٌ ولزمه الثمن الأول“. (البحر الرائق: ۶/۱۶۷)"قال أبوحنیفة رحمه الله: الإقالة فسخٌ في حق العاقدین، بیعٌ جدید في حق ثالث، سواءٌ کان قبل القبض أو بعده“. (بدائع الصنائع: ۴/۵۹۳، دار الکتاب)
”إذا تقایلا ولم یسمّیا الثمن الأول أو سمّیا زیادةً علی الثمن الأول ․․․ فالإقالة علی الثمن الأول في قول أبي حنیفة رحمه الله، تسمیة الزیادة ․․․ باطلةٌ سواء کانت الإقالة قبل القبض أو بعدہ والمبیع منقولٌ أوغیر منقولٍ“. (بدائع الصنائع: ۴/۵۹۴) فقط واللہ اعلم
                                                  
عنوان: دراز ایپ کی  گیم میں اسکور بنانے  پر پیسے ملنا
سوال: میں نے دراز شاپنگ ایپ پر ایک گیم کھیل کر پیسے کمائے, اس گیم میں جتنا اسکور کرتے ہیں  اس حساب سے پیسے ملتے  ہیں،  کیا یہ پیسے میرے لیے جائز ہیں؟  یا مجھ اتنے پیسے ثواب کی نیت کے بغیر صدقہ کرنے چاہییں؟ میں نے ایک عالم سے پوچھا وہ کہتے ہیں کہ اگر گیم کھیلنے پر پیسے دیے ہیں اور پیسے دے کر گیم کھیل کے پیسے کمائے ہیں تو وہ پیسے جائز نہیں، اور اگر بغیر پیسے دیے گیم کھیلا ہے تو جائز ہے!
جواب: بصورتِ مسئولہ اس طرح کے  گیم کھیلنا اور  ان کے ذریعہ  پیسے کمانا شرعاً ناجائز ہے، مذکورہ گیم کھیل کر سائل نے کچھ پیسے کمائے ہیں اور اب تک وصول نہیں کیے تو  حکم یہ ہے کہ وہ رقم وصول ہی نہ کرے ، اگر  وصول کرلیے ہیں اور لوٹانا ممکن ہو  تو  انہیں واپس کردے ، ورنہ کسی مستحق کو  صدقہ کردے۔  کسی بھی قسم کا کھیل جائز ہونے کے لیے مندرجہ ذیل شرائط کا پایا جانا ضروری ہے، ورنہ وہ کھیل لہو ولعب میں داخل ہو نے کی وجہ سے شرعاً ناجائز اور حرام ہوگا:1۔۔  وہ کھیل بذاتِ خود جائز ہو، اس میں کوئی ناجائزبات نہ ہو۔2۔۔  اس کھیل میں کوئی دینی یا دنیوی منفعت  ہو، مثلاً جسمانی  ورزش وغیرہ ، محض لہو لعب یا وقت گزاری کے لیے نہ کھیلا جائے۔3۔۔  کھیل میں غیر شرعی امور کا ارتکاب نہ کیا جاتا  ہو، مثلاً جوا وغیرہ۔4۔۔ کھیل میں اتنا غلو نہ کیا جائے  کہ شرعی فرائض میں کوتاہی یا غفلت پیدا ہو۔         حاصل یہ ہے کہ آج کل جو   آن لائن گیمز  ہیں، ان میں مذکورہ خرابیاں پائی جاتی ہیں، نیز ان میں مشغول ہوکر  شرعی فرائض اور واجبات میں کوتاہی  اور غفلت برتی جاتی ہے؛ اس لیے شرعاً ان کا کھیلنا اور اس کے ذریعہ پیسے کمانا شرعاً ناجائز ہے ۔روح المعانی میں ہے:’’ولهو الحديث على ما روي عن الحسن كل ما شغلك عن عبادة الله تعالى وذكره من السمر والأضاحيك والخرافات والغناء ونحوها‘‘. (تفسیر الآلوسي (11 / 66)، سورة لقمان، ط:دار الکتب العلمیة)تکملة فتح الملهم میں ہے:’’فالضابط في هذا . . . أن اللهو المجرد الذي لا طائل تحته، وليس له غرض صحيح  مفيد في المعاش ولا المعاد حرام أو مكروه تحريماً، . . . وما كان فيه غرض  ومصلحة دينية أو دنيوية، فإن ورد النهي  عنه من الكتاب أو السنة . . . كان حراماً أو مكروهاً تحريماً، ... وأما مالم يرد فيه النهي عن الشارع وفيه فائدة ومصلحة للناس، فهو بالنظر الفقهي علي نوعين ، الأول ما شهدت التجربة بأن ضرره أعظم من نفعه ومفاسده أغلب علي منافعه، وأنه من اشتغل به الهاه عن ذكر الله  وحده وعن الصلاة والمساجد التحق ذلك بالمنهي عنه لاشتراك العلة فكان حراماً أو مكروهاً، والثاني ماليس كذالك  فهو أيضاً إن اشتغل به بنية التلهي والتلاعب فهو مكروه، وإن اشتغل به لتحصيل تلك المنفعة وبنية استجلاب المصلحة فهو مباح،  بل قد ير تقي إلى درجة الاستحباب أو أعظم منه . . . وعلي هذا الأصل فالألعاب التي يقصد بها رياضة الأبدان أو الأذهان جائزة في نفسها مالم يشتمل علي معصية أخري، وما لم يؤد الانهماك فيها إلى الاخلال بواجب الإنسان في دينه و دنياه‘‘. (تکملة فتح الملهم، قبیل کتاب الرؤیا، (4/435) ط:  دارالعلوم کراچی) فقط واللہ اعلم
                                                  
عنوان: کن چیزوں کا قرض لے سکتے ہیں؟
سوال: ہمارے ہاں دوکان دار  اشیاءِ خورد و نوش کاتبادلہ اس طرح سے کرتے ہیں کہ ایک دوکان دار دوسرے سے بوقتِ ضرورت کوئی چیز مثلاً آٹے کی بوری ادھار لے کراپنے گاہک کودیتاہے۔  چند دن بعد اتنے وزن کی بوری اسے واپس کردیتاہے، اس کاشرعی حکم کیاہے؟
جواب: ہم مثل چیزوں(مثلاً جو چیزیں وزن کرکے یا ناپ کر دی جاتی ہیں) کا قرض لینا جائز ہے اور جو چیزیں ہم مثل نہ ہوں، بلکہ اس کی جنس کے افراد کی بھی قیمتیں مختلف ہوتی ہوں(مثلاً جانور، زمینیں وغیرہ) تو ایسی چیزوں میں قرض لینا جائز نہیں ہے۔ لہٰذا آٹے کی بوری ادھار پر لے کر  اتنے وزن کی بوری واپس کرنا درست ہے۔الدر المختار وحاشية ابن عابدين (رد المحتار) (5 / 161):
"(وصح) القرض (في مثلي) هو كل ما يضمن بالمثل عند الاستهلاك (لا في غيره) من القيميات، كحيوان وحطب وعقار وكل متفاوت؛ لتعذر رد المثل". فقط واللہ اعلم
                                                  
عنوان: اسلامی بینک سے قسطوں پر گاڑی لینا
سوال: کسی بھی اسلامی بینک (مثلاً میزان بینک،دبئی  اسلامک بینک،فیصل اسلامک بینک)  سے گاڑی قسطوں میں لے سکتے ہیں؟
جواب: قسطوں پر خرید وفروخت فی نفسہ تو جائز ہے، لیکن ہماری تحقیق کے مطابق  بینک اس معاملے کی شرعی  شرائط کی پاس داری نہیں کرتے؛ لہٰذا کسی بینک سے قسطوں پر خرید وفروخت جائز نہیں ہے۔فقط واللہ اعلم
                                                  
عنوان: موسمِ سرما  کی دو دن چھٹیوں کی وجہ سے مکمل چھٹیوں کی کٹوتی
سوال: ایک اسکول اپنے اساتذہ کو موسم سرما کی تعطیلات از خود دے رہا ہے، مگر ان تعطیلات کی تنخواہ اس شرط پر دے گا کہ پڑھائی شروع ہونے سے دو دن پہلے اساتذہ حاضر ہوں، اگر کوئی استاد ان دو دنوں میں سے کسی بھی ایک دن غیر حاضر ہوگا تو اس کی مکمل تعطیلات کی تنخواہ کاٹ لی جائے گی، کیا یہ کٹوتی جائز ہے،  جب کہ اسکول نے خود چھٹی دی ہو؟
جواب: اگر اسکول انتظامیہ اساتذہ کو اس بات کا پابند کرتی ہے کہ وہ موسم سرما کی چھٹیاں ختم ہونے سے دو دن پہلے اسکول میں حاضری دیں تو اساتذہ کے ذمہ لازم ہوگا کہ وہ چھٹیاں ختم ہونے سے دو دن پہلے اسکول میں حاضری دیں، اگر وہ ان دو دنوں میں حاضر نہ ہوسکیں تو صرف دو دنوں کی تنخواہ کاٹی جاسکتی ہے، بشرطیکہ چھٹیوں  کی کٹوتی کے لیے کوئی  دوسرا معاہدہ  نہ کیا گیا ہو، لیکن یہ جائز نہیں کہ دو دن چھٹی کرنے کی وجہ سے پوری چھٹیوں کی تنخواہ کاٹی جائے۔غمز عيون البصائر (2 / 135):"ومنها البطالة في المدارس، كأيام الأعياد ويوم عاشوراء، وشهر رمضان في درس الفقه لم أرها صريحةً في كلامهم.والمسألة على وجهين: فإن كانت مشروطةً لم يسقط من المعلوم شيء، وإلا فينبغي أن يلحق ببطالة القاضي، وقد اختلفوا في أخذ القاضي ما رتب له من بيت المال في يوم بطالته، فقال في المحيط: إنه يأخذ في يوم البطالة؛ لأنه يستريح لليوم الثاني، وقيل: لايأخذ. انتهىوفي المنية: القاضي يستحق الكفاية من بيت المال في يوم البطالة في الأصح، واختاره في منظومة ابن وهبان، وقال: إنه الأظهر، فينبغي أن يكون كذلك في المدارس؛ لأن يوم البطالة للاستراحة، وفي الحقيقة يكون للمطالعة والتحرير عند ذي الهمة، ولكن تعارف الفقهاء في زماننا بطالة طويلة أدت إلى أن صار الغالب البطالة، وأيام التدريس قليلة، وبعض المدرسين يتقدم في أخذ المعلوم على غيره محتجًّا بأن المدرس من الشعائر مستدلًّا بما في الحاوي القدسي مع أن ما في الحاوي القدسي إنما هو في المدرس للمدرسة لا في كل مدرس، فخرج مدرس المسجد، كما هو في مصر.والفرق بينهما أن المدرسة تتعطل إذا غاب المدرس بحيث تتعطل أصلًا بخلاف المسجد؛ فإنه لايتعطل؛ لغيبة المدرس". فقط واللہ اعلم
                                                  
عنوان: ایزی پیسہ اور فری منٹس
سوال: ایزی پیسہ موبائل اکاؤنٹ میں پیسہ رکھ کر کمپنی سے جو فری منٹس یا میسج وغیرہ ملتے ہیں آیا ان کا استعمال صحیح ہے یا نہیں؟
جواب: ایزی پیسہ موبائل اکاؤنٹ میں پیسے رکھ کر اس سے ملنے والے فری منٹس یا فری میسج کا استعمال ناجائز ہے۔ فقط واللہ اعلمدرج ذیل لنک میں تفصیل ملاحظہ کریں :ایزی پیسہ اکاؤنٹ پر فری منٹ اور انٹرنیٹ کا کیا حکم ہے؟
                                                  
عنوان: مائنڈ کیپیٹل (mind.capital) کمپنی میں سرمایہ کاری کرنا
سوال: ایک کمپنی ہے آن لائن، اس کا نام ہے ’’مائنڈ کیپٹل‘‘ اس کا کام ہے ’’کرنسی ایکسچینج‘‘، پھر کرنسی ایکسچینج کے لیے تو پیسہ چاہیے بہت زیادہ،  اب وہ مختلف کرنسی ایکسچینج کا کاروبار کرتی ہے،  اب وہ کمپنی لوگوں سے انویسٹمنٹ چاہتی ہے کہ آپ بھی ہمارے ساتھ انویسٹمنٹ کرو،  جتنا بھی منافع آتا ہے اس کا 0.5 سے لے کر 1.5 پرسنٹ تک ہم آپ کو بھی ڈیلی دیں گے۔ اس کا کاروبار ہفتے میں 5 دن ہے۔ 5 دنوں میں جتنا ڈیلی آتا ہے ممبر کے ساتھ منافع شیئر کرتا ہے۔ اب جس کا زیادہ انویسٹمنٹ ہو، اس کو زیادہ منافع ملے گا، لیکن اس کا پرسینٹیج فکس نہیں، اور کمپنی میں اگر کوئی بھی 3 مہینےکے بعد پیکج ختم کرنا چاہتاہے تو پیسے واپس بھی لے سکتا ہے۔کیااسلام میں اس کے ساتھ کاروبار حرام ہےیا حلال؟ اور یہ کمپنی جرمنی میں ہے۔
جواب: ہماری معلومات کے مطابق مذکورہ کمپنی (mind.capital) کے معاملات ڈیجیٹل کرنسی کے ذریعے کیے جاتے ہیں اور پھر لوگوں سے سرمایہ جمع کرکے اسے کس طرح کے کاروبار میں لگایا جاتا ہے، یہ بھی واضح نہیں اور نفع کی تقسیم کا طریقہ کار بھی شرعی اعتبار سے درست نہیں؛ لہذا مذکورہ کمپنی کے ساتھ کاروبار کرنے کے جواز کا فتوی نہیں دیا جاسکتا۔ فقط واللہ اعلم
                                                  
عنوان: بینک ملازم کی موت پر ملنے والی رقم کا حکم
سوال: میرے نانا مرحوم کا انتقال 1984 میں ہوا اور اس وقت وہ نیشنل بینک میں ملازم تھے,  بینک ہر ماہ تنخواہ سے جبری کٹوتی کرتا تھا جو کہ اس وقت کا قانون تھا, ان کے انتقال کے بعد بینک والوں نے مرحوم کی زوجہ (جس کا نام بطور وارث مرحوم نے لکھوایا ہوا تھا) کو کچھ رقم تقریباً 400000 دی، اب وہ رقم مرحوم کی وراثت بنے گی یا موہوبہ کے لیے عطیہ؟  براہِ مہربانی مدلل جواب عنایت فرمائیں! اور یہ بھی واضح کر دیں کس کس فنڈ کی مد میں رقم دی گئی ہو گی 1984 کے پاکستانی بینک رولز کے مطابق؟
جواب: صورتِ مسئولہ میں بینک  کی جانب سے ملنے والی مذکورہ رقم ثواب کی نیت کے بغیر صدقہ کرنا واجب ہے، نیز بینک سے ملنے والی کسی بھی قسم کی رقم خواہ وہ کسی بھی فنڈ کے نام سے موسوم ہو، لینا جائز نہیں، اور لینے کی صورت میں اس کا صدقہ کرنا واجب ہوگا۔فتاوی شامی میں ہے:"مَطْلَبٌ فِيمَنْ وَرِثَ مَالًا حَرَامًا(قَوْلُهُ: إلَّا فِي حَقِّ الْوَارِثِ إلَخْ) أَيْ فَإِنَّهُ إذَا عَلِمَ أَنَّ كَسْبَ مُوَرِّثِهِ حَرَامٌ يَحِلُّ لَهُ، لَكِنْ إذَا عَلِمَ الْمَالِكَ بِعَيْنِهِ؛ فَلَا شَكَّ فِي حُرْمَتِهِ وَوُجُوبِ رَدِّهِ عَلَيْهِ، وَهَذَا مَعْنَى قَوْلِهِ: وَقَيَّدَهُ فِي الظَّهِيرِيَّةِ إلَخْ، وَفِي مُنْيَةِ الْمُفْتِي: مَاتَ رَجُلٌ وَيَعْلَمُ الْوَارِثُ أَنَّ أَبَاهُ كَانَ يَكْسِبُ مِنْ حَيْثُ لَايَحِلُّ وَلَكِنْ لَايَعْلَمُ الطَّلَبَ بِعَيْنِهِ؛ لِيَرُدَّ عَلَيْهِ، حَلَّ لَهُ الْإِرْثُ، وَالْأَفْضَلُ أَنْ يَتَوَرَّعَ وَيَتَصَدَّقَ بِنِيَّةِ خُصَمَاءِ أَبِيهِ. اهـ وَكَذَا لَايَحِلُّ إذَا عَلِمَ عَيْنَ الْغَصْبِ مَثَلًا وَإِنْ لَمْ يَعْلَمْ مَالِكَهُ، لِمَا فِي الْبَزَّازِيَّةِ: أَخَذَهُ مُوَرِّثُهُ رِشْوَةً أَوْ ظُلْمًا، إنْ عَلِمَ ذَلِكَ بِعَيْنِهِ لَايَحِلُّ لَهُ أَخْذُهُ، وَإِلَّا فَلَهُ أَخْذُهُ حُكْمًا، أَمَّا فِي الدِّيَانَةِ فَيَتَصَدَّقُ بِهِ بِنِيَّةِ إرْضَاءِ الْخُصَمَاءِ اهـ.وَالْحَاصِلُ أَنَّهُ إنْ عَلِمَ أَرْبَابَ الْأَمْوَالِ وَجَبَ رَدُّهُ عَلَيْهِمْ، وَإِلَّا فَإِنْ عَلِمَ عَيْنَ الْحَرَامِ لَايَحِلُّ لَهُ وَيَتَصَدَّقُ بِهِ بِنِيَّةِ صَاحِبِهِ، وَإِنْ كَانَ مَالًا مُخْتَلِطًا مُجْتَمِعًا مِنْ الْحَرَامِ وَلَايَعْلَمُ أَرْبَابَهُ وَلَا شَيْئًا مِنْهُ بِعَيْنِهِ حَلَّ لَهُ حُكْمًا، وَالْأَحْسَنُ دِيَانَةً التَّنَزُّهُ عَنْهُ؛ فَفِي الذَّخِيرَةِ: سُئِلَ الْفَقِيهُ أَبُو جَعْفَرٍ عَمَّنْ اكْتَسَبَ مَالَهُ مِنْ أُمَرَاءِ السُّلْطَانِ وَمِنْ الْغَرَامَاتِ الْمُحَرَّمَاتِ وَغَيْرِ ذَلِكَ، هَلْ يَحِلُّ لِمَنْ عَرَفَ ذَلِكَ أَنْ يَأْكُلَ مِنْ طَعَامِهِ؟ قَالَ: أَحَبُّ إلَيَّ فِي دِينِهِ أَنْ لَايَأْكُلَ، وَيَسَعُهُ حُكْمًا إنْ لَمْ يَكُنْ ذَلِكَ الطَّعَامُ غَصْبًا أَوْ رِشْوَةً". ( ٥ / ٩٩) فقط واللہ اعلم
                                                  
عنوان: دکان پر پگڑی وصول کرنا
سوال: آج کل دکان پر جو پگڑی لی جاتی ہے، چاہے کم ہو یا زیادہ، یہ جائز ہے یا ناجائز؟
جواب: مروجہ پگڑی سسٹم شرعی اعتبارسے جائزنہیں ہے، اس لیے کہ پگڑی سسٹم نہ مکمل کرایہ داری کاحکم رکھتاہے اورنہ ہی ملکیت کا؛ اس لیےپگڑی پرلی گئی دکان کو آگے فروخت کرنااور زائدرقم لینا درست نہیں ہے۔متبادل صورت یہ ہے کہ پگڑی سسٹم ختم کرکے آپ مالک سے مالکانہ حقوق کے ساتھ دکان خریدلیں، اورپھرآگے فروخت کردیں۔ اگر دوکان خریدنے کے وسائل نہ ہوں،  یا وسائل ہوں  مگر دوکان کی خریداری مناسب نہ ہو یا مالک فروخت نہ کررہا ہو تو آپ پگڑی پر دی ہوئی رقم وصول کرکے علیحدہ ہوسکتے ہیں۔اور اگر دوکان میں کوئی پائیدار اور مستقل قسم کا اضافہ کیا ہے (مثلاً کچھ تعمیر وغیرہ کروائی ہے) تو  اپنی دی ہوئی رقم سے زائد بھی وصول کرسکتے ہیں۔فقط  واللہ اعلم
                                                  
عنوان: جی پی فنڈ پر ملنے والے اضافے کا شرعی حکم
سوال: گورنمنٹ سروینٹ کا جی پی فنڈ اس کی مقررہ تنخواہ میں سے گورنمنٹ کاٹتی ہے اور اس کا سالانہ انٹریسٹ بھی ملتا ہے اور میں نے جی پی فنڈ ختم کروانے کی بہت کوشش کی ہے؛ تاکہ مجھے ہر ماہ تنخواہ میں وہ رقم ملتی رہے،  لیکن یہ کلوز نہیں ہوتا تو اس کی شرعی حیثیت کیا ہے؟  اور اگر بہ یک وقت لیا جائے تو گورنمنٹ قسطوں  میں  ڈبل  کاٹ کر اسی بیلنس پر پہنچاتی ہے؟
جواب: ’’جی پی‘‘  فنڈ جس  کی کٹوتی ملازمین کی مرضی سے نہ ہوتی ہو  اس کی اصل رقم بمع اضافی رقم کے لینا جائز ہے۔  اور اس کی وجہ سے تنخواہ پر اثرنہیں  پڑتا۔البتہ جہاں کٹوتی اختیاری ہو ، وہاں  اضافی رقم لینا درست نہیں ہے۔ اگر آپ کے سوال کے آخری جملے سے مراد یہ ہے کہ مذکورہ فنڈ ریٹائر منٹ سے پہلے دورانِ ملازمت وصول کیا جائے تو گورنمنٹ ملازم سے وہ رقم واپس لیتی ہے، اور واپسی پر اضافی کٹوتی کرکے وصول کرتی ہے تو اس طرح کا معاملہ شرعاً درست نہیں ہے، آپ ریٹائر منٹ کے وقت ہی وصول کرلیجیے گا۔ اور اگر آپ کے آخری جملے کی مراد کچھ اور ہے تو دوبارہ وضاحت کرکے سوال کرلیجیے۔  فقط واللہ اعلمہماری ویب سائٹ پر اس حوالے سے تفصیلی فتویٰ کے لیے درج ذیل لنک ملاحظہ کیجیے:جی پی فنڈ (GP Fund) پر ادارے کی طرف سے ملنے والے منافع کا حکم
                                                  
عنوان: بینک سے پرائز بانڈ لینے کا حکم
سوال: بینک سے بانڈ لینا کیسے ہے? کیا یہ جائز ہے? اگر ناجائز ہے تو نا جائز کیوں ہے ؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں ’’سود‘‘ اور ’’جوا‘‘ پایا جاتا ہے۔  پرائز بانڈز میں ’’سود‘‘ کا وجود تو بالکل ظاہر ہے؛  کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ۔ بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآنِ  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ حقیقت ایک حدیث میں ان الفاظ کے ساتھ آئی ہے ”کل قرض جر منفعةً فهو ربوا“  یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہو، وہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے؛  کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں ’’جوا‘‘ اور ’’غرر‘‘بھی شامل ہے اور ’’جوا‘‘ ہر وہ معاملہ ہے جو نفع و ضرر کے درمیان دائر ہو، یعنی یہ احتمال بھی ہو کہ معمولی رقم کے عوض میں بہت سارا مال مل جائے اور یہ بھی احتمال ہو کہ کچھ نہ ملے، اور یہ ہی صورتِ حال پرائز بانڈ کی خرید و فروخت میں پائی جاتی ہے، کیوں کہ پرائز بانڈ خریدنے والے کی یہ طمع ہوتی ہے کہ اس کے بدلے ایک خطیر رقم وصول ہو جائے اب اس میں یہ احتمال بھی ہوتا ہے کہ واقعۃً بڑی رقم حاصل ہو جائے اور یہ بھی احتمال ہوتا ہے کہ اس کے بدلے کوئی اضافی رقم وصول نہ ہو، اس اعتبار سے اس میں ’’غرر‘‘ کا پہلو پایا گیا، لہذا جب یہ معاملہ ابتدا میں خطرے میں رہا، اس لیے اس میں ’’جوا‘‘ پایا گیا جو شرعاً حرام ہے۔ أحكام القرآن للجصاص ط العلمية (2/ 582):"وحقيقته تمليك المال على المخاطرة".خلاصہ یہ ہوا کہ پرائز بانڈز جوئے اور سود کا مجموعہ ہے، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔ اگر لاعلمی میں لے لیے ہوں تو اصل رقم وصول کرنا جائز ہوگا، اگر انعام نکل آیا تو اسے ثواب کی نیت کے بغیر صدقہ کرنا ضروری ہوگا۔ فقط واللہ اعلم
                                                  
عنوان: فاریکس ٹریڈنگ کاحکم
سوال: لاہور میں ایک ’’ٹریڈنگ‘‘  کمپنی ہے جو کہ خام تیل سونے اور چاندی کا کاروبار کرتی ہے،  میں اس کمپنی کے ساتھ کام کرنا چاہتا ہوں،  لیکن آپ سے مشورہ درکار ہے۔طریقہ کار کچھ یوں ہے کہ وہ ہر بندے کا اکاؤنٹ بنا کے اپنا اکاؤنٹ ہولڈر بنا لیتے ہیں، اور پھر اس اکاؤنٹ کے ذریعے ہم نے سونا چاندی خریدنا ہوتا ہے،  ہم پیسے دے دیں گے وہ ہمیں یہ چیزیں دیں گے،  جب ہم دیکھیں گے کہ ان کا ریٹ بڑھ گیا ہے یا ہمیں جب بھی ضرورت ہو تو ہم اسی اکاؤنٹ کے ذریعے ان چیزوں کو فروخت کر دیں گے۔مجھے کسی نے کہا تھا کہ جب تک سونے چاندی یا خام تیل کی ملکیت مجھے نہیں ملتی اس وقت تک یہ کام جائز نہیں، کمپنی والے یہ کہتے ہیں کہ اگر آپ اپنا خریدا ہوا سونا چاندی لینا چاہتے ہیں تو ہم آپ کو وہ فزیکلی بھی دے سکتے ہیں ۔کیا یہ ٹریڈنگ کا کام جائز ہے؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار میں سونا، چاندی، کرنسی، کپاس، گندم، گیس، خام تیل، جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق ’’فاریکس ٹریڈنگ‘‘ کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں۔کیوں کہ   ’’فاریکس ٹریڈنگ‘‘ میں اگر سونا ، چاندی اور کرنسی کا کاروبار کیا جائے تو چوں کہ  شریعت نے سونا ،چاندی اور کرنسی کے تبادلے میں چند شرائط عائد کی ہیں، جن میں سے ایک اہم شرط اس معاملے کے دونوں عوضوں پر قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں عموماً نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے، گو بعض صورتوں میں مطالبے پر سونا، چاندی حوالہ بھی کیا جاتاہو)، اور نہ ہی قبضہ اپنی شرائط کے ساتھ پایا جاتا ہے، اس لیے یہ کاروبار جائز نہیں ہوگا۔ اور اگر فاریکس ٹریڈنگ میں سونا، چاندی اور کرنسی کے علاوہ دیگر اشیاء کا کاروبار کیا جائے تو بھی چوں کہ اس کاروبار میں عام طور پر خرید و فروخت صرف ایک کاغذی کاروائی ہوتی ہے، خریدی ہوئی اشیاء پر نہ تو قبضہ کیا جاتا ہے اور نہ ہی قبضہ کرنا مقصود ہوتا ہے، بلکہ محض نفع و نقصان برابر کیا جاتا ہے، گویا صرف سٹہ کھیلنا مقصود ہوتا ہے، ایسی صورت میں خریدی ہوئی چیز کو  واپس بیچنے کی صورت میں ’’بیع قبل القبض‘‘ لازم آتی ہے، جس سے حدیث شریف میں منع کیا گیا ہے اس لیے فقہاء نے اس کو ناجائز قرار دیا ہے۔فقط واللہ اعلممزید تفصیل کے لیے درج ذیل لنک ملاحظہ کیجیے:فاریکس ٹریڈنگ کا حکم
                                                  
عنوان: پھل کی بیع پھول ہونے کے زمانہ میں کرنے کا حکم
سوال: کیا پھل کی بیع پھول ہونے کے زمانہ میں کرسکتے ہیں؟ اور اس میں مسلم اور کافر کا کوئی فرق ہے؟
جواب: جب تک پھول میں سے پھل ظاہر نہ ہوجائیں اس وقت تک پھلوں کی بیع کرنا جائز نہیں ہے، البتہ پھل ظاہر ہونے اور آفت سے محفوظ ہونے کے بعد اس کی بیع کرنا جائز ہے،  چاہے پکنے سے پہلے بیع کی جائے یا پکنے کے بعد، دونوں صورتیں جائز ہیں، البتہ درخت پر کچا پھل خریدنے کی صورت میں پھلوں کو درخت پر چھوڑنے کی شرط لگانا درست نہیں ہے؛ اس لیے عقدِ بیع میں اس شرط  سے اجتناب کیا جائے۔یہ حکم مسلمان خریدار اور فروخت کنندہ دونوں کے لیے ہے،  یعنی مسلمان پھل ظاہر ہونے سے پہلے نہ تو اس پھل کو کسی (مسلمان یا کافر ) سے خرید سکتا ہے اور  نہ ہی کسی (مسلمان یا کافر ) پر بیچ سکتا ہے۔الدر المختار وحاشية ابن عابدين (رد المحتار) (4/ 554):
"(ومن باع ثمرةً بارزةً) أما قبل الظهور فلايصح اتفاقًا. (ظهر صلاحها أو لا، صح) في الأصح. (ولو برز بعضها دون بعض لا) يصح. (في ظاهر المذهب) وصححه السرخسي وأفتى الحلواني بالجواز  لو الخارج أكثر زيلعي.(قوله: أما قبل الظهور) أشار إلى أن البروز بمعنى الظهور، والمراد به انفراد الزهر عنها وانعقادها ثمرة وإن صغرت. (قوله: ظهر صلاحها أو لا) قال: في الفتح لا خلاف في عدم جواز بيع الثمار قبل أن تظهر ولا في عدم جوازه بعد الظهور قبل بدو الصلاح، بشرط الترك ولا في جوازه قبل بدو الصلاح بشرط القطع فيما ينتفع به، ولا في الجواز بعد بدو الصلاح، لكن بدو الصلاح عندنا أن تؤمن العاهة والفساد، وعند الشافعي هو ظهور النضج وبدو الحلاوة والخلاف إنما هو في بيعها قبل بدو الصلاح على الخلاف في معناه، لا بشرط القطع فعند الشافعي ومالك وأحمد لا يجوز، وعندنا إن كان بحال لا ينتفع به في الأكل، ولا في علف الدواب فيه خلاف بين المشايخ قيل: لا يجوز ونسبه قاضي خان لعامة مشايخنا، والصحيح أنه يجوز؛ لأنه مال منتفع به في ثاني الحال إن لم يكن منتفعا به في الحال، والحيلة في جوازه باتفاق المشايخ أن يبيع الكمثرى أول ما تخرج مع أوراق الشجر فيجوز فيها تبعا للأوراق كأنه ورق كله، وإن كان بحيث ينتفع به ولو علفا للدواب فالبيع جائز باتفاق أهل المذهب إذا باع بشرط القطع أو مطلقا. اهـ". فقط واللہ اعلم
                                                  
عنوان: کنچے کھیلنا
سوال: بچے کانچ کی گولیاں کا کھیل کھیلتے ہیں،  اس میں دو طریقہ کار ہیں:  ایک تو یہ کہ ایک بچہ اپنے ہاتھ کے اندر کچھ گولیاں لے کر دوسرے سے پوچھتا ہے کہ جفت ہے یا طاق؟  اگر دوسرا صحیح بتا دے  تو پوچھنے والا ساری کی ساری گولیاں دوسرے کو دے دیتا ہے،  اور اگر غلط بتائے،  تو دوسرے کو اتنی تعداد گولی دینی پڑیں گی،  اس کو مفتی محمد شفیع عثمانی رحمۃ اللہ علیہ نے ناجائز کہا ہے،  جواہرالفقہ صفحہ نمبر 350،  لیکن معلوم یہ کرنا ہے کہ ایک اور صورت ہے  کہ کانچ کی گولی کے ذریعے بچے  نشانہ بناتے ہیں، اگر نشانہ صحیح  لگ جائے تو  وہ دوسرے سے گولیاں وصول کرتا ہے،  کیا یہ طریقہ کار درست ہے یا یہ بھی قمار اور جوا میں داخل ہے ؟
جواب: صورتِ مسئولہ میں کنچوں سے اس شرط پر نشانہ بازی کا کھیل کھیلنا کہ اگر درست نشانہ لگے تو مدِّ مقابل نشانہ باز کو متعین تعداد میں کنچے دینے کا پابند ہوگا،  ’’جوے‘‘  میں داخل ہونے کی وجہ سے ناجائز و حرام ہے۔اَحکام القرآن للجصاص میں ہے:"وأما المیسر فقد روي عن علي أنه قال: الشطرنج من المیسر، وقال عثمان وجماعة من الصحابة والتابعين: النرد، وقال قوم من أهل العلم: القمار كله من المیسر، وأصله من تيسير أمر الجزور بالاجتماع على القمار فيه وهو السهام التي يجيلونها فمن خرج سهمه استحق منه ما توجبه علامة السهم فربما أخفق بعضهم حتى لايخطئ بشيء وينجح البعض فيحظى بالسهم الوافر و حقيقته تمليك المال على المخاطرة وهو أصل في بطلان عقود التمليكات الواقعة على الأخطار كالهبات والصدقات وعقود البياعات ونحوها إذا علقت على الأخطار بأن يقول قد بعتك إذا قدم زيد و وهبته لك إذا خرج عمر ولأن معنى إيسار الجزور أن يقول من خرج سهمه استحق من الجزور كذا فكان استحقاقه لذلك السهم منه معلقاً على الحظر والقرعة في الحقوق تنقسم إلى معنيين أحدهما تطييب النفوس من غير إحقاق واحد من المقترعين ولا بخس حظه مما اقترعوا عليه مثل القرعة في القسمة وفي قسم النساء وفي تقديم الخصوم إلى القاضي والثاني مما ادعاه مخالفونا في القرعة بين عبيد أعتقهم المريض ولا مال له غيرهم فقول مخالفينا هنا من جنس المیسر المحظورة بنص الكتاب لما فيه من نقل الحرية عمن وقعت عليه إلى غيره بالقرعة ولما فيه أيضا من إحقاق بعضهم وبخس حقه حتى لا يخطئ منه بشيء واستيفاء بعضهم حقه وحق غيره ولا فرق بينه وبين المیسر في المعنى". (أحكام القرآن للجصاص، ٤ / ۱۲۷، ط: دار إحياء التراث العربي)الموسوعة الفقهية الكويتيةمیں ہے:"اتفق الفقهاء على تحريم ميسر القمار". (الموسوعة الفقهية الكويتية ، ۳۹/ ٤٠٧، ط: دار السلاسل) فقط واللہ اعلم
                                                  
عنوان: حصہ نہ لینے سے وراثت ساقط نہ ہوگی
سوال: ہم لوگ  چھ  بھائی اور تین بہنیں ہیں، اور ہماری دو والدہ تھیں، والد کا انتقال ہواتو ہم نے دونوں والدہ کو حصہ نہیں دیا، دونوں والدہ کا انتقال ہوچکاہے، ہم نے جائیداد تقسیم کی تو بہنوں کو بلایا، انہوں نے اس وقت کہاکہ ہم اپنا حصہ نہیں مانگتیں ، اورہم نے آپس میں جائیدادتقسیم کرلی،  اب بہنیں اپنا حصہ مانگ رہی ہیں۔اب کیاکیاجائے؟ ہماری زمینیں فروخت نہیں ہوتیں، ہم رقم دے سکتے ہیں ؟
جواب: جب والد کااوران کی  دونوں بیواؤں کا انتقال ہوچکاہے تو اب جائیداد ان کی تمام اولاد (جو دونوں بیویوں سے تھی)کے درمیان تقسیم ہوگی؛ چوں کہ حقِ وراثت جبری حق ہے، جو ساقط کرنے سے ساقط نہیں ہوتا، لہذا بہنوں نے اپنا حق وصول کیے بغیر جو یہ کہاکہ ہم اپنا حق نہیں مانگتیں، اس سے ان کی وراثت کا حق ساقط نہیں ہوا؛ لہذا اب وہ اپنا حصہ لینے اور طلب کرنے کی حق دار ہیں، اور والد مرحوم یا دونوں والدہ نے جو ترکہ چھوڑا ہے وہ مندرجہ ذیل  طریقے سے ورثاء کے درمیان تقسیم ہوگا:کل ترکہ کو پندرہ حصوں میں تقسیم کیاجائے گا، جس میں سے دو، دو حصے ہر ایک بیٹے کو اور ایک ایک حصہ ہر ایک بیٹی کو ملے گا، یعنی ہر سوروپے میں سے 13.33روپے ہر ایک بھائی کو اور 6.66روپے ہرایک بہن کو  دیے جائیں گے۔نیز جائیداد یعنی زمینیں بھی اسی تناسب سے تقسیم ہوں گی،  البتہ اگر بہنیں راضی ہوجائیں اور وہ زمین کے بجائے تقسیم کے دن ان کےحصہ کی جو قیمت بن رہی ہو وہ اس قیمت کے لینے پر راضی ہوں تو رقم دینا بھی درست ہے۔
[نوٹ: 1] واضح رہے کہ تقسیم کا مذکورہ بالا طریقہ  اس صورت میں ہے جب بیواؤں (آپ کی حقیقی اور سوتیلی والدہ) کے والدین ان کی وفات کے وقت حیات نہ ہوں، اگر بیواؤں میں سے کسی کے والدین اس کی وفات کے وقت حیات ہوں تو  اس صورت میں مرحوم کی اس بیوہ کے حصے میں سے انہیں بھی حصہ دیاجائے گا اور ترکہ کی  تقسیم کی صورت مختلف ہوگی۔
[نوٹ: 2]  مرحوم کی بیواؤں کو  ان کی حیات میں حصہ نہیں دیاگیا، جس سے ان کی حق تلفی ہوئی ہے، اس پر ذمہ داروں کو توبہ و استغفار کرنا چاہیے۔الدر المختار وحاشية ابن عابدين (رد المحتار) (6 / 743):"ثم اعلم أن عدم سماعها ليس مبنياً على بطلان الحق، حتى يرد أن هذا قول مهجور؛ لأنه ليس ذلك حكماً ببطلان الحق، وإنما هو امتناع من القضاء عن سماعها خوفاً من التزوير ولدلالة الحال كما دل عليه التعليل، وإلا فقد قالوا: إن الحق لايسقط بالتقادم كما في قضاء الأشباه، فلاتسمع الدعوى في هذه المسائل، مع بقاء الحق للآخرة، ولذا لو أقر به يلزمه، كما في مسألة عدم سماع الدعوى بعد مضي خمس عشرة سنةً إذا نهى السلطان عن سماعها كما تقدم قبيل باب التحكيم، فاغتنم هذا التحرير المفرد".تکملہ  فتاوی شامی میں ہے:"الارث جبری لایسقط بالإسقاط". ( ۷، ۵۰۵)فقط  واللہ اعلم
                                                  
عنوان: میزان بینک میں سیونگ اکاونٹ
سوال: میزان بینک میں سیونگ اکاؤنٹ (saving account) کھلوانا کیسا ہے؟ اور پیسوں کے بدلہ منافع لینا کیسا ہے؟ ایک تو طے کرنا ہوتا ہے اور دوسرا بغیر طے کیے منافع لینا یعنی جتنے پیسے بینک میں موجود ہوں گے اس حساب سے منافع لینا؟
جواب: ’’میزان بینک‘‘ سمیت مروجہ اسلامی بینکوں میں سے کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز نہیں؛  کیوں کہ مروجہ اسلامی بینکوں کے معاملات پوری طرح شریعت کے موافق نہیں ہیں۔فقط واللہ اعلم
                                                  
عنوان: تنخواہ کی زائد رقم مالک کو لوٹانا
سوال: سرکاری ملازمت کےاوقات میں جو کمی ہوتی ہے اس کی رقم اسی ادارے کو واپس کرنا ضروری ہے یا کسی ضرورت مندکو بغیر ثواب کی نیت کے دے سکتے ہیں?
جواب: اگر کوئی ملازم ادارہ  کو معاہدۂ  ملازمت میں  طےشدہ   اوقات  میں سے کم وقت دیتا  ہے اور پھر اس کو پوری اجرت مل جاتی ہے  تو ایسی صورت میں  جس قدر وقت میں کمی کی ہے، اُس کے عوض جتنی رقم ملی ہے وہ  رقم اسی ادارے کو واپس کرنا لازم ہے۔  فتاوی شامیمیں ہے:’’وَيَرُدُّونَهَا عَلَى أَرْبَابِهَا إنْ عَرَفُوهُمْ، وَإِلَّا تَصَدَّقُوا بِهَا؛ لِأَنَّ سَبِيلَ الْكَسْبِ الْخَبِيثِ التَّصَدُّقُ إذَا تَعَذَّرَ الرَّدُّ عَلَى صَاحِبِهِ اهـ‘‘ (٦/ ٣٨٥)  فقط واللہ اعلم
                                                  
عنوان: قرض کے معاملہ پر گواہ بنانے کا حکم
سوال: قرض کے لین دین کے لیے دو گواہ ہونا سنت ہے؟
جواب: قرض یا کسی بھی خرید وفروخت یا ادھار کے معاملہ میں دو گواہ بنالینا مستحب ہے۔أحكام القرآن للجصاص ط العلمية (1/ 584):
"ولا خلاف بين فقهاء الأمصار أن الأمر بالكتابة والإشهاد والرهن المذكور جميعه في هذه الآية ندب وإرشاد إلى ما لنا فيه الحظ والصلاح والاحتياط للدين والدنيا، وأن شيئًا منه غير واجب. وقد نقلت الأمة خلف عن سلف عقود المداينات والأشربة والبياعات في أمصارهم من غير إشهاد، مع علم فقهائهم بذلك من غير نكير منهم عليهم، ولو كان الإشهاد واجبًا لما تركوا النكير على تاركه مع علمهم به. وفي ذلك دليل على أنهم رأوه ندبًا، وذلك منقول من عصر النبي صلى الله عليه وسلم إلى يومنا هذا. ولو كانت الصحابة والتابعون تشهد على بياعاتها وأشربتها لورد النقل به متواترًا مستفيضًا، ولأنكرت على فاعله ترك الإشهاد، فلما لم ينقل عنهم الإشهاد بالنقل المستفيض ولا إظهار النكير على تاركه من العامة ثبت بذلك أن الكتاب والإشهاد في الديون والبياعات غير واجبين". فقط واللہ اعلم
                                                  
عنوان: کمپنی کے نام اور شہرت کی بیع
سوال: شہرت کی بیع جائز ہیں یا نہیں?مثلاً:  سونی کمپنی ہے،  وہ زیادہ چیزیں اس شرط پر بیچتی ہے کہ مجھے تین لاکھ روپے ایڈوانس دے دو،  پھر آپ مجھ سے چیزیں خرید سکتے ہو اور آپ میرے طرف سے لوگوں کو چیزیں بیچ سکتے ہو?
جواب: آپ کے سوال میں دو مختلف باتیں ہیں:1۔۔ شہرت کی بیع:اس کا حکم یہ کہ  محض کمپنی کے نام اور شہرت کے عوض  اس کی خریدوفروخت جائز نہیں ہے، اسی طرح کے ایک سوال کے جواب میں مفتی محمود حسن گنگوہی رحمہ اللہ لکھتے ہیں:’’گڈول یعنی ’’نام‘‘ درحقیقت مال نہیں،  بلکہ بمنزلہ حیثیتِ عرفیہ کی ہے، جس کی کوئی قیمت نہیں، قانون نے اس کو جوکچھ حیثیت دی ہے، وہ شریعت کی رو سے فتویٰ لے کر نہیں دی ہے، اس لیے یہ باہمی رضامندی سے معاملہ طے کرلیاجائے، جوبھائی حکمِ شرع کی قدر کرتے ہوئے عمل کرے گا ان شاء اللہ نقصان میں نہیں رہے گا، ایثار سے کام لینا دنیا وآخرت میں بہت زیادہ عزت ومنفعت کا ذریعہ ہے‘‘۔(فتاوی محمودیہ 16/178)امدادالاحکام میں ہے :’’ محض اس قانون کے مشہور ہونے سے قرض خواہوں کا حق عنداللہ ساقط نہ ہوگا اور حقوق ’’گڈول‘‘  کی تنہا قیمت کچھ نہیں۔ ہاں یہ درست ہے کہ حقوق گڈول کی وجہ سے مجموعی دوکان کی قیمت زیادہ شمار کی جائے، مگر چوں کہ تنہا یہ حقوق شرعاً  قیمتی نہیں؛  اس لیے یہ جائز نہیں کہ ایک شریک کو صرف حقوق گڈول کی وجہ سے ایک لاکھ کا شریک مانا جائے، بلکہ اس کی طرف تھوڑا بہت مال بھی ہو جس کی قیمت حقوق گڈول کی وجہ سے زیادہ شمار کی جائے ‘‘۔(4/452مکتبہ دارالعلوم کراچی)2۔ آپ نے مثال میں جو صورت ذکر کی ہے، اس کا  شہرت اور گڈول کی مثال ہونا واضح نہیں ہے، آیا یہ ڈسٹری بیوٹر والی صورت ہے اور اس کا مکمل طریقہ کار کیا ہے؟ کمپنی ایڈوانس پیسے ڈپازٹ کے طور پر رکھتی ہے یا وہ واپس نہیں کرتی؟ کمپنی اور دکان دار کا معاملہ کیا ہوتا ہے، اس کی تفصیل لکھ کر دوبارہ سوال پوچھ لیا جائے۔ فقط واللہ اعلم
                                                  
عنوان: عمارت خریدنے سے زمین کی ملکیت
سوال: اگر ہم کسی شخص سے کوئی عمارت خریدیں، لیکن عمارت جس زمین کے ٹکڑے پر بنی ہے وہ نہیں خریدا تو اب اگر کسی وجہ سے عمارت ٹوٹ جائے یا گر جائے تو کیا ہم اس زمین پر کوئی نئی عمارت بنا سکتے ہیں یا نہیں؟
جواب: جس زمین پر  فلیٹ بناکر فروخت کیے جاتے ہیں اس بلڈنگ یا عمارت میں  ہر فلیٹ  یا منزل کا مالک اپنے فلیٹ کے مارکیٹ ریٹ کے حساب سے زمین میں ملکیت رکھتا ہے، جب یہ عمارت منہدم ہوگی اسی حساب سے ان کے درمیان رقم تقسیم ہوگی۔یا باہمی اتفاق سے اگر دوبارہ بلڈنگ بنانا چاہیں تو اس کا بھی اختیار ان کو ہوگا۔"سفل مجرد مشترك والعلو لآخر وعلو مجرد مشترك والسفل لآخر قوم کل واحد من ذلك علی حدة، وقسم بالقیمة عند محمد، و به یفتی"  (الدر المختار مع الشامیة، کتاب القسمة، مطلب: في الرجوع عن القرعة، زکریا۹/۳۸۳، کراچی۶/۲۶۴) فقط واللہ اعلم
                                                  
عنوان: بینک سے قسطوں پر گاڑی لینا
سوال: میں میزان بینک کی اجارہ اسکیم سے کار لینا چاہتا ہوں، جو کہ بینک قسطوں پر دیتا ہے اور میں بھی قسطوں پر لینا چاہتا ہوں، اب پوچھنا یہ ہے کہ اس میں سود تو نہیں ہوگا؟  کیا یہ میرے  لیے جائز ہے؟ اور عام بینکوں سے اجارہ کار اسکیم سے کار لینا کیسا ہے؟ جائز ہے یا نہیں؟
جواب: مروجہ اسلامک و کنوینشل بینکس سے قسطوں پر گاڑی لینا جائز نہیں۔  فقط واللہ اعلم
                                                  
عنوان: انشورنس کی شرعی حیثیت
سوال: انشورنس کی شرعی حیثیت کیا ہے؟
جواب: مروجہ انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ "جوا" اور "غرر" (دھوکا) بھی پایا جاتا ہے، اور اسلام میں یہ سب حرام ہیں۔ فقط واللہ اعلم
                                                  
عنوان: کیا حجّام کو دکان کرایہ پر دی جا سکتی ہے؟
سوال: کیا حجّام کو دکان کرایہ پر دی جا سکتی ہے؟
جواب: اولاً یہ واضح رہے کہ  حجامت یعنی بال کاٹنے والے کی اجرت کے حلال یا حرام ہونے میں تفصیل یہ ہے کہ جو کام حرام ہیں، یعنی داڑھی مونڈنا یا بھنویں بنانا، ان کاموں کی اجرت بھی حرام ہے، اور جو کام جائز ہیں جیسے سر کے بال کاٹنا یا ایک مشت سے زائد ڈاڑھی کو  شرعی طریقے پر درست کرنا، ان کاموں کی اجرت بھی حلال ہے، البتہ جس طرح خلافِ شرع بال (مثلاً: سر کے کچھ حصے کے بال چھوٹے اور کچھ کے بڑے) رکھنا ممنوع ہے، اسی طرح خلافِ شرع بال کاٹنے کی اجرت بھی حلال طیب نہیں۔اگر حجام یہ کام بھی کرتا ہے تو  دکان حجام  کو کرایہ پر دینا مکروہ ہے،  مالکِ دکان  کو چاہیے کہ  حجام کو اس کا پابند کریں کہ وہ یہاں یہ کام نہ کرے،  ورنہ کسی اور نیک حجام کو دکان کرائے پر دی جائے، اپنی دکان ناجائز کام کے لیے استعمال نہ ہونے دی جائے۔’’لابأس بأن یواجر المسلم داراً من الذمي لیسکنها، فإن شرب فیها الخمر أو عبد فیها الصلیب أو أدخل فیها الخنازیر لم یلحق للمسلم أثم في شيءٍ من ذلك؛ لأنه لم یوجرها لذلک والمعصیة في فعل المستاجر دون قصد رب الدار فلا إثم علی رب الدار في ذلک‘‘. (المبسوط ج : ۱۶ ص: ۳۰۹) فقط واللہ اعلم
                                                  
عنوان: ضبط کردہ مال کو نیلام ہونے کی صورت خریدنا
سوال: پاکستانی انتظامیہ انڈین لانچوں کو پاکستان میں داخل ہونے پر ضبط کرلیتی ہے، بعد ازاں وہ فشری میں نیلام کرتی ہے، پوچھنا یہ ہے کہ یہ نیلام شدہ لانچیں اور جو سامان اس میں موجود ہے ان کو خریدنا شرعاً  کیسا ہے؟
جواب: صورتِ مسئولہ میں اگر خریدار کو یقینی طور پر معلوم ہو کہ کہ یہ ضبط شدہ لانچوں کا مال ہے تو  ایسا مال نہ خریدا جائے۔ فقط واللہ اعلممزید تفصیل کے لیے درج ذیل لنک پر دو فتوے ملاحظہ فرمائیں:کسٹم کے مال کی خرید و فروختحکومت کا کارگو کے لاوارث مال کو نیلام کرنا اور ایسے مال کو خریدنے کا حکم
                                                  
عنوان: بلی اور کتے کی خرید وفروخت کا حکم
سوال: بلی اور کتے  کی خرید وفروخت کے بارےمیں کیا حکم ہے؟
جواب: جس کتے سے انتفاع جائز ہے (مثلاً وہ تعلیم قبول کرنے کی صلاحیت رکھتا ہے اور اس سے شکار یا حفاظت کا کام لیا جاسکتا ہے) اس کی خرید و فروخت  جائز ہے، اور جس کتے سے انتفاع جائز نہیں اس کی خرید و فروخت بھی جائز نہیں۔بلی  کی خرید و فروخت جائز ہے۔الدر المختار وحاشية ابن عابدين (رد المحتار) (5/ 68):
’’لكن في الخانية: بيع الكلب المعلم عندنا جائز، وكذا السنور، وسباع الوحش والطير جائز معلماً أو غير معلم‘‘.الفتاوى الهندية (3/ 114):
’’بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان‘‘.
الفتاوى الهندية (3/ 114):
’’وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي‘‘.فقط واللہ اعلم
                                                  
عنوان: شرکت کے انعقاد کے لیے مال موجود ہونے کی شرط کی وضاحت
سوال: شرکت کے انعقاد کے لیے فقہاء نے بوقتِ عقد یا  بوقتِ شراء مال کے موجود ہونے کی شرط لگائی ہے،  آج کل رقم بینکوں میں جمع ہوتی ہے اور عقد کے وقت مال کا حاضر کرنا بسا اوقات دشواری کا باعث ہوسکتا ہے،  بالخصوص قانونی پیچیدگیاں بھی آسکتی ہیں تو  اگر شرکاء کی رقم بینک ہی میں موجود ہو تو کیا یہ جوازِ شرکت کے لیے کافی ہے؟ یا حسی طور باضابطہ اکاؤنٹ سے رقم نکال کر حاضر کرنا یا کسی مشترکہ اکاؤنٹ میں جمع کرنا ضروری ہے؟
جواب: شرکت کے لیے مال کا موجود ہونا شرکت  کے معاہدے کے لیے شرط نہیں ہے۔ بلکہ اس وقت شرط ہے جب خریداری کا موقع آجائے؛ تاکہ مشترکہ مال سے خریداری ہو اور شرکت کا انعقا ہوسکے، اس لیے اگر شرکاء شرکت کا معاہدہ کریں اور اس وقت رقم موجود نہ ہو تب بھی معاہدہ درست ہے، معاہدے کے بعد جب کوئی چیز خریدی جائے اس وقت سب شرکاء کی رقم موجود ہو؛ تاکہ خریداری مشترکہ رقم سے ہو ۔ اگر مشترکہ اکاؤنٹ کھول کر اس سے ادائیگی کردی جائے،  تب بھی درست ہے۔ بدائع الصنائع میں ہے: "( ومنها): أن يكون رأس مال الشركة عينًا حاضرًا لا دينًا، ولا مالًا غائبًا، فإن كان، لاتجوز، عنانًا كانت أو مفاوضةً؛ لأن المقصود من الشركة الربح، وذلك بواسطة التصرف، ولايمكن في الدين ولا المال الغائب، فلايحصل المقصود، وإنما يشترط الحضور عند الشراء لا عند العقد؛ لأن عقد الشركة يتم بالشراء، فيعتبر الحضور عنده، حتى لو دفع إلى رجل ألف درهم، فقال له: أخرج مثلها، واشتر بهما، وبع فما ربحت يكون بيننا، فأقام المأمور البينة، أنه فعل ذلك جاز وإن لم يكن المال حاضرًا من الجانبين عند العقد لما كان حاضرًا عند الشراء. وهل يشترط خلط المالين، وهو خلط الدراهم بالدنانير أو الدنانير بالدراهم؟ قال أصحابنا الثلاثة: لايشترط، وقال زفر: يشترط، وبه أخذ الشافعي رحمه الله. وعلى هذا الأصل: يبني ما إذا كان المالان من جنسين، بأن كان لأحدهما دراهم، والآخر دنانير، أن الشركة جائزة عندنا، خلافًا لهما، وكذلك إذا كانا من جنس واحد، لكن بصفتين مختلفتين كالصحاح مع المكسرة، أو كانت دراهم أحدهما بيضاء، والآخر سوداء. وعلة ذلك في شركة العنان فهو على هذا الخلاف.
وروي عن زفر: أن الخلط شرط في المفاوضة، لا في العنان. ولكن الطحاوي ذكر أنه شرط فيهما عند زفر.
(وجه) قوله: أن الشركة تنبئ عن الاختلاط، والاختلاط لايتحقق مع تميز المالين، فلايتحقق معنى الشركة، ولأن من أحكام الشركة أن الهلاك يكون من المالين، وما هلك قبل الخلط من أحد المالين". فقط واللہ اعلم
                                                  
عنوان: ایک دوسرے سے ٹماٹر اور پیاز وغیرہ قرض لینے کا حکم
سوال: آج کل گھروں میں خواتین ایک دوسرے سے ٹماٹر اور پیاز سبزی وغیرہ بطورِ قرض لیتی ہیں، شرعاً یہ کیسا ہے ؟
جواب: واضح رہے کہ جن اشیاء کی لین دین ناپ کر یا تول کر ہوتی ہے، جن کو اشیاءِ ربویہ بھی کہا جاتا ہے ان کی بیع ( خرید و فروخت ) میں تو یہ بات لازم ہے کہ ہاتھ در ہاتھ ہو، ادھار نہ ہو، ورنہ سود لازم آئے گا اور اگر دونوں طرف سے جنس ایک ہو تو برابری ہونا بھی لازم ہے، البتہ قرض کے طور پر جو لین دین ہوتا ہے اس میں  ہاتھ در ہاتھ ہونا ضروری نہیں ہے، بلکہ اس میں ادھار جائز ہے۔لہذا اگرایک گھر والے ضرورت پڑنے پر  دوسرے گھر والوں سے  ایسی کوئی چیز  بطورِ قرض لیتے ہوں اور بعد میں اتنی ہی مقدار لوٹا دیتے ہوں تو چوں کہ یہ قرض کا معاملہ ہے؛ اس لیے اس میں ادھار  جائز ہے، یہ خریدوفروخت کا معاملہ نہیں ہے،  چنانچہ جس طرح رقم بطورِ  قرض لے کر کچھ عرصے بعد واپس کرنا درست ہے، اسی طرح ان اشیاء کو بطورِ قرض لے کر کچھ مدت بعد لوٹانا درست ہے۔دوسری وجہ یہ ہے کہ یہ اشیاء بسااوقات اتنی کم ہوتی ہیں کہ کیل اوروزن کے رائج پیمانوں کے تحت نہیں آتیں، اس وجہ سے بھی پڑوس میں ان کا لین دین جائز ہے۔فتاویٰ عالمگیری میں ہے:"ويجوز القرض فيما هو من ذوات الأمثال كالمكيل والموزون، والعددي المتقارب كالبيض، ولايجوز فيما ليس من ذوات الأمثال، كالحيوان والثياب، والعدديات المتفاوتة". (کتاب البیوع، الباب التاسع عشر في القرض و الاستقراض، ج: ۳ ؍ ۲۰۱ ، ۲۰۲، ط: رشیدیة ) فقط واللہ اعلم
                                                  
عنوان: اسلامی بینکاری کے اختلاف میں عوام کیا کریں؟
سوال: آج کل بینک کے مسئلے میں جو علماء کا اختلاف ہے تو اس میں عام لوگ کیا کریں؟ کس کے فتوے پر عمل کریں؟
جواب: مروجہ اسلامی بینکاری کے حوالہ سے علماء کا ختلاف راجح مرجوح کا اختلاف نہیں، بلکہ یہ اختلاف، حلال اور حرام کا اختلاف ہے، جمہور علماء حرام قرار دیتے ہیں اور کچھ علماء حلال قرار دیتے ہیں، ایسے مسئلہ میں بہرحال حرام کو مقدم رکھا جاتا ہے۔  بالفرض حلال کہنے والوں کے موقف کو تسلیم کیا جائے تو اسلامی بینک کے ذریعہ سرمایہ کاری زیادہ سے زیادہ مباح عمل ہے، دوسری طرف حرام میں وقوع کا امکان ہے، مباح کو اختیار کرنے کی بجائے حرام سے بچنا فرض ہے۔ فقط واللہ اعلم
                                                  
عنوان: قسطوں کے کاروبار سے متعلق چند مسائل کا حکم
سوال: 1۔ میرا موٹرسائیکلوں(نئے اور استعمال شدہ ) کا  قسطوں کا کاروبار ہے ۔ ایک دفعہ ایک بندے سے میں نے ایک استعمال شدہ موٹر سائیکل چالیس ہزار میں خریدی، ایک مہینے میں اس کی گاڑی نہیں بکی، ایک مہینے کے بعد وہی بندہ موٹر سائکل خرید نے آیا۔ لیکن میرے پاس وہی گاڑی کھڑی تھی اور وہی گاڑی اس نے ساٹھ ہزار میں قسطوں پر خریدی۔2۔ ایک بندے کو استعمال شدہ موٹرسائیکل چاہیے تھا، لیکن میرے پا س نہیں تھا،  اس بندے کو اپنے کسی جاننے والے کے پاس موٹرسائیکل پسند تھا، لیکن وہ نقد پر بیچ رہا تھا۔ 25 ہزار میں اس نے فائنل کیا تھا، وہ اس بندے کو میرے پاس لا یا ۔ اور میں نے اس بندے کو 25 ہزار نقد دیے، اور 35 ہزار پر قسطوں پر اس بندے پر فروخت کیا۔3۔ بعض اوقات کسی بندے کو  بازار سے فریج وغیرہ چاہیے، میں بازار سےخود جاکر ان کے لیے خرید تا ہوں اور اس بندے پر مناسب نفع پر قسطوں پر فروخت کرتاہوں ۔4۔ بعض اوقات کسی بندےکو کو ئی کو دوسرا سامان یا بلڈنگ میٹریل چاہیے   تو سٹاک والے سے خرید کر 30٪ منافع لگا کر اس بندے پر قسطوں پر فروخت کرتا ہوں۔5۔ کسی کاروباری شخص کے لیے اپنی پروڈکٹس پر فکس منافع تعین کرنا، جیسا کہ ہر چیز کی قیمت خرید پر 10٪ منافع لگا کر جیساکہ 100 پر خرید کر 110 پہ فروخت کر نا۔ چاہے نقد پہ ہو یا ادھار پر ، کیا یہ جائز ہے ؟ (ان ساری صورتوں میں اگر کوئی بندہ ایک سال یا کم یا زیادہ تک بھی پیسے لیٹ کرے تو کوئی اضافی رقم وغیرہ وصول نہیں کرتا ہوں )
جواب: جواب سے پہلے بطورِ تمہید چند باتیں ملاحظہ ہوں:1۔ ہر شخص  کے  لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دنوں طرح  فروخت کرنے کا اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے ، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے،  اسے اصطلاح میں ”بیع بالتقسیط“ یعنی قسطوں پر خریدوفروخت  کہتے ہیں۔2۔ قسطوں پر خرید وفروخت میں  درج ذیل  شرائط کا لحاظ  اور رعایت کرنا ضروری ہے:قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار،  اور عقد کے وقت مجموعی قیمت مقرر ہو، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اور جلد ادائیگی کی صورت میں قیمت کی کمی عقد میں مشروط نہ ہو۔  اگر بوقتِ عقد یہ شرط ہوگی تو پورا معاملہ ہی فاسد ہوجائے گا، ان شرائط کی رعایت کے ساتھ قسطوں پر خریدوفروخت کرنا جائز ہے۔3۔ کسی بھی چیز کو اپنی ملکیت میں آنے سے پہلے آگے فروخت کرنا جائز نہیں ہے، اسی طرح کسی بھی منقولی چیز کو خریدنے کے بعد اس پر قبضہ کرنے پہلے اسے آگے فروخت کرنا جائز نہیں ہے۔اب آپ کے سوالات کے جوابات ترتیب وار درج ذیل ہیں:1۔۔ اگر آپ نے چالیس ہزار میں موٹر سائیکل خرید کر اس پر قبضہ کرلیا تھا، اور چالیس ہزار روپے اس کے مالک کو ادا کردیے تھے، تو  ایک معاملہ ختم ہوگیا۔  اب اگر اس کے بعد (اتفاقاً) اسی شخص کو آپ قسطوں پر 60 ہزار روپے میں وہی موٹر سائیکل فروخت کردیں تو یہ جائز ہے۔اگر قیمت پوری ادانہیں کی تھی تو بیچنا درست نہیں تھا۔2۔۔ اس صورت میں پہلے آپ موٹر سائیکل کے مالک سے سودا کرکے اس سے موٹر سائیکل خرید لیں اور پھر موٹر سائیکل پر خود یا اپنے وکیل کے ذریعہ قبضہ کرلیں اور اس کے بعد اس پر منافع رکھ کر قسطوں پر ماقبل میں ذکر کردہ شرائط کی رعایت رکھتے ہوئے فروخت کردیں تو یہ جائز ہے۔3/4۔۔ فریج وغیرہ پر قبضہ کرنے کے بعد اورماقبل کی شرائط کالحاظ رکھتے ہوئے  آگے نفع پر بیچنا جائز ہے۔5۔۔  عقد کے وقت خریدنے والے کے سامنے قیمت متعین کردی جائے تو یہ جائز ہے، یعنی یہ مبہم بات نہ ہو کہ یہ چیز جتنے میں میں نے خریدی ہے اس پر دس فیصد منافع کے ساتھ آپ کو فروخت کروں، بلکہ یا قیمتِ خرید بتاکر دس فیصد منافع بتایا جائے یا خود ہی مالک منافع رکھ کر خریدار کو یہی قیمت بتائے تو یہ جائز ہے۔فقط واللہ اعلم
                                                  
عنوان: کمپنی کی طرف سے انشورنس شدہ موٹر سائیکل استعمال کرنا
سوال: ہماری کمپنی میں تقرری کے بعد کمپنی کی طرف سے ہمیں موٹر سائیکل ملتی ہے، جو موٹر سائیکل  ملتی ہے وہ کمپنی کی ملکیت ہوتی ہے اور کمپنی اس کی انشورنس بھی کرواتی ہے، ہمیں صرف استعمال کے لیے موٹر سائیکل  ملتی ہے، اس کی انشورنس سے ہمارا کوئی تعلق نہیں ہوتا، اب کیا یہ موٹر سائیکل  لینا ہمارے لیے جائز ہو گا یا نہیں؟
جواب: آپ جس کمپنی میں ملازمت کرتے ہیں وہ کمپنی اگر خود موٹر سائیکل کی انشورنس کرواتی ہے، اس سے آپ کا کوئی تعلق نہیں ہوتا، آپ کو وہ موٹر سائیکل محض استعمال کے لیے دی جاتی ہے تو ایسی  موٹر سائیکل استعمال کرنے میں شرعاً  کوئی حرج نہیں، ایسی موٹر سائیکل کا استعمال آپ کے لیے جائز ہے۔ فقط واللہ اعلم
                                                  
عنوان: زندگی میں اولاد کے لیے  پراپرٹی خرید کر رکھنے سے ان کی ملکیت کا حکم
سوال: ہمارے والد صاحب نے ہم تمام بہن بھائیوں کے درمیان برابر کا مال تقسیم کرکے کچھ بہن بھائیوں کوتو پیسے دے دیے اور باقیوں کے لیے پراپرٹی خرید کر ہر ایک کےنام کر وادی  اور ہبہ کی نیت بھی کرلی  سب کے لیے، لیکن پراپرٹی میں فی الحال کرایہ دار رہتے ہیں اور ہم اپنے ماں باپ کے پاس رہتے ہیں، لیکن آمدنی پر ہمیں کلی اختیار نہیں۔  تو کیا ہم شرعی طور پر ان پراپرٹی کے مالک ہیں یا نہیں؟اور اگر مالک نہیں تو ہمارے والدین کو کیا کرنا ہوگا کہ شرعی طور پر ہم مالک ہو جائیں؟
جواب: واضح رہے کہ کوئی چیز دوسرے کو ہبہ (گفٹ) کرنے کے لیے جہاں گفٹ یا ایسے الفاظ جو مالک بناکر دینے کے لیے استعمال ہوتے ہیں کہنا ضروری ہے، وہیں اس ہبہ کے مکمل ہونے کے لیے اس کا مکمل قبضہ دینا بھی ضروری ہے، اور ہر چیز کا قبضہ اسی کے اعتبار سے ہوتا ہے،  نیز ہبہ مکمل ہونے کے لیے  یہ بھی شرط ہے کہ  ہبہ کرتے وقت ہبہ کرنے والے کا اس میں کوئی تصرف باقی نہ رہے۔لہذا آپ کے والد نے اپنی جن اولاد کو رقم دے دی ہے وہ اس کے مالک ہوگئے ہیں، اور جن بچوں کے نام پر پراپرٹی خریدی ہے  اور انہیں ہبہ کی ہے تو  اگر ہر ایک کو الگ الگ پراپرٹی لے کر دی اور لیتے وقت  ان کو ہبہ کردی اور اس وقت ان کا قبضہ اور اس میں تصرف کا اختیار بھی دے دیا تھا  تو  وہ جائیداد اولاد کی ہوگئی ہیں، بعد ازاں اگر ان جائیداد کو   ان اولاد کی اجازت سے کرایہ پر دیا ہو تو یہ جائز ہے اور اس کا کرایہ بھی ان ہی بچوں کی ملکیت ہوگا، البتہ والدین ان کی اجازت سے استعمال کرسکتے ہیں۔اور اگر جائیداد پہلے سے کرایہ پر تھی اور والد نے وہ جائیداد اپنے بچوں کو دی  تو اس کا ہبہ درست نہیں ہوگا، یا بچوں کے نام جائیداد تو خریدی اور ہبہ کے الفاظ بھی کہے، لیکن انہیں قبضہ اور تصرف نہیں دیا، بلکہ اپنی حیات تک اس کا قبضہ اور تصرف اپنے ہاتھ میں رکھا، تاکہ اس کا کرایہ استعمال کرسکیں تو یہ ہبہ مکمل نہیں ہوا،  اس لیے اس میں ہبہ کرنے والے کا تصرف باقی ہے،  اس کے درست ہونے کے لیے یہ ضروری ہے کہ والد پہلے اپنے بچوں کو وہ جائیداد ہبہ کردے اور اس پر قبضہ بھی دے دے۔  اس کے بعد  کرایہ دار ، کرایہ داری از سر نو ان سے (جنہیں مکان گفٹ کیا ہے) معاہدہ کرلیں، بعد میں اگراس کا کرایہ بچوں کی اجازت سے والدین خود استعمال کرلیں تو اس میں کوئی حرج نہیں ہے، یا  یہ صورت بھی اختیار کی جاسکتی ہے کہ  والد اس جائیداد کو  جس بیٹے کو ہبہ کرنا ہے اس کو فروخت کردے،  پھر بعد میں اس کی قیمت معاف کردے۔اسی طرح اگر ایک جائیداد دو تین بچوں کو مشترکہ طور پر دی ہو تو اس میں یہ ضروری ہے کہ ان میں باقاعدہ تقسیم کرکے ہر ایک کو اس کے حصے کا مالک بنادیں اور اس کا قبضہ اسی کو دے دیں۔فقط واللہ اعلم
                                                  
عنوان: تنخواہ کی ادائیگی کے مقررہ وقت سے تاخیر کی صورت میں تنخواہ میں سو روپے کا اضافہ کرنا
سوال: کسی اسکول میں ٹیچر کے لیٹ آنے پر سیلری کاٹی جاتی ہو،  تو اگر اسکول والوں کی جانب سے سیلری  دینے میں تاخیر ہو تو کیا  ایک دن لیٹ ہونے پر 100 روپے بڑھا دینا صحیح ہے؟
جواب: صورتِ مسئولہ میں تنخواہ جاری کرنے میں تاخیر ہونے کی صورت میں فی یوم 100 روپے کا اضافہ کرنا اسکول والوں پر لازم نہیں؛ کیوں کہ مہینہ مکمل ہونے کے بعد  کے  آئندہ  ماہ کے ایام کی تنخواہ اگلے ماہ میں شامل ہے،  جس کی تنخواہ مہینہ مکمل ہونے پر اسکول والے حسبِ معاہدہ ادا کرنے کے پابند ہیں، پس تاخیر کی صورت میں فی یوم 100 روپے کے  اضافہ کا مطالبہ شرعاً درست نہیں، اور  اسکول انتظامیہ کے  لیے ایسا کوئی معاہدہ  کرنا درست نہیں۔ فقط واللہ اعلم
                                                  
عنوان: دوسرے گاؤں جاکر بچوں کو قرآنِ مجید پڑھانے کی فیس لینا
سوال: ہمارے گاؤں کے قریب ایک چھوٹی سے آبادی ہے، جہاں کوئی تلفظ سے قرآنِ پاک پڑھانے والا آدمی موجود نہیں ہے, انہوں نے ہمارے گاؤں کے قاری صاحب سے کہا ہے کہ آپ ہمارے بچوں کو پڑھانے آ جایا کریں، گاؤں کا سفر تقریباً پانچ کلو میٹر بنتا ہے اور ان قاری صاحب نے ان سے آنے جانے کے خرچے کی مد میں کچھ پیسے طے کیے ہیں (فی بچہ 1500) کیا اس صورتِ حال میں پیسے لینا جائز ہے؟
جواب: صورتِ مسئولہ میں  مذکورہ قاری صاحب اپنا وقت دینے اور گاؤں آنے جانے کی مشقت اور خرچے  کے  بدلے بچوں کو پڑھانے کی فیس مقرر کریں تو یہ جائز ہے، البتہ ان کو چاہیے کہ وہ پڑھانے میں اپنا مقصود پیسہ نہ رکھیں، بلکہ اصل مقصود اللہ کی رضا ہو۔ نیز تنگ دست والدین کے بچوں کے ساتھ حسبِ استطاعت مالی رعایت بھی کرلیں تو ان کے لیے اجر وثواب کا باعث ہوگا۔البحر الرائق شرح كنز الدقائق  (8/ 22):
"قال - رحمه الله -: "(والفتوى اليوم على جواز الاستئجار لتعليم القرآن)، وهذا مذهب المتأخرين من مشايخ بلخ استحسنوا ذلك، وقالوا: بنى أصحابنا المتقدمون الجواب على ما شاهدوا من قلة الحفاظ ورغبة الناس فيهم؛ ولأن الحفاظ والمعلمين كان لهم عطايا في بيت المال وافتقادات من المتعلمين في مجازات التعليم من غير شرط، وهذا الزمان قل ذلك واشتغل الحفاظ بمعائشهم فلو لم يفتح لهم باب التعليم بالأجر لذهب القرآن فأفتوا بالجواز، والأحكام تختلف باختلاف الزمان".فقط واللہ اعلم
                                                  
عنوان: بینک کی ملازمت اور انشورنس کا حکم
سوال: بنک میں نوکری کا کیا حکم ہے؟ اور انشورنس کرانا درست ہے یا غلط؟
جواب: مروجہ بینکوں کا طریقۂ تمویل چوں کہ سودی ہے اور بینک اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے، اس لیے بینک میں کسی بھی قسم کی ملازمت  حلال نہیں۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء". (الصحيح لمسلم ، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔مروجہ انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ  " جوا" اور "غرر" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے ۔انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہو تو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم کا  انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔فقط واللہ اعلم
                                                  
عنوان: جانور کو آدھے حصے پر پالنے کے لیے دینا
سوال: جانوروں کا آدھا حصہ پر پالنا کیسا ہے؟  مطلب پیسے ایک کی ہو اور محنت دوسرے کی ہو اور پھر سال بعد منافع آدھا آدھا  ہو؟
جواب: جانوروں کو شرکت پر دینے کی مذکورہ صورت درست نہیں ہے، ایسی صورت میں دودھ اور بچے دونوں مالک کے ہوں گے، اور پالنے والے کو اجرت دی جائے گی، یعنی عام طورپر جانور کے چارہ وغیرہ کے علاوہ جانور پالنے اور رکھنے کی جواجرت بنتی ہے، پالنے والااس اجرت کا مستحق ہوگا۔اس کے متبادل جواز کی ممکنہ صورتیں درج ذیل ہیں:1-   ایک صورت تو وہی ہے کہ کرایہ پر پالنے کے لیے دے دے، اور پالنے والے کی اجرت طے کرلے، اس صورت میں دودھ، بچے وغیرہ سب مالک کے ہوں گے۔2۔۔ زید (مثلاً)  اپنے پیسوں سے جانور خریدے اور پھر عمرو (مثلًا) کے ہاتھ اس کا آدھا حصہ  آدھی قیمت پر بیچ دے ،پھر زید عمرو کو وہ پیسے معاف کردے،تو  دونوں کے درمیان  وہ جانور مشترک ہوجائے گا،  اس جانورسے  جو بچے   پیدا ہوجائے ، ہر ہر بچے میں زیداور عمرو برابر شریک ہوں گےاور اس طرح اس جانورکے دودھ میں بھی دونوں برابر شریک ہوں گے۔ اس صورت میں معاف کرنا بھی ضروری نہیں ہے، اگر دوسرے شریک کے پاس فی الوقت پیسے نہ ہوں، تو اس کے حصے کی رقم ادھار کرلی جائے، اور جیسے اس کی گنجائش ہو وہ ادا کرتا رہے۔3۔۔  زید اور عمرو   دونوں پیسے ملا کرجانور خریدیں، اس میں ہر ایک اپنی مالیت کے بقدر شریک ہوگا، اوراسی طرح  مالیت کے تناسب سے دونوں اس کے دودھ ، اور ہر ہر بچے میں بھی  شریک ہوں گے، البتہ اس صورت میں اس طرح طے کرنا کہ پہلا بچہ ایک ہوگا اور دوسرا بچہ دوسرے کا ہوگا یہ شرعاً غلط ہے،دونوں ہر ہر بچے میں اپنے اپنے حصے کے بقدر شریک ہوں گے ۔البتہ حضرت تھانوی رحمۃ اللہ علیہ نے ابتلاءِ شدید کی صورت میں سوال  میں ذکر کردہ معاملہ میں جواز کی گنجائش کا قول اختیار کیا ہے۔ (امداد الفتاوی۔3/342) لہذا اگرابتلاءِ عام کی صورت میں  کسی نے یہ معاملہ کرلیا ہو تو  اس کو ناجائز نہیں کہا جائے گا، البتہ ابتداءً ایسا معاملہ نہیں کیا جائے۔خلاصۃ الفتاوی ہے :"رجل دفع بقرةً إلى رجل بالعلف مناصفةً، وهي التي تسمى بالفارسية "كاونيم سوو" بأن دفع على أن ما يحصل من اللبن والسمن بينهما نصفان، فهذا فاسد، والحادث كله لصاحب البقرة، والإجارة فاسدة".(خلاصة الفتاوی:۳/۱۱4۔کتاب الإجارة، الجنس الثالث في الدواب ... ومایتصل بها، ط/قدیمی)بدائع الصنائع میں ہے:"وَلَا خِلَافَ في شَرِكَةِ الْمِلْكِ أَنَّ الزِّيَادَةَ فيها تَكُونُ على قَدْرِ الْمَالِ حتى لو شَرَطَ الشَّرِيكَانِ في مِلْكِ مَاشِيَةٍ لِأَحَدِهِمَا فَضْلًا من أَوْلَادِهَا وَأَلْبَانِهَا لم تَجُزْ بِالْإِجْمَاعِ".(6/6۲۔کتاب الشرکة، فَصْلٌ وَأَمَّا بَيَانُ شَرَائِطِ جَوَازِ هذه الْأَنْوَاعِ۔ط/سعید)فتاوی عالمگیریہ میں ہے:"دفع بقرةً إلى رجل على أن يعلفها وما يكون من اللبن والسمن بينهما أنصافًا فالإجارة فاسدة ... والحيلة في جوازه أن يبيع نصف البقرة منه بثمن ويبرئه عنه، ثم يأمر باتخاذ اللبن والمصل فيكون بينهما".(4/۵۰4، کتاب الإجارة، الفصل الثالث في قفيز الطحان وما هو في معناه، ط/رشیديه)المبسوط للسرخسی میں ہے:"بِخِلَافِ الزَّوَائِدِ فَإِنَّهَا تَتَوَلَّدُ مِنْ الْمِلْكِ فَإِنَّمَا تَتَوَلَّدُ بِقَدْرِ الْمِلْكِ".(المبسوط للسرخسي:۱۵/6، کتاب القسمة،  الناشر:دار المعرفة – بيروت ۔تاريخ النشر: 1414هـ = 1993م)فقط واللہ اعلم
                                                  
عنوان: ریگولر شیئرز(regular shares) اور فیوچر شیئرز (future shares)
سوال: ڈیلی ٹریڈ شیئر مارکیٹ میں جائز ہے؟ سٹاک مارکٹ میں آج شیئر خرید کے آج ہی بیچ سکتے ہیں؟ ریگولر شیئر اور فیوچر شیئر دونوں کے مطابق بتائیے!
جواب: شیئرز کے کاروبارسے اجتناب بہتر ہے؛ کیوں کہ اس میں اکثر جواز کی شرائط کی رعایت نہیں رکھی جاتی۔جواز کی شرائط یہ ہیں : 1- جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو اور نہ ہی اس کمپنی کے کل اثاثے نقد کی شکل میں ہوں، بلکہ اس کمپنی کی ملکیت میں جامد اثاثے بھی موجود ہوں۔2- کمپنی کا کل یا کم از کم اکثر سرمایہ حلال ہو۔3- کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔4- شیئرز کی خرید و فروخت میں، خرید و فروخت کی تمام شرائط کی پابندی ہو۔5- حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6- شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔7- شیئرز خریدنے کے بعد شرعی طور پر ان پر قبضہ اور ملکیت حاصل ہونے کے بعد انہیں آگے بیچا جائے۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں۔فیوچر شیئرز جوے کی ایک قسم ہے لہذا وہ ناجائز ہے۔ فقط واللہ اعلم
                                                  
عنوان: پتنگ کا کاروبار کرنا
سوال: پتنگ کا کاروبار کرنا کیسا ہے؟
جواب: پتنگ بازی میں پیسوں اور وقت کا ضیاع ہےاور مختلف مواقع پر کئی انسانی جانوں کے ضیاع کی نوبت بھی آچکی ہے،لہذا پتنگ بازی  سے اجتناب چاہیے، اور ایسے کاروبار سے بھی اجتناب کرنا چاہیے، جو پیسوں اور وقت کے ضیاع کا سبب ہو۔"ما قامت المعصیة بعینه یکره بیعه تحریمًا، وإلا فتنزیهًا". (الشامية، الحظر والإباحة، باب الاستبراء، فصل في البیع ) فقط واللہ اعلم
                                                  
عنوان: بہن کا حصہ نہ دینا
سوال: اگر کسی کے ماں باپ کا انتقال ہو گیا ہو اور 4بھائی 2 بہنیں ہوں تو بھائی اپنا اور ایک بہن کا جو اُن کے ساتھ رہتی ہے اس کا حصہ دے دیں، لیکن دوسری بہن جس کی شادی ہو گئی ہو  اس کا حصہ ضبط رکھیں،  ماں باپ کے انتقال کے 17-18 سال بعد بھی بہن کو حصہ نہ دیں، اور بہن کی پسند کی شادی کا بہانہ بنا کر بہن کا حصہ اپنے قبضے میں  رکھیں،  اور کچھ سال ہر مہینے دس ہزار دے کر اس کا منہ بند کریں، اور بعد میں وہ بھی بند کر دیں،  حصہ  کی جب بات نکلے  تو بہانہ بنالیں،  کبھی کو ئی کبھی کوئی ٹائم دے کر ٹرخائیں، تو اس بارے میں ہماری شریعت قرآن و سنت میں کیا حکم ہے؟  اور یہ بھی بتائیں کہ جس کا حصہ کھا یا جا رہا ہے وہ کیا کرے؟
جواب: اگر واقعۃً  اس بہن نے کچھ رقم لے کر اپنے حصے سے دست بردار ہونے کا کوئی معاہدہ دیگر ورثہ سے نہیں کیا ہو، بلکہ وہ اپنا شرعی حصہ مکمل وصول کرنا چاہتی ہو تو  بھائی گناہ گار ہیں، ان پر لازم ہے کہ توبہ کریں،  بہن سے معافی مانگیں اور  شرعی حصہ کی فوری ادائیگی کریں۔ اور اگر وہ حصہ نہیں دیتے تو یہ بہن قانونی چارہ جوئی کا حق رکھتی ہے۔ حدیث میں ہے:"من اقتطع شبرًا من الأرض ظلمًا طوقه الله إياه يوم القيامة من سبع أرضين". ترجمہ: جس شخص نے ایک بالشت زمین بھی کسی سے ناحق لے لی، قیامت کے دن اللہ تعالیٰ اس کے گلے میں سات زمینوں کا طوق ڈالیں گے۔ فقط واللہ اعلم
                                                  
عنوان: حجامہ کی کمائی
سوال: 1- حجامہ کی کمائی کے بارے شریعت کا کیا حکم ہے؟2-  مسجد میں نماز چھوٹ جائے تو کیا گھر میں اپنی زوجہ کے ساتھ باجماعت نماز پڑھ سکتے ہیں؟
جواب: 1- حجامہ کی اجرت لینا شرعاً جائز  تو ہے، لیکن  بہتر نہیں ہے، حدیث شریف  میں حجامہ کی اجرت کو خبیث کہا گیا ہے،  اس  کو فقہاء نے ناپسندیدہ کے معنی میں لیا ہے ، یعنی لینا جائز تو ہے، لیکن پسندیدہ نہیں؛ کیوں کہ خود آں حضرت صلی اللہ علیہ وسلم کے بارے میں ثابت ہے کہ آپ نے سینگی کھنچوانے کی اجرت ادا کی ہے، اگر یہ اجرت حرام ہوتی تو آپ ﷺ خود ادا نہ فرماتے؛ لہذا اس جملہ کا مطلب یہ ہوگا کہ سینگی کھینچنے والے کو اپنی اجرت کے طور پر جو مال ملتا ہے، وہ ناپسندیدہ ہے۔‌صحيح البخاري: كِتَابُ البُيُوعِ (بَابُ ذِكْرِ الحَجَّامِ):"2103. حَدَّثَنَا مُسَدَّدٌ حَدَّثَنَا خَالِدٌ هُوَ ابْنُ عَبْدِ اللَّهِ حَدَّثَنَا خَالِدٌ عَنْ عِكْرِمَةَ عَنْ ابْنِ عَبَّاسٍ رَضِيَ اللَّهُ عَنْهُمَا قَالَ: احْتَجَمَ النَّبِيُّ صَلَّى اللَّهُ عَلَيْهِ وَسَلَّمَ، وَأَعْطَى الَّذِي حَجَمَهُ، وَلَوْ كَانَ حَرَامًا لَمْ يُعْطِهِ".ترجمہ:  حضرت ابن عباس رضی اللہ تعالیٰ عنہ سے روایت ہے، انہوں نے فرمایا: نبی ﷺ نے ایک دفعہ سینگی لگوائی اور لگانےوالے کو اجرت دی۔ اگر یہ (مزدوری) حرام ہوتی تو آپ ﷺ اسے نہ دیتے۔2- جی پڑھ سکتے ہیں،  البتہ مرد آگے کھڑا ہو اور بیوی پیچھے صف میں ہو،  ساتھ کھڑی نہ ہو۔ فقط واللہ اعلم
                                                  
عنوان: کار ڈرائیور کسی کو غلطی سے کچل دے تو دیت کا حکم
سوال: قصاص کا تناسب کیا ہے؟  یہ سوال امریکا سے ہے، ایک مسلمان عورت اپنی کار باہر لے جا رہی تھی اور ایک اور مسلمان عورت (جو 60 سال کی تھی)گزر رہی تھی، اس نے پیچھے نہیں دیکھا اور کار اس پر چڑھ گئی اور ڈرائیور خاتون ( جب وہ کار لے جارہی تھی)کے موبائل میں بات کرنے کی وجہ سے وہ موقع پر ہی دم توڑ گئی، اب معاملہ یہ ہے کہ  کتنا قصاص دیا جائے گا؟(دونوں فریقوں نے اتفاق کیا) براہِ کرم جلد سے جلد جواب دیں ، یہ معاملہ بہت ضروری ہے!
جواب: صورتِ مسئولہ میں اگر  ڈرائیور  غلطی  سے غیر عمدی طور پر ایکسیڈنٹ کے ذریعہ اپنی سواری کے علاوہ کسی دوسرے کو قتل کردے تو یہ قتلِ خطا ہے، اس میں قصاص (یعنی بدلے میں قتل) لازم نہیں ہوتا، البتہ  کفارہ اور دیت دونوں لازم ہوں گے،  کفارے  کے طور پر اس ڈرائیور خاتون کو مسلسل ساٹھ روزے رکھنے پڑیں گے۔اور دیت کی ادائیگی اس ڈرائیور کی "عاقلہ" کے ذمہ ہے، عاقلہ سے مراد وہ جماعت، تنظیم یا کمیونٹی ہے جس کے ساتھ اس ڈرائیور کا تناصر (یعنی باہمی تعاون) کا تعلق ہو، یہ دیت تین سال میں ادا کی جائے گی، سونے کی صورت میں اگر دیت ادا کی جائے تو دیت کی مقدار ایک ہزار دینار اور درہم  کے اعتبار سے دس ہزار (۱۰،۰۰۰ ) درھم جس کا اندازا  جدید پیمانے سے 30.618 کلوگرام چاندی یا اس کی قیمت ہے۔البتہ اگر مرحوم کے اولیاء دیت کے بجائے اس سے کم پر  باہمی رضامندی سے صلح کرلیں تو یہ بھی جائز ہے۔فتح القدير للكمال ابن الهمام (10/ 330):"(قال:ومن قاد قطاراً فهو ضامن لما أوطأ)، فإن وطئ بعير إنساناً ضمن به القائد والدية على العاقلة؛ لأن القائد عليه حفظ القطار كالسائق وقد أمكنه ذلك وقد صار متعدياً بالتقصير فيه، والتسبب بوصف التعدي سبب للضمان، إلا أن ضمان النفس على العاقلة فيه وضمان المال في ماله (وإن كان معه سائق فالضمان عليهما) لأن قائد الواحد قائد للكل، وكذا سائقه لاتصال الأزمة، وهذا إذا كان السائق في جانب من الإبل، أما إذا كان توسطها وأخذ بزمام واحد يضمن ما عطب بما هو خلفه، ويضمنان ما تلف بما بين يديه لأن القائد لا يقود ما خلف السائق لانفصام الزمام، والسائق يسوق ما يكون قدامه".تکملة فتح الملهم (۲ ؍ ۵۲۳ ):"ثم لم یذکر الفقهاء حکم السیارة لعدم وجودها في عصرهم. والظاهر أن سائق السیارة ضامن لما أتلفته في الطریق ، سواء أتلفته من القدام أو من الخلف. و وجه الفرق بینها و بین الدابة علی قول الحنفیة أن الدابة متحرکة بإرادتها، فلاتنسب نفحتها إلی راکبها، بخلاف السیارة، فإنها لاتتحرك بإرادتها ، فتنسب جمیع حرکاتها إلی سائقها، فیضمن جمیع ذلك، والله سبحانه و تعالیٰ أعلم".الدر المختار وحاشية ابن عابدين (رد المحتار) (6/ 530):"(و) الثالث (خطأ وهو) نوعان: لأنه إما خطأ في ظن الفاعل ك (أن يرمي شخصا ظنه صيداً أو حربياً) أو مرتداً (فإذا هو مسلم أو) خطأ في نفس الفعل كأن يرمي (غرضاً) أو صيدا (فأصاب آدمياً) أو رمى غرضاً فأصابه ثم رجع عنه أو تجاوز عنه إلى ما وراءه فأصاب رجلاً أو قصد رجلاً فأصاب غيره أو أراد يد رجل فأصاب عنق غيره، ولو عنقه فعمد قطعاً أو أراد رجلاً فأصاب حائطاً ثم رجع السهم فأصاب الرجل فهو خطأ؛ لأنه أخطأ في إصابة الحائط ورجوعه سبب آخر والحكم يضاف لآخر أسبابه، ابن كمال عن المحيط. قال: وكذا لو سقط من يده خشبة أو لبنة فقتل رجلاً يتحقق الخطأ في الفعل ولا قصد فيه، فكلام صدر الشريعة فيه ما فيه. وفي الوهبانية: وقاصد شخص إن أصاب خلافه ... فذا خطأ والقتل فيه معذروقاصد شخص حالة النوم إن يمن ... فيقتص إن أبقى دما منه ينهر(و) الرابع (ما جرى مجراه) مجرى الخطأ (كنائم انقلب على رجل فقتله) ؛ لأنه معذور كالمخطئ (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة".الفتاوى الهندية (4 / 260):
جوز الصلح عن جناية العمد والخطأ في النفس وما دونها إلا أنه لو صالح في العمد على أكثر من الدية جاز، كذا في الاختيار شرح المختار ويكون المال حالا على الجاني في ماله دون العاقلة، كذا في الحاوي.وفي الخطأ لو صالح على أكثر من الدية لايجوز، كذا في الاختيار شرح المختار".  فقط واللہ اعلم
                                                  
عنوان: دن میں لاٹھی سے حملہ کرنے والے سے قصاص لینا
سوال: اگرایک شخص نے دوسر ے شخص پر شہر کے اندر دن میں لاٹھی سے حملہ کردیا اور مدِّمقابل نے اپنا دفاع کرتے ہوئے حملہ آور کو قتل کردیا ، تو فقہی عبارات سے معلوم ہوتا ہے کہ اس سے قصاص لیا جائے گا؛ کیوں کہ دن کے وقت مدد ملنے کی امیدہوتی ہے،لیکن موجودہ حالات میں بجائے اس کے کہ کوئی کسی کی مدد کو آئے ،لوگ اس کی ویڈیو بنانے میں مشغول ہوجاتے ہیں، اس مسئلہ میں غالباً صاحبین رحمہما اللہ کا موقف عدمِ قصاص کا ہے تو کیا صاحبین رحمہما اللہ کے مسلک پر عمل کیا جاسکتا ہے؟
جواب: صورتِ مسئولہ میں اگرکوئی شخص دوسرے شخص  پر شہر کے اندر بڑی  لاٹھی سے حملہ کرتا ہے اور مدِّمقابل کو مدد ملنے کی امید نہ ہو اور اس نے اپنا دفاع  کرتے ہوئے حملہ آور کو قتل کردیا تو اسے قصاصاً قتل نہیں کیا جائے گا، بشرطیکہ حملہ آور کا مقصد اسے مارنا ہو اور وہ لاٹھی ایسی ہو جس سے  موت واقع ہوسکتی ہو۔"(ويجب قتل من شهر سيفًا على المسلمين) يعني في الحال، كما نص عليه ابن الكمال حيث غيّر عبارة الوقاية فقال: ويجب دفع من شهر سيفًا على المسلمين ولو بقتله إن لم يمكن دفع ضرره إلا به، صرح به في الكفاية: أي لأنه من باب دفع الصائل، صرح به الشمني وغيره، ويأتي ما يؤيده (ولا شيء بقتله) بخلاف الحمل الصائل. (ولا) يقتل (من شهر سلاحًا على رجل ليلًا أو نهارًا في مصر أو غيره، أو شهر عليه عصًا ليلًا في مصر أو نهارًا في غيره فقتله المشهور عليه)، وإن شهر المجنون على غيره سلاحًا فقتله المشهور عليه (عمدًا تجب الدية) في ماله". (رد المحتار، کتاب الجنايات، فصل فيما يوجب القود 6 / 545 ط:سعيد)"(ومن شهر عصًا نهارًا في مصر فقتله المشهور عليه قتل به)؛ لأن العصا خفيفة، والغوث غير منقطع في المصر، فكان بالقتل معتديًا، وهذا عند أبي حنيفة رحمه الله تعالى ظاهر؛ لأنه ليس كالسلاح عنده، وقيل: عندهما يحتمل أن يكون على الخلاف المذكور في العمد؛ لأنه كالسلاح عندهما حتى يجب القصاص بالقتل به، وقد بيناه، وقيل: هذا في الزمان المتقدم، أما اليوم إذا شهر عليه العصا في مصر وقتله لا شيء عليه؛ لأن الناس تركوا الإغاثة والغوث". (البحر الرائق، كتاب الجنايات، باب ما يوجب القصاص 8 / 344 ط: دار المعرفة)"( ويجب القصاص على قاتل من شهر عصًا ) نهارًا في مصر؛ لأنه يلبث، فيمكن أن يلحقه الغوث، ويفرق بين العصا التي تلبث والتي لاتلبث بالصغر والكبر، فعند الإمامين العصا التي لاتلبث مثل السلاح في الحكم حيث لم يفرق فيها بين الليل والنهار والمصر وغيره". (مجمع الأنهر، كتاب الجنايات، باب ما يوجب القصاص، 8 / 434 ط:دار الكتب العلمية) فقط و الله أعلم
                                                  
عنوان: مارک اَپ پر قرضہ دینا
سوال: ایک کمپنی جس کا نام ’’پیراڈائز مرچنٹ‘‘ ہے جو کار، مکان فنانس کرتی ہے،  جو 8٪ مارک اَپ لیز اماؤنٹ پر لیتی اور کسی قسم کی پینلٹی وغیرہ بھی نہیں لیتی،  سوائے 8٪ کے، اور اگر آپ نے قسط نہیں دی تو اس پر کوئی پینلٹی نہیں۔  کیا یہ جائز ہے؟
جواب: 8 فیصد مارک اَپ  کے ساتھ مذکورہ کمپنی گھر یا گاڑی کے لیے قرضہ دیتی ہے، تو یہ مارک اَپ سود ہے، مذکورہ طریقہ کار ناجائز ہے، اگر چہ مزید تاخیر کی صورت میں کوئی اضافی جرمانہ نہیں ہے۔ فقط واللہ اعلم
                                                  
عنوان: مرتہن کا گروی (رہن) رکھے ہوئے موبائل کو راہن (مالک) کی اجازت سے استعمال کرنے کا حکم
سوال: کسی شخص نے موبائل فون گروی رکھا، اور مالک نے استعمال کی اجازت دی تو اس کا حکم کیا ہے؟ کیا جس نے گروی رکھا ہے وہ اس کو استعمال کرسکتا ہے؟
جواب: قرض دینے والے شخص کا مقروض شخص سے گروی کے طور پر کوئی چیز لینا  اگر چہ جائز ہے، تاہم گروی رکھی ہوئی چیز سے کسی قسم کا  فائدہ اٹھانا سود میں شامل ہونے کی وجہ سے حرام ہے،  لہذا صورتِ مسئولہ میں قرض دینے والے شخص کا مقروض شخص سے موبائل گروی رکھنا تو جائز ہے، لیکن اس موبائل کو استعمال کرنا جائز نہیں ہے،  چاہے مالک (مقروض) نے اجازت ہی کیوں نہ دی ہو؛ کیوں کہ سود اگر رضامندی سے بھی دیا جائے تب بھی وہ جائز نہیں ہوتا ہے۔ الدر المختار وحاشية ابن عابدين (رد المحتار) (5/ 166):
"وفي الأشباه: كل قرض جر نفعًا حرام، فكره للمرتهن سكنى المرهونة بإذن الراهن".الدر المختار وحاشية ابن عابدين (رد المحتار) (6/ 482):
"(لا انتفاع به مطلقًا) لا باستخدام، ولا سكنى ولا لبس ولا إجارة ولا إعارة، سواء كان من مرتهن أو راهن (إلا بإذن) كل للآخر، وقيل: لايحل للمرتهن؛ لأنه ربًا، وقيل إن شرطه كان ربًا وإلا لا. وفي الأشباه والجواهر: أباح الراهن للمرتهن أكل الثمار أو سكنى الدار أو لبن الشاة المرهونة فأكلها لم يضمن وله منعه، ثم أفاد في الأشباه: أنه يكره للمرتهن الانتفاع بذلك، وسيجيء آخر الرهن.(قوله: وقيل: لايحل للمرتهن) قال في المنح: وعن عبد الله بن محمد بن أسلم السمرقندي وكان من كبار علماء سمرقند أنه لايحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملًا فتبقى له المنفعة فضلًا؛ فيكون ربًا، وهذا أمر عظيم.
قلت: وهذا مخالف لعامة المعتبرات من أنه يحل بالإذن إلا أن يحمل على الديانة، وما في المعتبرات على الحكم ثم رأيت في جواهر الفتاوى: إذا كان مشروطًا صار قرضًا فيه منفعة وهو ربًا وإلا فلا بأس اهـ ما في المنح ملخصا وأقره ابنه الشيخ صالح".
وتعقبه الحموي بأن ما كان ربًا لايظهر فيه فرق بين الديانة والقضاء.
على أنه لا حاجة إلى التوفيق بعد لأن الفتوى على ما تقدم: أي من أنه يباح.
أقول: ما في الجواهر يصلح للتوفيق وهو وجيه، وذكروا نظيره فيما لو أهدى المستقرض للمقرض، إن كانت بشرط كره وإلا فلا، وما نقله الشارح عن الجواهر أيضا من قوله لايضمن يفيد أنه ليس بربا، لأن الربا مضمون فيحمل على غير المشروط وما في الأشباه من الكراهة على المشروط، ويؤيده قول الشارح الآتي آخر الرهن إن التعليل بأنه ربا يفيد أن الكراهة تحريمية فتأمل. وإذا كان مشروطا ضمن كما أفتى به في الخيرية فيمن رهن شجر زيتون على أن يأكل المرتهن ثمرته نظير صبره بالدين.
قال ط: قلت والغالب من أحوال الناس أنهم إنما يريدون عند الدفع الانتفاع، ولولاه لما أعطاه الدراهم وهذا بمنزلة الشرط، لأن المعروف كالمشروط وهو مما يعين المنع، والله تعالى أعلم اهـ". فقط واللہ اعلم
                                                  
عنوان: ٹریول ایجنٹ کا کام کرنا
سوال: ’’ ٹریولنگ ایجنٹ‘‘  کا کام کرنا کیسا ہے؟  اور اس میں کن باتوں اور امور کی احتیاط کی جائے؟
جواب: ’’ٹریول ایجنسی‘‘  کا کام اگر شرعی حدود و قیود کی رعایت کے ساتھ کیا جائے تو یہ کام کرنا شرعاً جائز ہے اور اس میں کوئی حرج نہیں۔ اور جس آدمی کے بارے میں سب جانتے ہوں کہ اجرت پر یہ کام کرتاہے،  یا وہ خود صراحت کردے کہ وہ اتنی اجرت پر یہ کام کرے گا، اس کے لیے اس عمل پر مناسب معاوضہ اور اجرت وصول کرنا بھی جائز ہے۔کام کرتے ہوئے غلط بیانی، دھوکا  دہی  سے اپنے آپ کو بچائیں، نیز کوئی خلاف قانون کام نہ کریں۔ مثلاً: غیر محرم کو محرم بناکر بھیجنا، یا یوں بول کر اجرت وصول کرنا کہ میں تو  اپنا نفع یا اجرت نہیں رکھ رہاہوں، وغیرہ وغیرہ۔ فقط واللہ اعلم
                                                  
