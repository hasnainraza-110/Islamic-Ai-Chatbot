عنوان: ایزی پیسہ اکاؤنٹ کے ذریعہ ملنے والے ڈسکاؤنٹ کا حکم
سوال: ایزی پیسہ اکاؤنٹ میں پیسے ہوں یا نہ ہوں  ایزی پیسہ والےآفر دیتے ہیں ، کے ایف سی یا  کسی بھی ریسٹورنٹ کی آفر دیتے ہیں کہ آپ وہاں جائیں وہاں ماسٹر کوڈ کو اسکین کریں آپ کو اتنے روپے ڈسکاؤنٹ ملے گا۔ اس ڈسکاؤنٹ کا استعمال جائز ہے یا نہیں؟
جواب: ایزی پیسہ اور اس جیسی دوسری سروسز  جن میں پیسے قرض رکھوانے کی وجہ سے ڈسکاؤنٹ ملتا ہو ایسے اکاؤںٹ کھولنا چوں کہ ناجائز معاملے کے ساتھ مشروط ہے، اس لیے ایسا اکاؤنٹ اپنے اختیار سے کھولنا ہی جائز نہیں ہے، نیز ان سے ڈسکاؤنٹ وصول کرنا بھی جائز نہیں ہے، چاہے وقتی طور پر اکاؤنٹ میں رقم موجود ہو یا نہ ہو ،کیوں کہ بنیاد قرض ہے۔ اور قرض کی وجہ سے ملنے والے نفع کو حدیث شریف میں سود کہا گیا ہے۔فقط واللہ اعلم
                                                  
عنوان: قرض کی ادائیگی تقسیم وراثت پر مقدم ہے
سوال: ایک شخص کا  انتقال ہوا،  اس پر کئی سالوں کی نماز اور روزے ہیں اور کافی قرضہ بھی ہے اور اس شخص نے وراثت میں بھی بہت تھوڑی سی رقم چھوڑی ہے۔اور ورثاء  کو قرض دار بھی نہیں معلوم۔ اب ان کے ورثاء  کیسے ان کا قرض اتاریں گے؟ اور نماز اور روزوں کا کیا فدیہ ہوگا؟
جواب: میت کے متروکہ مال میں سے تجہیز وتکفین کے بعد اس کا قرض ادا کیاجائے گا، اگر قرض کی ادائیگی کے بعد کچھ باقی بچتاہے تووہ ورثاء میں تقسیم ہوگا۔لہذا مرحوم کے مال میں سے اولاًقرض خواہوں کا قرض اداکیاجائے،اور قرض خواہوں کا فی الوقت علم نہ ہو تو اعلان کردیاجائے کہ مرحوم کے ذمہ جن جن لوگوں کا قرض ہے وہ مرحوم کے ورثاء سے رابطہ کرلیں۔قرض کی ادائیگی کے بعد باقی مال ورثاء میں ان کے حصوں کے مطابق تقسیم ہوگا۔اگر قرض کی ادائیگی میں سارا مال خرچ ہوجائے  تو ورثاء کے لیے کچھ نہیں ہوگا، پھر اگر  قرض خواہ باقی ہوں تو اس صورت میں بقیہ قرض کی ادائیگی ورثاء پر لازم نہیں، البتہ اگر ورثاء مرحوم کےساتھ احسان کامعاملہ کرتے ہوئےاپنی جانب سے ان کا قرض اداکردیں تو عنداللہ امید ہے کہ مرحوم قرض کے معاملہ سے بری ہوجائیں گے۔نیز چوں کہ مرحوم نے نماز ،روزوں سے متعلق فدیہ کی وصیت نہیں کی تو شرعاً ورثاء  پران کی نماز،روزوں کا  فدیہ ادا کرنا لازم نہیں، البتہ اگر ورثاء  از خود باہمی رضامندی سے مرحوم کے مال میں سے یااگر مرحوم کا مال نہ ہوتو اپنی  جانب سے ان کی نماز،روزوں کا فدیہ  ادا کردیں تو امید ہے کہ مرحوم آخرت کی باز پرس سے بچ جائیں گے۔ایک نماز کا فدیہ ایک صدقہ فطر کے برابر ہے ،اسی طرح ایک روزے کا فدیہ بھی ایک صدقہ فطر کے برابر ہے۔اور روزانہ وتر کے ساتھ چھ نمازیں ہیں تو ایک دن کی نمازوں کے فدیے  چھ ہوئے، اور ایک صدقہ فطر تقریباً پونے دو کلو گندم یا اس کاآٹا یا اس کی قیمت ہے۔  فدیہ کا مصرف وہی ہے جو زکاۃ کا مصرف ہے یعنی مسلمان فقیر جو سید اور ہاشمی نہ ہو اور صاحب نصاب بھی نہ ہو ۔فقط واللہ اعلم
                                                  
عنوان: انعامی کمیٹی کا حکم
سوال: ایک کمیٹی 1000 یا 2000 کی ڈالنی پڑتی ہے، اس میں ہر مہینے قرعہ اندازی کے ذریعے انعام نکلتا ہے، چھوٹا انعام ( استری تھرماس ) نکلنے کی صورت میں کمیٹی جاری رہتی ہے اور بڑا انعام ( موٹر سائیکل مہران کار ) نکلنے کی صورت میں کمیٹی کا اختتام ہو جاتا ہے، چار 4 سال کی کمیٹی ہے اس 4 سال کے دوران اگر بڑا انعام نہ نکلا تو سارے پیسے جو اس نے جمع کروائے ہیں وہ واپس کر دیے جاتے ہیں۔  برائے کرم قرآن وسنت کی روشنی میں آگاہ فرمائیں!
جواب: کمیٹٰی کی شرعی حٰیثیت قرض کی ہےاور  اس پر قرعہ انداز کے ذریعے نکلنے والا انعام نفع ہے جوقرض پر ملتا ہے؛  لہذا مذکورہ کمیٹی قرض پر نفع وصول کرنے کی وجہ سے ناجائز ہے۔ اس سے اجتناب لازم ہے۔نیز اگر بڑا انعام نکل آنے کی صورت میں کمیٹی ختم ہونے کا مطلب یہ ہے کہ جس کا انعام نکلتا ہے وہ آئندہ اقساط سے بری ہوجاتا ہے تو یہ معاملہ اس وجہ سے بھی ناجائز ہوگا. قال اﷲ تعالیٰ: أحل اﷲ البیع وحرم الربوا۔ [سورة البقرة: ۲۷۵]
"عن فضالة بن عبید صاحب النبي صلی اﷲ علیه وسلم أنه قال: کل قرض جر منفعة فهو وجه من وجوه الربا". (السنن الکبری للبیهقي، کتاب البیوع، باب کل قرض جر منفعة فهو ربا، دارالفکر ۸/ ۲۷۶، رقم: ۱۱۰۹۲)
"عن علي مرفوعاً: کل قرض جر منفعة فهو ربا"..(إعلاء السنن، کراچی ۱۴/ ۴۹۸، بیروت ۱۴/ ۵۶۶)فقط واللہ اعلم
                                                  
عنوان: کلالہ کی میراث
سوال: ایک عورت کے انتقال کے بعد اس کے وُرثاء میں خاوند جس کے عقد میں تھی، ایک بہن اور تین بھائی ہیں۔ اس کےعلاوہ کوئی ایسا رشتہ دار نہیں جو وارث بن سکے، والدین اور اولاد بھی نہیں ہے، نہ اس کے ذمہ قرض ہے، نہ ہی مرحومہ کی کوئی وصیت ہے، ترکہ کی تقسیم کیسے ہوگی؟
جواب: مذکورہ صورت میں اس کی کل جائیداد  کے14 حصے کرکے 7 حصے (یعنی 50 فیصد) شوہر کو اور ایک حصہ  (یعنی 7 اعشاریہ 14فیصد) بہن کو ، اور 2،2 حصے (یعنی 14اعشاریہ 28 فیصد) ہر بھائی  کو ملیں گے. فقط واللہ اعلم
                                                  
عنوان: زندگی میں جائیداد کی تقسیم میں کچھ اولاد کو محروم رکھنا
سوال: کیا باپ اپنی زندگی میں جسے چاہے جائیداد میں سے حصہ دے جسے چاہے حصہ نہ دے. ایسا کر سکتا ہے؟
جواب: والد کی زندگی میں اولاد وغیرہ کا اس کی جائے داد  میں   کوئی حق  و حصہ  نہیں  ہوتا،  اور نہ ہی کسی کو مطالبہ کا حق حاصل  ہوتاہے،  تاہم   اگر صاحبِ جائے داد اپنی  زندگی میں  اپنی جائے داد خوشی  ورضا سے  اولاد کے درمیان تقسیم کرنا چاہے تو کرسکتا ہے، اور اپنی زندگی میں جو جائے داد  تقسیم کی جائے  وہ میراث نہیں ہوتی، بلکہ وہ ہبہ (گفٹ) کہلاتی ہے اور رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا ، جیساکہ نعمان بن بشیر رضی اللہ تعالی عنہ کی  روایت میں ہے:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا، قال: «فأرجعه» . وفي رواية ...... قال: «فاتقوا الله واعدلوا بين أولادكم»". (مشکاة المصابیح، 1/261، باب العطایا، ط: قدیمی)ترجمہ:حضرت نعمان ابن بشیرؓ  کے بارے  منقول ہے کہ (ایک دن ) ان کے والد (حضرت بشیر ؓ) انہیں  رسولِ کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام عطا کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟ انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو، ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، 3/193، باب العطایا، ط: دارالاشاعت)  اور صاحبِ جائے داد  کی طرف سے  اپنی زندگی میں اپنی اولاد کے درمیان ہبہ کرنے کا شرعی  طریقہ یہ ہے کہ   اپنی جائے داد  میں سے  اپنے  لیے   جتنا چاہے رکھ لے؛ تاکہ بوقتِ ضرورت کام آئے، اور بقیہ مال اپنی  تمام  اولاد میں برابر تقسیم کردے یعنی جتنا بیٹے کو دے اتنا ہی بیٹی کو دے،  نہ کسی کو محروم کرے اور نہ ہی بلاوجہ کمی بیشی کرے، ورنہ گناہ گار ہوگا اور اس صورت میں ایسی تقسیم شرعاً غیر منصفانہ کہلائے گی البتہ  کسی بیٹے یا  بیٹی کو  کسی معقول شرعی وجہ کی بنا پر  دوسروں کی بہ نسبت   کچھ زیادہ  دینا چاہے تو دےسکتا ہے،  یعنی کسی کی شرافت ودِین داری یا  زیادہ خدمت گزار ہونے کی بنا پر اس کو  دوسروں کی بہ نسبت کچھ زیادہ دے تو اس کی اجازت ہے۔فتاوی شامی میں ہے:" أقول: حاصل ما ذكره في الرسالة المذكورة: أنه ورد في الحديث أنه صلى الله عليه وسلم قال: «سووا بين أولادكم في العطية، ولو كنت مؤثراً أحداً لآثرت النساء على الرجال». رواه سعيد في سننه، وفي صحيح مسلم من حديث النعمان بن بشير: «اتقوا الله واعدلوا في أولادكم». فالعدل من حقوق الأولاد في العطايا، والوقف عطية فيسوي بين الذكر والأنثى، لأنهم فسروا العدل في الأولاد بالتسوية في العطايا حال الحياة. وفي الخانية: ولو وهب شيئاً لأولاده في الصحة، وأراد تفضيل البعض على البعض روي عن أبي حنيفة لا بأس به إذا كان التفضيل لزيادة فضل في الدين وإن كانوا سواء يكره وروى المعلى عن أبي يوسف أنه لا بأس به إذا لم يقصد الإضرار وإلا سوى بينهم وعليه الفتوى. وقال محمد: ويعطي للذكر ضعف الأنثى، وفي التتارخانية معزياً إلى تتمة الفتاوى قال: ذكر في الاستحسان في كتاب الوقف، وينبغي للرجل أن يعدل بين أولاده في العطايا والعدل في ذلك التسوية بينهم في قول أبي يوسف، وقد أخذ أبو يوسف حكم وجوب التسوية من الحديث، وتبعه أعيان المجتهدين، وأوجبوا التسوية بينهم وقالوا: يكون آثماً في التخصيص وفي التفضيل، وليس عند المحققين من أهل المذهب فريضة شرعية في باب الوقف إلا هذه بموجب الحديث المذكور، والظاهر من حال المسلم اجتناب المكروه، فلاتنصرف  الفريضة الشرعية في باب الوقف إلا إلى التسوية والعرف لايعارض النص هذا خلاصة ما في هذه الرسالة، وذكر فيها أنه أفتى بذلك شيخ الإسلام محمد الحجازي الشافعي والشيخ سالم السنهوري المالكي والقاضي تاج الدين الحنفي وغيرهم اهـ".(4/444، کتاب الوقف،ط: سعید) فقط واللہ اعلم
                                                  
عنوان: ایزی پیسہ اکاؤنٹ سے حاصل شدہ  فری منٹس سے کال کرنے پر کچھ رقم کی کٹوتی کی صورت میں سہولیات کا حکم
سوال: ٹیلی نار کی سروس "ایزی پیسہ" میں ایک ہزار روپے رکھنے پر روزانہ پچاس منٹ فری ملتے ہیں۔ جس کے سود ہونے کا آپ نے فتوی بھی دیا ہے۔ لیکن وہ کہتے ہیں کہ ان پچاس منٹ میں سے جب آپ کال کرتے ہیں تو ہم فی کال کے ٖحساب سے آپ سے کچھ پیسے چارج کرتے ہیں۔ جس کی وجہ سے یہ سود کے زمرے میں نہیں آتا۔ برائے مہربانی واضح فرمائیں کہ کیا واقعی اس صورت میں یہ سود میں نہیں آتا؟
جواب: عام طور پرکال  اور  انٹرنیٹ کی قیمت اتنے کم پیسے نہیں ہوتی،  بلکہ ان کی قیمت زیادہ ہوتی ہے، ایزی پیسہ والوں نے  ان کی قیمت اس ہزار روپے قرض رکھنے کی وجہ سے کال اور انٹرنیٹ کی قیمت کم رکھی ہے، یہی وجہ ہے کہ اگر صارف اکاؤنٹ میں ہزار روپے نہ رکھوائے تو  مذکورہ فری منٹس اور انٹرنیٹ ایم بی اتنے کم معاوضہ پر نہیں دیے جاتے۔ اور جو ہزار روپے رکھے جاتے ہیں ان کی حیثیت قرض کی  ہے اور قرض پر کسی بھی قسم کا مشروط نفع سود ہے،  لہذا مذکورہ صورت سود کے حکم میں ہے اور جائز نہیں ہے۔ فقط واللہ اعلم
                                                  
عنوان: کریڈٹ کارڈ سے کسی اور کی ادائیگی کر کے زائد رقم وصول کرنا
سوال: اگر کسی شخص کو بذریعہ کریڈٹ کارڈ کوئی معاملہ کرنا ہو اور اس کے پاس کریڈٹ کارڈ نہ ہو اور ہم اس کو اپنا کریڈٹ کارڈ استعمال کرنے دیں تو کیا اس صورت میں جتنی رقم بذریعہ کارڈ ادا کی گئی ہے اس سے زائد رقم سروس چارجز کی مد میں وصول کیے جا سکتے ہیں؟
جواب: ایسا کرنے کی شرعاً اجازت نہیں۔ نیز کریڈٹ کارڈ بنوانا ناجائز معاملے کے ساتھ مشروط ہونے کی وجہ سے ناجائز ہے، لہٰذا اس معاملے کو جلد از جلد ختم کرنے کی کوشش کیجیے۔ فقط واللہ اعلم
                                                  
عنوان: مروجہ غیر سودی بینک یا میزان بینک میں سیونگ اکاؤنٹ بنانا
سوال: اسلامی بینک اور میزان بینک میں سیونگ اکاؤنٹ بنانا کیسا ہے؟
جواب: میزان بینک یا  مروجہ غیر سودی بینکوں میں بھی سیونگ اکاؤنٹ  وغیرہ کھلوانا جائز نہیں ہے،  ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے ۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔فقط واللہ اعلم
                                                  
عنوان: اسلامی بینکوں سے مرابحہ کا معاملہ  کرنا
سوال: میرا تعلق نوشہرہ سے ہے۔میرا سوال یہ ہے کہ کیا اسلامی بنکوں سے مشینری کے لیے مرابحہ کے ذریعے لین دین جائز ہے؟
جواب: ناجائز ہے۔ فقط واللہ اعلم
                                                  
عنوان: چالان کی شرعی حیثیت
سوال: چالان کی شرعی حیثیت کیاہے؟
جواب: چالان کی شرعی حیثیت ”تعزیرِ مالی (مالی جرمانہ)“  کی ہے اور تعزیرِ  مالی شرعاً جائز نہیں ہے۔فقط واللہ اعلم
                                                  
عنوان: کتوں کی فارمنگ (افزائش نسل) اور خرید و فروخت کا حکم
سوال: کیا کتوں کی فارمنگ خرید و فروخت کاروباری نظریہ سے جائز ہے؟
جواب: جو کتے  شکار  یا گھر کی چوکیداری یا کھیت اور ریوڑ کی حفاظت کے  واسطے پالے جاتے ہیں ان کی بیع جائز ہے، اور جن کتوں کی بیع (خرید و فروخت) جائز ہے ان کی breeding  یا farming(افزائش نسل) کر کے ان کو بیچنے کا کاروبار کرنا بھی جائز ہے۔الدر المختار وحاشية ابن عابدين (رد المحتار) (5/ 226):"(وصح بيع الكلب) ولو عقوراً (والفهد) والفيل والقرد (والسباع) بسائر أنواعها حتى الهرة وكذا الطيور (علمت أو لا) سوى الخنزير، وهو المختار، للانتفاع بها وبجلدها كما قدمناه في البيع الفاسد، والتمسخر بالقرد وإن كان حراماً لايمنع بيعه بل يكرهه، كبيع العصير، شرح وهبانية.[فرع] لاينبغي اتخاذ كلب إلا لخوف لص أو غيره، فلا بأس به، ومثله سائر السباع، عيني. وجاز اقتناؤه لصيد وحراسة ماشية وزرع إجماعاً. (قوله: ولو عقوراً) فيه كلام يأتي ... (قوله: علمت أو لا) تصريح بما فهم من عبارة محمد في الأصل، وبه صرح في الهداية أيضاً، لكن في البحر عن المبسوط: أنه لايجوز بيع الكلب العقور الذي لايقبل التعليم في الصحيح من المذهب، وهكذا نقول في الأسد إن كان يقبل التعليم، ويصطاد به يجوز بيعه، وإلا فلا، والفهد والبازي يقبلان التعليم، فيجوز بيعهما على كل حال اهـ. قال في الفتح: فعلى هذا لايجوز بيع النمر بحال؛ لأنه لشراسته لايقبل التعليم، وفي بيع القرد روايتان اهـ وجه رواية الجواز -وهو الأصح، زيلعي-: أنه يمكن الانتفاع بجلده، وهو وجه ما في المتن أيضاً. وصحح في البدائع عدم الجواز؛ لأنه لايشترى للانتفاع بجلده عادةً بل للتلهي به، وهو حرام اهـ بحر. قلت: وظاهره أنه لولا قصد التلهي به لجاز بيعه، ثم إنه يرد عليه ما ذكره الشارح عن شرح الوهبانية من أن هذا لايقتضي عدم صحة البيع بل كراهته.والحاصل: أن المتون على جواز بيع ما سوى الخنزير مطلقاً وصحح السرخسي التقييد بالمعلم منها (قوله: لاينبغي اتخاذ كلب إلخ) الأحسن عبارة الفتح، وأما اقتناؤه للصيد وحراسة الماشية والبيوت والزرع، فيجوز بالإجماع لكن لاينبغي أن يتخذه في داره إلا إن خاف لصوصاً أو أعداءً؛ للحديث الصحيح: «من اقتنى كلباً إلا كلب صيد أو ماشية نقص من أجره كل يوم قيراطان»".الفتاوى الهندية (3/ 114):"بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان.وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي".البحر الرائق شرح كنز الدقائق ومنحة الخالق وتكملة الطوري (6/ 187):"(صح بيع الكلب والفهد والسباع والطيور) لما رواه أبو حنيفة - رضي الله تعالى عنه - «أنه صلى الله عليه وسلم رخص في ثمن كلب الصيد»؛ ولأنه مال متقوم آلة الاصطياد فصح بيعه كالبازي؛ بدليل أن الشارع أباح الانتفاع به حراسةً واصطياداً؛ فكذا بيعاً، وهذا على القول المفتى به من طهارة عينه، بخلاف الخنزير؛ فإنه نجس العين، وأما على رواية أنه نجس العين كالخنزير فقال في فتح القدير: ولو سلم نجاسة عينه فهي توجب حرمة أكله لا منع بيعه، بل منع البيع بمنع الانتفاع شرعاً، ولهذا أجزنا بيع السرقين والبعر مع نجاسة عينهما لإطلاق الانتفاع بهما عندنا ... أطلقه فشمل المعلم وغيره العقور وغيره، هكذا أطلق في الأصل فمشى القدوري على هذا الإطلاق، ونص في نوادر هشام عن محمد في جواز بيع العقور وتضمين من قتله قيمته، وعن أبي يوسف منع بيع العقور، وذلك في المبسوط: أنه لايجوز بيع الكلب العقور الذي لايقبل التعليم، وقال: هذا هو الصحيح من المذهب". فقط واللہ اعلم
                                                  
عنوان: ٹیلی نار کمپنی کے ایزی پیسہ اکاؤنٹ میں ایک ہزار روپے (کم از کم) رکھنے پر سستی کال کی سہولت
سوال: ٹیلی نار کمپنی کے ایزی پیسہ اکاؤنٹ میں ایک ہزار روپے (کم از کم) رکھنے پر وہ روزانہ پچاس فری منٹ دیتے ہیں۔ اور ان فری منٹس سے کال کرنے پر ہر کال کے عوض 12 پیسے کاٹتے ہیں۔ اب ٹیلی نا ر والے کہتے ہیں کہ چوں کہ ہم آپ کو دیے گئے منٹس میں سے کال کرنے پر آپ سے 12 پیسے فی کال کاٹنے ہیں اس لیے یہ سود نہیں ہے۔ برائے  مہربانی راہ نمائی فرمائیں!
جواب: ٹیلی نار کی جانب سےدی جانے والی سہولت کا خلاصہ یہ ہے کہ یہ اپنے پاس اکاؤنٹ کھلوانے والوں کو کچھ کالیں سستی ریٹ پر دیتا ہے، جو کہ بالآخر ایک اضافی سہولت ہے، جو اکاؤنٹ میں قرض رکھنے کے ساتھ مشروط ہے، لہذا جب تک یہ نفع یعنی سستی کالوں کی فراہمی  اکاؤںٹ میں  رقم رکھوانے سے مشروط ہوگا تو  یہ نفع استعمال کرنا ، لینا دینا دونوں ہی ناجائز ہے۔"عَنْ سَعِيدِ بْنِ أَبِي بُرْدَةَ عَنْ أَبِيهِ أَتَيْتُ الْمَدِينَةَ فَلَقِيتُ عَبْدَ اللَّهِ بْنَ سَلَامٍ رَضِيَ اللَّهُ عَنْهُ، فَقَالَ: أَلَا تَجِيءُ فَأُطْعِمَكَ سَوِيقًا وَتَمْرًا وَتَدْخُلَ فِي بَيْتٍ، ثُمَّ قَالَ: إِنَّكَ بِأَرْضٍ الرِّبَا بِهَا فَاشٍ، إِذَا كَانَ لَكَ عَلَى رَجُلٍ حَقٌّ فَأَهْدَى إِلَيْكَ حِمْلَ تِبْنٍ أَوْ حِمْلَ شَعِيرٍ أَوْ حِمْلَ قَتٍّ فَلَا تَأْخُذْهُ فَإِنَّهُ رِبًا ". ( صحیح البخاری 3814)
ترجمہ: سعید بن ابی بردہ اپنے والد سے روایت کرتے ہیں کہ میں مدینہ منورہ حاضرہوا تو میں نے عبداللہ بن سلام رضی اللہ عنہ سے ملاقات کی ، انہوں نے کہا:  کیا آپ (ہمارے پاس) آئیں گے تاکہ میں آپ کو  ستواورکھجورکھلاؤں اورآپ ایک ( باعظمت ) مکان میں داخل ہوں (جس میں رسول صلی اللہ علیہ وسلم بھی تشریف لے گئے تھے)؟  پھر آپ نے فرمایا: تمہارا قیام ایک ایسے ملک میں ہے جہاں سودی معاملات بہت عام ہیں، اگر تمہارا کسی شخص پر کوئی حق ہو اورپھروہ تمہیں ایک تنکے یاجوکے ایک دانے یا ایک گھاس کے برابربھی ہدیہ دے تو اسے قبول نہ کرنا؛ کیوں کہ وہ بھی سود ہے۔ فقط واللہ اعلم
                                                  
عنوان: دو بیوہ، ایک بیٹا اور ایک بیٹی میں تقسیمِ میراث
سوال: میرے دادا فوت ہوگئے ہیں،  ان کی دو بیوائیں ہیں، ایک بیوی سے دو بچےہیں (ایک لڑکا اور لڑکی) اور دوسری  بیوی کے ایک لڑکاجو فوت ہوگیا ہے جوکہ 6 بچوں کے باپ تھا۔ اب دادا کے جائیداد کیسے تقسیم ہوگی؟
جواب: صورتِ مسئولہ میں مرحوم کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائے داد  منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائے داد  منقولہ و غیرمنقولہ کو 48حصوں میں تقسیم کر کے اس میں سے 3،3حصے (یعنی 6 اعشاریہ 25 فیصد) مرحوم کی ہر بیوہ کو، 14حصے (یعنی 29اعشاریہ 16 فیصد) مرحوم کی بیٹی کو، ،28 حصے (یعنی58اعشاریہ 33 فیصد ) مرحوم کے بیٹےکو ملیں گے۔جس بیٹے کا انتقال مرحوم کی زندگی میں ہوگیا تھا اس کی اولاد (یعنی مرحوم کے پوتے پوتیوں) کو ترکے میں سے بطورِ وراثت کچھ نہیں ملے گا۔ البتہ موجودہ ورثہ کے لیے بہتر ہے کہ اگر مرحوم کے پوتے پوتیوں کو ضرورت ہے تو  ترکے میں سے ازخود کچھ انہیں دے دیں۔نوٹ: یہ طریقہ تقسیم اس صورت میں ہے جب کہ مرحوم کے والدین مرحوم کے انتقال کے وقت حیات نہ ہوں، اگر والدین دونوں یا ان میں سے کوئی ایک حیات تھا تو پھر جواب مختلف ہوگا۔ فقط واللہ اعلم
                                                  
عنوان: جینز کا کاروبار کرنے کا حکم
سوال: جینز کا کاروبار کرنا کیسا ہے؟ مردانہ اور زنانہ دونوں کے متعلق بتائیں!
جواب: اگر جینز(چاہے مردانہ ہو یا زنانہ) اس طرح بنائی گئی ہوں کہ اس سے جسم کی ساخت واضح نہ ہوتی ہو اور ستر نہ کھلتاہو تو ایسی صورت میں اس کا کاروبار کرنا جائز ہے، اور اس سے حاصل ہونے والی آمدنی بھی حلال ہوگی ۔  لیکن اگر اس کی بناوٹ ایسی ہو کہ اس سے جسم کی ساخت واضح ہوتی ہو  یعنی اسکن فٹنگ ہو یا ستر کا حصہ کھلتاہو تو ایسی صورت میں اس کے کاروبار میں کراہت ہوگی۔بہرصورت  صلحاء کا لباس چوں کہ قمیص شلوار ہے؛ اس لیے اس کی ترویج کی نیت سے اگر پینٹ شرٹ کے بجائے قمیص شلوار کا کاروبار کیا جائے تو   زیادہ بہتر ہو گا۔  فقط واللہ اعلم
                                                  
عنوان: بیوہ اور تین بیٹوں میں وراثت کی تقسیم/ کیا میراث کی تقسیم ضروری ہے؟
سوال: ایک شخص کا انتقال ہوگیا. پس ماندگان میں ایک بیوی اور تین بالغ لڑکے ہیں. کیا ازروئے شریعت وراثت کی تقسیم ضروری ہے؟
جواب: مرحوم کی میراث کو چوبیس حصوں میں تقسیم کیاجائے۔تین حصے بیوہ کو اورسات سات ہر ایک بیٹے کو ملیں گے۔ یعنی 100 میں سے ٪  5۔12 بیوہ کو  اور ٪ 166۔29 ہر ایک بیٹے کو ملے گا۔عموماً میت کے انتقال کے وقت اولاد  میں اتفاق ہوتا ہے، لیکن بعد میں یہ مال باہمی اختلاف و جھگڑے کا ذریعہ بن جاتاہے، اس لیے جلد از جلد میراث تقسیم کردینی چاہیے۔ فقط واللہ اعلم
                                                  
عنوان: رشوت دے کر ڈگری حاصل کر کے اس کی بنیاد پر ملازمت کے حصول اور اس کی تنخواہ کا حکم
سوال: میں نے دو دفعہ بی اے پارٹ ٹو کا امتحان دیا، لیکن دونوں مرتبہ میری انگلش رہ گئی، اب میں نے عربی کی پوسٹ کے لیے این ٹی ایس میں ٹیسٹ دیا تھا، جس میں میں میرٹ پر ہوں، لیکن بی اے  کی ڈگری کے بغیر یہ نوکری مجھے نہیں مل رہی ہے، اب میں پیسہ دے کر بی اے کی ڈگری لینا چاہتا ہوں، کیا یہ میرے لیے جائز ہے? اور اگر میں نے ایسا کر لیا تو ملنے والی تنخواہ کا کیا حکم ہو گا ?
جواب: واضح رہے کہ پیسہ دے کر  ڈگری حاصل کرنا جائز نہیں، شرعاً یہ رشوت کے زمرہ میں آتا ہے اور رشوت کا لینا دینا حرام ہے۔ لہٰذا آپ کے لیے یہ جائز نہیں ہے کہ رشوت دے کر ڈگری حاصل کریں۔ رہی بات تنخواہ حلال ہونے کی تو اگر کوئی شخص مفوضہ کام کی انجام دہی کی اہلیت وصلاحیت رکھتاہو اور دیانت داری سے وہ کام کرے تو اس عمل پر ملنے والی تنخواہ جائز وحلال ہوگی۔  لیکن اس صورت میں بھی رشوت دینے کا گناہ ہو گا۔ اور اگر اس میں مفوضہ کام کی انجام دہی کی اہلیت وصلاحیت موجود نہ ہو، تو اس کے لیے تنخواہ  بھی حلال نہ ہوگی۔ فقط واللہ اعلم
                                                  
عنوان: میزان بینک کے تکافل پروگرام کی پالیسی لینا کیسا ہے؟
سوال: میزان بینک کے تکافل پروگرام کی پالیسی لینا کیسا ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا میزان بینک یا دیگر اداروں کی تکافل پالیسی لینے اور اس میں رقم جمع کرانے سے اجتناب کرنا لازم ہے۔فقط واللہ اعلممزید تفصیل کے لیے درج ذیل لنک پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: سود کی رقم اکاونٹ سے نہ نکالی ہو تو حکم
سوال: میرے اکاؤنٹ میں تیرہ سو پچاس روپے سود کے آئیں گے، میں ان پیسوں کا کیا کروں؟
جواب: واضح رہے کہ بینک میں سودی اکاؤنٹ کھلوانا جائز نہیں ہے۔  اگر کسی نے لاعلمی میں کھلوالیا ہو یا ادارے نے از خود ایسا اکاؤنٹ کھول دیا ہو تو اسے چاہیے کہ صدقِ دل سے توبہ و استغفار کرے اور سودی اکاؤنٹ بند کردے یا کرنٹ اکاؤنٹ میں تبدیل کردے۔ اگر کسی مجبوری کی وجہ سے سودی اکاؤنٹ باقی ہو  تو اس کے بارے میں حکم یہ ہے کہ اس میں جتنی رقم اصل ہے صرف اتنی ہی رقم سے استفادہ کرنا چاہیے، سودی رقم اکاؤنٹ سے نکلوانا بھی درست نہیں ہے۔ تاہم کسی نے سودی رقم نکلوالی ہو تو اس کا مصرف یہ ہے کہ کسی مستحقِ زکاۃ کو ثواب کی نیت کے بغیر دے دی جائے؛لہٰذا صورتِ مسئولہ میں  آپ کے لیے  سودی رقم نکلوانا اور اسے صرف کرنا درست نہیں ہوگا۔فقط واللہ اعلم
                                                  
عنوان: قیمت کی مکمل کی ادائیگی سے پہلے بائع کو مبیع کا نفع دینا
سوال: میں اور میرے دوست نے مل کر ایک زمین خریدی اور اس زمین پر ایک مکان تعمیر کیا جو دو منزلہ ہے، اس پورے عمل کے خرچے میں دوست کی ٪70 شراکت تھی اور میری ٪30۔ اب چاہتا ہوں کہ یہ مکان مکمل میرا ہو، اس کے لیے ایک معاہدہ طے پایا، وہ یہ ہے:تعمیر شدہ مکان کی مارکیٹ ویلیو دیکھی جائے گی، اگر ایک کروڑ میں بنا ہے اور ایک کروڑ 45لاکھ میں بک رہا ہے تو مجھے دوست کو ایک کروڑ 45لاکھ کا ٪70 ادا کرنا ہوگا، جب تک ادائیگی مکمل نہیں ہوتی دوست مکان کے منافع کا حصہ دار رہے گا، جو کرایہ کی صورت میں ملے گا،  اگر اس مہینے میں٪70 میں سے ٪10 ادا کیا تو وہ اگلے مہینے ٪60 منافع کا مالک ہوگا،  اسی طرح سلسلہ جاری رہے گا، جب تک مکمل ٪70 ادا نہیں کرتا،  کیا یہ معاہدہ شرعی نظر سے صحیح ہے؟
جواب: مذکورہ صورت میں جب خریداری کا معاہدہ ہو گیا تو اس صورت مٰیں بیچنے والے کا حق کرائے میں ختم ہوگیا ہے۔وہ صرف اپنی  رقم کا حق دار ہے، اس کی طرف سے کرایہ کا مطالبہ جائز نہیں، اگر یہ شرط لگاتاہے تو یہ شرط فاسد ہے، اس کو ختم کرنا ضروری ہے، ورنہ معاملہ فاسد ہوگا اور فریقین گناہ گار ہیں۔اس میں یہ صورت ممکن ہے کہ  موجودہ معاہدہ ختم کرکے گھر  مارکیٹ ویلیو سے زیادہ  قیمت میں بیچا جائے جو  باہم رضامندی سے متعین کرلیں کہ   70 فیصد والے شریک  کا نفع بھی نکل آئے ۔"عن عمرو بن شعیب عن أبیه عن جده أن النبي ﷺ نهی عن بیع وشرط... الخ (مجمع الزوائد، دارالکتب العلمیة بیروت ۴/ ۸۵، نصب الرأیة ۴/ ۴۳، المعجم الأوسط، دارالفکر ۳/ ۲۱۱، رقم: ۴۳۶۱) فقط واللہ اعلم
                                                  
عنوان: چھالیہ کی خرید وفروخت اور کاشت کاری
سوال: چھالیہ کی خرید و فروخت اور کاشت کرنا کیسا ہے؟
جواب: چھالیہ  کی خرید و فروخت اور کاشت کرنا جائز ہے۔ فقط واللہ اعلم
                                                  
عنوان: نقد سودے کے مقابلے میں ادھار سودے میں زیادہ قیمت رکھنا
سوال: کسی چیز کو ادھار پر بیچتے ہوئے اس کی قیمت نقد کے مقابلے میں زیادہ لگانا، کیا یہ جائز ہے یا نہیں؟
جواب: اگر کوئی چیز ادھار بیچی یا خریدی جائے تو  نقد کے مقابلہ میں ادھار پر خریدنے کی وجہ سے اس چیز کی قیمت میں اضافہ کرنا درست اور جائز ہے، بشرطیکہ چند شرائط کی رعایت رکھی جائے:معاملہ متعین ہو کہ نقد میں چیز خریدی جا رہی ہے یا ادھار یعنی قسطوں پر خریدی جارہی ہے۔قسط کی رقم متعین ہو۔مدت متعین ہو۔کسی قسط کی ادائیگی میں تاخیر ہونے کی بنا پر اضافہ (جرمانہ) کی شرط نہ ہو۔        مذکورہ بالا شرائط کے تحت ادھار (قسطوں)  پر اشیاء کی خرید و فروخت درست اور جائز ہے۔"وإذا عقد العقد على أنه إلى أجل كذا بكذا وبالنقد بكذا، أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم؛ ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع، ومطلق النهي يوجب الفساد في العقود الشرعية، وهذا إذا افترقا على هذا، فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد". (الكتاب: المبسوط، المؤلف: محمد بن أحمد بن أبي سهل شمس الأئمة السرخسي (المتوفى: 483هـ)، الناشر: دار المعرفة – بيروت، كتاب البيوع، باب البيوع الفاسدة، ۱۳/۷) فقط واللہ اعلم
                                                  
عنوان: رخصتی سے قبل لڑکی کے انتقال پر شوہرکو اس کی میراث میں سے حصہ
سوال: ایک لڑکی کی منگنی ہوئی، باقاعدہ نکاح بھی ہوا، رخصتی سے قبل لڑکی کا والد کےگھر میں انتقال ہوا، تو کیا اس لڑکی کے شوہرکو اس کی میراث میں سے کچھ حصہ ملےگا یا نہیں ؟
جواب: اگر چہ رخصتی نہیں ہوئی پھر بھی شوہر ہونے کی حیثیت سے اس کو میراث ملے گی۔لعموم قوله تعالى: {وَلَكُمْ نِصْفُ مَا تَرَكَ أَزْوَاجُكُمْ إِنْ لَمْ يَكُنْ لَهُنَّ وَلَدٌ فَإِنْ كَانَ لَهُنَّ وَلَدٌ فَلَكُمْ الرُّبُعُ مِمَّا تَرَكْنَ مِنْ بَعْدِ وَصِيَّةٍ يُوصِينَ بِهَا أَوْ دَيْنٍ وَلَهُنَّ الرُّبُعُ مِمَّا تَرَكْتُمْ إِنْ لَمْ يَكُنْ لَكُمْ وَلَدٌ فَإِنْ كَانَ لَكُمْ وَلَدٌ فَلَهُنَّ الثُّمُنُ مِمَّا تَرَكْتُمْ مِنْ بَعْدِ وَصِيَّةٍ تُوصُونَ بِهَا أَوْ دَيْنٍ} [النساء/12]المبسوط للسرخسي (29/ 174):
"(قَالَ - رَضِيَ اللَّهُ عَنْهُ -): أَصْحَابُ الْمَوَارِيثِ بِالِاتِّفَاقِ صِنْفَانِ أَصْحَابُ الْفَرَائِضِ وَالْعَصَبَاتُ فَأَصْحَابُ الْفَرَائِضِ اثْنَا عَشَرَ نَفَرًا: أَرْبَعَةٌ مِنْ الرِّجَالِ، وَثَمَانِيَةٌ مِنْ النِّسَاءِ. فَالرِّجَالُ: الْأَبُ وَالْجَدُّ وَالزَّوْجُ وَالْأَخُ لِأُمٍّ. وَالنِّسَاءُ: الْأُمُّ وَالْجَدَّةُ وَالْبِنْتُ وَبِنْتُ الِابْنِ وَالْأُخْتُ لِأَبٍ وَأُمٍّ وَالْأُخْتُ لِأَبٍ وَالْأُخْتُ لِأُمٍّ وَالزَّوْجَةُ". فقط واللہ اعلم
                                                  
عنوان: زنا کا اقرار کرنا
سوال: اگر کسی شخص سے زنا ہو جائے اور اس نے آئندہ نہ کرنے کا عزم بھی کر لیا ہو اور توبہ بھی کر لی ہو  تب بھی اس کو کسی انسان کے سامنے خود سے اقرار کرنا ہو گا؟ جب کہ اب تک کسی کو معلوم نہیں۔
جواب: اگر کسی شخص سے کوئی گناہ ہو جائے اور وہ اس سے سچے دل سے توبہ کر لے تو اللہ تعالیٰ سے امید ہے کہ اس کو معاف کر دیں گے، اس کے بعد دوسروں کے سامنے اس گناہ کا اظہار درست نہیں ہے، بلکہ اللہ پاک نے پردہ ہوشی فرمائی ہے تو اسے بھی اپنے آپ پر پردہ رکھنا چاہیے۔ دوسروں کے سامنے گناہ کے اظہار میں دوسروں کی جرأت بھی بڑھتی ہے، اس لیے بھی اجتناب کرنا چاہیے۔ فقط واللہ اعلم
                                                  
عنوان: ایزی پیسہ اکاؤنٹ میں ہزار روپے رکھے بغیر سہولیات ملنا یا ہزار روپے رکھنے کی صورت میں کچھ پیسوں کے عوض سہولیات ملنا
سوال: احقر نے ٹیلی نار کمپنی کے موبائل بینکنگ سسٹم میں ایزی پیسہ اکاؤنٹ کھلوایا ہے، اس لیے کہ ایزی پیسہ اکاؤنٹ کے ذریعے انٹرنیٹ پیکیج لگانا سستا پڑتا ہے،  اب ہر چند روز بعد کمپنی کا نمائندہ فون کرتا ہے ، کبھی میسج بھیجتاہے کہ آپ ایزی پیسہ اکاؤنٹ میں ایک ہزار روپے جمع کرائیں اور مذکورہ رقم سے مہینے میں کم از کم ایک مرتبہ اپنے موبائل کو ری چارج کریں تو آپ کو روز پچاس منٹ ٹیلی نار پچاس ایس ایم ایس اور پچاس ایم بیز انٹرنیٹ مفت ملے گا، لیکن شرط یہ کہ اس ہزار روپے کو اکاؤنٹ میں برقرار رکھنا ہے،  چاہے ہزار  روپے زیادہ بھی جمع کرائیں، لیکن پھر بھی مذکورہ بالا مراعات ملیں گی۔بندہ احقر نے صاف صاف کہہ دیا کہ میں اکاؤنٹ میں مذکورہ رقم نہیں رکھ سکتا، کیوں کہ اس میں سود کا معاملہ آتا ہے، البتہ اپنی سہولت کے لیے ہزار سے کم رقم ضرور رکھتا ہوں، تاکہ بوقتِ ضرورت اپنے موبائل فون کو ری چارج کرسکوں، تاہم کمپنی نمائندہ نے بتایا کہ اس میں سود نہیں، کیوں کہ ہم اس پچاس منٹ پر بھی فی منٹ صارف سے کئی پیسے چارجز  کاٹ لیتے ہیں، اس لیے یہ سود نہیں۔آپ جناب راہ نمائی فرمائیں کہ مذکورہ ایزی پیسہ اکاؤنٹ سے ملنے والی مراعات سود ہیں یا نہیں؟ اور اگر ہزار روپے سے کم رقم اکاؤنٹ میں رکھیں اور مذکورہ مراعات لیے بغیر اس اکاؤنٹ کا استعمال جائز ہے؟
جواب: "ایزی پیسہ اکاؤنٹ " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں  کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ باقی جہاں تک یہ بات ہے کہ کمپنی ان پچاس منٹ اور ایم بیز پر کچھ پیسےچارجز کاٹتی ہے تو اس کا جواب یہ ہے کہ عام طور پر   پچاس فری منٹس اور 50 ایم بی انٹرنیٹ کی قیمت اتنے کم پیسے نہیں ہوتی، (عموماً ایزی پیسہ اکاونٹ کی صورت میں کمپنی ان سہولیات پر پندرہ پیسہ چارج کرتی ہے)  بلکہ ان کی قیمت زیادہ ہوتی ہے، ایزی پیسہ والوں نے  ان کی قیمت اس ہزار روپے رکھنے کی وجہ سے کم رکھی ہے، یہی وجہ ہے کہ اگر صارف اکاؤنٹ میں ہزار روپے نہ رکھوائے تو  مذکورہ فری منٹس اور انٹرنیٹ ایم بی اتنے کم معاوضہ پر نہیں دیے جاتے۔ اور جو ہزار روپے رکھے جاتے ہیں ان کی حیثیت قرض کی  ہے اور قرض پر کسی بھی قسم کا مشروط نفع سود ہے،  لہذا مذکورہ صورت جائز نہیں ہے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)وفیہ ایضا (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا". (14/513، باب کل قرض جر  منفعة، کتاب الحوالة، ط: إدارة القرآن) فقط واللہ اعلم
                                                  
عنوان: حرام آمدنی والوں کا تبلیغی جماعت میں رقم لگانا
سوال: جو لوگ تبلیغی جماعت میں وقت لگاتے ہیں تو خرچے کے لیے اجتماعی پیسے جمع کرتے ہیں۔ اگر ان ساتھیوں میں کسی کی آمدنی مکمل حرام ہو تو باقی ساتھیوں کے لیے ان اجتماعی پیسوں کا استعمال کیسا ہے؟ جو حلال اور حرام کا مخلوط ہے۔
جواب: واضح رہے کہ جانتے بوجھتے حلال مال میں حرام مال کو  شامل کرنا ممنوع ہے اور اس شرکت کی وجہ سے سب مال  پر حرام کا حکم لگتا ہے۔  جیساکہ الأشباہ و النظائر میں ہے:"القاعدة الثانية من النوع الثاني: إذا اجتمع عند أحد مال حرام و حلال فالعبرة للغالب ما لم يتبين". (١/ ١٤٧)غالب کا اعتبار حلال و حرام مال کے اتفاقیہ ملنے کی صورت میں ہوتا ہے، لہذا صورتِ مسئولہ میں جانتے بوجھتے حرام مال کو شامل کرنا درست نہیں، اس کی درست صورت یہ ہوگی کہ حرام مال والے شریک سے کہا جائے کہ وہ کسی حلال آمدن والے سے مطلوبہ رقم قرض لے کر شرکت کرلے اس طرح سب مال حلال ہوگا ،  یا سب  اپنے کھانے وغیرہ کا الگ انتظام رکھیں۔واضح رہے کہ تبلیغی جماعت کے بزرگوں کی طرف سے دی گئی ہدایات کے مطابق اگر جماعت کے کسی ساتھی کی آمدن کے حرام یا مشکوک ہونے کا علم ہوجائے تو وہ اس رقم کو اجتماعی خرچے میں شامل نہیں کرتے، بلکہ اس ساتھی کا اکرام کرکے حکمت کے ساتھ اس کی رقم کسی تدبیر سے واپس کردیتے ہیں۔ تاہم اگر لاعلمی میں کسی کی حرام رقم شامل ہوجائے تو اللہ تعالیٰ  وسعت کے مطابق ہی انسان کا مؤاخذہ فرماتے ہیں، اور وہ دلوں کے حال کو جاننے والے ہیں۔ فقط واللہ اعلم
                                                  
عنوان: بینک میں کسی قسم کی نوکری درست نہیں
سوال: بینک میں نوکری کر سکتے ہیں یا نہیں؟
جواب: بینک اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے ؛ اس لیے بینک میں کسی بھی قسم کی ملازمت  حلال نہیں۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء". (الصحيح لمسلم ، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔ فقط واللہ اعلم
                                                  
عنوان: ٹیلی نار کی اسکیم ’’سم لگاؤ آفر‘‘ کا حکم
سوال: ٹیلی نار نیٹ ورک میں ایک آفر ہے ,’’سم لگاؤ آفر‘‘  جس میں ایک مہینہ سے بند سم کو آن کرنے پر روزانہ پچاس منٹ اور پچاس ایم بی ٦٠ دن تک فری دیے جاتے ہیں، کیا ان منٹس کا استعمال کرنا شرعاً جائز ہے؟
جواب: مذکورہ آفر  کمپنی کی جانب سے ایک تبرع ہے، تاکہ وہ لوگ جو کافی عرصے سے ان کی سروس کو استعمال نہیں کررہے وہ کرنا شروع کریں ، ان منٹس کے استعمال مٰیں شرعاً  کوئی قباحت نہیں۔ فقط واللہ اعلم
                                                  
عنوان: مطلقہ عورت سے جو بیٹی ہے وہ میراث میں حق دار ہے؟
سوال: میری پہلی بیوی نے خلع لی ہے عدالت سے،میری  اس سے ایک بیٹی ہے جو اس کے پاس ہی رہتی ہے ،کیا میری وراثت میں میری اس  بیٹی کا حصہ ہوگا؟ جب کہ میرا اس سے کوئی رابطہ نہیں ہے۔
جواب: میاں بیوی کا رشتہ ختم ہونے سے  اولاد اور ماں باپ کا رشتہ ختم نہیں ہوتا خواہ آپس میں رابطہ ختم ہوجائے؛اس لیے مذکورہ صورت میں آپ کی میراث میں آپ کی بیٹی اور اس کی میراث میں آپ  شرعاً حق دار ہوں گے. فقط واللہ اعلم
                                                  
عنوان: کنسٹرکشن کمپنی کا انجینئر سے  کرایہ پر لائسنس حاصل کرکے ٹھیکہ لینا / انجینئر کا کمپنی کا اپنا لائسنس کرایہ پر دینا
سوال: آج کل کنسٹرکشن کمپنیاں حکومت کی طرف سے اس بات کی پابند ہوتی ہیں کہ اس کے پاس پروفیشنل انجینئرز کی ایک خاص تعداد ہوگی تو انہیں ٹھیکہ دیا جائے گا، اس تعداد کو مکمل کرنے کے لیے یہ کمپنیاں مختلف انجینئرز سے جن کے پاس باقاعدہ لائسنس ہوتا ہے ان سے یہ لائسنس خاص مدت کے لیے پیسوں پر خرید لیتے ہیں.اور انجینئرز کو اس بات کی پیشکش بھی کرتے ہیں کہ اگر وہ چاہے تو کام کرے ہمارے ساتھ اور اگر چاہے تو کام نہ کرے، اور جب انجینئر ان کے پاس کام کرنے کے لیے آمادہ ہوجاتا ہے تو اس کو کوئی ایسا کام سپرد کردیتے ہیں جو انجینئر کا کام ہی نہیں ہوتا اور اس میں انجینئرز کا مالی اور پیشہ ورانہ نقصان ہوتا ہے،  مقصد ان کا یہی ہوتا ہے کہ انجینئر صرف لائسنس ہی بیچے اور کام نہ کرے،  نتیجۃً کوئی انجینئر کمپنی کے ساتھ کام نہیں کرتا اور صرف لائسینس بیچ دیتے ہیں،  اب جواب اس مسئلہ کا درکار ہے کہ:اگر کوئی انجینئر جو(BS) مکمل کرلیتا ہے ہو اور تمام تعلیمی اخراجات برداشت کرنے کے بعد یہ لائسنس حاصل کرلیتا ہےتو اب اس انجینئر کا لائسنس  کو کسی کمپنی پر ایک سال کی مدت کے لیے خاص رقم پر بیچنا کیسا ہے؟ کیا اس کے لیے یہ پیسے استعمال کرنا جائز ہے یا نہیں؟
جواب: کسی بھی شعبہ کے انجینئر کو  اس شعبہ کی تعلیم مکمل کرنے کے بعد سرٹیفکیٹ جاری کیا جاتا ہے جو اس کی صلاحیت، قابلیت اور مہارت کا سرٹیفکیٹ ہوتا ہے،  اس سرٹیفیکٹ سے خود وہ انجینئر  فائدہ حاصل کرتا ہے اور اس کو دکھا کر کہیں آرڈر لے سکتا ہے، لیکن اس کے لیے  اپنا یہ سرٹیفکیٹ کسی کمپنی کو  کرایہ وغیرہ پر دینا جائز نہیں ہے، اس کے ناجائز ہونے کی چند وجوہات درج ذیل ہیں:1۔۔ مذکورہ انجینئر کو اس کی صلاحیت اور تعلیم کی بنیاد پر کسٹرکشن انجینئر کی سند دی گئی ہے، اگر اس سند کو دکھا کر کوئی غیر تربیت یافتہ اور غیر تعلیم یافتہ شخص آرڈر حاصل کرلے تو اس میں اس کے کام کو صحیح طرح نہ کرنے کی وجہ سے لوگوں کی جانوں کا خطرہ لاحق ہوسکتا ہے۔2۔۔ حکومت کی طرف سے قانوناً اس کی پابندی ہے، اور حکومت کی ایسی جائز پابندیاں جو مفادِ عامہ کی مصلحت میں ہوں ان کی پاس داری شرعاً بھی لازم ہوتی ہے۔3۔۔  اس میں دھوکادہی اور جھوٹ پایا جاتا ہے جوکہ ناجائز اور حرام ہے، اس لیے کمپنی اس لائسنس کو دکھا کر یہ ظاہر کرے گی مذکوہ انجینئر اس کے پاس ملازم ہے اور یہ جھوٹ ہے اور لوگوں کو اس سے دھوکادینا ہے۔4۔۔ لائسنس حکومت کی طرف سے اجازت نامہ ہے، کوئی ایسا مال نہیں ہے جس کو کرایہ پر دیا جاسکے یا فروخت کیا جاسکے۔ اس لیے اس کو کرایہ پر دینا اور لینا اور اس کی آمدنی دونوں ناجائز ہیں۔فقط واللہ اعلم
                                                  
عنوان: مدرسین مدرسہ کی چھٹیوں کے ایام کی تنخواہ کے حق دار ہیں یا نہیں؟
سوال: مدرسین کی تنخواہ کی شرعی حیثیت کیا ہے اور اس کو شوال تا رمضان دیاکریں گے؟ یا جب سے مدرسہ آیا ہے اس وقت سے اور جس مہینہ مدرسہ میں چھٹی ہوتواس مہینہ کی تنخواہ ملنی چاہیےیانہیں؟
جواب: واضح رہے کہ مدارس کے مدرسین کے ساتھ تدریس کا جو معاہدہ ہوتا ہے، اس کی تین ممکنہ صورتیں ہیں: الف:… معاہدہ میں یہ طے ہو کہ مدرسین کے ساتھ یہ عقد سالانہ بنیادوں پر ہے، ایسی صورت میں حکم واضح ہے کہ انہیں ایامِ تعطیلات یعنی شعبان ورمضان کی تنخواہ بھی ملے گی، کیوں کہ ایامِ تعطیلات، ایامِ پڑھائی کے تابع ہیں۔ مدرسین کو اُن میں آرام کا موقع دیاجاتاہے، تاکہ اگلے سال پورے نشاط کے ساتھ تعلیم وتدریس کا سلسلہ برقرار رکھ سکیں۔ب:… معاہدہ میں کسی بات کی وضاحت نہ ہو کہ اس عقد کی مدت کتنی ہے! تو ایسی صورت میں عرف کا اعتبار کرتے ہوئے اس معاہدہ کو مسانہۃً (سالانہ) شمار کیا جائے گا، کیوں کہ مدارس کے عرف میں تدریس کا معاہدہ مسانہۃً ہوتا ہے۔ج:… معاہدہ میں اس بات کی شرط ہو کہ یہ معاملہ شوال سے رمضان تک ہوگا، اگلے سال معاہدہ کی تجدید ہوگی، اور مدرسین بھی اس بات پر راضی ہوں تو ایسی صورت میں یہ معاملہ مسانہۃً نہیں ہوگا، بلکہ تصریح کے مطابق شوال سے رمضان تک شمار ہوگا اور مذکورہ مدرسین رمضان کی تنخواہ کے مستحق نہ ہوں گے۔الاشباہ والنظائرمیں ہے: " ومنها البطالة في المدارس کأیام الأعیاد ویوم عاشوراء وشهر رمضان في درس الفقه لم أرها صریحة في کلامهم. والمسألة علٰی وجهین: فإن کانت مشروطةً لم یسقط من المعلوم شیئ وإلا فینبغي أن یلحق ببطالة القاضي وقد اختلفوا في أخذ القاضي مارتب له من بیت المال في یوم بطالته ، فقال في المحیط: إنه یأخذ یوم البطالة لأنه یستریح للیوم الثاني، وقیل: لایأخذ، انتهى. وفي المنیة: القاضي یستحق الکفایة من بیت المال في یوم البطالة في الأصح، واختاره في منظومة ابن وهبان وقال: إنه الأظهر، فینبغي أن یکون کذلک في المدارس؛ لأن یوم البطالة للاستراحة، وفي الحقیقة یکون للمطالعة والتحریر عند ذی المهمة". (الأشباه والنظائر، الفن الأول، القاعدة السادسة: العادة محکمة، ص:۹۶،ط:قدیمی)فقط واللہ اعلم
                                                  
عنوان: ذاتی زمین میں چندہ کی رقم سے مدرسہ واسکول تعمیر کرنے کے بعد اسکول میں فیس لے کر تعلیم دینا
سوال: اسکول اور مدرسے ایک ساتھ بنایا ہے ، اس کے لیے زمین اپنے روپے سے خریدی ہے، مگر اس کو بنانے کے لیے لوگوں سے چندہ جمع کیا اور اپنے پاس موجود روپے بھی استعمال کیے، جو لوگوں نے دیا اس کی معلومات نہیں کہ زکوۃ ہے یا صدقہ؟ اب مدرسے میں پڑھنے والوں کا مکمل خرچہ انتظامیہ اٹھاتی ہے اور سکول میں پڑھنے والوں بچوں کا 30 سے 40 % ۔ اب آیا سکول سے ملنے والا Profit کیا انتظامیہ اپنے لیے استعمال کر سکتے ہیں؟
جواب: صورت مسئولہ میں ذکر کردہ تفصیل کے مطابق  اپنی ذاتی رقم سے خریدی ہوئی  زمین میں چندے اور کچھ  اپنی ملکیتی  رقم سے  عمارت تعمیر کی، جس میں مدرسہ اور اسکول دونوں کی تعلیم دی جاتی ہے، تو ایسی  صورت میں شرعاً  انتظامیہ کے لیے اسکول میں پڑھنے والوں بچوں سے فیس لینا اور اس کا استعمال کرنا جائز ہے۔فقط واللہ اعلم
                                                  
عنوان: سو روپے والے نوٹوں کی گڈی کو دس ہزار تین سو روپے میں خریدنے کا حکم
سوال: سو روپے والے نوٹوں کی گڈی میں دس ہزار روپے ہوتے ہیں، میں ایک دکان دار ہوں، مجھے روز کھلا چاہیے ہوتا ہے، بینک سے کھلے ملتے نہیں ہیں، جو شخص مجھے روزانہ کھلا دیتا ہے وہ مجھے سو روپے والے نوٹوں کی ایک گڈی دس ہزار تین سو روپے میں دیتا ہے، یعنی مجھ سے تین سو روپے زائد لیتا ہے، مجھے یہ پوچھنا ہے کہ یہ اوپر کے تین سو روپے سود ہیں یا نہیں؟ اور کیا یہ اوپر کے تین سو روپے لینا دینا جائز ہے یا نہیں؟
جواب: پیسوں کے بدلے پیسوں کے تبادلہ کو بیع صرف کہتے ہیں، اور اس کا حکم یہ ہے کہ اگر دونوں طرف سے کرنسی ایک ہی جنس کی ہے تو اس صورت میں کمی بیشی کرنا جائز نہیں ہے،ورنہ سودی لین دین کا ارتکاب لازم آتا ہے، لہٰذا صورتِ  مسئولہ میں آپ کا سو روپے کی گڈی (یعنی دس ہزار روپے کھلے) کو دس ہزار تین سو روپے کے بدلہ خریدنا  جائز نہیں ہے، کیونکہ اوپر تین سو روپے جو آپ دیتے ہیں وہ سود ہے اور سود کا لین دین قرآن و حدیث کی رو سے ناجائز، حرام اور موجبِ لعنتِ خداوندی ہے۔ اس لیے آپ اس معاملہ سے فوری توبہ  کریں، اور آئندہ اس طرح کا معاملہ کرنے سے اجتناب کریں، اور کسی ایسی جگہ یا فرد سے کھلا حاصل کریں جو سود کے بغیر کھلا فراہم کردے۔ فقط واللہ اعلم
                                                  
عنوان: پاک قطر فیملی تکافل کی پالیسی لینا
سوال: میں ایک نوکری پیشہ شخص ہوں،  گزشتہ  جنوری میں بیٹی کی پیدائش کے بعد پاک قطر فیملی تکافل کی ایک پالیسی لی ،پالیسی لیتے وقت دل میں یہی خیال تھا کہ یہ ایک کمیٹی کی مانند ہے جس میں ہر سال مطلوبہ رقم جمع کرواکر بیس سال بعد ایک اچھی رقم کا حصول ممکن ہوجائے گا ،مگر پالیسی لینے کے بعد اندیشوں نے گھیر لیا کہ خدانخواستہ میں سودی کاروبار کا حصہ تو نہیں بن گیا۔
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، ؔ لہذا کسی بھی مروجہ تکافل کمپنی  کے ساتھ   کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیا   ہوتو ختم کروالیا جائے، نیز تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔فقط واللہ اعلممزید تفصیل کے لیے درج ذیل لنکس پر  جامعہ کے فتاویٰ ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: مخصوص لیبارٹری بھیجنے پر ڈاکٹر اور لیب والوں کا کمیشن کی لین دین کا حکم
سوال: ایک ڈاکٹر کا کہنا ہے کہ ہم ایکسرے، الٹراساونڈ اور سی ٹی اسکین کرتے ہیں، عام طور پر ان مشینوں سے چیک اپ کسی ڈاکٹر کے رائے دینے پر ہی مریض کراتا ہے اور ڈاکٹرس کو اس کے بدلے کمیشن دیا جاتا ہے، نہ دینے کی صورت میں وہ دوسرے ڈاکٹرس کے پاس اپنے مریضوں کو چیک اپ کے لیے بھیجتا ہے اگرچہ اس کے لیے مریض کو کئی میل کا سفر طے کرنا پڑے،  ہر طرح کی صعوبتیں برداشت کرنی پڑیں،  حد تو تب ہو جاتی ہے جب مریض کسی کمیشن نہ دینے والے سینٹر سے چیک اپ کراکے ڈاکٹر کے پاس جاتا ہے تو ڈاکٹر اس کی رپورٹ کو پھاڑ کر پھینک دیتا ہے یہ کہتے ہوئے کہ غلط رپورٹ ہے، علاج مجھ سے کرانا ہے تو فلاں جگہ سے رپورٹ کرا کر لاؤ،  ایسی صورت میں مریض کا ڈبل خرچہ ہو جاتا ہے اور کمیشن نہ دینے والے ڈاکٹر کا بھی نقصان ہوتا ہے تو کیا ایسی صورتِ حال میں کمیشن دینا جائز ہے؟
جواب: صورتِ مسئولہ میں ڈاکٹر کے لیے کمیشن لینا اس وجہ سے جائز نہیں ہے کہ وہ اپنی اجرت فیس کی شکل میں وصول کرلیتا ہے۔جب ڈاکٹر کےلیے کمیشن لینا جائز نہیں ہے تو اسے دینا بھی جائز نہیں ہے، کیوں کہ اس کا بوجھ مریض پر پڑتا ہے۔ ڈاکٹر کا  فریضہ بنتا ہے کہ مریض کے لیے ایسی دوا، ٹیسٹ اور لیبارٹری کا انتخاب کرے جس میں مریض کا ہر اعتبار سے فائدہ ہو  اور جس کی قیمت مناسب اور افادیت معیاری ہو، اپنے کمیشن کی خاطر غیر معیاری دوا تجویز کر دینا اور نا قابلِ اعتماد لیبارٹری بھیج دینا یا مریض پر بوجھ ڈالنا یا اسے تکلیف دینا شرعاً و اخلاقاً ناجائز ہے۔الدر المختار وحاشية ابن عابدين (رد المحتار) (6/ 95):
"[مطلب ضل له شيء فقال من دلني عليه فله كذا]
(قوله: إن دلني إلخ) عبارة الأشباه إن دللتني. وفي البزازية والولوالجية: رجل ضل له شيء فقال: من دلني على كذا فهو على وجهين: إن قال ذلك على سبيل العموم بأن قال: من دلني فالإجارة باطلة؛ لأن الدلالة والإشارة ليست بعمل يستحق به الأجر، وإن قال على سبيل الخصوص بأن قال لرجل بعينه: إن دللتني على كذا فلك كذا إن مشى له فدله فله أجر المثل للمشي لأجله؛ لأن ذلك عمل يستحق بعقد الإجارة إلا أنه غير مقدر بقدر فيجب أجر المثل، وإن دله بغير مشي فهو والأول سواء". فقط واللہ اعلم
                                                  
عنوان: مونگ پھلی کی کٹائی کے بعد زمین پر بچنے والی مونگ پھلی سے متعلق سوال
سوال: ہمارے ہاں تلہ گنگ میں جب زمین سے مونگ پھلی اٹھائی جاتی ہے تو پھر بھی زمین میں کافی مقدار میں مونگ پھلی رہ جاتی ہے، اس مونگ پھلی کے بارے میں مالکِ زمین کسی سے دو طرح کا معاملہ کرتا ہے:1) تم میری زمین سے مونگ پھلی جمع کرو پھر اس کو نصف نصف کریں گے۔2) جتنی بھی تم جمع کرو گے وہ ساری تمہاری ہو گی۔ان دونوں صورتوں کا حکم واضح کریں۔3) نیز یہ بھی بتائیں کہ ان دونوں صورتوں میں عشر واجب ہو گا یا نہیں؟
جواب: (۱)  یہ معاملہ جائز نہیں، کیوں کہ اس میں عامل کو اجرت  اسی کے  عمل سے دی جارہی ہے۔ اس میں بہتر یہ ہے کہ الگ سے کچھ اجرت اس کام کرنے والے کے لیے طے کرلی جائے  مثلاً  دس کلو  پھلی کی قیمت طے کرلی جائے  اورپھر اجرت میں بجائے قیمت کے دس کلو پھلی دے دی جائے۔"عن أبي سعید الخدري رضي اللّٰه عنه قال: نهی عن عسب الفعل، زاد عبید اللّٰه وعن قفیز الطحان". (السنن الکبریٰ للبیهقي ۵/۵۵۴ ط: دار الکتب العلمیة بیروت)"ولو دفع غزلاً لاٰخر لینسجه له بنصفه أي بنصف الغزل أو استاجر بغلاً لیحمل طعامه ببعضه أو ثوراً لیطحن بره ببعض دقیقه فسدت في الکل؛ لأنه استاجره بجزء من عمله … والحیلة أن یفرز الأجر أولاً أو یسمیّٰ قفیزاً بلا تعیین ثم یعطیه منه فیجوز".(الدر المختار، الإجارۃ علی الطاعات ۹؍۷۸ زکریا)کذا في البحر الرائق، باب الإجارة الفاسدة ۹؍۴۱- ط: دار الکتب العلمیة بیروت)(۲)    مذکورہ صورت جائز ہے،  اور مالک کی طرف سے اٹھانے والے کے لیے ہدیہ ہے۔ اور اس صورت میں بیچنا مقصود ہو تو فی کلو قیمت متعین کرکے سود کیا جائے۔(۳)      مذکورہ صورتوں میں  اگر عشری زمین ہے تو مالک  پر عشر ادا کرنا لازم ہوگا ۔"وکل شيء أخرجته الأرض مما فیه العشر لایحتسب فیه أجرة العمال ونفقة البقر، وفي الینابیع: ولایحتسب لصاحب الأرض ما أنفق علی الغلّة من سقي، أو عمارة أو أجرة حافظ؛ بل یجب العشر في جمیع الخارج". (الفتاویٰ التاتارخانیة ۳؍۲۷۷ زکریا، المحیط البرهاني ۳؍۲۹۰، ومثله في بدائع الصنائع ۲؍۱۸۵) "بلا رفع مؤن أي کلف الزرع وبلا إخراج البذر لتصریحهم بالعشر في کل الخارج". (درمختار ۳/۲۶۹-۲۷۰ زکریا) فقط واللہ اعلم
                                                  
عنوان: چور بازار سے سامان خریدنا
سوال: چور بازار سے چوری شدہ  سامان خریدنے کا  شرعی لحاظ سے کیا حکم ہے؟
جواب: چوری کامال جتنے ہاتھوں میں چلاجائے وہ حرام ہی رہتا ہے، اوراصل مالک کے علاوہ کوئی دوسرا اس کامالک نہیں بنتا، اس لیے  اگر خریدنے والے کو کسی چیز کے بارے میں یقینی  معلوم ہو یا غالب گمان ہو کہ وہ چوری کی ہے تو اس کے لیے اس کو  خرید نا  اور استعمال کرنا جائز نہیں ہے۔السنن الکبری   میں ہے:" عن شرحبيل مولى الأنصار عن أبي هريرة عن النبي صلى الله عليه وسلم أنه قال: "من اشترى سرقةً وهو يعلم أنها سرقة فقد أشرك في عارها وإثمها". (السنن الكبرى للبيهقي (5/ 548) کتاب البیوع، باب كراهية مبايعة من أكثر ماله من الربا أو ثمن المحرم، ط: دار الكتب العلمية، بيروت – لبنان)         فتاوی شامی میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه". (5/99، مَطْلَبٌ فِيمَنْ وَرِثَ مَالًا حَرَامًا، ط: سعید)       وفیہ أیضاً:"وفيه: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه. (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه". (5/ 98، کتاب البیوع،باب البیع الفاسد ، مطلب الحرمة تتعدد، ط: سعید) فقط واللہ اعلم
                                                  
عنوان: ایزی لوڈ کی دکان چلانا جائز ہے
سوال: ایزی لوڈ کی دوکان چلانا کیسا ہے؟
جواب: جائز ہے۔بدائع الصنائع في ترتيب الشرائع (4 / 173):
"فالإجارة جائزة عند عامة العلماء". فقط واللہ اعلم
                                                  
عنوان: سودی قرضہ لینا جائز نہیں/ رشوت دے کر نوکری حاصل کرنا
سوال: میرے گھر کے مالی حالات خراب ہیں،  نہ ہمارا اپنا مکان ہے اور نہ ہی میری نوکری ہے،  میری بہن کو طلاق ہوگئی ہے، جب کہ میرے بھائی کی شادی دسمبر میں ہے  اور  وہ UAE میں رہتا ہے، اس کی تنخواہ اتنی نہیں ہے کہ وہ اپنا گھر اور ہمارا گھر چلا سکے، میرے اوپر والدین،  اور بہن کا خرچہ  اور گھر کا کرایہ بھی ہے، میں نے اپنے بھائی سے UAE  میں بولا کہ وہ مجھے قرضہ دلوادے ، تاکہ میں گھر کے لیے کچھ کرپاؤں،  تو مجھے 35 لاکھ قرضہ مل رہا ہے، جسے چار سال میں 39 لاکھ ادا کرنا ہوگا ، مجھے یہ بتائیں اس تمام صورت حال میں کیا میں یہ قرضہ لے سکتا ہوں؟دوسری بات یہ کہ اگر آج کے دور میں پیسے دیے  بغیر مجھے نوکری نہ مل رہی ہو تو  کیا میں پیسے دے کر نوکری حاصل کر سکتا ہوں؟
جواب: 1۔ قرضہ واپسی کرتے وقت اصل رقم سے زائد رقم کی ادائیگی کی شرط سودی شرط ہے، جس کی وجہ سے یہ قرضہ لینا جائز نہیں۔ 2۔  اگر کسی نوکری کے آپ اہل ہیں اور تمام قانونی تقاضوں کو پورا کرنے کے باوجود آپ کو نوکری نہیں دی جارہی ہو اور رقم کا مطالبہ کیا جا رہا ہو، تو اس صورت میں بھی رشوت دے کر نوکری حاصل کرنے کی اجازت نہ ہوگی، کسی اور متبادل حلال ذریعہ اختیار کرنی کی سعی کرنی  چاہیے۔ فقط واللہ اعلم
                                                  
عنوان: ملازمین کو تنخواہیں دو چیک میں تقسیم کرکے دینا
سوال: ایک کمپنی ہے جو tax سے بچنے کے لیے اپنے ملازمین کی تنخواہ تقسیم کرکے دیتی ہے۔مثال کے طور پر اگر کسی کی تنخواہ 125,000 روپے ہے تو اس پر 5,000 روپے tax دینا ہوگا،  اس سے بچنے کے لیے وہ 80,000 اور 45,000 کے دو چیک بناتی ہے جس کی بنا پر 80,000 روپے پر صرف 1,500 روپے صرف ٹیکس دینا پڑتا ہے بقیہ پر نہیں؟
جواب: صورتِ مسئولہ میں مذکورہ طریقہ سے تنخواہوں کی ادائیگی میں شرعاً مضائقہ نہیں ہے، باقی اگر قانونی طور پر کوئی مسئلہ ہو تو قانونی ماہرین سے رجوع کرلیا جائے۔ فقط واللہ اعلم
                                                  
عنوان: دکان حجام کو کرایہ پر دینا
سوال: ہم نے اپنی مشترکہ زمین میں حمام (حجام ) بنایا، بعد شریک کو پیسے دے دیے، اور حمام اب ہمارے قبضے میں ہے، اور کرایہ پر دیا ہے۔  کیا حمام سے ملنے والا کرایہ  ہمارے لیے حلال ہے؟ جب کہ حمام میں داڑھی مونڈنا اور غیر شرعی بال بھی بنائے جاتے ہیں۔
جواب: اگر آپ شریک کو رقم دے کر اس کا حصہ خرید چکے ہیں تو یہ جگہ آپ کی ملکیت ہے اور اس کا کرایہ بھی آپ کا حق ہے۔باقی حجامت یعنی بال کاٹنے والے کی اجرت کے حلال یا حرام ہونے میں تفصیل یہ ہے کہ جو کام حرام ہیں، یعنی داڑھی مونڈنا یا بھنویں بنانا، ان کاموں کی اجرت بھی حرام ہے، اور جو کام جائز ہیں جیسے سر کے بال کاٹنا یا ایک مشت سے زائد ڈاڑھی کو  شرعی طریقے پر درست کرنا، ان کاموں کی اجرت بھی حلال ہے، البتہ جس طرح خلافِ شرع بال (مثلاً: سر کے کچھ حصے کے بال چھوٹے اور کچھ کے بڑے) رکھنا ممنوع ہے، اسی طرح خلافِ شرع بال کاٹنے کی اجرت بھی حلال طیب نہیں۔اگر حجام یہ کام بھی کرتا ہے تو آپ کا اس کو کرایہ پر دینا مکروہ ہے، آپ کو چاہیے کہ آپ حجام کو اس کا پابند کریں کہ وہ یہاں یہ کام نہ کرے،  ورنہ کسی اور نیک حجام کو دکان کرائے پر دے دیں۔اپنی دکان کو ناجائز کام کے لیے استعمال نہ ہونے دیں۔’’لابأس بأن یواجر المسلم داراً من الذمي لیسکنها، فإن شرب فیها الخمر أو عبد فیها الصلیب أو أدخل فیها الخنازیر لم یلحق للمسلم أثم في شيءٍ من ذلک؛ لأنه لم یوجرها لذلک والمعصیة في فعل المستاجر دون قصد رب الدار فلا إثم علی رب الدار في ذلک‘‘. (المبسوط ج : ۱۶ ص: ۳۰۹) فقط واللہ اعلم
                                                  
عنوان: عاریت میں وراثت کا حکم
سوال: میرے بڑے بھائی نے والدہ کو کچھ زیور بنوا کر دیا تھاجو والدہ استعمال کرتی رہیں۔ جب والدہ کا انتقال ہوا تو میں نے وہ زیور بھائی کو واپس کر دیا۔ بھائی نے وہ زیور واپس لے لیا۔اب کچھ بہن بھائیوں کا کہنا ہے کہ اس زیور میں دوسرے بہن بھا ئیوں کا بھی حصہ ہے جب کہ بھائی کا کہنا ہے کہ میں نے زیور والدہ کہ استعمال کے لیے دیا تھا، ان کے انتقال کے بعد میں نے واپس لے لیا۔ اس زیور میں سارا پیسہ بھائی کا تھا، دیگر بہن بھائیوں میں سے کسی کا ایک روپیہ بھی نہیں لگا۔اس صورتِ حال میں کیا کیا جائے؟
جواب: اس صورت میں  دیگرورثاء والدہ کو  ملکیت میں دینے کے مدعی ہیں، اس لیے کہ ہمارے ہاں عرف میں زیور دونوں ہی طرح سے دیا جاتا ہے تو  جو  اعلیٰ حیثیت کو ثابت کرنا چاہتا ہے وہ مدعی ہے۔اگر ان ورثہ کے پاس  اس بات کی کوئی گواہی  یا دلیل  موجود ہو  تو وہ پیش کرکے اپنی  بات ثابت کرسکتے ہیں ، اور اگر ایسا نہ ہو تو  زیور دینے والا بھائی قسم کھا کر اپنی بات منوا سکتا ہے۔ پھر  اس میں دیگر بہن بھائیوں کا کوئی حصہ نہیں ہوگا، اس لیے اس میں  وراثت جاری نہ ہوگی۔’’ترجح بینة الخارج أیضاً علی بینة ذي الید في دعاوي الملک المقید بسبب قابل للتکرار … إذا ادعی واحد علی آخر دکاناً في یده بأنه ملکه اشتراه من زید، و مع هذا وضع هذا الرجل یده علیه بغیر حق، و قال ذوالید: إني اشتریته من بکر أو ورثته من والدي و لذلک وضعت یدي علیه ترجح بینة الخارج و تسمع‘‘.(شرح المجلة ۱۱۱۸،المادة۱۷۵۸)’’قال: وما سوی ذلک من الحقوق یقبل فیها شهادة رجلین أو رجل وامرأتین سواء کان الحق مالًا أو غیر مال مثل النکاح والطلاق … والهبة والإقرار والإبراء‘‘. (فتح القدیر ۶:۴۵۱ کتاب الشهادة)  فقط واللہ اعلم
                                                  
عنوان: ہنڈی کے کاروبار میں معاوضے کا حکم
سوال: دبئی سے رقم (درھم) پاکستان میں روپیہ کی شکل میں بھیجنے کے ذرائع بینک یا ہنڈی ہے . بینک والے درھم کا پاکستانی روپیہ میں کم قیمت لگاکر تین دن میں پہنچاتے ہیں جب کہ ہنڈی والے زیادہ قیمت لگاتے اور اگلے دن متعلقہ بندے کو دیتے ہیں. ایسا کرنے کے لیے ہنڈی والے بطورِ معاوضہ 8 درھم لیتے ہیں. بینک کا طریقہ قانوناً ٹھیک جب کہ ہنڈی کے ذریعے رقم دوسرے ملک بھیجنا غیر قانونی تصور کیا جاتا ہے. ہنڈی کاروبار کرنے والے لوگ ظاہری طور پر کچھ اور کاروبار کرتے ہیں اور چپکے سے اسی دکان میں ہنڈی کا کاروبار کرتے رہتے ہیں . معلوم یہ کرنا ہے کہ ہنڈی کے ذریعے رقم بھیجنا شرعاً  کیسا ہے؟ اور ہنڈی والے رقم بھیجنے کا جو معاوضہ لیتے ہیں وہ ان کے لیے کیسا ہے؟
جواب: ہنڈی کا کاروبار ملکی وبین الاقوامی قوانین کی رو سے ممنوع ہے، اس لیے رقم کی ترسیل کے لیے جائز قانونی راستہ ہی اختیار کرنا چاہیے ۔  البتہ اگر کسی نے ہنڈی کے ذریعے رقم بھجوائی  تو ہنڈی کے کاروبار کرنے والے پر لازم ہو گا کہ جتنی رقم اس کو  دی جائے وہ  اتنی ہی رقم آگے پہنچا دے، اس میں کمی بیشی جائز نہیں ہے، ہاں بطورِ فیس الگ سے طے شدہ اضافی رقم بطورِ معاوضہ  لی جاسکتی ہے۔کرنسیوں کے مختلف ہونے کی صورت میں ( جیسا کہ سوال میں ایک طرف درہم ہے اور دوسری طرف پاکستانی روپیہ ہے) ادائیگی کے وقت اس ملک کی کرنسی کے مارکیٹ ریٹ کے مطابق ادائیگی کی جائے۔ فقط واللہ اعلم
                                                  
عنوان: کیا مدرسہ سے تنخواہ وصول کرنا جائز ہے؟
سوال: میں ایک مدرسہ میں ایک دو سال سے قرآن مجید  محض اللہ کی رضا کے لیے پڑھاتی ہوں، اور اب تک کوئی تنخواہ وصول نہیں کرتی، میں خود بھی طالبہ ہوں، مہنگائی کے اس دور میں میرے گھر والے کہہ  رہے ہیں کہ میں تنخواہ لیا کروں، اور  میری معلمہ جو کہ مدرسہ انتظامیہ میں بھی ہیں بھی زور دے رہی ہیں کہ میں بچیوں کی فیس میں سے تنخواہ لے لیا کروں، اور تم قرآن پڑھانے کی تنخواہ نہیں لے رہیں،  یہ جو تم وقت دے رہی ہو اس کی اجرت ہے، میرا سوال یہ ہے کہ کیا میں تنخواہ لے سکتی ہیں؟
جواب: صورتِ  مسئولہ میں آپ کے  لیے مدرسہ انتظامیہ سے تنخواہ مقرر کروا کر ہر ماہ تنخواہ لینا شرعاً جائز ہے۔ فقط واللہ اعلم
                                                  
عنوان: انشورنس کمپنی کی ملازمت اختیار کرنا
سوال: انشورنس کے ادارے میں نوکری کرنا کیسا ہے؟  ایسی تنخواہ جائز ہے یا نہیں؟
جواب: انشورنس کمپنی کے معاملات سود اور قمار پر مشتمل ہوتے ہیں؛ اس لیے اس کمپنی میں ملازمت کرنا شرعاً جائز نہیں، اور تنخواہ بھی حلال نہیں۔ فقط واللہ اعلم
                                                  
عنوان: جیز کیش اکاؤنٹ میں بیرون ملک سے پیسے وصول ہونے پر کمپنی کی طرف سے بطور بیلنس ملنے والے ۱۵۰۰ روپے کا حکم
سوال: بیرون ملک سے رقم جیز کیش اکاؤنٹ میں وصول کرنے پر کمپنی 1500 روپے بطور بیلنس فراہم کرتی ہے،  کیا یہ رقم جائز ہے؟
جواب: ’’جیز کیش اکاؤنٹ‘‘  کھلوانے اور اس میں پیسے رکھنے کی حیثیت قرض کی ہے، گویا اکاؤنٹ کھلوانے والا کمپنی کو قرض دے رہا ہے، اور شرعاً قرض دینے والے شخص کے لیے قرض کی وجہ سے ملنے والے نفع سے استفادہ کرنا (فائدہ اٹھانا) جائز نہیں ہے، لہٰذا اگر ’’جیز کیش اکاؤنٹ‘‘  میں رقم ڈالے جانے کی وجہ سے (چاہے اندرون ملک سے ڈالی جائے یا بیرون سے) کمپنی کی طرف سے کوئی نفع ( مثلاً ۱۵۰۰ روپے بطورِ بیلنس ) دیا جاتا ہو تو یہ قرض کی بنیاد پر حاصل ہونے والا مشروط نفع ہونے کی وجہ سے سود میں داخل ہوگا اور اس اضافی نفع ( یعنی ۱۵۰۰ روپے کے بیلنس ) کا استعمال کرنا جائز نہیں ہوگا۔البتہ اگر بیرونِ ملک سے موبائل سم میں بیلنس ڈلوانے ( لوڈ کروانے ) کی وجہ سے جو ۱۵۰۰ روپے بطورِ بیلنس کے کمپنی کی طرف سے دیے جاتے ہیں تو ان کا استعمال کرنا جائز ہوگا، کیوں کہ موبائل سم میں بیلنس ڈلوانے کی حیثیت قرض کی نہیں ہے، بلکہ یہ ایک طرح سے اجارہ کا معاملہ ہے، اس لیے سم میں لوڈ  ڈلوانے کی وجہ سے ملنے والے نفع کو قرض کی بنیاد پر حاصل ہونے والا مشروط نفع نہیں کہا جائے گا۔ الدر المختار وحاشية ابن عابدين (رد المحتار) (5/ 166):"وفي الأشباه كل قرض جر نفعا حرام.(قوله: كل قرض جر نفعاً حرام) أي إذا كان مشروطاً".نوٹ :جیز کیش اکاؤنٹ کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو  اس حد تک اس اکاؤنٹ کااستعمال درست ہوگا،لیکن  اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے تو چوں کہجیز کیش اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز سودی معاہدہ کےساتھ مشروط ہے ؛ اس لیے یہ اکاؤنٹ کھلوانا یا کھولنا ہی جائز نہیں ہوگا۔واضح رہے کہ عموماً ’’ جیز کیش اکاؤنٹ‘‘دوسری صورت کا ہوتاہے ؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کمپنی پہلی صورت کے مطابق ''جیز کیش اکاؤنٹ '' کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔  فقط واللہ اعلم
                                                  
عنوان: کنسٹریکشن پر کام لے کر کسی اور سے کم پیسہ میں کام کروانا
سوال: ہم رزق کی تلاش میں باہر ملک میں رہتے ہیں اور کنسٹرکشن کے کام سے واسطہ ہے اور اپنا کام یعنی ٹھیکیداری کرتے ہیں، اکثر اوقات کام زیادہ ہوتا ہے خود کام نہیں کر سکتے اور کسٹمر سے کام پکڑ کر دوسرے لوگوں کو دیتے ہیں، اس میں کچھ فائدہ آتا ہے، مثلاً ایک کام میں نے ایک ہزار روپے میں بات کیا ہے، اسی کام کو میں دوسرے آدمی سے آٹھ سو یا سات سو روپے میں کرواتا ہوں، یعنی آدمی کو بلا کر لاتا ہوں اور کام ان کو دکھاتا ہوں اوران سے بات سات سو یا آٹھ سو میں طے ہوجاتی  ہے،  اس معاملے میں یہ جو پیسہ مجھے ملتا ہے، کیا حکم ہے اس بارے میں؟
جواب: صورتِ مسئولہ میں  ٹھیکیدار نے جب یہ معاملہ کرلیا کہ میں اتنے میں یہ چیز تعمیر کروادوں گا، پھر وہ خواہ اپنے مزدور لگاکر یہ کام کرے یا کسی اور ٹھیکیدار  کو کم قیمت میں دے کر معاملہ کرکے کام کروائے  دونوں صورتوں جائز ہیں، اور درمیان کا نفع لینا بھی ٹھیکیدار کے لیے جائز ہے۔ فتاوی عالمگیری میں ہے:’’استأجره ليبني له حائطاً بالآجر والجص وعلم طوله وعرضه جاز. كذا في محيط السرخسي‘‘. (4 / 451،الباب السادس عشر في مسائل الشيوع في الإجارة، ط: رشیدیة)وفي البدائع الصنائع (4/ 208): 
’’وللأجير أن يعمل بنفسه وأجرائه إذا لم يشترط عليه في العقد أن يعمل بيده؛ لأن العقد وقع على العمل، والإنسان قد يعمل بنفسه وقد يعمل بغيره؛ ولأن عمل أجرائه يقع له فيصير كأنه عمل بنفسه، إلا إذا شرط عليه عمله بنفسه؛ لأن العقد وقع على عمل من شخص معين، والتعيين مفيد؛ لأن العمال متفاوتون في العمل فيتعين فلا يجوز تسليمها من شخص آخر من غير رضا المستأجر‘‘. الموسوعة الفقهية الكويتية (1/ 297):
’’وإذا شرط المكتري على الأجير أن يعمل بنفسه لزمه ذلك؛ لأن العامل تعين بالشرط، فإن لم يشترط ذلك فله أن يستأجر من يعمله؛ لأن المستحق عمل في الذمة إلا إن كان العمل لايقوم فيه غيره مقامه كالنسخ؛ لأن الغرض لايحصل من غيره كحصوله منه. وكذا كل ما يختلف باختلاف العامل، مع ملاحظة أن الصانع إذا ما استعان بتلميذه كان عمل التلميذ - المساعد - مضافاً إلى أستاذه الأجير الذي تم معه التعاقد‘‘. فقط واللہ اعلم
                                                  
عنوان: شیعہ کے ساتھ لین دین
سوال: شیعہ کے ساتھ لین دین جائز ہے؟
جواب: شیعہ کے ساتھ   تجارتی  لین دین کرسکتے ہیں۔ الشامیة: "لاشک في تکفیر من قذف السیدة عائشة رضي اﷲ عنها أو أنکر صحبة الصدیق أو اعتقد الألوهیة في علي … أو نحو ذلک من الکفر الصریح المخالف للقرآن".
تکملة رد المحتار (۱۶۲/۷):"وامامن سب أحداً من الصحابة فهو فاسق ومبتدع بالإجماع إلا إذا اعتقد أنه مباح أویترتب علیه ثواب کماعلیه بعض الشیعة، أو اعتقد کفر الصحابة فإنه کافر بالإجماع".  فقط واللہ اعلم
                                                  
عنوان: مضاربت کا مال فروخت کرنے سے پہلے رب المال کو پیشگی نفع دینا
سوال: ایک آدمی دوسرے آدمی کو مضاربت کے لیے پیسے دے دے نصف پر یا ثلث پر، پھر مضارب ان پیسوں سے کوئی چیز خرید لے، اور اس چیز کو آگے فروخت کرنے سے پہلے اس کے  مارکیٹ ریٹ کا اندازا لگالے کہ یہ اتنے میں فروخت ہوگی اور اس قدر منافع ہوگا، اس کے بعد یہ مضارب وہ نفع مالک کو دے دے اپنی طرف سے،  لیکن ابھی تک اس نے وہ چیز فروخت کی نہیں ہے؛ تو کیا مضارب اس طرح مالک کو ایڈوانس منافع دے سکتا ہے یا نہیں؟ مدلل جواب عنایت فرمائیں!
جواب: مضاربت میں نفع کا استحقاق، مضاربت کا مال فروخت کرنے کے بعد ہوتا ہے، لہذا مضارب کا مضاربت کے مال کو فروخت کرنے  سے پہلے اندازے  سے رب المال کو نفع دینا درست نہیں ہے، بلکہ فروخت کرنےکے بعد جتنا نفع ہوگا اس نفع میں دونوں طے شدہ نفع کے تناسب سے حق دار ہوں گے، ہاں مضارب یہ پیشگی  رقم رب المال کو قرض کے طور پر دے سکتا ہے، بعد ازاں مضاربت کا مال فروخت کرنے کے بعد  جتنا نفع ہو  اس میں رب المال کا حصہ  اگر  اس  کو دیے ہوئے  قرض سے زیادہ ہو  تو  باقی رقم اس کو دی جائے گی، اگر  اس سےکم ہو تو  رب المال قرض کی باقی رقم مضارب کے حوالہ کرے گا۔الدر المختار وحاشية ابن عابدين (رد المحتار) (5/ 646):
"(وحكمها) أنواع؛ لأنها (إيداع ابتداء) ... (وتوكيل مع العمل) لتصرفه بأمره (وشركة إن ربح وغصب ..." الخالفتاوى الهندية (4/ 285):
"فهي عبارة عن عقد على الشركة في الربح بمال من أحد الجانبين والعمل من الجانب الآخر حتى لو شرط الربح كله لرب المال كان بضاعةًُ ولو شرط كله للمضارب كان قرضاً هكذا في الكافي. فلو قبض المضارب المال على هذا الشرط فربح أو وضع أو هلك المال بعد ما قبضه المضارب قبل أن يعمل به كان الربح للمضارب والوضيعة والهالك عليها، كذا في المحيط". فقط واللہ اعلم
                                                  
عنوان: میزان بینک کے معاملات کاحکم
سوال: ایک شخص کا والد سودخور ہے، جب کہ اس کا بیٹا حلال کام کرتا ہے یعنی مضاربہ۔مشاکہ  وغیرہ کے طریقوں پر کام کرتا ہے۔اور وہ اپنے والد سے جدا بھی نہیں رہ سکتا، دونوں ساتھ چلتے ہیں جب کہ والد سود خور ہیں تو کیا ایسے بیٹے کے ساتھ معاملات کرنا جائز ہے یا نہیں؟میں خود ایک کاروباری آدمی اور میں نے کئی عرصے تک میزان بینک کے معاملات دیکھے ہیں جو خود ہر معاملے کو اسلامی اعتبار سے کرتے ہیں اور کیش کاقرضہ بالکل بھی نہیں دیتے۔لیکن ان سب کے اوپر اسٹیٹ بینک ہے جو کہ سودی ادارہ ہے تو اب ہم عوام کے لیے کیا حکم ہے؟  کیا ہم اس سے فائدہ اٹھا سکتے ہیں یا نہیں؟
جواب: اگر واقعۃً اس سود کھانے والے شخص کے بیٹے کے تمام کاروبار حلال ہوں  (مروجہ اسلامی بینکوں کا مضاربہ یا مشارکہ نہ ہو) تو اس شخص کے بیٹے سے کاروبار کرنا درست ہے۔ جمہور علمائے کرام اور مقتدر مفتیانِ کرام کی رائے کے مطابق مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں؛ اس لیےکسی بھی مروجہ اسلامی بینک میں انویسمنٹ کرنا شرعاً جائز نہیں ہے۔ تفصیلی بحث کے لیے ’’مروجہ اسلامی بینکاری‘‘ نامی کتاب کا مطالعہ کریں۔ فقط واللہ اعلم
                                                  
عنوان: نان کسٹم پیڈ گاڑیوں کا کاروبار کرنا
سوال: اکثر لوگ چمن بارڈر پر نان کسٹم پیڈ(حکومت کا ٹیکس ادا کیے بغیر) گاڑیاں خریدتے ہیں اور سوات، بونیر اور وہ علاقے جہاں نان کسٹم پیڈ گاڑیاں چلتی ہیں، وہاں جا کر ان کو فروخت کر دیتے ہیں، چمن بارڈر سے ان علاقوں تک پہنچنے میں پولیس کا ناکہ آجائے تو ان کو پیسے دے کر جان چھڑاتے ہیں ، اکثر لوگ یہ کاروبار کرتے ہیں اور کہتے ہیں کہ یہ  جائز  ہے؛ کیوں کہ حکومت کی جانب سے عائد کردہ ٹیکس ظالمانہ ہے،  کیوں کہ حکومت آپ سے چیز کی اصل قیمت سے زائد ٹیکس وصول کرتی ہے۔سوال یہ ہے کہ مذکورہ کاروبار کرنا شرعاً جائز ہے یا نہیں ؟
جواب: صورتِ مسئولہ میں مذکورہ کاروبار فی نفسہ جائز اور اس سے حاصل شدہ آمدنی حلال ہے،  تاہم رشوت دینا اور جھوٹ بولنا جائز نہیں،  نیز خود کو خطرے یا بدنامی کے موقع میں ڈالنا بھی شرعاً درست نہیں ہے۔ فقط واللہ اعلم
                                                  
