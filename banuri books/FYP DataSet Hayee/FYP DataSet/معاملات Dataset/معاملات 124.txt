عنوان: سرکاری ادارے کے پراجکٹ پر کام کرنا
سوال: مسئلہ:- وفاقی سرکاری ادارہ کا پراجکٹ بیک وقت بینک لون اور سرکاری رقم سے ۔میرے ایک جاننے والے وفاقی سرکاری ادارہ کے پراجکٹ پر آئ ٹی کنسلٹنٹ ہیں ۔ کیا اس طرح کے سرکاری پراجکٹ پر کام کرنا صحيح ہے یا نہیں ؟ براہِ کرم آگاہ فرمائیں۔
جواب: صورت مسئولہ میں سائل کے جاننے والے کا معاہدہ چونکہ سرکاری ادارے سے ہے نہ کہ بینک سے اس لئے ان کےلئے اس پراجکٹ پر کام کرنے کی گنجائش ہے ۔فقط واللہ اعلم
                                                  
عنوان: پرندوں کی خرید وفروخت
سوال: السلام علیکم،امید ہے آپ خیریت سے ہوں گے۔ جناب مسئلہ یہ پوچھنا ہے کہ امپورٹڈ پرندوں کی تجارت جائز ہے یا نہیں جیسے طوطوں اور کبوتر وغیرہ کی۔
جواب: اگر ان پرندوں کی خوراک اور ضروریات وغیرہ کا خیال رکھا جاتا ہے تو ان کی خرید وفروخت درست ہے۔
                                                  
عنوان: والد کی میراث پر کسی ایک بیٹے کا قبضہ کر لینا
سوال: اگر ایک آدمی کے دو بیٹے ہوں جاوید اور عثمان،وہ خود وفات پا جائے اور جائداد اس کے نام پر نہ ہو،اس کی وفات کے بعد اس کا بڑا بیٹا جاوید خرچہ کر کے جائداد اپنے نام پر کروالے اور اپنے دوسرے بھائی عثمان کو حصہ نہ دے تو کیا یہ جائز ہے؟کیوں کہ نام پر کروانے کا خرچہ جاوید نے کیا ہے۔
جواب: صورت مسئولہ میں جو جائداد والد مرحوم کی تھی وہ ان کے تمام ورثاء میں شرعی حصوں کے بقدر تقسیم ہو گی چاہے وہ ان کے نام پر ہو یا کسی اور کے نام پر ہو،کسی ایک بیٹے کے لئے یہ جائز نہیں کہ وہ اپنی طرف سے خرچہ کر کے اس جائداد کو اپنے نام پر کروالے اور دوسرے ورثاء کو محروم کردے۔
                                                  
عنوان: گاڑی بکوانے پر کمیشن لینا
سوال: السلام علیکم،مفتی صاحب عرض یہ کرنا تھا کہ جو لوگ گاڑیوں کاکام کرتے ہیں تو ان کے یہاں یہ بات طے ہوتی ہے کہ جس نے گاڑی بکوائی تو وہ مالک سے ۵۰۰۰ روپے لے گا اور جس کو دلوائی اس سے بھی اتنے ہی لے گا،تو اس طرح پیسے متعین کرنا صحیح ہے، اور ایک اصول یہ بھی ہے کہ جس کی دوکان پر گاڑی کھڑی کر کے بیچی ہے اس شو روم والے کو بھی متعین پیسے دے گا،تو کیا یہ صحیح ہے؟
جواب: صورت مسئولہ میں گاڑی بکوانے والا جو رقم فروخت کنندہ اور خریدار سے وصول کرتا ہے وہ اس کا کمیشن ہوتا ہے،اور کمیشن میں متعین رقم طے کرنا درست ہے،نیز جس کی دوکان پر گاڑی کھڑی کر کے بیچی جا رہی ہے وہ جومتعین رقم کا مطالبہ کرتا ہے وہ اس کی دوکان استعمال کرنے کا کرایہ ہوتا ہے اور اس رقم کو متعین کرنے میں بھی شرعا کوئی حرج نہیں ہے۔
                                                  
عنوان: ویڈیو کو گواہی کے طور پر پیش کرنا
سوال: ویڈیو کی شرعی حیثیت کیا ہے؟کیا اسے بطور شہادت پیش کیا جا سکتا ہے؟ کیا ویڈیو دیکھنے والا گواہ بن سکتا ہے کہ میں نے اس آدمی کو ویڈیو میں یہ کام کرتے دیکھا ہے۔
جواب: جاندار کی ویڈیو بنانا اور دیکھنا حرام اور گناہ ہے اور اسے شریعت میں بطور شہادت پیش نہیں کیا جا سکتا،گواہی صرف آنکھوں دیکھے واقعہ پر دی جا سکتی ہے۔ نیزویڈیو میں ایڈیٹنگ کے ذریعے تبدیلیاں کی جاسکتی ہیں ۔فقط واللہ اعلم
                                                  
عنوان: کمپنی سے پٹرول کی مد میں رکشے کا کرایا طلب کرنا
سوال: السلام علیکم، میں جس کمپنی میں کام کرتا ہوں وہ مجھے ہر ماہ 100 لیٹر پٹرول بھی دیتی ہے جو میری تنخواہ میں شامل ہے۔میرے پاس گاڑی ہے جو ڈرائیور چلاتا ہے،اور جب ڈرائیور نہیں ہوتا تو میں عام سواری میں سفر کرتا ہوں جیسے ٹیکسی یا رکشہ وغیرہ۔ معلوم یہ کرنا ہے کہ اگست کے مہینہ میں میرے پاس ڈرائیور نہیں ہے اور میں رکشہ استعمال کر رہا ہوں،تو کیا میں پٹرول کی جگہ رکشہ کا کرایہ طلب کرسکتا ہوں؟
جواب: مذکورہ مسئلہ میں آپ اپنی کمپنی کی پالیسی کے پابند ہیں،اگر آپ کی کمپنی آپ کو پٹرول کی قیمت کے بجائے دیگر سفری اخراجات طلب کرنے کی اجازت دیتی ہے تو آپ رکشہ کا کرایا طلب کر سکتے ہیں،اور اگر کمپنی نے پالیسی یہ بنائی ہے کہ وہ صرف استعمال شدہ پٹرول کے عوض ہی رقم دے گی اور کسی مد میں رقم نہیں دے گی تو اس صورت میں آپ کے لئے رکشا اور ٹیکسی کا کرایا طلب کرنا درست نہیں ہے۔
                                                  
عنوان: جھوٹا قرآن اٹھانے کا کفّارہ
سوال: السلام علیکم جھوٹاقرآن اٹھانے کا کیا کفّارہ ھے؟
جواب: جھوٹا قرآن ٹھانے سے مراد اگرجھوٹی قسم کھانا یا قرآنِ کریم کا جھوٹاحلف اٹھانا ھے تو احادیث مقدّسہ میں اس کو کبیرہ گناہوں میں شمار کیا گیا ھے، اس کے مرتکب کے ذمّہ صدقِ دل سے توبہ واستغفار لازم ھے ورنہ یہ عمل فسق اور گناھوں میں ڈوب جانے کا باعث ھے۔ واللہ علم
                                                  
عنوان: امام صاحب کو مسجد فنڈ سے تنخواہ دینا
سوال: اسلام علیکم مفتی صاحب سوال:۔ کیا امام صاحب کو مسجد فنڈ سے تنخواہ دینا جائز ہے؟
جواب: جائز ھے۔ واللہ اعلم
                                                  
عنوان: میعادی چیک کی اصل قیمت سےکمی کے ساتھ خرید وفروخت
سوال: از محمد بن احمد حسین مظاہری احمداباد گجرات الہند کیا فرماتے ہے علماء کرام اس مسئلہ کہ بارے میں کہ میعادی چیک کی اصل قیمت سےکمی کے ساتھ خرید وفروخت کیسی ہے جس کی صورت یہ ہوتی ہے کہ مثلا پچاس ہزار کا چیک ہے اور دو ہفتے کے بعد قابل وصولی ہے ، توقبل از وقت اس رقم کو حاصل کرنے کے لئے چیک کا مالک پینتالیس ہزار ہی میں اس چیک کو فروخت کر دیتا ہے ،فروخت کنندہ کو وہ رقم کم ملتی ہےلیکن وقت سے پہلے مل جاتی ہے خریدار کو رقم دیر سے وصولی ہوتی ہے لیکن نفع کے ساتھ حاصل ہو تی ہے کیا اس طرح کا معاملہ جائز ہے یا نہیں؟کیا اس طرح کے سودوں کی کویئ جائز شکل ہے؟سائلحمد بن احمد حسین مظاہری23 رمضان 1434
جواب: مذکورہ معاملہ جائز نہیں ھے، سود میں داخل ھے، اور نہ ہی اس کے جواز کی کوئی شکل ھے، واللہ اعلم
                                                  
عنوان: امانت کی رقم کو مالک کی اجازت کے بغیر اپنے استعمال میں لانا
سوال: السلام علیکم۔اگر زید کو بکر نے کچھ رقم بطور امانت دی ہو، اور زید اس رقم کو کاروبار میں لگا دے، بغیر بکر کی اجازت کے، تو کیا ایسا کرنا زید کے لیے جائز ہو گا؟والسلام۔محمد عزیر
جواب: زید کے لیئے بکر کی رقم کو اس کی اجازت کے بغیر اپنے استعمال میں لانا یا کاروبار میں لگانا جائز نہیں ھے۔ واللہ اعلم
                                                  
عنوان: بنک الفلاح کے منافع کا حکم
سوال: کیا الفلاح بنک میں پیسے جمع کراکر اس پر نفع لیناسود تو نہیں؟ میزان بنک کا کیا حکم ھے؟
جواب: بنک الفلاح، میزان یا کسی بھی اسلام کی طرف منسوب بنک میں پیسہ جمع کرواکر اس کا نفع لیناھماری تحقیق کے مطابق سود کے حکم میں داخل ھے، واللہ اعلم
                                                  
عنوان: موبائل کمپنیوں کے لون کاحکم
سوال: یوفون زون،جاز،ٹیلی نور،وغیرہ جو لون دیتاہےاس کے بارے میں پوچھناہے کہ کیایہ لیناجائزہے یاسودمیں آتاہے ؟
جواب: مذکورہ کمپنیوں کا لون لینے کی گنجائش ہے، سودکے زمرے میں داخل نہیں۔واللہ اعلم
                                                  
عنوان: شفیق کیبل مرچنٹ والے کا مضاربت والے کاروبار کاحکم
سوال: کیا شفیق کیبل مرچنٹ والے شفیق بھائی کا مضاربت والا کاروبار جائز ہے؟
جواب: کسی شخص کے بجائے کاروبار کی تفصیلات ارسال کرکے جواب حاصل کریں۔ واللہ اعلم
                                                  
عنوان: بینک کا آڈٹ کرنا
سوال: محترم ، میں ایک الیکٹریکل انجنیئر ہوں اور اپنا بزنس کرتا ہوں. ایک اسلامی بینک نے مجھ سے رابطہ کیا اور وہ چاہتے ہیں کے میں ان کے کمپیوٹر رومز کا الیکٹریکل آڈٹ کروں - کیا میرے لیے کسی بھی بینک کے ساتھ کسی بھی قسم کا کوئی بھی کام کرنا جائز ہے ؟ براۓ مہربانی رہنمائی فرمائیں - احقر - انصار الحق
جواب: تمام مروجہ اسلامی و غیر اسلامی بینکوں میں سود کا کاروبار ہوتا ہے، اور جس طرح سود کھانا، کھلانا، لکھنا، اس میں گواہ بننا جائز نہیں اسی طرح سودی کام میں کسی طرح تعاون کرنا بھی شرعاً جائز نہیں۔ لہذا بینک کا آڈٹ کرنا اور اس کی آمدنی بھی جائز نہیں۔
                                                  
عنوان: بیوہ اور چار بیٹیوں میں تقسیم میراث
سوال: ایک بیوہ چار بیٹیاں 57 لاکھ کی جگہ ہے ہر ایک کو کتنا حصہ ملے گا
جواب: صورت مسئولہ میں مرحوم کے ورثاءمیں اگر نرینہ اولاد، والدین ،بھائی ،بھتیجے،چجاوغیرہ عصبہ نہ ہوں تو مرحوم کی بیوہ کو 5700000 روپے میں سے 1425000 روپے ، اورہر ایک بیٹی کو 1068750 روپے ملیں گے ۔واللہ اعلم
                                                  
عنوان: مروجہ مضاربہ کمپنیوں کے کاروبار کاحکم
سوال: محترم مفتی صاحب السلام علیکم میرا سوال یہ ھے کہ ٓاج کل مختلف کمپنیا ں میدان میں ٓائی ہیں مضاربت کے نام پر جو ایک لاکھ روپے پر کم وبییش ماھانہ چار تا پانچ ہزار منافع دیتی ہیں کیا شریعت میں یہ جائز ہے۔ ازراہ کرم جواب سے مستفید فرمائیں والسلام از نصیراحمد لاہور
جواب: واضح رہے کہ کسی کاروبارکے جائز ہونے کیلئے مضاربت یامشارکت کا نام استعمال کرناکافی نہیں ہے بلکہ اس کاروبارمیں مضاربت ومشارکت کی تمام شرائط کلیات وجزئیات کی رعایت رکھنا ضروری ہے ۔ صورت مسئولہ میں نہ تویہ پتہ ہے کہ کاروبارکیاکیاجارہاہے نہ ہی یہ معلوم ہے کہ مضارِب اور مشارِک کون ہیں اور نہ کاروبارکی شرائط کا علم ہے اس لئے اس جہالت پر مبنی کاروبارکی جب تک مکمل تفصیل طریقہ کار ، نوعیت واضح نہیں ہوجاتی اس وقت تک اس کومحض شرکت ومضاربت کے ظاہری دلیل کی وجہ سے جائز نہیں کہاجاسکتابالخصوص جبکہ اس نوعیت کے کاروبارکے بارے میں بعض شواہد سامنے آئیں ہیں کہ یہ مضاربت کے نام سے شروع کیاجانے والاکاروبارمحض فرضی ہے اور محض کاروباری حضرات لوگوں کی بھاری بھاری رقموں سے ساتھ منظر عام سے غائب بھی ہوچکے ہیں ،اس لئے مضاربت کے نام سے شروع کئے جانے والے کاروبارکے حوالے سے ہمیں تأمل ہے ۔فقط واللہ اعلم
                                                  
عنوان: زنا بالجبر کی تعریف اور سزا
سوال: میں نے یہ پوچھنا ھے کہ اسلام میں زنابالجبر کی سزا کیا ھے اور اس کی تعریف کیا ھے؟ کیا ایک عام پبلک مقام پر کسی کے ساتھ جبرا زنا کرنا اس زمرہ میں داخل ھے؟
جواب: کسی مرد یا عورت کو زنا کرنے پر اتنا مجبور کرنا کہ اس مرد یا عورت کو خلاف ورزی کرنے کی صورت میں جان سے مارے جانے کا یقینی خدشہ ھو شرعا زنا بالجبر کہلاتاہے،خواہ یہ جبر خفیہ ھو یا عام پبلک مقام پر ھو۔ جبر کی اس صورت میں زنا واقع ھوجانے کی وجہ سے مجبور یعنی جس کے ساتھ زبردستی زناکیاگیاہو یا جس سے زبردستی زناکرایاگیاہو پر زناکے حد لاگونہیں ہو تی، البتہ اگر کسی نے کسی عورت کے ساتھ جبرا زنا کیا تواس زانی شخص پر بہر صورت زنا کی شرعی حد جاری ہو گی اور اس صورت میں مزنیہ یعنی جس کے ساتھ زناکیاگیاہے پر حد جاری نہیں ہوگی ۔ واللہ اعلم
                                                  
عنوان: طلاق دینے کی صورت میں شوھر پر جرمانہ عائد کرنا
سوال: نکاح نامے مین یہ لکہا ہے کہ اگر شوہر نے بیوی کو بغیر عذر شرعی کے طلاق دی تو وہ دولاکہ روبے ادا کرے گا ، دولہا اور شادی کے گواہ کہتے ہیں کہ یہ شرط نکاح کی مجلس میں ذکر نہیں کیا گیا بلکہ بعد میں لکہا گیا ہے اور دلہن والے کہتے ہیں کہ یہ شرط نکاح کی مجلس میں ذکر کیا گیا تہا اس صورتحال میں اگر شوہر نے بیوی کو طلاق دے دی اتفاق نا ہونے کی وجہ سے تو کیا اس صورت میں شوہر پر یہ جرمانہ ادا کرنا لازم ہوگا ؟
جواب: واضح رھے کہ کسی کام کے ارتکاب پرمالی جرمانہ عائد کرنا اوروصول کرناشرعا ناجائز ھے۔ لھذاصورتِ مسئولہ میں قطع نظر اس بات کے کہ شوھر کے طلاق دینے کی صورت میں اس پر جرمانہ ادا کرنے کی شرط مجلسِ نکاح میں ذکر کی گئی تھی یابعد میں، بہر صورت طلاق دینے کی وجہ شوھر پر کسی قسم کے جرمانہ کی ادایئگی لازم نہیں ھوگی۔ فقط واللہ اعلم
                                                  
عنوان: اولاد نہ ہونے کی صورت میں بیوی کی جائیداد میں شوہر کا حصہ
سوال: السلام علیکم، اگر بہن کا انتقال ہوجائے اور اس کی کوئی اولاد نہ ہو اور اس کا شوہر بیوی کے مرنے کے بعد دوسری شادی کرلے، تو کیا پہلی بیوی کی جائیداد میں اس کا حصہ بنتا ہے؟ اور جو زیور اور سامان ہے اس میں شوہر کا کیا حصہ بنتا ہے؟
جواب: اولاد نہ ہونے کی صورت میں شوہر کا اپنی مرحومہ بیوی کی کل جائیداد منقولہ و غیر منقولہ میں، قرض وغیرہ کی ادائیگی کے بعد شرعاً آدھا حصہ ہوتا ہے، جو اسے ہر حال میں ملتا ہے۔ قرآن کریم میں اللہ تعالیٰ کا ارشاد ہے: و لکم نصف ما ترک ازواجکم ان لم یکن لھن ولد، فان کان لھن ولد فلکم الربع مما ترکن من بعد وصیۃ یوصین بھا او دین۔ سورۃ النساء:12
                                                  
عنوان: ملازمین سے خیانت نہ کرنے کی قسم لینا
سوال: مکرمی، میں نے منددجہ ذیل سوال 19 مارچ کو ای میل کیا تھا۔ اور مجھے تصدیقی ای میل بھی موصول ہوئی تھی۔ جواب کا منتظر ہوں۔برائے مہربانی مجھے جواب عنایت فرما دیں۔ اللہ پاک آپکو جزائے خیر عطا فرمائے۔ آمین19 مارچ کو بھیجا ہوا سوال:میرا دوست ایک کمپنی میں جاب کرتا ہے۔ وہ ایک شخصی ادارہ ہے۔ یعنی فرد واحد اس ادارے کا مالک ہے۔ اس ادارے کی پورے پاکستان میں 10 کے قریب آوٹ لیٹس ہیں۔ اس ادارے کے مالک کا طریقہ کار کچھ اسطرح ہے کہ وہ مالک جس آدمی کو دوکان کے کا ؤنٹر پہ بٹھاتا ہے اس سے قرآن پاک پر ھاتہ رکھواکر اسطرح حلف لیتا ہے:- قرآن پاک پہ ہاتھ رکھ کر قسم کھاتا ہوں کہ میں بے ایمانی نہیں کرونگا۔ دھوکا نہیں دونگا اور اپنا کام ایمانداری سے کرونگا اگر کسی شخص کو چوری کرتے ہے دیکھا تو آپکو ضرور بتاؤنگا۔اس حلف لینے کی سب سے بڑی وجہ یے ہہ کہ اس کمپنی میں انتظامی امور میں بہت لچک Security Loopholes ہیں۔ یعنی اگر کوئی ورکر کاونٹر پر بیٹھ کر ناجائز طریقے سے آمدنی بنانا چاہے تو بآسانی بناسکتاہے۔ یعنی غلط بل وغیرو بنا کر اور کوئی اسے پکڑ بھی نہیں سکتا۔ بجائے اس کے کمپنی کے انتظامی معاملات میں درستگی لائے، مالک نے مندجہ بالا طریقہ اختیار کیا ہوا ہے۔واضح رہے کہ اسطرح حلف لینے کے باوجود بہت سے ورکرز اپنے حلف کو پورا نہیں کرتے۔ یعنی فرضی بل بنا کر زیادہ سے زیادہ پیسے کماتے ہیں۔میرے آپ سے مندجہ دیل سوالات ہیں:1۔ کیا اللہ کے نام کے علاوہ کسی کے نام کی قسم کھانا یا اس طرح قرآن مجید پر ہاتھ رکھ کر قسم کھانا یا حلف اٹہھانا جائز ہے؟2۔ کیا اس مالک کا یہ عمل ولا تشتروا بآياتي ثمنا قليلا کے مصداق نھہیں ہے؟3۔ اسطرح کے حلف کی خلاف ورزی پہ کیا کفارہ ہے؟4۔ مذکورہ مالک کا اس طریقے پر حلف لینا شرعا جائز ہے؟ جبکہ ٪70 لوگوں پر حلف کے کسی ایک جملے کو پورا نہ کرنے کا یقین یا غالب گمان ہو۔5۔ حلف ایفا نہ کرنے کی صورت میں زیادہ گناہ گار کون ہو گا؟ مالک یا نوکر؟؟ برائے مہربانی جواب عنایت فرماکر ہماری رہنمائی فرمائیں۔ المستفتی03132212443شیراز حسین
جواب: اوّلا تو مسلمان کی ذات خود اس بات کی حلف بردار ھوتی ھے کہ وہ کسی کے ساتہ دھوکہ،بددیانتی،خیانت نہیں کریگا ،ناجائز طور پر کسی کا مال نھیں کھایئگا لیکن اس کے باوجود اگر کوئی چور بازاری کوروکنے کے لئیے اپنے ماتحتوں سے حلف لیتا ھے تو اس کی گنجائش ھے۔ اس تمھید کے بعد نمبروار سوالات کے جوابات ملاحظہ ھوں: ۱ اللہ ربّ العزّت کی ذات وصفات کے علاوہ کسی اور کی قسم اٹھانا جائز نھیں ھے، قرآنِ کریم اللہ پاک کی صفت ھے، اس لیئے قرآنِ کریم کی قسم اٹھانا جائز ھے، البتہ قرآنِ کریم پر صرف ھاتھ رکھنے سے قسم منعقد نھیں ھوتی بلکہ زبان سے قسم کے الفاظ ادا کرنا ضروری ھیں مثلا کہ میں قرآن کی قسم کھاتا ھوں۔ ۲ نہیں، آیت کی مراد وہ نہیں جو سائل اخذ کررھاھے۔ ۳ دس مسکینوں کو دو وقت پیٹ بھر کر کھانا کھلانا یا تین دن مسلسل روذہ رکھنا قسم توڑنے کاکفّارہ ھے۔ ۴ جائز ھے۔ ۵مالک پر اس صورت میں کوئی گناہ نہیں، حلف کی خلاف ورزی کرنے والے گناہگار ھونگے۔ فقط واللہ اعلم۔
                                                  
عنوان: اسلامی بینکاری سے متعلق جامعہ کا فتویٰ
سوال: السلام علیکم، میں اسلامی بینکاری سے متعلق فتویٰ تلاش کررہا تھا۔ آپ کی ویب سائٹ پر آپ نے کہا کہ موجودہ اسلامی بینکاری نظام شریعت کے مطابق نہیں ہے۔ http:jamia-uloom-islamiyyah.commaslameezan-bank-k-sath-sarmaya-kari-kaa2013-02-26 لیکن میں نے ایک اور ویب سائٹ دیکھی جو بظاہر جامعہ بنوری کا حصہ لگتی ہے۔ اس پر انھوں نے کہا ہے کہ میزان بینک یا بینک اسلامی کو استعمال کرنے میں کوئی حرج نہیں کیونکہ یہ شریعہ بورڈ کی نگرانی میں چل رہے ہیں۔ لنک ملاحظہ فرمائیں: http:www.jamiabinoria.netefatawa2010-78305.html اس لنک میں اسکین شدہ فتوی موجود ہے۔ برائے مہربانی اسلامی بینکاری پر کوئی حتمی فتوی دیجیے۔ شکریہ
جواب: اسلامی بینکاری پر حتمی فتویٰ تو یہی ہے جو جامعہ کی ویب سائٹ پر موجود ہے، جس کا لنک سوال میں بھی مذکور ہے۔ http:jamia-uloom-islamiyyah.commaslameezan-bank-k-sath-sarmaya-kari-kaa2013-02-26 یہاں ایک وضاحت ضروری ہے کہ جامعہ علوم اسلامیہ علامہ بنوری ٹاؤن قائم شدہ سن 1954ء حضرت مولانا محمد یوسف بنوری رحمہ اللہ کا قائم کردہ ادارہ ہے، جو مزار قائد کے عقب میں جمشید روڈ پر واقع ہے، جس کی ویب سائٹ پر آپ رابطہ کررہے ہیں۔ مسائل معلوم کرنے کے لیے جامعہ کا مستقل لنک یہ ہے: http:jamia-uloom-islamiyyah.com باقی جامعہ بنوریہ کے نام سے جس ادارے کی ویب سائٹ سے آپ کنفیوژن کا شکار ہوئے ہیں وہ ہمارے ادارے کے ایک فاضل نے حضرت بنوری رحمہ اللہ کے نام پر حضرت بنوری کی وفات کے بعد سن 1979ء میں قائم کیا ہے۔ وہ مستقل ادارہ ہے، اس کے نظم و نسق سے حضرت بنوری کے قائم کردہ ادارے جامعہ علوم اسلامیہ علامہ بنوری ٹاؤن، جمشید روڈ کراچی کا کوئی تعلق نہیں ہے۔
                                                  
عنوان: کمپنی کی سہولیات کسی اور کے استعمال میں لانا
سوال: کمپنی نے مجھے ایک گاڑی استعمال کرنے کو دی ہے جوکہ کمپنی کی ملکیت ہے،میں آفس اور ذاتی دونوں کے لئے جتنا چاہوں استعمال کر سکتا ہوں،اس کے ساتھ مجھے 150،000 روپے کی حد بھی دی گئی ہے جس کے اندر رہتے ہوئے میں پٹرول ڈلوا سکتا ہوں جو کہ بعد میں کمپنی مجھے ادا کردیتی ہے۔سوال یہ ہے کہ کیا میں اس حد کے اندر رہتے ہوئے کیا میں کمپنی کی گاڑی کے ساتھ ساتھ ذاتی گاڑی میں یا اپنے بھائی کی گاڑی میں بھی پٹرول ڈلواسکتا ہوں کیونکہ میرا ذاتی استعمال تو اس حد کا پچھتر فیصد ہی ہوتا ہے اور میں چاہتا ہوں کہ میں اس پوری حد کو استعمال کرلوں۔
جواب: صورت مسئولہ میں کمپنی نے پٹرول کی جو حد آپ کو استعمال کرنے کے لئے دی ہے وہ صرف آپ کے اپنے استعمال کے لئے ہی ہے چنانچہ آپ اس کو آفس کی گاڑی میں استعمال کریں یا ذاتی گاڑی میں،البتہ اس پٹرول کو آپ اپنے علاوہ کسی اور کو استعمال کے لئے نہیں دے سکتےلہذا آپ کے بھائی کی گاڑی میں وہ پٹرول استعمال کرنا درست نہیں ہے۔
                                                  
عنوان: ووٹ ڈالنے کے بارے میں شرعی حکم
سوال: اسلام میں جمہوریت کی کیا حیثیت ہے ؟ اور ووٹ ڈالنے کے بارے میں شرعی حکم کیا ہے ؟ مدلل جواب کی درخواست ہے.
جواب: جمہوریت کی اسلامی حیثیت سے قطع نظر ملک میں رائج نظام کے تحت اگر کوئی شخص ووٹ ڈالتا ہے تو در حقیقت اسکا ووٹ ایک شہادت اور امانت کی حیثیت رکھتا ہے اور اس شہادت اور امانت کی کما حقہ ادائیگی کا شریعت تقاضہ کرتی ہے۔رہی یہ بات کہ کس پارٹی کو یا شخص کو ووٹ دیا جائے تو در حقیقت یہ تعیین کسی دارالافتاء یا مفتی کا منصب نہیں بلکہ یہ ہر شخص کے اپنے ضمیر اور بصیرت پر مبنی ہے کہ وہ جس جماعت اور جنکے منشور کو دین، ملک وملت کے مفاد میں زیادہ بہتر سمجھتا ہو انکو ووٹ دیے۔ فقط واللہ اعلم۔
                                                  
عنوان: انتخابات میں ووٹ کس کو دیا جائے؟
سوال: ان انتخابات کے بارے میں آپ کی کیا رائے ہے  کہ  ووٹ دیں؟ اگر دیں تو کس کو دیں؟
جواب: انتخابات کے بارے میں رائے سے قطع نظر کسی پارٹی کو یا شخص کو ووٹ دیا جائے تو در حقیقت یہ تعیین کسی دارالافتاء یا مفتی کا منصب نہیں بلکہ یہ ہر شخص کے اپنے ضمیر اور بصیرت پر مبنی ہے کہ وہ جس جماعت اور جنکے منشور کو دین، ملک وملت کے مفاد میں زیادہ بہتر سمجھتا ہو انکو ووٹ دیں۔ واللہ اعلم۔
                                                  
عنوان: ووٹ کس کو دیا جائے؟
سوال: موجودہ دور میں کس پارٹی اور شخص کو ووٹ دیا جاۓ اور علماء اس معاملے میں اپنی ذمہ داری کس طرح اداکریں؟ والسلام
جواب: واضح رہے کہ کسی پارٹی یا شخص کو ووٹ دیا جائے تو درحقیقت یہ تعیین کسی دارالافتاٗ یا مفتی کا منصب نہیں ہے بلکہ ہر شخص کے اپنے ضمیر اور بصیرت پر مبنی ہے کہ وہ جس جماعت کو دین، ملک و ملت کے مفاد میں زیادہ بہتر سمجھتا ہو اور جنکا منشور ملک وملت کے دینی مفاد میں زیادہ مفید ہو ان کو ووٹ دیکر انکی حمایت کرے۔نیکی کے کاموں میں نیک لوگوں کے ساتھ تعاون باعث ثواب اور فسق و فجور اور گناہ کے کاموں اور اس میں ملوث افراد کے ساتھ تعاون کرنا اور انکو مضبوط کرنا باعث گناھ اور قابل مواخذہ ہے۔علماء کی ذمہ داری یہی ہے۔ فقط واللہ اعلم۔
                                                  
عنوان: ووٹ نہ دینا گناہ نہیں ہے
سوال: ووٹ نہ دینا گناہ ہے یانہیں ؟
جواب: ووٹ نہ دینا گناہ نہیں ہے ۔واللہ اعلم
                                                  
عنوان: ویڈیو  کے ذریعہ گواہی دینا
سوال: خبأ قوما، ثم سأل رجلا عن شيء فأقر به و ھم يرونه و يسمعون كلامه و ھو لا يراھم جازت شھادتھم وإن سمعوا كلامه و لم يروه لا ( کنز الدقائق، ج۳ ، ص ۵۲۰ مکتبۃ بشری، از مسائل شتی) کیا اس عبارت سے ویڈیو کے ذریعے گواہی کا استدلال کیا جا سکتا ہے؟
جواب: شریعت نے قضاء اور شہادت کے لئے جواصول وضوابط مقرر کئے ہیں ان کا مقصد ہرطرح کی تلبیس اور جعل سازی کو روکناہے ۔ویڈیو کے ذریعہ سے دی جانے والی گواہی میں تلبیس اور جعل سازی کا بھرپور امکان موجودہے ،اس لئے کہ تکنیکی ذرائع سے ویڈیو میں سچ کو جھوٹ اور جھوٹ کو سچ کرکے پیش کرنابآسانی ممکن ہے۔ اس لئے ویڈیو کے ذریعہ سے گواہی شرعاقابل قبول نہیں ہے ۔مذکورہ عبارت جو سائل نے پیش کی ہے اس سے ویڈیو گواہی کے جواز کا استدلال کرنا درست نہیں، اس عبارت کا ویڈیو گواہی کے مسئلہ سے کوئی تعلق نہیں ہے۔تفصیل کے لئے متعلقہ عبارت کے حواشی وشروحات کا مطالعہ فرمائیں ۔واللہ اعلم
                                                  
عنوان: مبیع کوفروخت کرنے کے بعدبائع کی اجازت کے بغیرمشتری کا فروخت کرنا
سوال: کیا فرماتے ہیں علمائے  کرام اس مسئلہ کے بارے میں کہ میں نے ایک آدمی کو کچھ سامان ۱۰۰۰ روپے کا بیچا ۔اور اس میں سے ۱۰۰روپے نقد لے لیے اور باقی ۹۰۰ روپے ایک ماہ بعد وصول کرنے تھے ۔ مگر ایک ماہ بعد نا تو وہ خریدار آیا اور نہ ہی میرے باقی پیسے ادا کیے۔ آخر کار ایک سال تک میں اسکو وقتا فوقتا کہتا رہا کہ بھایٔ آجاو اور اپنا مال وصول کر لو اور مجھے باقی رقم دے دو ۔مگر نہ تو وہ خود آیا  اور نہ ہی اپنا مال وصول کیا۔ آخر ایک سال کے بعد وہ مال مجھے کم رقم پر بیچنا پڑا ۔۔اب پوچھنا یہ ہے کہ میرے لیے یہ بات جائز ہے ۔کہ اس آدمی کے میرے پاس جو ۱۰۰ روپے پڑے ہیں ۔میں اپنا کچھ نقصان ان پیسوں سے پورا کر لوں۔ یا میرے لیے یہ ۱۰۰روپے واپس کرنا لازمی ہے۔یاد رہے کہ مبیع میرے قبضے میں  ہے اور رقم میں سے صرف ۱۰۰ روپے وصول کیے ہیں باقی ایک ماہ بعد  ادائیگی کرنی تھی۔
جواب: صورت مسئولہ میں مذکورہ چیز سودا ہوجانے کےبعد سائل کی ملکیت سے نکل کر مشتری کی ملکیت میں داخل ہوچکی ہے ۔اب سائل کے ذمہ لازم تھاکہ اس مبیع کو مشتری کیلئے محفوظ رکھتا، لیکن جب اس نے اجازت کے بغیر فروخت کردیا تو اب سائل اس کا ضامن ہے اور اس کی کل مالیت جس پر سودا ہواتھا وہ محفوظ رکھے تاوقتیکہ وہ آکر اس کو وصول نہ کرلے اور اس کے ذمہ جوواجب الاداء رقم ہے اس کی ادائیگی کردے ، اگر مشتری نہیں آتا تو بذریعہ عدالت اس کو طلب کرکے معاملہ کا تصفیہ کیاجاسکتاہے ، عدالت اور حاکم کی اجازت کے بغیر سائل کیلئے اس مبیع کو فروخت کرنے کی اجازت نہیں تھی، اور جب فروخت کرچکا تو اس سے اپنے نقصان کو پوراکرنے کی اجازت نہیں ہے ۔فقط واللہ اعلم
                                                  
عنوان: سفارش کے ذریعہ نوکری کا حصول
سوال: میں U.A.E. سے لکھ رھاھوں، میرابیٹاپاکستان میں زیرتعلیم ھے،اب وہ ملازمت دیکھ رھا ھے۔پاکستانمیں ملازمت رشوت یا سفارش کے بغیر تقریبا ناممکن ھے،رشوت سے مجھے بھت کراھت ھے اس لئے کہ میں نے کبھی رشوت نہیں دی، کیا میں سفارش سے اپنے بیٹے کے لئےنوکری حاصل کرسکتا ھوں؟ یہ حلال ھے یا نھیں؟
جواب: رشوت کا لین دین یا رشوت کے ذریعہ ملازمت کا حصول ناجائز ھے، جبکہ شرعی حدود کا خیال رکھتے ھوئے کسی حقدار کو اس کاحق دلانے کی جائزسفارش کرنا اجروثواب کا باعث ھے، لھذا سائل کا بیٹا اگر مطلوبہ ملازمت کی اھلیت وصلاحیت رکھتا ھے اور سفارش کے ذریعہ کسی حقدار کی حق تلفی نہ ھوتی ھے تو سفارش کے ذریعے ملازمت حاصل کر سکتا ہے البتہ رشوت سے  بہر صورت بچے۔
                                                  
عنوان: تقسیم وراثت
سوال: میرے شوہر کا انتقال ہو چکا ہے۔ ان کا پہلی بیوی سے ایک بیٹا بھی ہے جبکہ پہلی بیوی کو طلاق دے دی گئی تھی۔ میری کوئی اولاد نہیں۔ اب شوہر کی جائیداد میں سے تقسیم کس طرح ہو گی۔
جواب: سائلہ کے شوہرکے ترکہ میں سے سب پہلے قرض کی ادائیگی کی جائے گی اگر ان پر قرض ہو پھر ان کی وصیت کو ایک تہائی مال سے پورا کیا جائے گا اگر انہوں نے کوئی جائز وصیت کی ہو اس کے بعد جو مال بچے گا اس میں سے بیوی کو آٹھواں حصہ دیا جائے گا اور باقی تمام مال میت کے بیٹے کا ہوگا جبکہ میت کی مطلقہ بیوی کی عدت اگر پوری ہوچکی ہے تو ان کو میراث سے حصہ نہیں دیا جائے گا ۔فقط واللہ اعلم
                                                  
عنوان: ٹی وی کی خرید و فروخت اور اس کی ریپیئرنگ کا حکم۔
سوال: میرےخالوکی صدرمیں ٹی وی کی دکان ہےوہ ٹی وی صحیح کرکے بھی بیچتےہیں اورنئےٹی وی بھی بیچتے ہیں، کیا یہ کام حلال ہے؟
جواب: ٹی وی چونکہ گناہ کا آلہ ہے اس لیے اس کی خریدوفروخت یا ریپیئرنگ وغیرہ کا کام اوراس کی آمدن حلال نہیں۔ فقط واللہ اعلم
                                                  
عنوان: cd اورdvd کی خرید وفروخت کا حکم
سوال: بازاراورریمبوسینٹر میں سافٹ وئیر کی CD.DVD بہت سستی ملتی ہے جبکہ وہی سی ڈی ، ڈی وی ڈی کمپنی ڈالر کے حساب سے بہت مہنگی فروخت کرتی ہے، غالب گمان یہ ہےکہ وہ سی ڈی ، ڈی وی ڈی کمپنی سے پوچھے بغیر نقل کی جاتی ہےکیا ہم ان سی ڈی، ڈی وی ڈی کو خرید کرانہیں کسی دینی کام میںاستعمال کرسکتے ہیں؟
جواب: ان سی ڈی اورڈی وی ڈی کو کسی بھی دینی یا دنیاوی جائز کام میں استعمال میں لایاجاسکتاہے، شرعاً گنجائش ہے۔ فقط واللہ اعلم
                                                  
عنوان: کمپنی کا بینک کو مصنوعات فرخت کرنا۔
سوال: ہمارے لیے اپنی مصنوعات (مثلاً کمپیوٹروغیرہ) بینک کوفروخت کرنا کیسا ہے؟
جواب: جائز ہے۔ فقط واللہ اعلم
                                                  
عنوان: بغیر تولے اشیاء کی خرید و فروخت کا حکم
سوال: کیا فرماتے ہیں علماء کرام اس مسألہ کے با رے میں؟ کہ آجکل مارکیٹوں میں جو بیوعات ہوتی ہیں اسکی مختلف صورتیں ہیں۔ ایک صورت تو یہ ہے کہ مشتری ایک کیلو یا دو کیلو کے پیکٹ خریدتا ہے ۔دوسری صورت یہ ہے مشتری خرید و فروخت مجازفۃکرتا ہے۔تیسری صورت یہ ہے کہ دوکاندار مشتری کے کسی وکیل کے سامنے اشیاء تولتا ہے ۔ ان تمام صورتوں میں اگر دوکاندارمشتری کے سامنے اشیاء نہ بھی تولے تو بھی اسکے جواز میں کسی کو کوئی کلام نہیں۔ چوتھی صورت یہ ہے کہ مشتری دوکاندار کو ایک چٹ دے دیتا ہے جس کے مطابق دوکاندار اشیاء تول کر مشتری کے گھر بھجوا دیتا ہے جس میں مشتری کی جانب سے کوئی وکیل بھی نہیں ہوتا۔ پانچویں صورت یہ ہے کہ مشتری جب دوکان جاتا ہے تو دوکاندار نے پہلے سے اشیاء تول کر رکھی ہوتی ہیں اور سابقہ وزن کی بنیاد پر مشتری اشیاء لے لیتا ہے اور وزن کا اعادہ نہ دکان میں کرتا ہے نہ گھر جا کر کرتا ہے۔حلانکہ بہشتی زیور میں اس طرح کے اشیاء کے استعمال کرنے کو ناجائزلکھا ہے ۔اور تمام متون سے بھی یہی بات سمجھ آتی ہے۔ اب پوچھنا یہ ہے کہ آخری دو صورتیں اگر واقعی ناجائز ہیں تو کیا انکے جواز کی کوئی صورت ہو سکتی ہے یا نہیں کیونکہ آجکل اسطرح کی بیوعات میں تو عوام و خواص مبتلا ہیں۔ ازراہ کرم جواب باصواب سے مطلع فرما کر ثواب دارین حاصل کریں۔
جواب: واضح رہے کہ اشیاء موزونہ کو فروخت کرنے کی عام طور سے تین صورتیں ہیں 1۔ دوکاندار گاہک یا اس کے وکیل کے سامنے تول کر فروخت کرے، یہ صورت جائز ہے 2۔ دوکاندار بوری یا مخصوص تھیلے یا برتن یا پیکٹ میں کوئی چیز فروخت کرے تو اس کی خرید و فروخت بھی جائز ہے خواہ ان کا وزن کم یو یا زائد۔ 3۔دوکاندار نے کوئی چیر وزن کرکے فروخت کی مگر تولتے وقت گاہک یا اس کا کوئی نمائندہ موجود نہیں تھا۔ یہی صورت مذکورہ سوال میں بطور چوتھی اور پانچویں صورت مذکورہ ہے، تو اس کے بارے میں تفصیل یہ ہےکہ متون کی کتب اور بہشتی زیور میں اس صورت کو ناجائز کہا گیا ہے، وہ اس وقت ہے جب گاہک اس شرط پر خریدے کہ میں یہ چیز تول کر اور وزن کرکے خریدوں گااور پھر دوکاندار اس شرط کی رعایت نہ کرے اور مشتری کے سامنے نہ تولے تو ایسی صورت میں یہ خرید و فروخت ناجائز ہوگی، ، اس کی تائید درج ذیل عبارت سے ہوتی ہے۔ اشتریٰ مکیلا بشرط الکیل خرم بیعہ واکلہ حتی یکیلہ و مثلہ الموزون بشرط الوزن والعد غیر الدراھم والدنانیر۔۔۔ تاہم گاہک تولنے کی شرط نہ لگاتے بلکہ دوکاندار پر اعتماد کرتے ہوئے چیز خرید لے یا یہ نیت کرلے کہ میں اس سامان کی قیمت ادا کر رہا ہوں چاہے یہ ایک کلو ہو یا سوا کلو تو ایسی صورت میں بغیر تولے سامان کی خرید و فروخت جائز ہے جیسا کہ آج کل عام دستور ہے۔ فقط واللہ اعلم
                                                  
عنوان: خریدے ہوئے مال کو واہس لینے والے دکاندار کی فضیلت
سوال: سوال یہ کرنا ہےکہ بہت ساری دکانوں پریہ لکھاہوتاہے(1)فکسڈپرائس(2) خریداہوامال واپس یاتبدیل نہیں ہوگا۔خریداراوردکاندارکےلیے اس بارے میں کیااحکام، فضائل یا وعیدہے، براہ کرم وضاحت سےقرآن اوراحادیث کی روشنی میں ارشادفرمائیں۔
جواب: فکسڈ پرائس (متعین قیمت) میں توشرعاً کوئی ممانعت نہیں، البتہ یہ لکھنا کہ خریداہوامال واپس یاتبدیل نہیں ہوگا، اسلامی تعلیمات کےمنافی ہے۔ شریعت اس بات کی ترغیب دیتی ہےکہ اگرکوئی شخص سوداکرنےکےبعدکسی وجہ سے اس سودےکومنسوخ کرناچاہےتودکاندارکومنسوخ کردینا چاہئے۔ حضورصلی اللہ علیہ وسلم کاارشاد گرامی ہے: ترجمہ: جوشرمندہ ہوکرسودا ختم کرنےوالے کےعذرکوقبول کرکےسوداختم کردےتوروزقیامت اللہ رب العزت اس کےگناہوں کو ختم کردیں گے۔ فقط واللہ اعلم
                                                  
عنوان: لیز شدہ زمین پر بنی بلڈنگ کی فروخت کا حکم
سوال: میں یہ جاننا چاہتاہوں کہ اگرآپ نے کوئی زمین لیزپرلی99 سال کے لیے اور اس پرآپ نے بلڈنگ تعمیر کی ، کیا اس بلڈنگ کوزیادہ قیمت پرفروخت کیا جاسکتاہے؟ مثلاً آپ نے زمین 50٫000٫00 کی خریدی اوراس پر 50٫000٫00 کی لاگت سے بلڈنگ تعمیر کی، کیا اس بلڈنگ کو ایک کروڑ یا زیادہ پر فروخت کیا جاسکتاہے؟
جواب: مروجہ طریقہ کے مطابق لیز پر لی گئی زمین پربلڈنگ تعمیر کرنا اوراسے اضافی قیمت پرفروخت کرنا جائز ہے، شرعاً کوئی ممانعت نہیں ہے۔ فقط واللہ اعلم
                                                  
عنوان: کمپیوٹر اوراس سے متعلق اشیاء کی خریدوفروخت کاحکم
سوال: میں کمپیوٹرہارڈویراورسافٹ ویر کی دکان ڈالنا چاہتاہوں۔ آپ سےدریافت کرناہےکہ کیاکمپیوٹرکی فروخت جائزہےیاناجائز؟اسی طرح اس کے ہارڈوئیرمثلاً کی بورڈ،ماؤس وغیرہ کی فروخت جائزہےیانہیں ؟اورکمپیوٹرسافٹ وئیرکی سی ڈیزمثلاً ونڈوز، ان پیج، ورڈپیڈوغیرہ جوسافٹ وئیرکمپیوٹرمیں استعمال ہوتے ہیں کی سی ڈیز کی فروخت جائزہےیانہیں؟
جواب: کمپیوٹرایک آلہ ہےجس کامفیداورجائزاستعمال بھی ہےاورمضروناجائزبھی جو لوگ مضراورناجائز کاموں کے لیے استعمال کریں گےوہ اپنے فعل کے خود ذمہ دارہوں گے۔ دکاندار کےلیےکمپیوٹراوراس سے متعلق بیان کردہ اشیاء کی خریدوفروخت جائز ہے۔
                                                  
عنوان: کموڈٹی مارکیٹ کی تجارت کا حکم
سوال: حضرت میں ایک ہندوستانی مسلمان ہوں میں ہندوستانی کموڈٹی مارکیٹ یعنی چیزوں کا لین دین میں تجارت کرتاہوں جس میں سونا، چاندی، خام تیل، قدرتی گیس، جرمز، تانبا، جست، سیسہ، وغیرہ کی تجارت ہوتی ہے۔کیا میں یہ تجارت کرسکتا ہوں ؟ کیا یہ تجارت جائز ہےیا نہیں اوراگرجائز ہے توقرآن وحدیث کی روشنی میں جواب جلدازجلد دیں۔
جواب: صورت مسئولہ میں سائل کے لیے ہندوستان کی بنی ہوئی اشیاء خام تیل، قدرتی گیس،جرمز، تانبا،جست ،سیسہ کی تجارت درست ہے، یہ مباح اشیاء ہیں ان کی تجارت جائز ہے۔ فقط واللہ اعلم
                                                  
عنوان: بینک کو مختلف مصنوعات فروخت کرنے کا حکم
سوال: میں ایک آئی ٹی کمپنی میں ملازمت کرتا ہوں، یہ کمپنی اپنی مصنوعات دیگر کمپنیوں کے ساتھ ساتھ بینک کو بھی فروخت کرتی ہے۔ میرا سوال یہ ہے کہ کیا میرا اس کمپنی میں ملازمت کرنا درست ہے؟جزاک اللہ خیراً سائل : اقبال شہزاد
جواب: بینک کو کمپیوٹر یا کوئی اورچیزفروخت کرسکتے ہیں البتہ تقویٰ کا تقاضا یہ ہے کہ ان کو فروخت نہ کیا جائے۔ فقط واللہ اعلم
                                                  
عنوان: آتش بازی کا سامان بنانے اور اسکو فروخت کرنے کا حکم
سوال: کیا آتش بازی کاسامان بنانا جائز ہے اوراس کام کو کاروبارکے طورپرکرناجائزہے؟
جواب: آتش بازی کا سامان بنانایااس کاکاروبارکرنا ناجائز ہے۔ فقط واللہ اعلم
                                                  
عنوان: سونے چاندی کی ادھار خرید و فروخت کا حکم۔
سوال: کیا سوناادھاربیچنایادینا جائزہے؟
جواب: سونےچاندی کی خریدوفروخت ادھارجائزنہیں ہے۔فقط واللہ اعلم
                                                  
عنوان: قسطوں پر کسی چیز کی خریداری کا حکم
سوال: مجھے ایک مسئلہ معلوم کرنا تھا کہ مجھے موٹرسائیکل کی ضرورت تھی لیکن میں مکمل ادائیگی پر نہیں خرید سکتا ماہانہ قسطوں پرلے سکتاہوں لیکن ماہانہ قسطوں پرڈیلر کو کچھ رقم زائد دینی پڑتی ہےکہ قسطوں پر موٹرسائیکل خریدنا جائزہے، سود میں تو نہیں آتا؟
جواب: قسطوں پر موٹرسائیکل یا کوئی بھی چیزخریدنا جبکہ قسطوں کی قیمت نقد ادائیگی کی بنسبت زائدبھی ہوتی ہے جائز ہے بشرطیکہ کل قیمت اورماہانہ اقساط ابتداء ہی میں طے کرلی جائیں اوربعد میں اس میں کسی بھی نام سے کسی قسم کا اضافہ نہ کیا جائے اورنہ ہی قسطوں کی ادئیگی میں تاخیر کی وجہ سے کوئی اضافی رقم لی جائے۔ فقط واللہ اعلم
                                                  
عنوان: کسی چیز کی عدم موجودگی میں اسے فروخت کرنا
سوال: 1۔ میں ایک دکاندار ہوں، میں یہ پوچھنا چاہ رہاہوں کہ اگر ایک گاہک میرے پاس کسی چیزکے بارے میں پوچھتا ہے اوروہ چیز میرے پاس نہ ہونے کی صورت میں دوسرے دکاندار سے اٹھاتاہوں اوروہ دکاندار میرے لیے کچھ رعایت کرکے میں اس میں گاہک سے کچھ کمالیتاہوں کیا وہ منافع میرے لیے جائزہے یانہیں ؟2۔ آپ کی نظرمیں اردو میں ایسی کتاب جس سے میں رہنمائی حاصل کروں ؟
جواب: جائزہے،بشرطیکہ آپ اپنے گاہک سے سودااس وقت حتمی کریں جب مطلوبہ چیزآپ کے پاس آجائے اور گاہک کو فراہمی یقینی ہوجائے۔ 2۔قرآن کریم کےمفاہیم ومطالب کو سمجھنے کے لیے مفتی محمدشفیع صاحب رحمہ اللہ کی معارف القرآن یا مولانا شبیراحمدعثمانی رحمہ اللہ کی کی تفسیر عثمانی ،احادیث سے واقفیت کے لیے مولانا منظوراحمد نعمانی صاحب کی معارف الحدیث اور ضروری مسائل جاننے کے لیے مولانا اشرف علی تھانوی رحمہ اللہ کی بہشتی زیور انشاء اللہ مفید رہے گی اور حضرت مولانا محمد یوسف لدھیانوی شہیدرحمہ اللہ کی کی تالیف " آپ کے مسائل اور ان کا حل" مطالعہ فرماسکتے ہیں۔ فقط واللہ اعلم
                                                  
عنوان: قسطوں پر لیپ ٹاپ لینا
سوال: میرا سوال یہ ہے کہ پہلے سے طے کرکے کوئی چیز قسطوں میں لی جائے تو کیا اس پر دی جانے والی اضافی رقم سود ہے؟ مثال کے طور پر اگر میں میزان بنک سے لیپ ٹاپ قسطوں میں لیتا ہوں، مارکیٹ ریٹ سے زیادہ رقم پر، لیکن اس میں ہم بنک سے طے کرتے ہیں کہ اتنی رقم زیادہ دوں گا، تو کیا یہ سود ہے؟
جواب: پہلے سے ایک رقم، ادائگی کی مدت اور ماہانہ قسطیں طے کرکے قسطوں پر کسی چیز کی خرید و فروخت کرنا جائز ہے۔ نقد لینے کی صورت میں جو قیمت ہو ادھار کی صورت میں اس سے زائد رقم سود نہیں ہے۔ البتہ اگر کسی ماہ قسط کی تاخیر یا مقررہ مدت تک قسطوں کی ادائیگی مکمل نہ کرنے کی صورت میں مزید اضافہ کسی بھی نام سے مشروط رکھا جائے تو اس طرح کا سود ادا کرنا جائز نہیں ہے۔ اس صورت میں زائد لی جانے والی رقم سود ہوگی۔ ضروری ہے کہ سودا کرتے وقت جو رقم طے کی جائے اخیر تک وہی ہو، بعد میں کسی بھی نام سے کسی قسم کا اضافہ مشروط رکھنا اس سودے کو فاسد کردے گا۔ اس تفصیل کی روشنی میں میزان یا کسی بھی بینک سے قسطوں پر لیپ ٹاپ لینے کو دیکھا جائے تو ہماری معلومات کے مطابق وہ اس شرط پر پورا نہیں اترتے، بلکہ بہت سی فاسد شرائط ان کے معاہدہ میں پائی جاتی ہیں۔ اس لیے بینک کے بجائے کسی اور ادارے سے مذکورہ بالا شرائط کی رعایت رکھتے ہوئے معاملہ ہوتا ہو تو وہاں سے لے سکتے ہیں۔
                                                  
عنوان: مختلف ممالک کی کرنسیوں کا تبادلہ
سوال: کیا غیرملکی کرنسی کی خریدو فروخت جائز ہے ؟
جواب: صورت مسئولہ میں مختلف ممالک کی کرنسیوں کا کاروبار جائزہے، بشرطیکہ خریدوفروخت ہاتھ درہاتھنقد ہو۔ ادھار معاملہ جائز نہیں۔
                                                  
عنوان: کرنسی نوٹوں کی لین دین میں کمی زیادتی کا حکم
سوال: یہاں پر مارکیٹ میں ایک طریقہ کار کے مطابق کرنسی نوٹ خریدے جاتے ہیں ۔وہ طریقہ یہ ہے کہ پھٹے پرانے کرنسی نوٹ جن کا نمبر بھی بسا اوقات درست نہیں ہوتا ،کچھ لوگ کم قیمت پر خریدتے ہیں۔ یہ نوٹ ایسی حالت میں ہوتے ہیں کہ بینک بھی انہیں قبول نہیں کرتا اور نہ تبدیل کرتا ہے۔ خریدار کہتے ہیں کہ ہم اسے اسٹیٹ بینک لے جاکر تبدیل کرتے ہیں ۔اس معاملے میں راہنمائی فرمائیں ؟
جواب: نوٹ یا سکے جوایک ملک کے ہوتے ہیں اورایک ہی قسم کی مالیت رکھتے ہیں اگرچہ پرانےاورنئےہوں ان کاآپس میں تبادلہ مساوی طورپرہاتھ درہاتھ جائزہے لیکن کمی زیادتی کے ساتھ تبادلہ سود ہونے کی وجہ سے ناجائزہے۔ فقط واللہ اعلم
                                                  
عنوان: فورکس کاروبار کی شرعی حکم
سوال: کیا انٹرنٹ پر "فورکس" کا کاروبار یعنی کرنسی کی خرید و فروخت کا کاروبار جائز ہے ؟ فورکس ایک قسم کا کاروبار ہے جس میں بندہ کرنسی خریدتا ہے اور قیمت بڑھ جانے پر اسے بیچتا ہے
جواب: مختلف ممالک کی کرنسی کی خرید وفروخت بشرطیکہ ادھار نہ ہو تو جائز ہےمگر لوگ کرنسی خریدتے ہیں اور قیمت بڑھنے پر آگے فروخت کرتے ہیں اور قبضہ ملنے کا بھی انتظار نہیں کرتے ہیں ایسی خریدوفروخت ناجائز ہے۔لوگوں کو عمومی تصور یہ ہے کہ وہ رسک کی منتقلی کو قبضہ کا قائم مقام سمجھتے ہیں حالانکہ رسک یعنی نفع ونقصان کی ذمہ داری قبضہ کے بدلے کافی نہیں ہوتی ۔واللہ اعلم
                                                  
عنوان: بینک کو جائیداد کرایہ پر دینا
سوال: کیا بینک کو اپنی جائیداد کرائے پر دی جاسکتی ہے ؟
جواب: صورت مسئولہ میں بینک ایک سودی ادارہ ہے جہاں سودی لین دین ہوتاہے جو گناہِ کبیرہ ہے ایسے سودی ادارےکواپنی جائیداد کرایہ پردینا گناہ کے کام میں معاونت ہے جوکہ شرعاً ناجائزہے،اورجوکرایہ بینک اداء کرے گا،ظاہرہے وہ اپنی سودی آمدنی سے اداء کرے گاجو کہ شرعاً جائز نہیں ہے۔
                                                  
عنوان: بینک ملازم کے بچوں کو ٹیوشن پڑھانا
سوال: کیا میں کسی ایسے بچہ کو ٹیوشن پڑھا سکتی ہوں جس کے والد بینک میں کام کر رہا ہوں؟.
جواب: اگر ٹیوشن پڑھانے کی اجرت بینک کی آمدنی ہی سے ادا کی جائے تو ایسے بچہ کو ٹیوشن پڑھانا درست نہیں ہے۔
                                                  
عنوان: LCپر کاروبار کرنے کا حکم
سوال: LC پر کاروبار کرنا کیسا ہے کیا شریعت میں اس کی اجازت ہے یا نہیں اور ایک بروکر کے بارے میں کیا حکم ہے جو اپنی پارٹی کو LC پر مال دلوا کر دیتا ہے، اور بروکری لیتا ہے۔
جواب: صورت مسئولہ میںLC کی حیثیت شرعا کفالت و ضمانت کی سی ہے اور کفالت اور ضمانت پر اجرت لینا شرعا ناجائز ہے۔ البتہ LCلیٹر آف کریڈٹ یعنی بینک کی طرف سے ضمانت فراہم کرنے پر جو دفتری امور انجام دینے پڑھتے ہیں ان دفتری امور کے انجام دینے پر اس قدر اجرت لینے کی اجازت ہے جس قدر اجرت اس طرح کے کاموں میں عام طور پر لی جاتی ہو. فقط واللہ اعلم
                                                  
