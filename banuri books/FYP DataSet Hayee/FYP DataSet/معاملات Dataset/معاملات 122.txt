عنوان: کریڈٹ کارڈ کا شرعی حکم
سوال: http://fatwa.banuri.edu.pk/masla/sud-par-qarz-lanay-ki-ak-surat-ka-hukam/2014-11-25جزاک اللہ محترم مفتی صاحب، آپ کا جواب موصول ہوا۔ پوچھنا یہ تھا کہ اگر صورتِ مسئولہ جائز نہیں تو پھر کریڈٹ کارڈ کا کیا حکم ہوگا؟ کیا اسے بھی نا جائز مانا جائگا؟
جواب: کسی معاملے کے حلال وحرام ہونے کا مدار درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا حرام ہے اسی طرح اس کا معادہ کرنا بھی شرعا ناجائز اور حرام ہے۔ اس بنیاد پر بالفرض اگر کریڈٹ کارڈ لینے والا لی گئی رقم مقررہ مدت میں واپس بھی کردے تو معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفس معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔
                                                  
عنوان: ہیلتھ انشورنس کا حکم
سوال: ہماری کمپنی کے ای نے ہیلتھ انشورنس شروع کی ہے، جس میں کمپنی پریمیم بھرتی ہے، برائے کرم اس کے بارے میں بتائیں کہ کیا یہ جائز ہے؟
جواب: ہیلتھ انشورنس اگرکمپنی کی طرف سے ضروری ہے اور ملازم چاہے یا نہ چاہے کمپنی اس کا انشورنس ضرور کرتی ہے تو کمپنی نے جتنی رقم انشورنس کی مد میں جمع کی ہے اس کے بقدر انشورنس کمپنی سے علاج کرانا درست ہے۔ فقط واللہ اعلم
                                                  
عنوان: مضاربہ کے نفع میں سرمایہ کار کا کتنا حصہ ہوگا؟
سوال: آج سے تقریبا دوسال پہلے میں نے اپنے ایک دوست کو کچھ رقم اس کے کاروبار میں سرمایہ کاری کے لئے دی تھی۔رقم دیتے وقت میں نے پوچھا تھا کہ کتنا منافع ھوگا ؟ تو اس نے جواب دیا تھا کہ اندازا ایک فیصد سے ڈیڑھ فیصد تک کا نفع ہوسکتا ہے ۔اس بات کو دوسال کا عرصہ گزر چکا ہے اور میرے دوست نے مجھے اس دوران کسی قسم کا کوئی نفع نہیں دیا، نہ ہی کسی قسم کا حساب وغیرہ کیا گیا ۔اب میری جانب سے تقاضا کرنے پر اس نے کہا کہ مجھے کاروبار میں نفع تو ہوا ھے مگر میرے پاس گزشتہ دوسال کا حساب موجود نہیں اور میرا دوست مجھے نفع میں سے حصہ بھی دینے پر تیار ھے۔آپ سے یہ ہی گزارش ہے کہ آپ رہنمائی فرمادیجئے کہ اب میں اپنے دوست سے کس حساب سے نفع میں حصہ لے سکتا ہوں ؟
جواب: مذکورہ معاملہ شرعی اعتبار سے مضاربہ کہلاتا ہے، جس کے صحیح ہونے کے لئے معاہدے میں نفع کی شرح متعین کرنا ضروی شرط ہے، جبکہ مذکورہ معاملے میں آپ کے دوست ( مضارب) نے نفع کی شرح طے کرنے کی بجائے ایک اندازہ بتایا تھا، لہذا اس شرط کے نہ پائے جانے کی بنا پر شرعا یہ عقد مضاربہ فاسد ہے، اب اس کا شرعی حکم یہ ہے کہ اس کاروبار کا پورا حقیقی نفع آپ کو ملے گا اور آپ کے دوست کو کاروبار اس کی محنت کی اجرتِ مثل (مارکیٹ میں ان کی جیسی قابلیت کے افراد کو اس قسم کے کام پر دی جانے والی اجرت) ملے گی، لیکن اس کو اجرتِ مثل اور اس نفع میں سے جو کم ہو گا، وہ دیا جائے گا، یعنی اگر مجموعی نفع مثلاََ ایک لاکھ ہے اور اجرتِ مثل ایک لاکھ دس ہزار بنتی ہے تو اسے دونوں رقموں میں سے کم یعنی ایک لاکھ ہی ملیں گے، اگر مکمل حساب موجود نہیں توکاروباری اصولوں کو سامنے رکھتے ہوئے باہمی رضامندی سے نفع کی مقدار طے کر کے باقی حساب کیا جا ئے گا۔ واللہ اعلم
                                                  
عنوان: پراویڈنٹ فنڈ کے بارے میں ایک شبہ
سوال: سرکاری محکموں میں جی پی فنڈ، پراویڈنٹ فنڈ یا ڈی ایس او پی فنڈ، تینوں کا ایک ہی مفہوم ہے، کے نام سے ملازم کی تنخواہ سے کچھ رقم وضع کر کے ملازم کی بچت کی خاطر جمع کیا جاتا ہے۔ ریٹائرمنٹ کے بعد اسی رقم کے ساتھ کچھ مزید رقم کا اضافہ کر کے یکمشت ملازم کو دی جاتی ہے۔ اس سلسلے میں چند امور کی نشان دہی ضروری سمجھتا ہوں؛ تاکہ ذہنی تشویش دور ہو:1 روپے کی قدر وقت کے ساتھ گھٹتی بڑھتی ہے جو معاشیات کا ایک مسلمہ حقیقت ہے؛  لہذا آج کے پچاس روپے کی قیمت وہ نہیں ہے جو آج  سے دس پندرہ برس پہلے تھی۔ پس اگر ایک ادارہ اپنے ملازم کو بیس پچیس برس پہلے کے پچاس روپے رائج الوقت پچاس روپے کے برابر کر کے دے رہا ہے جس میں محکمے کو بھی کسی نا کسی شکل میں فائدہ ہو رہا ہے۔ یوں سمجھیے کہ ملازم کی تنخواہ میں سے کچھ رقم منہا کر کے کسی کاروباری سکیم میں لگا دیتے ہیں، اور اس سے حاصل شدہ کمائی سے ملازم کو بھی ریٹائرمنٹ کے بعد خاص شرح کے مطابق حصہ ملتا ہے۔ قواعد فقہیہ کی رو سے یہ سود نہیں ہونا چاہیے،  جیسا کہ بعض فقہا کی رائے سے یہی معلوم ہوتا ہے کیوں کہ سود  دو آدمیوں کے مابین عقد ہوتا ہے جب کہ دونوں طرف مال ہو اور مال پر ملک ثابت ہو،  یہاں جو رقم کٹتی ہے وہ ملازم کی ملک نہیں ہوتی،  یہ رقم ابھی تک مالک کے قبضے میں آئی نہیں ہے۔2 بعض علما نے اس معاملے میں اختیاری اور غیر اختیاری کا فرق لکھا ہے یعنی اختیار و مرضی سے یہ کٹوتی جائز نہیں یہ سود ہے اور غیر اختیاری ہو تو یہ جائز ہے سود نہیں ہے۔ حالانکہ ملازم اس میں اپنا فائدہ دیکھتا ہے کہ یکمشت اسے ایک خطیر رقم ملنے والی ہے، تب ہی تو حکومت کی طرف سے متعینہ کٹوتی سے زیادہ کٹوانے پر راضی ہے۔ یہ اختیاری و غیر اختیاری کا فرق کر کے ایک کو جائز اور دوسرے کو نا جائز قرار دینا سمجھ میں نہیں آرہا۔
جواب: 1،2 مفتی شفیع صاحب کی درج ذیل تحریر آپ کے دونوں سوالوں کے جواب کے لیے کافی ہے، وہ لکھتے ہیں:"جبری پراویڈنٹ فنڈ میں ملازم کی تنخواہ سے جو رقم ماہ بماہ کاٹی جاتی ہے اور اس پر ہر ماہ جو اضافہ محکمہ اپنی طرف سے کرتا ہے پھر مجموہ پر جو رقم سالانہ بنام سود جمع کرتا ہے، شرعا ان تینوں رقموں کا حکم ایک ہے، اور وہ یہ کہ یہ سب رقمیں در حقیقت تنخواہ ہی کا حصہ ہیں، اگرچہ سود یا کسی اور نام سے دی جائیں، لہٰذا ملازم کو ان کا لینا اور اپنے استعمال میں لانا جائز ہے، ان میں سے کوئی رقم بھی شرعًا سود نہیں، البتہ پراویڈنٹ فنڈ میں اگر اپنے اختیار سے کٹوائی جائے تو اسپر جو رقم محکمہ بنام سود دے گا، اس سے اجتناب کیا جائے، کیوں کہ اس میں تشبہ بالربا بھی ہے اور سود خوری کاذریعہ بنالینے کا خطرہ بھی، اس لیے خواہ وصول ہی نہ کریں یا وصول کر کے صدقہ کر دیں ۔"مذکورہ بالا عبارت میں حضرت مفتی صاحب نے ادارے کی طرف سے ملنے والی رقم کو صریح سود نہیں کہا ہے، بلکہ اس میں سود کا شبہ بیان کیا ہے اور لوگ اسے سود خوری کا ذریعہ نہ بنادیں تو سد باب کے طور پر اس سے بچنے کا حکم دیا ہے، اور  ربا کے باب میں حدیث شریف میں جہاں سود سے اجتناب کا حکم ہے، وہیں شبہ سود سے بھی اجتناب کا حکم ہے۔سود کا شبہ اس وجہ سے ہے کہ جب ملازم کے اختیار سے محکمہ کٹوتی کرتا ہےتو وکالت کا پہلو درمیان میں آجاتا ہے گویا ملازم اپنے ادارے سے کہتا ہے کہ میری رقم وضع کرکے اس پر سود لگادو ۔اس وکالت کے پہلو سے ملازم کا اختیار بھی ثابت ہوگیا اور وکیل کا قبضہ چوں کہ موکل کا قبضہ ہوتا ہے اس لیے قبضہ بھی متحقق ہوگیا اور آپ کا وہ اشکال بھی رفع ہوگیا ہے کہ جب رقم ملازم کے قبضہ میں نہیں آئی تو ملکیت میں نہیں آئی اور ملکیت نہ آئی تو ملک کا دوسری ملک کے ساتھ تبادلہ بھی نہ ہوا۔  فقط واللہ اعلم
                                                  
عنوان: مروجہ لکی کمیٹی کا حکم
سوال: آج کل لکی کمیٹی کا ایک سلسلہ چل رہا ہے، جس میں ہر ماہ میں ایک یا دو ہزار روپے جمع کئے جاتے ہیں اور مہینے کی پانچ تاریخ قرعہ اندازی کی جاتی ہے، جس کا نام نکل آئے تو وہ اگلی تمام اقساط کی ادائیگی سے بری ہو جاتا ہے، اس کا شرعا کیا حکم ہے؟
جواب: لکی کمیٹی کی مذکورہ صورت جوے پر مبنی ہونے کی بنا پر شرعا ناجائز ہے، واللہ اعلم
                                                  
عنوان: روٹ پر رکشہ چلانے کے لئے رشوت دینے اور دیگر آمدنی کا حکم
سوال: میں رکشہ ڈرائیور ہوں اور میں شہر کراچی میں لائن والا رکشہ چلاتا ہوں, جس کا مخصوص روٹ نمبر ہوتا ہے، ہم مخصوص روٹ پر چلتے ہیں اور روز کت ڈیڑھ سو روپے مالکان کو دیتے ہیں، روٹ مالکان اس پورے روٹ کی جمع شدہ رقم سے منشی کو تنخواہ کو بھی دیتے ہیں، ٹریفک پولیس کو بھی دیتے ہیں، جس کی بنا پر تریفک پولیس چالان وغیرہ نہیں کرتی، اور پوچھ گچھ نہیں کرتی، سوال یہ ہے کہ یہ جو رقم مالکان ٹریفک والوں کو دیتے ہیں رشوت ہے یا نہیں؟ اور ہماری کمائی حلال ہے یا حرام؟
جواب: اگر رکشے کے کاغذات اور دیگر قانونی ضروریات پوری ہوں تو پھر ٹریفک پولیس کو دی جانے والی یہ رقم رشوت کے حکم میں ہو گی، جس کا لینا تو ٹریفک پولیس کے لئے کسی صورت میں جائز نہیں ، البتہ اگر اس کے بغیر قانونا گنجائش ہونے کے باوجود ٹریفک پولیس کی طرف سے روٹ پر چلنے کی اجازت نہ ملے تو حق کے حصول کے لئے مالکان کے لئے یہ رشوت دینے کی گنجائش ہو گی، لیکن ٹریفک پولیس کے لئے اس کا لینا پھر بھی جائز نہیں، اور اگر کاغذات یا روٹ پرمٹ وغیرہ قانون سے متعلق مسئلہ ہو تب یہ خالص ایسی رشوت ہو گی جس کا لینا دینا دونوں جائز نہیں۔البتہ ان دونوں صورت میں رکشے سے کرائے کیی مد میں حاصل ہونے والی آمدنی حلال ہے، واللہ اعلم
                                                  
عنوان: سود پر قرض لینے کی ایک صورت کا حکم
سوال: ایسے ادھار کا کیا حکم ہے جس میں آپ کسی سے قرض لیتے ہیں اور اگر آپ اس کو ایک سال کے اندر واپس دیتے ہیں تو کوئی سود نہیں ہوگا، ہاں ایک سال کے بعد سود جمع ہونا شروع ہو جائے گا۔
جواب: چونکہ سود پر قرض لینا دینا شرعا جائز نہیں ہے، لہذا مذکورہ صورت اختیار کرنا جائز نہیں۔ ایک سال کے بعد سود لگنے کی شرط خلاف شریعت اور گناہ ہے اور اگر ایک سال کے اندر قرض ادا کردیتے تب بھی دونوں فریق گناہ گار ہوں گے کیونکہ ایک ناجائز شرط پر دونوں پارٹیاں راضی ہوگئی تھیں۔واللہ اعلم
                                                  
عنوان: وراثت کی تقسیم
سوال: ایک خاتون کی وفات کے بعد مندرجہ ذیل وارثین میں تقسیم کس طرح ہوگی؟3 بیٹے،شوہر اور چار بھائی والدہ خاتون کی کوئی جائیداد نہیں ہے؟
جواب: صورت مسؤلہ میں مرحومہ کی وفات کےبعد تجہیز و تکفین کا خرچہ نکال کر اگر کوئی قرضہ ہو تو اس کو ادا کرنے کے بعد اگر مرحومہ نے کوئی وصیت کی ہو تو اس کو ایک تہائی سے نافذ کرنے کے بعد ما بقیہ کل ترکہ میں سے ایک چوتھائی شوہرکو اوربقیہ میں سے برابر برابر ہر ایک بیٹے کو ملے گا۔اور بھائیوں کہ ترکہ میں سے کچھ نہیں ملے گا۔باقی جائداد اگر نہ بھی ہو تو جو کچھ مال ان کی ملکیت میں تھا چاھے سونا چاندی کی شکل میں ہو یا نقد رقم یا استعمال کا کوئ سامان،اس سب کو ان کے ورثاء میں ان کے شرعی حصوں کے بقدر تقسیم کیا جائے گا۔اور اگر مرحومہ نےکچھ نہ چھوڑا ہو تو ظاہر ہے کہ کسی کو کچھ نہیں ملے گا۔
                                                  
عنوان: ادھار خرید وفروخت میں رقم میں زیادتی کا حکم
سوال: میرے ایک دوست کو رکشہ خریدنا ہے، اس کے پاس رقم نہیں ہے، وہ قسطوں پر ڈیڑھ لاکھ کا لے رہا ہے۔ وہی رکشہ نقد میں پچھتر ہزار کا ہے۔ ایسے میں ہم ہی میں سے ایک دوست نہ اس کو آفر کی کہ میں تقد میں خرید کر تمہیں ایک لاکھ میں بیچ دوں گا۔ تم مجھے پانچ ہزار ماہانہ دے دینا۔ اس سودے پر دونوں راضی ہیں۔ برائے مہربانی بتادیں کہ کیا یہ سودا سود تو نہیں۔
جواب: یہ خرید و فروخت کا معاملہ ہے، پچھتر ہزار میں نقد خرید کر نفع رکھ کر لاکھ روہے میں ادھار پر بیچا جا رہا ہے، اس لیے یہ سود نہیں،ادہار خرید وفروخت کا معاملہ ہے اور جائز ہے۔ البتہ رکشہ خریدنے کے بعد خریدار بیچنے کا اور جس کو چاہیے وہ لازمی طور پر خریدنے کا پابند نہیں۔
                                                  
عنوان: میراث کی تقسیم
سوال: ایک خاتون کے شوہر کا انتقال ہوا تو اس کے سسر حیات تھے۔ لیکن اب وہ بھی انتقال کر گئے ہیں۔ اور ان کی تین بیٹیاں اور ایک بیٹا ہے۔ ان خاتون کے اپنے دو بیٹے ہیں۔ معلوم یہ کرنا ہے کہ ان خاتون کا یا ان کے بیٹوں کا کوئی حصہ ان کے سسر کی جائیداد میں ہے؟ اگر ہے تو کتنا ہے؟
جواب: مذکورہ صورت میں سسر کی جائیداد میں اس کی بہو یا پوتوں کا حق نہیں ہے کیوں کہ بہو کو بہو ہونے کی حیثیت سے سسر سے میراث نہیں ملتی اور پوتوں کے چچا حیات ہیں۔
                                                  
عنوان: زندگی میں تقسیم جائیداد
سوال: ایک باپ جوکہ زندہ ھے اپنی جایداد اپنے چار بیٹوں ایک بیٹی اور بیوی میں کسطرح تقسیم کرےگا ۔ اور کیا ایک بیٹے کو اپنی جایداد سے محروم کرسکتا ھے؟جواب سے مستفید فرمایے ۔
جواب: ہر شخص زندگی میں اپنے مال و جائداد پر مکمل تصرف کا حق رکھتا ہے، جس کو جتنا چاہے دے دے۔ اس سلسلے میں تجربات کی روشنی میں والد کو یہ مشورہ دیا جاتا ہے کہ اگر کوئی ناگزیر صورت نہ ہو، تو زندگی میں جائیداد کو مکمل طور پر تقسیم کرنے کا طریقہ اختیار نہ کرے، بسا اوقات اس طرح تقسیم جائیداد کے بعد والدین انتہائی کسمپرسی کا شکار ہوجاتے ہیں، اور اولاد کی جانب سے انہیں کئی ایک تکالیف کا سامنا ہوتا ہے، تاہم اگر تقسیم ہی کرنا پیش نظر ہو تو اولاد کے درمیان برابری کرنا چا ہیے، اس تقسیم میں بیٹا اور بیٹی دونوں کو برابر دیا جائے گا، بلا ضرورت کسی کو کم یا زیادہ دینا درست نہیں۔، بیوی کو بھی حسب ضرورت و خواہش جتنا دینا چاہے دے سکتا ہے، البتہ بہتر یہ ہے کہ اولاد ہونے کی صورت میں آٹھواں حصہ دے۔ اگر کوئی بیٹا، یا بیٹی برے کردار کے حامل، نافرمان، یا غلط کاریوں کے عادی ہوں، اور اندیشہ ہو کہ وہ مال اللہ تعالی کی نافرمانی میں خرچ کریں گے، تو ان کو کچھ نہ دینا چاہیے۔
                                                  
عنوان: تکافل کا حکم
سوال: تکافل حلال ہے یا حرام؟
جواب: مروجہ تکافل اور انشورنس کی حقیقت میں سوائے نام کے کوئی فرق نہیں ہے،لہذا جس طرح انشورنس حرام ہے اسی طرح مروجہ تکافل بھی ناجائز اور حرام ہے اس سے اجتناب کرنا ضروری ہے۔
                                                  
عنوان: ڈاکومنٹس فائل کرنے کی فیس لینے کاحکم
سوال: میں ایک ادارے میں ملازم ہوں، جہاں لیویرز اور چارٹرڈ اکاؤنٹنٹس وغیرہ اپنے کلائینٹس کی طرف سے ڈاکومنٹس فائل کرتے ہیں اور اس کی فیس لیتے ہیں ،اگر یہ لیویرز یا خود کلائنٹس وغیرہ ہم سے ڈاکومنٹس بنوائیں اور ہمیں کنسلٹینسی فیس دیں ، جبکہ ہم مندرجہ ذیل شرائط کو پورا کرتے ہوئے یہ کام کریں تو کیا ہمارے لئے یہ فیس لینا شرعا جائز ہے؟ہم یہ کام آفس ٹائم کے علاوہ چھٹی کے دن کریں۔ہم قانون کے خلاف کوئی کام نہ کریں۔کوئی غیر ضروری فیور بھی نہ دیں۔دوسرے لوگوں کے کام کا حرج بھی نہ کریں۔آفس کی طرف سے کوئی تحریری ھدایت بھی نہیں کہ ملازم یہ کام نہیں کر سکتا۔برائے کرم راھنمائی فرمائیں۔
جواب: مذکورہ صورت میں چونکہ آپ ایک ادارے سے وابستہ ہیں، اس لئے دیانتاََ آپ پر ادارے کے مصالح کی رعایت لازم ہے، لہذا وہاں آنے والے کلائینٹس(گاہکوں) سے انفرادی طور پر ڈیل کرنا دیانت وامانت کے خلاف ہونے کی بنا پر شرعاََ جائز نہیں ۔ واللہ اعلم
                                                  
عنوان: والدہ، شوھر،چار بھائیوں اور تین بیٹوں میں میراث کی تقسیم
سوال: ایک خاتون کا انتقال ہوگیا، ورثا میں والدہ، شوہر، 4 بھائی اور 3 بیٹے ہیں، مرحومہ پر کوئی قرض نہیں تھا نہ ہی کوئی وصیت کی ہے، میراث کس طرح تقسیم ہوگی؟
جواب: مذکورہ صورت میں مرحومہ کے ترکہ کو چھتیس(36) حصوں میں تقسیم کیا جائے گا، اور چھے حصے مرحومہ کی والدہ کو، نو حصے شوھر کو اور سات سات حصے ہر ایک بیٹے کو ملیں گے، شرعا بھائیوں کا میراث میں کوئی حصہ نہیں۔ واللہ اعلم
                                                  
عنوان: نرجانورکوجنسی میلاپ کے لیے استعمال کرنے پراجرت لینے کاحکم
سوال: کیا نرجانورکوجنسی میلاپ کے لیے استعمال کرنے پر رقم وصول کرنا جائزہے؟
جواب: نرجانورکوکسی اورمقصد سے کرائے پرلے لیاجائے، پھراس سے میلاپ کرالیاجائے توجائرہوگا، محض جنسی میلاپ پراجرت لیناجائزنہیں ہے۔ فقط واللہ اعلم
                                                  
عنوان: اسلامک میوچل فنڈ کا حکم
سوال: اسلامک میوچل فنڈ برائے ٹیکس سیونگ میں سرمایہ کاری کا کیا حکم ہے؟ نیز یہ بھی بتائیں کہ میوچل فنڈ کا نفع حلال ہے؟
جواب: ھماری تحقیق کے مطابق اسلامک میوچل فنڈز میں سرمایہ کرنا اور اس پر نفع حاصل کرنا جائز نہیں ہے۔ واللہ اعلم
                                                  
عنوان: تمباکو کمپنی میں ملازمت
سوال: کیا برٹش امریکن ٹوبیکو کمپنی میں نوکری کرنا جایز ہے؟ نیز اس کی آمدنی حلال اور جائز ہے یا نہیں؟ دوسرا یہ کہ ایسے شخص کی دعوت قبول کرنا جائز ہے جو تمباکو اور سگریٹ بنانے والی کمپنی میں کام کرتا ہو؟
جواب: سگریٹ اور تمباکو بنانے والی کمپنی میں ملازمت کرنا درست اور اس ملازمت سے ہونے والی آمدنی حلال ہے، ایسے شخص کی جو اس کمپنی میں کام کرتا ہو دعوت قبول کر لینا بھی درست ہے۔
                                                  
عنوان: تمباکو کمپنی میں کام کرنے کا حکم
سوال: میرا سوال یہ ہے کہ برٹش امیریکن ٹوبیکو کمپنی میں نوکری کرنا کیسا ہے؟ نیز آمدنی حلال اور جائز ہے یا نہیں؟ دوسرا یہ کہ کیا ایسے شخص کی دعوت قبول کی جا سکتی ہے جو تمباکو اور سگریٹ بنانے والی کمپنی میں کام کرتا ہو؟ از راہ کرم تفصیل سے جواب دیں، میری بہن کا رشتہ ایک ایسی جگہ سے آیا ہے جہاں لڑکا مذکورہ امریکی کمپنی میں کام کرتا ہے۔
جواب: تمباکو اور سگریٹ کا کام کرنے والی کمپنی میں ملازمت درست ہے۔اور آمدنی حلال ہے۔
                                                  
عنوان: تصویر کشی کا پیشہ اختیار کرنا
سوال: میں پینٹر ہوں. میں لینڈ اسکیپ، سٹی اسکیپ ، اوراسٹل لائف کو پینٹ کرتا ہوں- انسانوں کی شکل صاف نہیں ہو تیں اور جیسے ان کی آنکھیں وہ صرف نہیں ہو تیں امپرشن ازم میں بنی ہوئی نہیں ہو تیں ہیں وہ حلال ہیں یا حرام اور اگر میں پوٹریٹ بناؤں جس میں واضح خد و خال ہوتے ہیں امپرشن ازم میں - تو کیا اس قسم کی پینٹنگ کی اسلام میں اجازت ہے اور پینٹنگزسے پیسہ کمانے جایز ہیں اور مسجد میں اس رقم کوعطیہ کر سکتے ہیں لینڈ اسکیپ پوٹریٹ یا صرف لینڈ اسکیپ شکریہ
جواب: 1: کسی بھی جاندار کی تصویر، جس سے اس جاندار کی صورت کے خط و خال نمایاں ہوتے ہوں اور دیکھنے والا اس کو جان دار کا عکس سمجھ سکے، ایسی تصویر بنانا جائز نہیں ہے، اور اس کے عوض میں حاصل ہونے والی کمائی حرام ہے۔ غیر جاندار کی تصاویر بنانا جائز ہیں اور اس کے عوض ملنے والی کمائی حلال ہے۔ چنانچہ لینڈ اسکیپ، سٹی اسکیپ، اور اسٹل لائف اگر ممنوعہ تصویر سے خالی ہوں، تو ان کا بنانا جائز ہے۔ جب کہ پورٹریٹ چونکہ جاندار ہی کی بنائی جاتی ہے، اس لیے پورٹریٹ بنانا جائز نہیں۔2: حلال کمائی کو جائز امور میں جس طور پر چاہے استعمال کیا جاسکتا ہے، جب کہ حرام کمائی کسی مستحق زکوۃ کو ثواب کی نیت کے بغیر صدقہ کرنا ضروری ہے۔
                                                  
عنوان: لائف انشورنس کا حکم
سوال: لائف انشورنس کا شرعی حکم بتادیں۔
جواب: لائف انشورنس کی پالیسی خریدنا جوئے،غرر اور سود پر مشتمل ہونے کی بنا پر ناجائز اور حرام ہے۔ واللہ أعلم
                                                  
عنوان: سود کی رقم کا مصرف
سوال: میرے پاس بینکوں کے ذریعہ آکر بہت زیادہ سود جمع ہوگیا ہے۔ اب اس کا درست مصرف کیا ہوسکتا ہے۔ ؟ کتاب وسنت کی روشنی میں جواب عنایت فرمائیں۔ نوازش ہوگی۔
جواب: سود کی یہ رقم ثواب کی نیت کیے بغیر کسی مستحق زکوۃ فقیر کو دے دیں۔ واللہ أعلم
                                                  
عنوان: کرایہ دار کا مکان خالی کرنے سے انکار کرنا
سوال: میرا ايک گھر ہے اس ميں کرایہ دار رہتے ہيں، بہت عرصے سے مکان خالی کرنے کا بول رہا ہوں مگر وہ خالی نہيں کررہے اور ميں شرافت کا دامن ہاتھ سے چھوڑنا نہيں چاہتا۔ براہ مہربانی مجھ کو کوئی موثر وظيفہ بتاديں اور ميرے حق ميں دعا فرماديں۔
جواب: اگر مالک مکان کرایہ دار کو معاہدہ کی مدت مکمل ہونے کے بعد مکان خالی کرنے کا کہے تو اس پر مکان خالی کرنا واجب ہے، اور خالی کرنے سے انکار کرنا شرعا ناجائز ہے۔ کرایہ دار مالک کی رضامندی کے بغیر جب تک مکان میں رہے گا، اللہ تعالیٰ کے نزدیک وہ ظالم اور غاصب شمار ہوگا۔ حدیث شریف میں آتا ہے: قال رسول اللہ صلی اللہ علیہ و سلم: الا لا تظلموا، الا لا یحل مال امرء الا بطیب نفس منہ۔ (مشکوٰۃ، ج:1، ص:255، ط:قدیمی)  ترجمہ: خبردار اے مسلمانو! ظلم نہ کیا کرو، اور یاد رکھو کسی شخص کا مال اس کی دلی رضامندی کے بغیر دوسرے شخص کے لیے حلال نہیں ہے۔ معاملات کی آسانی اور مغلوبیت سے حفاظت کے لیئے اس دعا کا اھتمام کریں اللھم انّی اعوذبک من الھمّ والحزن والعجز والکسل والبخل والجبن وغلبۃ الرجال،ترجمہ: الہی! میں تیری پناہ چاہتا ہوں رنج وغم سے اور عاجزی اور سستی اوربخل اوربزدلی اورلوگوں کے قہر سے۔واللہ اعلم
                                                  
عنوان: بینک کے ملازم کی آمدنی استعمال کرنے کا حکم
سوال: بینک میں کام کرنے والے کی آمدنی استعمال کرنے کا کیا حکم ہے؟
جواب: آپ کا سوال مبہم ہے،بینک کی آمدنی کون استعمال کرنا چاہتے ہے ؟ آیا ملازم خود یا اس کے اہل خانہ یا کوئی اور ؟وضاحت کے بعد جواب دیا جا سکتا ہے۔
                                                  
عنوان: مسئلہ میراث
سوال: منسلکہ فائل میراث کا مسئلہ ہے اور اہمیت کے پیش نظر جواب جلد مطلوب ہے۔ گزارش ہے کہ جواب جلد عنایت کیجیے۔
جواب: منسلکہ فائل ڈاؤن لوڈ نہیں ہورہی، چونکہ میراث کے مسائل میں بسا اوقات کئی ایک وضاحتیں مطلوب ہوا کرتی ہیں، اس لیے بہتر یہ ہے کہ باقاعدہ تحریر لکھ کر براہ راست دار الافتا رجوع کر کے دستی فتوی حاصل کیا جائے۔
                                                  
عنوان: TEINS نامی کمپنی میں کام کرنا کیسا ہے؟
سوال: TIENS نامی کمپنی میں کام کرنا کیسا ہے؟
جواب: دیگر ملٹی لیول مارکٹنگ کمپنیوں کی طرح یہ کمپنی بھی جس طریق کار کے مطابق کاروبار کرتی ہے، اور منافع دیتی ہے، وہ درست نہیں ہے، بنا بریں اس کمپنی میں کام کرنا ناجائز ہے۔ فقط واللہ أعلم
                                                  
عنوان: مغربی ممالک میں سودی قرض پر گھر خریدنے کا حکم
سوال: میں اپنے والدین اور بھائیوں کے ساتھ گذشتہ نو سال سے کینیڈا میں کرائے کے گھر میں مقیم ہوں ، میں گھر ڈھونڈ رہا ہوں، گھرکی قیمت سے زیادہ مجھے اس کا کرایہ پڑتا ہے ،مثال کے طور پر ایک عام گھر کے قرض کی قسط تیرہ سوپچاس جمع دوسوپچاس ٹیکس ڈالر ہے ،اس کے علاوہ یوٹیلٹی بلز ، بجلی ،پانی وغیرہ ہیں، پورا گھر سارے اخراجات کے ساتھ تقریبا دوہزار ڈالر کا پڑے گا، مگر جیسا گھر میں دیکھ رہا ہوں اس کے سائز جیسا گھر اس کا کرایہ پچیس سو ڈالر ہوگا جس میں یوٹیلیٹی بلز شامل نہیں ہیں ، اور آخر میں یہ گھر بھی اپنا نہیں ہوگا ،اگر میں پیسے بچاؤں تو میرے خیال میں میرے بچے بھی اتنا پیسہ نہیں بچا پائیںگے کہ وہ اپنا گھر خرید سکیں، ہم کچھ سالوں سے پیسے بچارہے ہیں،مگر ایسا لگتا ہے کہ میں اپنی اور اپنے بیٹے کی زندگی میں کبھی یہ حاصل نہیں کر پاؤںگا، مجھے مشورہ دیں قرآن وحدیث کی رو سے کیونکہ میںا س کے خلاف نہیں کرنا چاہتا
جواب: مغربی ملکوں میں سودی قرض کے ذریعے گھر خریدنے کا جو طریقہ رائج ہے وہ سود پر مشتمل ہونے کی وجہ سے حرام ہے ، البتہ ایک ممکنہ جائز صورت یہ ہے کہ اگر گھر کے مالک سے معاملہ اس طرح طے ہوجائے کہ گھر کی پوری قیمت بازاری قیمت سے زیادہ مقرر کرلی جائے اور پھر اس کی ادائیگی قسطوں میں کی جائے تو یہ صورت جائز ہے ،واضح رہے کہ معاملہ کے وقت یہ طے ہونا ضروری ہے کہ کل قیمت کیا ہوگی ؟اور یہ بھی کہ کتنی قسطوں میں ادا کی جائے گی اور قسط میں تاخیر کی صورت کوئی مالی جرمانہ لگانا بھی جائز نہ ہوگا
                                                  
عنوان: طغرے بنا کر فروخت کرنا
سوال: کیا قرآنی آیات اور احادیث کی خطاطی جنہیں عرف عام میں طغرے بھی کہا جاتا ہے ان کو بنا کر فروخت کرنا اور اسکی آمدن ذاتی مصارف میں لانا شرعاجائز ہے؟
جواب: جائز ہے۔
                                                  
عنوان: ٹیکس میں کمی کے لئے آمدنی کم ظاھر کرنے کا حکم
سوال: کینیڈا میں آمدنی پر حکومت ٹیکس وصول کرتی ہے، یہاں تک کہ ٹیکسی والے سے بھی اس کی کمائی پر ٹیکس لیا جاتا ہے، کچھ لوگ ٹیکس میں کمی کے لئے اپنی آمدنی کم بتاتے ہیں، کیا یہ جائز ہے؟
جواب: سرکاری ٹیکس میں کمی کے لئے صریح جھوٹ بولنا جائز نہیں، واللہ اعلم۔
                                                  
عنوان: ھنڈی اور ایزی پیسہ کا حکم
سوال: پیسہ حوالہ کرنا یعنی ہنڈی اور ایزی پیسہ کرنا سود میں شامل ہے یانہ ہے
جواب: ھنڈی کے ذریعہ بھیجی جانے والی رقم اگر کرنسی کے مارکیٹ ریٹ کے مطابق ہی دی جاتی ہے اور رقم کو بھیجنے کی کی اجرت اصل رقم میں سے منہا نہیں کی جاتی، بلکہ الگ سے طے کرکے لی جاتی ہے تو جائز ہے۔یہی حکم ایزی پیسے کا بھی ہے ۔ایزی پیسہ، سود میں داخل نہیں ۔
                                                  
عنوان: اسلامي بينك ميں ملازمت كاحكم
سوال: اگرمجھے كسى اسلامك بينك يا جيسے ميزان بينك ميں جاب مل رهي هوتو كيا ميں جاب كرسكتاهوں؟ اس ميں كوئي سود كى بات تو نهيں هے؟ برائے مهربانى مجھے اس مسئلے كاجواب جلد از جلد ديں. شكريه
جواب: ، مروجہ اسلامی بینکوں کا طریقہ تمویل اكثر اہلِ فتویٰ كى اب تك كى تحقيق كے مطابق اسلامی اور غیر سودی نہیں ہے بلکہ کئی سودی اور غیری اسلامی معاملات پر مشتمل ہے، لہٰذا ایسے اداروں میں ملازمت اختیار کرنا شرعاً جائز نہیں هوگا، اور اس کی تنخواہ بھی حلال نہیں ہوگى. فقط والله اعلم
                                                  
عنوان: میزان اسلامک میوچل فنڈ
سوال: انکم ٹیکس آرڈیننس کے مطابق انکم ٹیکس کریڈٹ حاصل کرنے کے لئے میزان اسلامک میوچل فنڈ کے جواز سے متعلق دارالعلوم کا فتویٰ فائل میں منسلک ہے، برائے مہربانی اسے ملاحظہ کیجیے۔ اور اس بارے میں اپنی قیمتی رائے سے نوازئیے اور کیا میں انکم ٹیکس کریڈٹ حاصل کرنے کے لیے میزان اسلامک میوچل فنڈ میں سرمایہ کاری کرسکتا ہوں یا نہیں؟
جواب: اہل فقہ وفتوی کی ایک بڑی تعداد کی رائے کے مطابق میزان میوچل فنڈز میں سرمایہ کاری جائز نہیں ہے، اس لیے اس سرمایہ کاری کی صورت میں حاصل ہونے والی منافع کی رقم بلانیت ثواب صدقہ کرنا ضروری ہوگا۔ فقط واللہ اعلم
                                                  
عنوان: ادھار خرید وفروخت میں قیمت کی زیادتی کا حکم
سوال: ادھار پر چیز فروخت کرنے کی صورت میں زیادہ پیسے لینا ربا نہیں ہے، شرط یہ ہے کہ سودے کے وقت یہ طے ہو جائے کہ سودا ادھار ہے اور تاخیر کی صورت میں پیسوں میں بالکل اضافہ نہ کیا جائے۔ یہی سب علما کہتے ہیں، اس بارے میں قرآن یا حدیث یا صحابہ کا قول ہو تو اس کا حوالہ دے دیں۔
جواب: جمہور فقہا کی رائے کے مطابق کسی اثاثے کی خرید و فروخت میں نقد اور ادھار کی قیمتوں میں فرق رکھنا جائز ہے، کیوں کہ ادھار کی صورت میں رقم کی زیادتی صرف وقت کا عوض نہیں ہوتی بلکہ اس اثاثے کی قدر کے بڑھ جانے کی وجہ سے اس اثاثے ہی کا عوض ہوتی ہے، اس لیے ادھار کی صورت میں نقد رقم سے زائد رقم طے کرنا سود نہیں ہے۔ جمہور فقہائے کرام کا یہ اجماع خرید وفروخت کے متعلق قرآن و حدیث میں موجود ہدایات پر مبنی ہے۔ تفصیلی دلائل بمع حوالہ جات کے لیے دار الافتا سے رجوع کیا جاسکتا ہے۔
                                                  
عنوان: نفع لے کر ویزہ فروخت کرنا
سوال: السلام علیکم ورحمۃ اللہ وبرکاتہ : میں یہاں سعودی عرب میں گزشتہ 3 سال سے مقیم ہوں اور یہاں ایک مقامی ادارے میں ملاذمت پزیر ہوں ، جیسا کے آپ حضرات کو معلوم ہے کے سعودی عرب میں کام کرنے والوں کی اکثریت غیرملکیوں کی ہی ہے اور مختلف اداروں کو جب بھی افرادی قوت کی ضرورت پیش آتی ہے تو وہ مختلف ممالک کے لیے ویزوں کا اجراء کرتے ہیں لیکن یہ ویزے اصل میں بلا معاوضہ ہوتے ہیں لیکن آگے ادارے کے ہی کچھ لوگ چاہے وہ افراد سعودی ہوں یاغیر سعودی وہ ان ویزوں کو آگے بھاری معاوضے پر بھارت ، پاکستان ، بنگلہ دیش اور دیگر غریب ممالک کی ایجنسیوں کو یا پھر بلاواسطہ ان ممالک کے امیدواروں کو فروخت کرتے ہیں ان غریب امیدواروں کی اکثریت ان افراد کی ہوتی ہے جو مختلف مجبوریوں کی بناء پر اپنی جمع پونجی ، بیویوں کے زیور ، یا اپنی زمینیں فروخت کرکے یہ بھاری معاوضے ادا کرنے پر مجبور ہوتے ہیں ۔ تو کیا فرماتے ہیں علماۓ دین و مفتیان کرام اس بارے میں کے اسطرح ویزوں کی فروخت ان افراد کے لیے جائز ہوگی اور اس سے حاصل شدہ رقم کے بارے میں کیا حکم ہوگا ۔ براۓ مہربانی جواب عنایت فرما کر رہنمائی فرمائیں ۔جزاک اللہ ۔ فقط ۔کاشف احمدخاکپاۓ علماۓ حق
جواب: مذکورہ صورت میں جب ویزہ فراہم کرنے والے ادارے ویزے کے حصول کے لیے تگ و دوہ کرتے ہیں، اور پھر ان کے حاصل ہونے کے بعد، گو کہ یہ ویزے سرکار کی طرف سے مفت جاری ہوتے ہوں، تاہم یہ ادارے اس ویزہ کو مہیا کرنے کی خدمت کے بدلے معاوضے کا مطالبہ کرتے ہیں تو یہ مطالبہ شرعی نقطہ نگاہ سے ان کی اس محنت اور تگ و دوہ کے عوض کا مطالبہ ہے جو کہ جائز ہے۔ البتہ لوگوں کی مجبوری سے فائدہ اٹھا کر اپنی خدمت و محنت سے زیادہ نفع لینا مروت اور اخلاق کی رو سے انتہائی نا مناسب ہے۔ فقط واللہ أعلم
                                                  
عنوان: دلالی کی اجرت لینا
سوال: السلام علیکم میرے پاس ایک پلاٹ ہے ہری پور میں، وہاں ٹیلی کام کمپنی والے ٹاور لگانا چاہتے ہیں، کمپنی کا ایک شخص میرے بھائی کا جاننے والا ہے، وہ ٹاور لگانے کے بدلے کمیشن مانگ رہا ہے۔ فرض کرلیں اگر ٹاور لگانے کے وہ ہمیں 15 لاکھ دیں گے تو اس میں سے 5 لاکھ وہ لے گا۔ برائے مہربانی مجھے قرآن و سنت کی روشنی میں اس مسئلہ کا حل بتادیں۔ کیا شرعی طور پر ایسا جائز ہے؟ اگر وہ ہم سے پیسے لے تو کیا یہ جائز ہوگا؟شکریہ
جواب: مذکورہ شخص جو کمیشن مانگ رہا ہے وہ دراصل رشوت کا تقاضا کررہا ہے اس لیے ٹاور لگانے کے بدلے اسے کچھ دینا رشوت ہونے کی وجہ سے ناجائز ہے۔
                                                  
عنوان: اسلامی بینک میں ملازمت کا حکم
سوال: مجھے کسی اسلامی بینک مثلا میزان بینک میں ملازمت کا موقع میسر ہو تو کیا میں یہ ملازمت اختیار کر سکتا ہوں؟ اس میں سود کی کوئی بات تو نہیں ہے۔
جواب: روایتی بینکوں کی طرح مروجہ اسلامی بینکوں میں بھی ملازمت جائز نہیں ہے۔
                                                  
عنوان: زمین واپسی کی شرط کے ساتھ خریدنا
سوال: از یونس پٹیلجمالپور احمد آباد گجرات الھند باسمہ الکریمگرامی القدر حضرت اقدس مفتی صاحب دامت برکاتہم السلام علیکم ورحمۃ اللہ وبرکاتہ مسئلہ در پیش ہے امید ہے کہ قرآن،حدیث اور فقہ کی روشنی میں حوالہ اور عبارت کے ساتھ جواب مرحمت فرمائیں گے۔ سوال:زید نے ایک زراعت کی زمین پچاس لاکھ روپئے کی غیر مسلم سے خریدی،پیسے دیدئے رجسٹری بھی کرالی،اس شرط پر کہ جب غیر مسلم کے پاس پچاس لاکھ روپئے آوینگے تو غیر مسلم زید کو پیسے دیدے گا اور اپنی زمین واپس لے لیگا ،اور جب تک پیسے نہیں دیگا وہاں تک ماہانہ زمین کا ۰۰۰،۵۰ہزار روپئے کرایہ دیگا ،زمین غیر مسلم کے قبضہ میں ہی ہے ،رجسٹری اگر چہ زید کے نام کرا دی ،تو کیا اس طرح معاملہ کرنا درست ہے؟تو کیا زید اس طرح غیر مسلم سے ماہانہ کرایہ لے سکتا ہے ؟کسی نے زید سے منع کیا تو اس کاکہنا ہے کہ ہندوستان دار الحرب ہے ،برائے کرم مدلل جواب عطا فرمائے۔ سوال : زید نے غیر مسلم سے پچاس لاکھ روپئے میں اس شرط پر زمین خریدی کہ جب میرے پاس پیسے آوے تو یہ زمینپچاس لاکھ میں ہی تجھے مجھ کو لوٹانی پڑیگی تو کیا اس شرط کے ساتھ خریدنا جا ئز ہے؟ سوال: غیر مسلم نے زید سے اس زمین کو ماہانہ پچاس ہزار کرایہ پر لے لی حالانکہ اس علاقہ میں اتنی زمین کا کرایہ پچاسہزار سالانہ چلتا ہے تو کیا اس طرح کرایہ پر دینا جا ئز ہے؟ مسلۂ مذکورہ میں غیر مسلم نے زید کو زمین کا قبضہ دیا ہی نہیں ہے، صرف پیسے لیکر شرطیہ رجسٹری کرا لی ہے، قبضہ غیر مسلم کا ہیہے اور ماہانہ پچاس پزار روپئے کرایہ دیتا ہے۔ محمد یونس 00919428613286
جواب: مذکورہ معاملہ شرعا بیع بالوفاء میں داخل ہے جو کہ شرعا ناجائز ہے، زید مذکورہ زمین پر کرایہ کے نام سے جو رقم وصول کررہا ہے یہ درحقیقت سود ہے۔ زید کے ذمّہ لازم ہے کہ اس سودے کو ختم کرے۔ یہ واضح رہے کہ دارالحرب میں بھی کسی مسلمان کے لیئے سودی معاملہ کرنے کی حلت کا فتوی نہیں ہے۔ تفصیلی اور مدلل جواب کے لئیے دارالافتاء کے پتہ پر مراسلت کریں۔ واللہ اعلم
                                                  
عنوان: دو بھایئوں اور دو بھنوں میں وراثت کی تقسیم
سوال: میرے والد ١٩٩٤ میں رحلت فرما گئے تھے . انہوں نے ایک مکان ترکہ میں چھوڑا ہے. میری والدہ کا بھی پچھلے ماہ انتقال ہوگیا . انکے انتقال تک بہن بھائیوں کی خواہش سے والد کی جائیداد کی تقسیم موخر رہی . اب جب کہ والدین فوت ہوچکے ہیں جائیداد کی تقسیم بھائیوں کی وجہ سے تنازع بن رہی ہے بھی . والد نے کوئی وصیت نہیں چھوڑی ہے اور ہم دو بہنیں اور دو بھائی ہیں. وراثت کا سرکاری کاغذ جسمیں جائیداد کا والد صاحب مرحوم و مغفور کے نام اور پانچ وارثوں کے نام موجود ہیں . چونکہوالدہ کا انتقال ہو گیا ہے اور میرے بھائی، بشمول میری بڑی بہن مجھے میرے جائداد میں جائز حق سے محروم رکھنا چاہتے ہیں . میری آپ سے مودبانہ گزارش ہے کہ شریعت کی رو سے مجھے آپ میرے جائیداد میں حق کے متعلق آگہی فرمائیں . عین نوازش ہوگی
جواب: جائز وارث کو اس کے وراثتی حق سے محروم رکھنا ظلم اور غصب ہے اور ایساکرنے والا ظالم اور غاصب ہے ، اور ازروئے حدیث ایسا شخص قیامت کے دن جنت سے محروم رہیگا جو ورثاء کو ان کے حق وراثت سے محروم رکھتا ہے۔ بھائیوں کے ذمہ لازم ہے کہ وہ تمام ورثاء کو ان کا شرعی حق دے کر بری الذمہ ہوجائیں۔جس کی صورت یہ ہوگی کہ مرحوم والد کی متروکہ جائداد کو کل چھ حصوں میں تقسیم کرکے دودو حصے ہر بیٹے کو اور ایک ایک حصہ ہر بیٹی کو ملیگا۔ واللہ اعلم
                                                  
عنوان: مجبوری کی حالت میں سودی قرضہ لے کر کاشتکاری کرنا
سوال: میں نے دس سال کے لیئے زمین ٹھیکے پر لی ہے، دوسال کام صحیح چلا،اب میری ساری فصل سیلاب کی وجہ سےتباہ ہوگئی ہے اور میرے پاس کوئی جمع پونجی نہیں ہے، مجھے مشورہ دیں کہ میں اب زمین کو دوبارہ کاشت کے قابل بنانے کے لئیے رقم کہاں سے لوں؟ بینک تو سود پر دیتا ہے اور باقی کوئی اتنی رقم دینے کو تیّار نہیں۔
جواب: سود پر رقم حاصل کرنا توبہرحال ناجائز ہے ، کوشش کریں کہ بلاسود قرضہ کسی سے حاصل کرلیں یا کسی کو شریک بنا کر کام شروع کرلیں۔مشاہدہ یہ ہے کہ جو لوگ سودی قرضہ حاصل کرتے ہیں وہ کچھ اس طرح اس جال میں پھنس جاتے ہیں کہ سب کچھ سے ہاتھ دھو بیھٹتے ہیں۔اگر ایسا نہ بھی ہو تو بھی جب شریعت نے ممانعت کردی ہے توہمارے لیے اس گندگی میں ہاتھ ڈالنا جائز نہیں۔ واللہ اعلم
                                                  
عنوان: مضاربت ومشارکت کے نام پر رائج کاروبار
سوال: میں نے پہلے بھی سوال کیاتھا آ پ نے وضاحت طلب کی تھی، میرے سوال کا مقصد یہ ہیکہ ہمارے علاقے راولپنڈی ، پشاور ، مردان وغیرہ علاقوں میں مفتیان حضرات اور علماء کرام کے سرپرستی میں مضاربت ومشارکت کے نام پر ایک کاروبار شروع کیاہے ، اس میں لوگوں سے پیسے لیے جاتے ہیں اور اس سے کاروبار کیاجاتاہے ، اور جنتامنافع ہوتاہےوہ باہم تقسیم کیاجاتاہے ہر ماہ 5500یا 6000یا6500 وغیرہ کے حساب سے منافع آتاہے لیکن یہ معلوم نہیں ہوتاکہ اس سے  کیاکاروبارکیاجاتاہے اور یہ کاروبارکون کرتاہے ، لیکن مشہورہے کہ یہ مفتیان حضرات کے سرپرستی میں ہوتاہے واللہ اعلم اور بعض لو گ کہتے ہیں کہ تبلیغی اکابرین نے بھی اس میں رقم لگائی ہے،  لیکن وہ اس نے انکارکرتے ہیں اور یہ بہت وسیع پر وگرام ہے لوگوں نے اس میں کروڑوں کاسرمایالگایاہے ،بعض مفتیان کرام کہتے ہیں کہ یہ جائزہے ، اور بعض کہتے ہیں ناجائز ہے مثلاًمستندمفتیان کرام کی رائے مفتی احمد ممتاز،کراچی ۔جامعہ الرشید،کراچی ۔مفتی محمد اسماعیل طورو۔ مفتی محمد رضوان ، ادارہ غفران ۔مفتی ریاض ، تعلیم القرآن ۔مفتی رشید،جامعہ اسلامیہ برائے مہربانی وضاحت کریں اور  تفصیل فرمائیں مع دلائل ۔شکریہ ۔
جواب: صورت مسئولہ میں جس کاروبار کا پوچھا جا رہا ہے اس کا فراڈ اور دھوکہ ہونا واضح ہوچکا ہے اس لیئے اب اسکے جائز ہونے کا سوال لاحاصل ہے۔واللہ اعلم
                                                  
عنوان: مدرسہ کے قوانین کی خلاف ورزی پر تعزیری سزا
سوال: ھمارا مدرسہ ملتان میں ہے جس میں ۱۱ سو طلبہ زیر تعلیم ہیں ہم نے مدرسے میں یہ قانون بنایا ھے کہ جو طالب علم مدرسے کے ضواط کی پابندی کرے گا اس کو مدرسہ تعلیم اور کھانا فری دیگا لیکن جو خلاف ورزی کرے گا مدرسہ اس خلاف ورزی کے موافق اس سے کھانے کی قیمت یا تعلیم کی اجرت وصول کرے گا۔ چنانچہ جو طالب علم ایک دن کی چھٹی بغیر اجاذت کرتا ہے تو ھم اس سے ایک ھفتےکے کھانے کی قیمت وصول کرتے ہیں۔ شرعی رو سے اس کی کیا حیثیت ھے۔ جلد جواب دے کر شفقت فرمائیں
جواب: مذکورہ طریقہ کار درست نہیں ،بجائے اس کے کہ خلاف ورزی کی صورت میں طالب علم سے ایک دن کی چھٹی پر ایک ہفتہ کے کھانے کی قیمت وصول کی جائے یہ صورت اختیار کی جاسکتی ہے کہ ایسےطالبعلم کے لیئے مدرسہ کی جانب سے مفت کھانے کی سہولت بند کردی جائے۔اسی طرح اگر مدرسہ وقف ہے اور چندہ بھی ہوتاہے تو پھر طلبہ سے تعلیم کی اجرت وصول کرنا بھی ناجائز ہے۔ واللہ اعلم
                                                  
عنوان: اسلام میں بینکنگ کا تصور
سوال: السلام علیکم مجھے یہ بتاد یجیئے کہ کیا اسلام میں اسلامی بینکنگ کا کوئی تصور ہے؟اور آج کل کی بینکنگ اسلامی ہے یا نہیں؟
جواب: بینکنگ کی اسلامی ہونے کے تصور کے درست ہونے یا نہ ہونے کی بحث میں جانے قبل یہ جاننا ضروری ہے کہ بینک کی اپنی وضعی حقیقت کیا ہے چنانچہ بینک اپنی اصل وضع کے اعتبار سے کاروباری نہیں بلکہ مالیاتی ادارہ ہےجو لوگوں کی بچتوں کوسود پرحاصل کرکے کاروباری افراد و اداروں کو سود پر دیتا ہے جبکہ اسلام سود کی نہیں کاروبار کی اجازت دیتا ہےاوراسلامی شریعت میں انفرادی تجارت کی طرح مشترکہ سرمایہ سےبطور شرکت ومضاربت تجارت کی بھی اجازت ہے۔ اب اگر کوئی بینک اسلامی ہونے کا ارادہ رکھتا ہے تو اس کو اپنے وضعی مقصد سے ہٹ کر مشترکہ سرمایہ سے چلنے والی کمپنی میں تبدیل ہونا پڑیگا ،موجودہ بینک اسلامی ہوں یا غیر اسلامی ،نہ صرف اس اصل پر آنے کوتیار نہیں بلکہ چاہتے ہیں کہ اسلام اپنے اصولوں کی قربانی دے کر ان کی اصل پر آجائے ۔یہی وہ کشمکش ہے جودونوں میں بپا ہے۔ ہاں اگر بینکنگ اپنے اس وضعی مقصد سے ہٹ کر اسلامی تجارت کرنے کے لئے لوگوں کی رقم بطور امانت وصول کرے،متعین نفع اور رقم کی یقینی واپسی کی ضمانت کے بجائے اسلامی شرکت و مضاربت کے فقہی اصولوں کے مطابق آزادانہ واقعی کاروبار کرے تو ایسی بینکنگ چونکہ بعینہ اسلامی تجارت ہوگی جس کا تصور اسلام میں بالکل موجود ہے،ایسی بینکنگ کو ہمارے اکابر نے نہ صرف جائز کہا بلکہ اس کے اجراء ونفاذ کے لئے تحریری ، تقریری اور عملی کوششیں بھی فرمائی ہیں۔باقی آج کل جو بینکنگ ہو رہی ہے اس میں سے روایتی بینکنگ کے اسلامی ہونے کا ہمارے علم کے مطابق کوئی بھی قائل نہیں،جبکہ اسلامی بینکنگ کے نام سے جو بینکنگ ہو رہی ہے اس کو بعض حضرات اپنے علم،مشاہدہ اور تجربہ کی بنیاد پر اسلامی بینکنگ قرار دیتے ہیں،لیکن ہمارے علم اور تحقیق کے مطابق اسلام کی طرف منسوب بینکنگ بھی فی الواقع غیر اسلامی ہے،اس بینکنگ کو صحیح معنوں میں اسلامی تجارت کی بنیادوں پر چلانے کے بجائے اسلام کی طرف منسوب ان بینکوں میں سودی قرضہ جات کے لین دین کو اپنی جملہ خصوصیات کے ساتھ بر قرار رکھنے کے لئے مرابحہ و اجارہ ،شرکت ومضاربت جیسی فقہی اصطلاحات کا محض سہارا لیا گیا ہے، عملی تطبیق تاحال پورے طور پر نہیں پائی جاتی۔لہذا اكثر محقق اہل فن اور متدین اہل افتاء کے نزدیک مروجہ اسلامی بینک اپنے چند ظواہر سے قطع نظر اپنی روح اور نتائج کے عتبار سے روایتی سودی کاروبار سے زیادہ مختلف نہیں۔واللہ اعلم
                                                  
عنوان: سرکاری بینک کے ملازم کی پنشن کا حکم
سوال: ایک شخص سرکاری بینک میں ملازم تھا، اب وہ ریٹائرڈ ہو چکا ہے، اور اس کو حکومت کی طرف سے پنشن ملتی ہے۔ کیا اس کے لیے پیشن لینا جائز ہے؟
جواب: مذکورہ شخص کے لیے بینک ملازمت سے ریٹائرڈ ہونے کے بعد پنشن لینا بھی جائز نہیں ہے۔ فقط واللہ أعلم
                                                  
عنوان: مضاربت کے بنیادی اصول
سوال: مضاربت کے بنیادی اصول کیا ہیں؟کیا رب المال کو یہ معلوم ہونا ضروری ہے کہ مضارب کیا کاروبار کر رہا ہے؟کیا مضارب آگے کسی اور کو مضاربت پر مال دے سکتا ہے؟
جواب: شرعی طور پر جائز مضاربہ میں ایک فریق کی طرف سے سرمایہ ہوتا ہے اور دوسرے فریق کی جانب سے عمل اور محنت ہوتی ہے،جس کے بنیادی اصول درج ذیل ہیں۔مضاربہ میں سرمایہ اور کروبار حلال ہو۔معاملہ میں کوئ شرطِ فاسد نہ ہو۔ہر فریق کو اختیار ہوگا کہ کاروبار ختم ہونے کے بعد آئندہ جاری رکھے یا ختم کر دے۔منافع دونوں فریقوں میں فیصد کے حساب سے طے شدہ ہوں ۔ کسی ایک فریق کے لئے مخصوص اورمتعین رقم کی شرط لگانا جائز نہیں۔نقصان کی صورت میں سرمایہ کار نقصان برداشت کرے گا اور مضارب کی محنت رائیگاں جائے گیمضارب امین کی حیثیت سے کام کرے گا، لہذا رب المال جس نوعیت کے کام کی اجازت دے اسی طرح کا کام ۲۔کرسکتا ہے، ورنہ خیانت ہوگی، البتہ اگر مضارب نے کسی خاص کاروبار کی شرط لگانے کے بجائے عام اجازت دی ہو تو پھر مضارب ہر طرح کا جائز کام کر سکتا ہے۔مضاربہ میں نقصان کی صورت میں ابتداء اس نقصان کی تلافی نفع سے کی جائےگی، اگر نقصان نفع سے بھی زیادہ ہو تو پھر نفع کے بعد باقی نقصان کی تلافی اصل سرمائے سے کی جائے گی۔۔۳اگر رب المال نے عام اجازت دی ہو تو مضارب آگے کسی اور کو بھی مضاربت پر مال دے سکتا ہے۔
                                                  
عنوان: نیشنل سیونگز میں سرمایہ کاری کا حکم
سوال: نیشنل سیونگز کے بارے میں بتایے یہ جائز ہے یا نہیں؟
جواب: چونکہ نیشنل سیونگز میں متعین شرح منافع پر سرمایہ کاری کی جاتی ہے، اس لیے سود پر مشتمل ہونے وجہ سےیہ سرمایہ کاری ناجائز ہے ۔ فقط واللہ أعلم بالصواب ۔
                                                  
عنوان: جائز امور کے ساتھ بعض ناجائز امور کی انجام دہی کی ملازمت کا حکم
سوال: چار سال کے عرصے سے میں ایک رئیل اسٹیٹ ڈیوپلمنٹ کمپنی میں کام کر رہا ہوں۔ یہ کمپنی ایک بڑے گروپ کا حصہ ہے جس میں بینک بھی شامل ہیں۔ اس کمپنی کے جملہ اخراجات نیز سرمایہ کاری کے لیے رقوم اس گروپ کے بینکوں سے حاصل کی جارہی ہے، اس لیے کہ اس کمپنی سے کوئی آمدنی نہیں ہو رہی ہے ۔ امید ہے کہ مستقبل قریب میں اس کمپنی سے بھی آمدنی ہو مگر گزشتہ چار سال سے یہ کمپنی اپنے جملہ اخراجات گروپ میں شامل یینکوں کے ذرہعے پوری کر رہی ہے ۔ جو رقم بینکوں سے حاصل کی جاتی ہے اس کو بھی خفیہ ہی رکھا جاتا ہے اس لیے کہ قانون کی رو سے بینک میں موجود مال کے پبلک ملکیت ہونے کی وجہ سے اس کو ذاتی بزنس میں لگانے کی اجازت نہیں ہے ۔ میں اس کمپنی میں مالیاتی مشیر اور مالیاتی منتظم کے حوالے سے فرائض سر انجام دے رہا ہوں، اور مختلف بینکوں سے قرضوں کے حصول کے لیے میں مشاورتی مدد فراہم کرتا ہوں، تاکہ ان قرضوں کو حاصل کر کے بزنس میں لگایا جائے ۔ نیز کمپنی کے مفاد کی خاطر مجھے مالیاتی دستاویزات سے حقائق کو چھپانا بھی پڑتا ہے۔ مجھے اس ملازمت کے بارے میں آگاہ فرما دیں، کیا یہ ملازمت جائز ہے یا ناجائز؟ مزید یہ کہ آیا میں اس ملازمت کو فوری طور پر چھوڑ دوں یا دوسری ملازمت ملنے تک اس کو جاری رکھوں؟ جزاک اللہ
جواب: اگر آپ صرف مالیاتی امور کے انتظام اور مالیاتی مشاورتی عمل سے وابستہ ہیں، تو آپ کی ملازمت جائز ہے،مگر سودی قرضہ کے حصول کے لیے آپ کمپنی کو مشورہ نہیں دے سکتے کیونکہ بینک بھی اگر چہ اسی گروپ کا ہے مگر کسی ایک فرد کا نہیں ۔اسی طرح حقائق چھپانے میں اگر صریح جھوٹ اور غلط بیانی کرنا پڑتی ہو تو ناجائز ہے ۔اگر ان امور سے اجتناب ممکن ہو تو ملازمت جاری رکھنے میں حرج نہیں اور اگر ممکن نہ ہو تو آپ ملازمت ترک کردیں ۔
                                                  
عنوان: بینکوں کی فوٹو کاپی مشین کی مرمت کرنا
سوال: هماري كمپني مي فوٹو كاپير مشين كي ريپيرنگ کا کام ہوتا ہے، ہمارے کلائنٹس میں بینکس بھی شامل ہیں، سوال میرا یہ ہے کہ بینک سے آنے والی پیمنٹ جو ظاہر ہے کہ سود کے نظام سے آرہی ہے، کیا ہمارے لیے یہ پیمنٹس حرام ہیں؟ بظاہر تو ہم بینکس کی فوٹو کاپیر مشین ریپیر کر رہے ہیں، اس کے سروس چارجز لے رہے ہیں، لیکن یہ معاملہ اللہ سے جنگ کے مترادف تو نہیں؟؟ برائے کرم رہنمائی فرمائیں، اللہ جزائے خیر عطا فرمائیں۔
جواب: چونکہ بینکوں میں ہونے والے اکثر معاملات سود اور دیگر ناجائز امور پر مشتمل ہوتے ہیں، اس لیے بینکوں کی فوٹو کاپی مشینوں کی مرمت پرجو اجرت ملتی ہے ،اس پر اللہ تعالی سے اعلان جنگ کی وعید تو نہیں البتہ ناجائز ہے۔آپ ان سے پاک اور حلال اجرت کا مطالبہ کرسکتے ہیں اور اگر دینے پر تیار نہ ہوں یا ان کے پاس نہ ہو تو ایسے اداروں کے کام اجرت پر نہ کیے جائیں جو حلال اجرت ادا نہ کرسکیں۔ ۔ فقط واللہ أعلم ۔
                                                  
عنوان: ڈرائیونگ لائسنس حاصل کرنے کے لئے رشوت دینے کا حکم
سوال: آج کل ڈرائیونگ لائسنس بنوانے کے لئے رشوت دینی پڑتی ہے، اس کے بغیرصحیح طریقے سے کام نہیں ہوتا، آفس کا عملہ مختلف انداز سے تنگ کرتا ہے، میڈیکل ٹیسٹ اور ڈرائیونگ ٹیسٹ میں فیل کر دیتے ہیں، دس بیس چکروں میں بھی کام نہیں ھوتا اور لائسنس نہ ہو تو ٹریفک پولیس کو بھی رشوت دینی پڑتی ہے، اس پریشانی سے کیسے نجات حاصل کریں؟
جواب: صورت مسئولہ میں حتی الامکان جائز طریقے سے لائسنس حاصل کرنے کی کوشش کریں، اگر ڈرائیونگ کے لئے قانونی طور پر مطلوب شرائط پر پورا اترنے کے باوجود بھی سرکاری آفس کا عملہ لائسنس جاری نہ کرے اور لائنسس حاصل کرنا شوقیہ ڈرائیونگ وغیرہ کی خاطر نہ ہو بلکہ کسی معقول ضرورت کے لیے ہوتوعملے کو کچھ دینے کی گنجائش ہے، اس صورت میں گناہ عملے پرھوگا،لیکن ڈرائیونگ کے لیے مطلوب اہلیت اور قابلیت نہ ہو تو عملے کو کچھ دینا رشوت شمار ہوگا۔۔ واللہ اعلم
                                                  
عنوان: ٹیانشی انٹرنیشنل کے متعلق معلومات
سوال: اسلام علیکم ورحمتہ الله وبرکاتہ ایک فتویٰ درکار ہے جیسا کی آپ صاحبان کو معلوم ہوگا کی پاکستان اور کچھ اور مختلف ممالک میں ایک بین الاقوامی ادارہ (جو ٹیانشی انٹرنیشنل کی نام پی رجسٹر ہے ) ممبرشپ کی بنیاد پر کام کر رہا ہے بندا عاجز کو اس کمپنی کی بارے میں شک ہے لہذا اگر آپ مفتیان صاحبان مہربانی کرکی ہمیں اس کی باری میں معلومات فراہم کریں تو بہت بہت نوازش ہوگی خائستہ رحمن
جواب: وعلیکم السلام ورحمۃ اللہ وبرکاتہ ۔کمپنی کے طریقہ کاروبار کی مکمل تفصیل لکھ بھیجیے اس کے بعد جواب دے دیا جائے گا۔
                                                  
عنوان: جی پی فنڈ کے انٹرسٹ فری اور انٹرسٹ اپلائید اکاؤنٹ کا حکم
سوال: جی پی فنڈ کے دو اکاؤنٹس ہوتے هیں: انٹرسٹ فری اور انٹرسٹ ایپلائڈ.انٹرسٹ فری میں اضافہ نہیں ہوتا، جب کہ انٹرسٹ اپلائیڈ پر اضافہ ملتاہے۔ یہ کسی ملازم کے اپنے اختیار میں ہوتاہے کہ وہ کون سا اکاؤنٹ کھولنا چاہتاہے، تو اس صورت میں اگر کوئی انٹرسٹ ایپلائڈ اکاؤنٹ کھولے تو اس پر ملنے والی اضافی رقم کی شرعی حیثیت کیا ہوگی؟ نیز فتوی نمبر 2156 میں دیے گئے جواب کی تصحیح فرمائیں کیوں کہ کچھ لوگ اس کو جواز بنا کر اس کو جائز ٹھہراتے ہیں.
جواب: واضح رہے بعض اداروں میں کٹوتی کا ملازم کو اختیار ہوتا ہے کہ اگر وہ نہ چاہے تو جی پی کی مد میں کٹوتی ہی نہیں ہوگی ،اس طرح کے اختیار کی صورت میں اصل رقم جو محکمہ تنخواہ سے وضع کرتا ہے اس کا لینا جائز ہے اورجو اضافی رقم ادارہ اپنی طرف سے اس میں شامل کرتاہے اس کا لیناجائزہے۔ البتہ ان دونوں رقموں کے اوپر جو سود ملتاہے اسے لینا جائز نہیں ہوگا۔ اور جن محکموں میں بہر صورت جی پی کی مد میں کٹوتی ہوتی ہے ان میں اصل اور اضا فہ دونوں کا لینا جائز اور حلال ہے؛ کیوں کہ محکمہ کے اس کو سود کہنے سے وہ رقم سود نہیں ہوجاتی جب تک کہ اس میں سود کی حقیقت نہ ہو۔ اور تحقیق یہی ہے کہ وہ رقم سود نہیں ہوتی ۔ سائل نے جس فتوی کاحوالہ دیا ہے اس کو اس تفصیل کے تناظر میں دیکھا جائے تو کوئی اشکال نہیں رہے گا۔اگر مکمل تفصیل درکار ہو تو مفتی محمد شفیع دیوبندی رحمۃ اللہ علیہ کا رسالہ پراویڈنٹ فنڈ ملاحظہ کیا جاسکتا ہے۔ فقط واللہ اعلم
                                                  
عنوان: آن لائن فاریکس ٹریڈنگ کا حکم
سوال: آج کل آن لائن فاریکس ٹریڈنگ کے نام سے ایک کاروبارچل رہاہے Harvest Groop lahore کے نام سے ایک کمپنی اسے چلارہی ہے،  کاروباریہ ہے کہ مثال کے طورپرامریکا میں موجو ۵۰تولے سونابک رہاہے تو اس کمپنی کا ایجنٹ کہتا ہے کہ اپ ۱۰۰۰ روپیہ دے کرشریک ہوجائے وہ اس طریقہ پر کہ اس ایک ہزارمیں آپ سوروپے دے دیں تو آپ نے اپنے حصہ پرقبضہ کرلیا اب اگرآگے ہزارپرلیاہواسونا مہنگا ہوکر ایک ہزار پچاس ہوگیا تو کمپنی آپ کو آپ  کی دی ہوئی رقم سوروپے کے ساتھ ۵۰ روپے نفع دے گی اوراگروہ سونا پچاس روپے مثلاً سستا ہوا تو آپ کے سو روپے کی رقم سے ۵۰ روپے کاٹے جائیں گے۔اب شریعت کی روسے ایساکاروبار جائز ہے  کہ نہیں؟
جواب: فاریکس ٹریڈنگ  کی مذکورہ  صورت  غرر  پر مشتمل ہونے اور سونے کی تجارت کے اصولوں کےخلا ف ہونے کی بنا پر ناجائز ہے۔  فقط واللہ  اعلم
                                                  
