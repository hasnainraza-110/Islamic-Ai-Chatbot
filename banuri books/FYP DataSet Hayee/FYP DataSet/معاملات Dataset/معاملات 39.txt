عنوان: ٹیلی نار ایزی پیسہ اکاؤنٹ میں ہزار روپے رکھنے پر ملنے والی سہولیات کا حکم
سوال: ایزی پیسہ ٹیلی نار میں اکاؤنٹ ہے،کپمنی کی طرف سے بار بار کال اور ایس،ایم،ایس موصول ہوتے ہیں،کہ اپنے اکاؤنٹ میں 1000ہزار روپے رکھنے پر آپ کو روزانہ منٹس ملیں گے،توکیا اس طرح کا  فائدہ حاصل کرنادرست ہے ؟
جواب: ایزی پیسہ اکاؤنٹ میں 1000 روپے رکھنے کی شرط پر ملنے والی سہولیات سود پر مبنی ہیں ، ان کا استعمال جائز نہیں ہے۔فقط واللہ اعلمتفصیل کے لیے درج ذیل لنک پر جامعہ کا فتوی ملاحظہ فرمائیں :ایزی پیسہ کیش بیک اور روزانہ ملنے والی سہولیات کا حکم
                                                  
عنوان: قرض نہ ملنے کی وجہ سے اپنی چیز دوبارہ خریدنے کی شرط پر بیچنا
سوال: کچھ دنوں پہلے مجھے کچھ پیسوں کی ضرورت پڑگئی  تو میں نے سوچا کہ  اپنے دوست سے مانگ لوں ،اس کے پاس پیسے تھے، لیکن اس نے کہا:  میں نہیں دے سکتا ، پھر میں نے اس سے کہا:  میرا گھر خریدلو بیس  لاکھ  کا ہے ، میں تین مہینے بعد ساڑھے بائیس  لاکھ کا آپ سے دوبارہ لے لوں گا ، اس پر وہ رضامند ہوگیا اور میں نے اس سے پیسے لے لیے ، شرعی رہ نمائی فرمائیں کوئی مسئلہ تو نہیں ہے اس میں؟
جواب: بصورتِ  مسئولہ چوں کہ  آپ کا مقصد  اصلاً  اس  گھر کی خرید وفروخت سے اضافے کے ساتھ  قرض کا لین دین ہے ، گھر کی خرید وفروخت مقصد نہیں،   اس طرح کی خریدوفروخت  کو شریعت کی اصطلاح میں ’’بیعِ عینہ‘‘ کہتے ہیں جو کہ ناجائز ہے اور سود خوری کا ہی ایک راستہ ہے، اور  رسولِ اکرم صلی اللہ علیہ وسلم نے اس قسم کے عقد کو  رسوائی اور ذلت کا سبب قرار دیا ہے، جیسا کہ ’’سنن ابی داؤد‘‘ میں بروایت حضرت عبد اللہ بن عمر رضی اللہ عنہما رسولِ اکرم صلی اللہ علیہ وسلم کا فرمان منقول ہے کہ جب تک تم بیع عینہ کرتے رہوگے اور جانوروں کی دیکھ بھال میں لگے رہوگے اور زراعت میں گم ہوجاؤ گے اور جہاد چھوڑ دوگے تو اللہ تم پر ذلت و رسوائی مسلط کردے گا، یہاں تک کہ تم دوبارہ دین کی طرف نہ لوٹ آؤ۔سنن أبي داود (3/ 274):"باب في النهي عن العينة : حدثنا سليمان بن داود المهري، أخبرنا ابن وهب، أخبرني حيوة بن شريح، ح وحدثنا جعفر بن مسافر التنيسي، حدثنا عبد الله بن يحيى البرلسي، حدثنا حيوة بن شريح، عن إسحاق أبي عبد الرحمن، قال سليمان: عن أبي عبد الرحمن الخراساني، أن عطاء الخراساني، حدثه أن نافعا حدثه، عن ابن عمر، قال: سمعت رسول الله صلى الله عليه وسلم يقول: «إذا تبايعتم بالعينة ، وأخذتم أذناب البقر، ورضيتم بالزرع، وتركتم الجهاد، سلط الله عليكم ذلا لا ينزعه حتى ترجعوا إلى دينكم»".فتاویٰ شامی میں ہے:"(قوله: في بيع العينة) اختلف المشايخ في تفسير العينة التي ورد النهي عنها. قال بعضهم: تفسيرها أن يأتي الرجل المحتاج إلى آخر ويستقرضه عشرة دراهم ولايرغب المقرض في الإقراض طمعاً في فضل لايناله بالقرض فيقول: لا أقرضك، ولكن أبيعك هذا الثوب إن شئت باثني عشر درهماً وقيمته في السوق عشرة؛ ليبيعه في السوق بعشرة، فيرضى به المستقرض فيبيعه كذلك، فيحصل لرب الثوب درهماً وللمشتري قرض عشرة. وقال بعضهم: هي أن يدخلا بينهما ثالثاً فيبيع المقرض ثوبه من المستقرض باثني عشر درهماً ويسلمه إليه ثم يبيعه المستقرض من الثالث بعشرة ويسلمه إليه ثم يبيعه الثالث من صاحبه وهو المقرض بعشرة ويسلمه إليه، ويأخذ منه العشرة ويدفعها للمستقرض فيحصل للمستقرض عشرة ولصاحب الثوب عليه اثنا عشر درهماً، كذا في المحيط، ... وقال محمد: هذا البيع في قلبي كأمثال الجبال ذميم اخترعه أكلة الربا. وقال عليه الصلاة والسلام: «إذا تبايعتم بالعينة واتبعتم أذناب البقر ذللتم وظهر عليكم عدوكم»".(کتاب البیوع، باب الصرف، ج:۵ ؍ ۲۷۳، ط:سعید)لہذا اگر اس طرح کا عقد کرلیا ہے تو اسے فوری طور پر ختم کر دینا چاہیے اور اللہ رب العزت سے اپنے اس عمل پر سچے دل سے فوری طور پر توبہ کرنا ضروری ہے۔فقط واللہ اعلم
                                                  
عنوان: انشورنس کمپنی یا اس سے ریلیٹد بزنس سے جڑی ہوئی کمپنیوں سے میڈیکل یا ہیلتھ  کوریج لینے کا حکم
سوال: انشورنس کمپنی یا اس سے ریلیٹد (متعلقہ) بزنس  سے  جڑی ہوئی کمپنیوں سے  میڈیکل یا ہیلتھ  کوریج لینے کے بارے میں  شرعًا  کیا حکم ہے؟ مثال  کے طور  پر یہ کمپنیاں آپ کوکسی حادثے کی صورت میں میڈیکل کوریج دیتی ہیں کہ آپ کو ہسپتال یا ڈاکٹر کا  خرچہ ادا کرتی ہیں یا اسی طرح سے کسی حادثے کی صورت میں  ایک مخصوص  رقم آپ کے ورثاء کو ادا کرتی ہیں یا کسی حادثے میں  جسمانی معذوری ہونے کی صورت میں آپ کو ایک مخصوص رقم دیتی ہیں۔اس بارے میں شرعًا  کیا حکم ہے؟کیا ایسی کوریج لینا صحیح ہے؟برائے مہربانی رہنمائی فرمائیں!
جواب: واضح رہے کہ مروجہ انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے،نیز انشورنس کے اندر  "سود" کے  ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآن کریم اور احادیث ِمبارکہ سے ثابت ہے۔جہاں تک میڈیکل انشورنس کا سوال ہے،تو عموماً اس کی دو صورتیں رائج ہیں:(1)  اختیاری  (2)  جبری(1) اختیاری:اس کا مطلب یہ ہے کہ کوئی شخص اپنی مرضی واختیار سے انشورنس کروائے ،متعلقہ ادارے یا کمپنی کی طرف سے  انشورنس کروانا اس پرلازم نہ ہو۔اس کا حکم یہ ہے کہ انشورنس كي مد ميں جتنی رقم جمع کروائی ہے، اتنی هي رقم  وصول کی جاسکتی ہے،يا اس رقم كے بقدر علاج معالجه كرایاجاسكتا هے،اس سے زائد رقم وصول كرنا يا اس سےزائد رقم كا علاج كرانا شرعًا ناجائز اور حرام هے۔(2)جبری:اس کا مطلب یہ ہے کہ کوئی شخص اپنی مرضی واختیار سے انشورنس نہیں کروائے،بلکہ جس  ادارے  میں کوئی کام کرتا ہے  وہ ادارہ   اپنے ملازمین کا انشورنس  کرواتا ہے یا پھر ادارہ اپنے ملازمین کی انشورنس کروانے کا پابند کرے،اس کی پھر تین صورتیں رائج ہیں۔(1 )پہلی صورت یہ ہے کہ متعلقہ  ادارے  کا ملازم کسی کلینک یا ہسپتال سے علاج کراتا ہے اور علاج کے اخراجات کلینک یا ہسپتال والے براہِ راست انشورنس کمپنی سے وصول کرتے ہیں، اس صورت میں اگرچہ متعلقہ ادارے کو انشورنس کے معاملے کا گناہ ہوگا، لیکن  ملازم کے لیے جائز ہے کہ وہ  علاج کرائے؛ کیوں کہ علاج کے خرچ  کی ذمہ داری متعلقہ ادارے پر ہے۔(2 )  دوسری صورت یہ ہے کہ متعلقہ  ادارے کا ملازم کسی کلینک یا ہسپتال سے علاج کراتا ہے اور کلینک یا ہسپتال والے علاج کے اخراجات اس ملازم کےمتعلقہ ادارے سے وصول کرتے ہیں اور پھر وہ ادارہ اس علاج  کے اخراجات انشورنس کمپنی سے وصول کرلیتا ہے، یہ صورت بھی ادارےکے لیے جائز نہیں ہے، مگر ملازم کے لیےاس طرح علاج کروانا  جائز ہے۔(3 ) تیسری صورت یہ ہے کہ متعلقہ ادارے کا ملازم کلینک یا ہسپتال کی فیس خود ادا کرے، لیکن متعلقہ ادارے نے اس کو پابند کردیا ہو کہ وہ بل کی رقم خود جاکر انشورنس کمپنی سے وصول کرے، اس صورت میں  چوں کہ ملازم کو انشورنس کمپنی سے براہِ  راست رقم مل رہی ہے، جس کا زیادہ تر  روپیہ حرام ہے، اس لیے  ملازم  کے لیے اس کا لینا جائز نہیں ہوگا، البتہ اگر ملازم کو یہ معلوم ہو سکے کہ اس کے متعلقہ ادارے  نے انشورنس کمپنی کو جتنی قیمت ادا کی ہے، ابھی تک اتنی رقم اس ادارےکے  ملازم نے وصول نہیں کی، تو جتنی رقم انشورنس کمپنی کے پاس ہو تو اس حد تک رقم وصول کرنا جائز ہوگا۔نیز انشورنس کمپنیاں کسی حادثے کی صورت میں جو ایک مخصوص رقم  انشورنس کروانے والے کےورثاء کو ادا کرتی ہیں،اس کو لائف انشورنس کہتے ہیں،اس کا حکم یہ ہے کہ اولاً تو یہ کروانا ہی جائز نہیں،اور اگر کوئی شخص لاعلمی میں کرواچکا ہو تو اس کے ورثاء کے لیے اصل  رقم کو وصول کرنا تو  جائز ہوگا،لیکن اصل رقم سے زائد رقم بوجہ سود ہونے کے وصول کرنا جائز نہیں  ہوگا۔    قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾[المائدة: 90]صحیح مسلم  میں ہے:"حدثنا محمد بن الصباح، وزهير بن حرب، وعثمان بن أبي شيبة، قالوا: حدثنا هشيم، أخبرنا أبو الزبير، عن جابر، قال: «لعن رسول الله صلى الله عليه وسلم آكل الربا، ‌ومؤكله، ‌وكاتبه، وشاهديه»، وقال: «هم سواء»."(کتاب المساقاۃ،باب لعن آکل الربا ومؤکلہ۔3/1219۔دار احیاء الکتب العربیہ)مصنف ابن ابی شیبہ میں ہے:"حدثنا أبو بكر قال: حدثنا ابن أبي زائدة، عن عاصم، عن ابن سيرين، قال: «كل شيء ‌فيه ‌قمار فهو من الميسر»."(كتاب البيوع و الأقضية/4/420۔مکتبۃ الرشد)فتاوی شامی میں ہے:"وسمي القمار قمارًا؛ لأنّ كل واحد من المقامرين ممن يجوز أن يذهب ماله إلى صاحبه، و يجوز أن يستفيد مال صاحبه وهو حرام بالنص."(کتاب الحظر و الإباحة، فصل في البیع، 6/403۔سعید)فقط واللہ اعلم
                                                  
عنوان: بھائی کا بھائی کے ساتھ عملی معاونت کا حکم
سوال: عرض یہ  ہے کہ 12 سال پہلے میرے والد اور  چچا کے درمیان جو جائیداد مشترک تھی سب کو تقسیم کردیا  تھا ، ان میں سےایک کاروبار   ایسا تھا  جس میں  میرے والد اور چچا   کے علاوہ میں  اور میرا بھائی بھی شریک تھا اس کاروبار   کو ہم نے ثالثین کی موجودگی میں  باہمی رضامندی سے تین حصوں میں تقسیم کیا     ،ایک  حصہ میرے والد ، ایک حصہ چچا اور ایک  حصہ مجھے اور میرے بھائی     کو ملا۔میرے اور میرے  بھائی   کے اس کاروبار  (جو تیسرا حصہ ہمیں ملا تھا)نے   11 سال کے عرصے سے      میں بہت ترقی کی ، گزشتہ چند سالوں  میں  ہم دونوں  کے ساتھ ہمارے چھوٹے تین بھائیوں نے بھی   ایک ساتھ اور  ایک گھر میں رہنے کی  وجہ سے   ہماری معاونت  کی ،اس کاروبار میں  ان تین چھوٹے بھائیوں   کے ساتھ کسی قسم کا معاہدہ    یا تنخواہ  کی  کوئی بات نہیں ہوئی تھی ، البتہ  ایک گھر میں اور ایک  ساتھ رہنے کی وجہ سے انہوں ہم دونوں بھائیوں کی بھر  پور معاونت کی   ہے۔اب سوال یہ  ہےکہ میں اور میرا یہ بھائی جو میرے ساتھ اس کاروبار میں  شریک ہیںجدا ہونا چاہتے  ہیں   ، تو  اس میں ہمارے  ان تین  بھائیوں  کے لیے کیا  حکم ہوگا؟ کیا ان کا  بھی حصہ ہوگا   یا ان کو     اتنے عرصہ   کا  مناسب تنخواں کا حساب    لگا   کر ان کو دیا جائے    یا    ان کا  یہ عملی محنت تبرع  شمار ہوگا؟ایسی صورت کا  جو بھی شرعی حکم ہو اس سے  مطلع فرمائیں!نیز ہماری 5 بہنیں  بھی ہیں ،  کیا  ان کا بھی  میرے اور میرے اس کاروبا میں حصہ ہے  ،  جب کہ ہماری  اپنی اولاد موجود ہیں؟واضح  ہو   کہ میرے اور میرے  اس بھائی  کے کاروبار   کا  حکم   معلوم کرنا مقصود ہے   ،  ہماری والد کی جائیدا د کی تقسیم مطلوب نہیں !
جواب: صورتِ  مسئولہ میں  سائل کے بیان کے مطابق سائل اور اس کے  بھائی کے  کاروبار میں  ان کے تین چھوٹے بھائیوں  نے عملی معاونت  کی  ہے، جب کہ  ان کے ساتھ کسی قسم کا معاہدہ نہیں  ہوا تھا تو شرعًا ان بھائیوں  کی یہ معاونت   تبرع شمار ہوگی،   سائل اور اس کے  ساتھ شریک بھائی  کی اس کاروبار اور   اس   کے منافع سے خریدی گئی جائیداد   میں ان تین بھائیوں  کا کوئی  حصہ نہیں ہے ، البتہ   سائل اور اس کے بھائی کو چاہیے   کہ اپنے ان تین بھائیوں   کوبھی   باہمی رضامندی سے  بطورِ  احسان   کچھ نہ کچھ   دے دیں؛ تاکہ ان کی دل آزاری نہ ہو ۔باقی کاروبار  چوں کہ سائل اور اس کے بھائی کا ذاتی ہے، والد کا نہیں ہے تو   ان  کے اس کاروبار  میں  بہنوں  کا شرعًا  کوئی حق نہیں ہے،  البتہ والد کے انتقال  کے بعد والد کی جائیداد  میں    اس کی بیٹیوں (سائل کی بہنوں ) کا حصہ ہوگا۔کفایۃ المفتی میں ہے:"جب لڑکوں نے جدا جدا کمایااور جدا جدا جائیداد بنائی تو ہر ایک اپنی جائیداد کا جداگانہ مالک ہوگا، صرف ہم طعام ہونے سے جائیداد مشترک نہیں ہوجاتی، ہاں باپ کا ترکہ قاعدہ وراثت کے مطابق سب وارثوں میں تقسیم ہوگا۔"                          (کفایۃ المفتی 8/284)العقود الدرية في تنقيح الفتاوى الحامدية (2/ 18)ميں  ہے:"قال علمائنا :أب وابن ‌يكتسبان ‌في صنعة واحدة ولم يكن لهما شيء ثم اجتمع لهما مال يكون كله للأب إذا كان الابن في عياله فهو مشروط كما يعلم من عباراتهم بشروط منها اتحاد الصنعة وعدم مال سابق لهما وكون الابن في عيال أبيه فإذا عدم واحد منها لا يكون كسب الابن للأب."   فقط واللہ اعلم
                                                  
عنوان: سودی رقم سے ٹیکس کی ادائیگی جائز نہیں ہے
سوال: حکومت ہم سے تنخواہ ،کاروبار ،بجلی ،گیس اور پراپڑتی پر ٹیکس لیتی ہے ،میں اور میرا بیٹا سرکاری ملازم ہے ،حکومت ہماری تنخواہ سے انکم ٹیکس کاٹ لیتی ہے ،ہمارے پاس کچھ سرمایہ ہے  جو بینک میں بلا سود اکاؤنٹ میں رکھا ہوا ہے ،ہم چاہتے ہیں کہ وہ سرمایہ حکومت کی نیشنل سیونگ سکیم میں جمع کروادیں اور حکومت جو ہمیں سود دے گی اس سے ہم ٹیکس کی ادائیگی کریں گے ،سود کی رقم ہم ذاتی استعمال میں نہیں لائیں گے ،دریافت یہ کرنا ہے کہ کیا ہمارا اس طرح کرنا شرعا درست ہے یا نہیں ؟
جواب: واضح رہے کہ نیشنل سیوینگ اسکیم ایک سودی اسکیم ہے،اس اسکیم کے سرٹیفکس خریدنا شرعًا جائز نہیں ہے اور اسی طرح اس سے حاصل ہونے والا نفع لینا بھی شرعًا سود ہونے کی وجہ سے حرام ہے اور اس کا استعمال جائز نہیں ہے ،اگر لاعلمی میں سرٹیفکس کوئی خرید لے اور سودی نفع حاصل ہو تو بلا نیت  ثواب اس سودی رقم کو غرباء اور فقراء میں صدقہ کرنا شرعًا واجب ہوتا ہے ،ایسی سودی رقم کا مصرف غرباء اور فقراء ہی ہیں اس کے علاوہ کسی اور مقصد میں اس کا استعمال کرنا شرعًا جائز نہیں ہے۔قرآن کریم میں ہے:يَمْحَقُ ٱللَّهُ ٱلرِّبَوٰاْ وَيُرْبِي ٱلصَّدَقٰتِ ترجمہ:اللہ تعالی سود کو مٹاتے ہیں اور صدقات کو بڑھاتے ہیں۔مذکورہ تفصیل کی رو سے  صورتِ مسئولہ میں سائل کے لیے نیشنل سیونگ اسکیم کے سرٹیفکس خریدنا ہی شرعًا جائز نہیں ہے ،چہ جائیکہ سائل اس کے نفع کو کسی اور استعمال میں لائے یا اس کے ذریعہ سے دیگر ادائیگیاں کرے ،اگر نفع وصول کر لیا اور اس نفع سے ٹیکس کی ادائیگیاں کرے گا تو سائل دہرے گناہ کا مرتکب ہوگا سود لینے اور سودی رقم کو استعمال کرنے کا گناہ ملے گا اور یہ دونوں ہی ناجائز اور حرام ہیں۔قرآن کریم میں ہے:لَوْلَا يَنْهَىٰهُمُ ٱلرَّبَّٰنِيُّونَ وَٱلْأَحْبَارُ عَن قَوْلِهِمُ ٱلْإِثْمَ وَأَكْلِهِمُ ٱلسُّحْتَ لَبِئْسَ مَا كَانُواْ يَصْنَعُونَ.ترجمہ: ان کو مشائخ اور علماء گناہ کی بات کہنے سے اور حرام مال کھانے سے کیوں نہیں منع کرتے، واقعی ان کی یہ عادت بری ہے۔ قرآن کریم میں ہے:وَأَخْذِهِمُ ٱلرِّبَوٰاْ وَقَدْ نُهُواْ عَنْهُ وَأَكْلِهِمْ أَمْوٰلَ ٱلنَّاسِ بِٱلْبٰطِلِ وَأَعْتَدْنَا لِلْكٰفِرِينَ مِنْهُمْ عَذَابًا أَلِيْمًا          ترجمہ:اور بہ سبب اس کے کہ وہ سود لیا کرتے تھے حالانکہ ان کو اس سے ممانعت کی گئی تھی اور بسبب اس کے کہ وہ لوگوں کے مال ناحق طریقہ سے کھاجاتے تھے اور ہم نے ان لوگوں کے لیے جو ان میں سے کافر ہیں دردناک سزا کا سامان کر رکھا ہے۔فقط واللہ اعلم
                                                  
عنوان: معاہدہ منسوخ ہونے کے بعد بروکری کا حکم
سوال: ایک زمین فروخت ہوئی جس کی مالیت12کروڑ تھی اس زمین کے تین بروکر تھے ، اس زمین کا سودا طے ہوگیا ، اور بروکر کا کمیشن بھی دونوں طرف سے ایک ایک فیصد طے ہوگیا خریداروں نے چار سے ساڑھے چار کروڑ تک کی رقم کی ادائیگی  کردی ، پھر باقی پیمنٹ رک گئی اور ادائیگی بھی  مشکل ہوگئی۔ دونوں پارٹیوں نے اس مسئلہ کا حل یہ نکالا کہ اس زمین کا مالک چوتھائی زمین کا پارٹنر بن جائے، تو مالک نے40فیصد حصہ اپنے پاس رکھااور60فیصد حصہ خریداروں کو دیدیا ، اور زمین پر کام شروع ہوگیا۔ اب جو رقم آرہی ہے وہ تعمیر پر لگ رہی ہے ۔اب سوال یہ ہے کہ کمیشن (بروکری )12کروڑپر ہوگی یا کہ60فیصد پر ہوگی؟برائے مہر بانی شریعت کے مطابق اس کا حل بتائیں !
جواب: واضح رہے کہ ایک معاملہ یا عقد  کو مکمل کیے  بغیر اس کے  اندر دوسرا معاملہ یا عقد کرنا شرعاً ناجائز ہے ، نیز   کسی چیز کی خرید و فروخت کے لیے بائع اور مشتری کے درمیان واسطہ کا کام جو کرتا ہے اسے شریعت کی اصطلاح میں دلا ل (بروکراور کمیشن ایجنٹ)   کہتے  ہیں ۔ دلال اپنے حصے کا کام کرکے  طے شدہ اجرت کا مستحق ہوجاتا ہے ،کام کی تکمیل کے بغیر ایجنٹ بروکری (کمیشن)کا حق دار نہیں ہوتا۔        مذکورہ تفصیل کی رو سے صورت ِ مسئولہ میں خریداروں نے بائع کو اس  کی تمام رقم ادا نہیں کی تھی تو عقد کو ختم  کیے بغیر بائع کو  اسی زمین میں شریک کرنا حدیث کی رو سےناجائز ہے ، البتہ خریداروں  نے جتنی رقم ادا کردی ہے اس کے بقدر زمین میں بیع تام کرکے بقایا زمین  کے عقد کو فسخ کردیں تو اس صورت میں بائع کے لیے مذکورہ زمین میں شرکت کرنا شرعًا جائز ہوگا۔نیز بروکر کو اس کی اجرت کام کے مکمل ہونے کے بعد دی جاتی ہے اور عرف میں بروکری کا حق دار تب ہوتا ہے جب مشتری اور بائع کے درمیان سودا مکمل ہوجائے یعنی مشتری بائع کو پوری رقم ادا کرکے سودا مکمل کرلے ۔جب کہ زیرِ  نظر مسئلہ میں سودا صرف 60فیصد میں پورا ہوا باقی  40فیصد میں سودا نہیں کیا گیا تو ایسی صورت میں ہر  بروکر 60 فیصد کے بقدر  اپنی بروکری کا حق دار ہے ۔  مجمع الزوائد میں ہے:"عن عبد الله بن مسعود قال: «نهى رسول الله صلى الله عليه وسلم عن ‌صفقتين في صفقة واحدة»."(باب ما جاء فی الصفقتین فی صفقۃ،ج۔۴،ص۔۸۴،ط۔مکتبۃ القدسی)فتاوی شامی میں ہے:"(قوله: والسمسار) هو المتوسط بين البائع والمشتري بأجر من غير أن يستأجر."(ردالمحتار علی الدر المختار، فصل فی المتفرقات فی المضاربۃ، ج۔۵،ص۔۶۵۶،ط۔سعید)درمختارمیں ہے:"(و لايستحق ‌المشترك ‌الأجر حتى يعمل كالقصار ونحوه) كفتال و حمال و دلال و ملاح."(ردالمحتار علی الدر المختار، باب ضمان الاجیر، ج۔۶،ص۔۶۴،ط۔سعید)فقط واللہ اعلم
                                                  
عنوان: بینک سے قسطوں پر گاڑی خریدنے کا حکم
سوال: میں ایک گورنمنٹ ملازم ہوں اور میں بینک سے ایک گاڑی لینا چاہتا ہوں، جو قسطوں پر دیتا ہے اور ماہانہ  قسط بینک میری تنخواہ سے خود کاٹے گا۔ کیا یہ کام میرے لیے جائز ہے یا نہیں؟
جواب: قسطوں پر خرید و فروخت فی نفسہ تو  جائز ہے، لیکن  اس کے جائز ہونے کی جو شرائط ہیں موجودہ بینک  اُن شرائط  کی پاس داری نہیں کرتے؛  اس لیے بینک سے قسطوں پر گاڑی خریدنا جائز  نہیں ہے۔مزید تفصیل کے لیے درج ذیل فتویٰ ملاحظہ فرما سکتے ہیں:بینک سے قسطوں پر گاڑی لینے کے جائز نہ ہونے کی وجہفقط واللہ اعلم
                                                  
عنوان: فلیٹ یا دکان تعمیر ہونے سے پہلے خریدنا اور کرایہ پر دینا
سوال: آج کل بہت سے ادارے فلیٹ یا دکانیں فروخت کرتے ہیں، جو ابھی تعمیر ہی نہیں کی گئی ہوتیں، بلکہ صرف منظوری حاصل کی گئی ہوتی ہے،  فلیٹ یا دکان خریدنے کے ساتھ آپ اسی ادارے کو وہی دکان یا فلیٹ کرائے پر دے  سکتے ہیں اور وہ اسی مہینے سے کرایہ بھی ادا کرنا شروع کر دیتے ہیں، جب کہ ابھی دکان یا فلیٹ کی تعمیر شروع بھی نہیں کی گئی ہوتی،  کیا ایسی صورت میں کرایہ وصول کرنا جائز ہے؟
جواب: واضح رہے کہ جس  پلاٹ پر ابھی تک تعمیر نہ ہوئی ہو، اُس کی دکانیں یا مکانات جو صرف نقشے کی حد تک موجود ہوں، اُس کا باقاعدہ سودا کرنا درست نہیں ہوتا؛ کیوں کہ جو چیز ملکیت میں نہ ہو  اور معدوم ہو  اس کو فروخت کرنا شرعاً جائز نہیں ہے، جواز  کی دو صورتیں ہیں:(1)  ایک یہ ہے کہ جو مکان یا دکان لوگوں کو فروخت کی جارہی ہو   اس کا کچھ نہ کچھ اسٹرکچر یعنی بنیادی ڈھانچا  بن چکا ہو، ایسی صورت میں اُس کا سودا کیا جاسکتا ہے۔(2)  جس دکان یا مکان کا ڈھانچہ بھی نہ بنا ہو  مثلاً ابھی ایک منزل بھی نہیں بنی اور تیسری منزل کی دکانیں یا مکانات بیچی جا رہی ہوں تو یہ سودا جائز نہیں ہے، اس صورت میں وعدۂ بیع  (خریداری کا وعدہ)  کیا جاسکتا ہے،  یعنی صرف بکنگ کی جاسکتی ہے   کہ  مثلاً    فلاں مکان فلاں کو  فروخت کیا جائے گا، اور اس بکنگ کی مد میں اس سے ایڈوانس رقم بھی لینا جائز ہو گا۔لیکن جو منزل اب تک تیار ہی نہ ہوئی ہو اور اُس کا ڈھانچا بھی کھڑا نہ ہوا ہو اُس دکان کو کسی کو کرایہ پر دے کر اُس کا کرایہ وصول کرنا کسی صورت جائز نہیں؛ کیوں کہ کرایہ داری کے معاملہ میں مالک مکان یا مالک دکان کرایہ دار کو کسی منفعت کا مالک بناتا ہے، اور یہ اُسی وقت ممکن ہے جب منفعت وصول کرنے کے لیے مکان یا دکان کا وجود ہو، اگر مکان یا دکان کا وجود ہی نہ ہو گا تو کرایہ داری کا معاملہ ہی درست نہ ہو گا اور کرایہ وصول کرنا بھی نادرست ہو گا۔فتاوی شامی میں ہے:"ولو أعطاه الدراهم، وجعل يأخذ منه كل يوم خمسة أمنان ولم يقل في الابتداء اشتريت منك يجوز وهذا حلال وإن كان نيته وقت الدفع الشراء؛ لأنه بمجرد النية لاينعقد البيع، وإنما ينعقد البيع الآن بالتعاطي والآن المبيع معلوم فينعقد البيع صحيحاً. قلت: ووجهه أن ثمن الخبز معلوم فإذا انعقد بيعاً بالتعاطي وقت الأخذ مع دفع الثمن قبله، فكذا إذا تأخر دفع الثمن بالأولى".(4/ 516، كتاب البیوع، مطلب البیع بالتعاطى،  ط: سعید)مجمع الأنهر میں ہے:"(هي) أي الإجارة (بيع منفعة) احتراز عن بيع عين (معلومة) جنسًا وقدرًا (بعوض)".(کتاب الاجارۃ، 2/ 368)الدر المختار وحاشية ابن عابدين (رد المحتار) (6 / 4):"وشرعاً (تمليك نفع) مقصود من العين (بعوض) حتى لو استأجر ثياباً أو أواني؛ ليتجمل بها أو دابة ليجنبها بين يديه أو داراً لا ليسكنها أو عبداً أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، ولا أجر له لأنها منفعة غير مقصودة من العين".فقط واللہ اعلم
                                                  
عنوان: دوسرے کی جائیداد اپنی اولاد کو ہبہ کرنے کا حکم
سوال: اگر کوئی شخص  ایک مکان ساڑھے تین مرلہ اپنے ایک بیٹے  کو تحریری طور پر یعنی اسٹامپ پییر پر گفٹ کرتاہے اور قبضہ بھی دیتاہے ،  اور اس شخص کے انتقال بعد پتا  چلتاہے کہ وہ مکان  اس شخص کی سوتیلی ماں کا تھا اور  اس عورت کے  باقی شرعی  ورثہ بھی موجود  ہیں، یعنی وہ  ساڑھے تین مرلہ مکان کسی بھی صورت میں  اس شخص (یعنی اپنے بیٹے کو گفٹ کرنے والے شخص) کا نہیں تھا،  اب اس صورت میں  اس شخص کے انتقال کے بعد کیا اس کی باقی جائے داد میں  مذکورہ بیٹے کو  گفٹ کیا گیا ساڑھے تین مرلہ  ایڈ جسٹ کیا جائے گا؟ یا  مرحوم کی جائے داد  باقی ورثہ   میں بھی  مذکورہ بیٹے کے برابر تقسیم کی جائے گی؟
جواب: کسی دوسرے کی ملکیت کو کسی کو ہبہ کردینا شرعی اعتبار سے جائز نہیں ہے؛ لہذا صورتِ  مسئولہ میں اگر مذکورہ مکان  واقعتًا مرحوم  کی سوتیلی والدہ کا تھا اور  مرحومہ کے شرعی ورثاء موجود ہیں تو یہ مکان مرحومہ کے ورثاء میں شرعی حصوں کے مطابق تقسیم کیاجائے گا، جس کی تفصیل ورثاء کی وضاحت کے بعد معلوم کی جاسکتی ہے۔ مرحوم کے بیٹے کے لیے اس مکان پر قبضہ باقی رکھنا جائز نہیں ۔مرحوم کے انتقال کے بعد ان کی اولاد میں سے مذکورہ بیٹا  صرف اپنے حصہ کے بقدر وارث بنے گا،یعنی مرحوم کا ذاتی ترکہ ان کے ورثاء میں ہر ایک کے شرعی حصے کے مطابق تقسیم کیاجائے گا، مذکورہ بالاہبہ کی بنیاد پرعلیحدہ سے ان کے مذکورہ بیٹے  کو ساڑھے تین مرلہ زمین نہیں دی جائے گی؛اس لیے کہ  مرحوم نے اپنی ذاتی ملکیت  بیٹے کو ہبہ نہیں کی تھی، بلکہ ہبہ کی گئی زمین کسی اور کی ملکیت تھی، اور کسی دوسرے کی مملوکہ چیز کا ہبہ شرعی اعتبار سے موقوف ہوتا ہے ،اگر اصل مالک اجازت دے دے تو ہبہ نافذ ہوتا ہے اور اگر اجازت نہ دے تو ہبہ باطل ہوجاتا ہے،حاصل یہ ہے کہ یہ ہبہ درست نہیں ہوا،مذکورہ مکان مرحومہ کےتمام ورثاء میں ان کے حصوں کے مطابق تقسیم ہوگا اور  مذکورہ بیٹا اپنے والد مرحوم کے ترکہ میں تمام ورثاء کے ساتھ   اپنے شرعی حصے میں حق رکھتا ہے، زیادہ کا حق نہیں رکھتا۔’’شرح المجلۃ‘‘ میں ہے:"لایجوز لأحد أن یتصرف في ملك غیره بلا إذنه أو وکالة منه أو ولایة علیه، وإن فعل کان ضامنًا".(شرح المجلة، ج:۱، ص:۶۱، مادة: ۹۶، دار الکتب العلمیة، بیروت)فقط اللہ اعلم
                                                  
عنوان: پیشگی رقم زیادہ دے کر کرایہ کم کرنے کا حکم
سوال: پیشگی رقم زیادہ  دے کر  کرایہ  کم سے کم کتنا دے  سکتے   ہیں؟
جواب: کرائے داری کا معاملہ کرتے وقت پیشگی رقم (ایڈوانس) کی مد میں زیادہ رقم لینے یا دینے  کی شرط پر  کرایہ  مارکیٹ ویلیو سے کم طے کرنا جائز نہیں ہے، یہ قرض پر نفع  کی صورت ہے جو کہ سود ہے۔ اسی طرح اگر عقد میں یہ شرط نہ ہو، لیکن اس علاقہ کا عرف ہو تو بھی یہ مشروط سمجھا جائے گا اور معاملہ ناجائز ہوگا۔النتف في الفتاوى (ج:1، ص:484، 485، ط:دار الفرقان):’’أنواع الربا: وأما الربا فهو علی ثلاثة أوجه: أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین: أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلك القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه … ولو لم یکن سبب ذلك (هذا) القرض لما کان (ذلك) الفعل، فإن ذلك رباً، وعلی ذلك قول إبراهیم النخعي: کل دین جر منفعةً لا خیر فیه.‘‘الدر المختار وحاشية ابن عابدين (رد المحتار) (ج:6، ص:63، ط:دار الفكر-بيروت):’’وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً، وكذا لو أخذ المقرض من المستقرض حماراً ليستعمله إلى أن يرد عليه الدراهم اهـ وهذه كثيرة الوقوع، والله تعالى أعلم.‘‘فقط و الله أعلم
                                                  
عنوان: نقد میں گاڑی بیچنے کے بعد اسی گاڑی کو قسطوں میں خریدنے کا حکم
سوال: زیدنے بکر کو گاڑی بیچی نقد پر، اب وہی گاڑی زید بکر سے قسطوں پر خرید رہا ہے ۔تو آیا یہ معاملہ شرعًا جائز ہے ؟
جواب: اگر زید اور بکر کا اصل مقصد گاڑی کی خرید و فروخت نہیں ہو، بلکہ زید کو پیسوں کی ضرورت تھی، اور اس نے مثلًا  دس لاکھ نقد میں اپنی گاڑی بکر کو بیچ دی اور بکر سے دس لاکھ لے  لیے، پھر بکر نے واپس وہ گاڑی قسطوں میں ادائیگی کی شرط پر زید کو بارہ  لاکھ میں بیچ دی تو یہ صورت جائز نہیں ہوگی؛ کیوں کہ یہ سودی قرضہ کا حیلہ ہونے میں "بیع عینہ"  کی طرح ہے، اس لیے کہ اس صورت میں گویا اصل میں زید کو دس لاکھ کا قرضہ مل گیا اور بکر کو قرضہ کے بدلہ آخر میں دو لاکھ کا نفع حاصل ہوجائے گا،  "بیعِ عینہ"  کا حکم یہ ہے کہ ایسا معاملہ کرنا مکروہِ تحریمی  (ناجائز) ہے،  اور یہ سود کھانے کا قبیح ترین حیلہ ہے، امام محمد رحمہ اللہ فرماتے ہیں کہ’’ اس قسم کی بیع کا بوجھ میرے دل میں پہاڑ کی مانند ہے، یہ قبیح ترین معاملہ ہے جس کو سود خوروں نے (بطورِ حیلہ ) ایجاد کیا ہے۔‘‘ حدیث شریف میں آتا ہے کہ رسول اللہ ﷺ نے فرمایا : جب تم  "بیعِ عینہ"  کرو گے اور گائے  کی دموں کے   پیچھے پڑجاؤگے اور  زراعت میں گم ہوجاؤ گے اور  جہاد چھوڑ دوگے  تو اللہ تم پر ذلت و رسوائی مسلط کردے گا، یہاں تک کہ تم دوبارہ اپنے دین کی طرف نہ لوٹ آؤ۔ بعض روایات میں یہ بھی آتا ہے کہ  تم ذلیل ہو جاؤگے اور دشمن تم پر غالب ہو جائے گا۔  ایک اور روایت میں یہ بھی آتا ہے : اللہ تعالیٰ تمہارے بدترین لوگوں کو تم پر مسلط کردیں گے، پھر تمہارے بہترین (نیک) لوگ دعائیں مانگیں گے، لیکن ان کی دعائیں قبول نہیں ہوں گی۔  لہٰذا صورتِ  مسئولہ میں بیع عینہ کے طریقے پر مذکورہ سودا کرنا جائز نہیں ہے، بلکہ اس طریقہ کو ترک کرنا لازم ہے، عربی زبان میں ایک قول ہے کہ :’’إياك و العينة؛ فإنها اللعينة.‘‘یعنی  بیع عینہ سے بچو کیوں کہ بیع عینہ باعثِ لعنت ہے۔البتہ اگر زید اور بکر کا مقصد سودی قرضہ کا حیلہ کرنا نہ ہو، بلکہ بکر کو گاڑی کی ضرورت ہو جس کی وجہ سے وہ زید سے گاڑی خرید کر نقد ادائیگی کردے، پھر اتفاقًا واپس وہی گاڑی زید کو بیچنے کا ارادہ ہوجائے تو اس صورت میں بکر کے  لیے وہ گاڑی واپس زید کو قسطوں میں ادائیگی کی شرط پر بیچنا جائز ہوگا۔سنن أبي داود (3/ 274):"باب في النهي عن العينة : حدثنا سليمان بن داود المهري، أخبرنا ابن وهب، أخبرني حيوة بن شريح، ح وحدثنا جعفر بن مسافر التنيسي، حدثنا عبد الله بن يحيى البرلسي، حدثنا حيوة بن شريح، عن إسحاق أبي عبد الرحمن، قال سليمان: عن أبي عبد الرحمن الخراساني، أن عطاء الخراساني، حدثه أن نافعا حدثه، عن ابن عمر، قال: سمعت رسول الله صلى الله عليه وسلم يقول: «إذا تبايعتم بالعينة ، وأخذتم أذناب البقر، ورضيتم بالزرع، وتركتم الجهاد، سلط الله عليكم ذلا لا ينزعه حتى ترجعوا إلى دينكم»".فتاویٰ شامی میں ہے:"(قوله: في بيع العينة) اختلف المشايخ في تفسير العينة التي ورد النهي عنها. قال بعضهم: تفسيرها أن يأتي الرجل المحتاج إلى آخر ويستقرضه عشرة دراهم ولايرغب المقرض في الإقراض طمعاً في فضل لايناله بالقرض فيقول: لا أقرضك، ولكن أبيعك هذا الثوب إن شئت باثني عشر درهماً وقيمته في السوق عشرة؛ ليبيعه في السوق بعشرة، فيرضى به المستقرض فيبيعه كذلك، فيحصل لرب الثوب درهماً وللمشتري قرض عشرة. وقال بعضهم: هي أن يدخلا بينهما ثالثاً فيبيع المقرض ثوبه من المستقرض باثني عشر درهماً ويسلمه إليه ثم يبيعه المستقرض من الثالث بعشرة ويسلمه إليه ثم يبيعه الثالث من صاحبه وهو المقرض بعشرة ويسلمه إليه، ويأخذ منه العشرة ويدفعها للمستقرض فيحصل للمستقرض عشرة ولصاحب الثوب عليه اثنا عشر درهماً، كذا في المحيط،... وقال محمد: هذا البيع في قلبي كأمثال الجبال ذميم اخترعه أكلة الربا. وقال عليه الصلاة والسلام: «إذا تبايعتم بالعينة واتبعتم أذناب البقر ذللتم وظهر عليكم عدوكم»".(کتاب البیوع، باب الصرف، ج:۵ ؍ ۲۷۳، ط:سعید)وفیه أیضاً:"فيأتي إلى تاجر فيطلب منه القرض ويطلب التاجر منه الربح ويخاف من الربا فيبيعه التاجر ثوباً يساوي عشرة مثلاً بخمسة عشر نسيئةً فيبيعه هو في السوق بعشرة فيحصل له العشرة ويجب عليه للبائع خمسة عشر إلى أجل أو يقرضه خمسة عشر درهماً ثم يبيعه المقرض ثوباً يساوي عشرة بخمسة عشرة، فيأخذ الدراهم التي أقرضه على أنها ثمن الثوب فيبقى عليه الخمسة عشر قرضاً درر.ومن صورها: أن يعود الثوب إليه كما إذا اشتراه التاجر في الصورة الأولى من المشتري الثاني ودفع الثمن إليه ليدفعه إلى المشتري الأول، وإنما لم يشتره من المشتري الأول تحرزاً عن شراء ما باع بأقل مما باع قبل نقد الثمن... (قوله: وهو مكروه) أي عند محمد، وبه جزم في الهداية... وقال محمد: هذا البيع في قلبي كأمثال الجبال ذميم اخترعه أكلة الربا، وقد ذمهم رسول الله صلى الله عليه وسلم فقال: «إذا تبايعتم بالعينة واتبعتم أذناب البقر ذللتم وظهر عليكم عدوكم» أي اشتغلتم بالحرث عن الجهاد. وفي رواية: «سلط عليكم شراركم فيدعوا خياركم فلايستجاب لكم». وقيل: إياك والعينة؛ فإنها اللعينة."(کتاب الکفالة، مطلب بیع العینة، ج: ۵ ؍ ۳۲۵  ، ط:سعید)الموسوعۃ الفقہیۃ الکویتیۃ میں ہے:"ويمكن تعريفها - أخذاً مما يأتي - بأنها: قرض في صورة بيع، لاستحلال الفضل... وتئول العملية إلى قرض عشرة، لرد خمسة عشر، والبيع وسيلة صورية إلى الربا ... حكمها: اختلف الفقهاء في حكمها بهذه الصورة: فقال أبو حنيفة ومالك وأحمد: لايجوز هذا البيع. وقال محمد بن الحسن: هذا البيع في قلبي كأمثال الجبال، اخترعه أكلة الربا ... روي عن ابن عمر رضي الله عنهما، أن النبي صلى الله عليه وسلم قال: إذا ضن الناس بالدينار والدرهم، وتبايعوا بالعينة، واتبعوا أذناب البقر، وتركوا الجهاد في سبيل الله، أنزل الله بهم بلاءً، فلايرفعه حتى يراجعوا دينهم. وفي رواية: إذا تبايعتم بالعينة، وأخذتم أذناب البقر، ورضيتم بالزرع، وتركتم الجهاد، سلط الله عليكم ذلاً، لاينزعه حتى ترجعوا إلى دينكم".(بیع العینة، ج:۹ ؍ ۹۶ ، ۹۷ ، ط:دار السلاسل،کویت ) الدر المختار وحاشية ابن عابدين (رد المحتار) (5/ 73):"(و) فسد (شراء ما باع بنفسه أو بوكيله) من الذي اشتراه ولو حكما كوارثه (بالأقل) من قدر الثمن الأول (قبل نقد) كل (الثمن) الأول. صورته: باع شيئاً بعشرة ولم يقبض الثمن ثم شراه بخمسة لم يجز وإن رخص السعر للربا خلافاً للشافعي (وشراء من لاتجوز شهادته له) كابنه وأبيه (كشرائه بنفسه) فلا يجوز أيضاً خلافاً لهما في غير عبده ومكاتبه (ولابد) لعدم الجواز (من اتحاد جنس الثمن) وكون المبيع بحاله (فإن اختلف) جنس الثمن أو تعيب المبيع (جاز مطلقاً)كما لو شراه بأزيد أو بعد النقد.(قوله: بأزيد أو بعد النقد) ومثل الأزيد المساوي كما في الزيلعي، وهذا قول المصنف بالأقل قبل نقد الثمن".فقط واللہ اعلم
                                                  
عنوان: حقِّ مرور کی بیع کا حکم
سوال: راستے کا صرف حقِّ مرور بغیر زمین کے بیچنے  اور مشتری سے اس  زمین کے رقبے کے تناسب سے زمین لینے کا کیا حکم ہے؟
جواب: متاخرین  فقہاءِ احناف کے  مفتی بہ  قول کے مطابق صرف حقِ مرور کی بیع جائز ہے؛ کیوں کہ حقِ مرور  عین(یعنی زمین) سے تعلق رکھنے والا حق ہے ،اس لیے  بیع کے جائز ہونے میں اسے بھی عین  کا حکم حاصل ہوگیا ہے، لہذا صورتِ  مسئولہ میں مذکورہ معاملہ جائز ہے۔الدر المختار وحاشية ابن عابدين (رد المحتار) (5/ 80):"(وصح بيع حق المرور تبعًا) للأرض (بلا خلاف و) مقصودًا (وحده في رواية) وبه أخذ عامة المشايخ شمني وفي أخرى لا، وصححه أبو الليث.(قوله: تبعًا للأرض) يحتمل أن يكون المراد تبعًا لأرض الطريق، بأن باع الطريق وحق المرور فيه، و أن يكون المراد ما إذا كان له حقّ المرور في أرض غيره إلى أرضه فباع أرضه مع حقّ مرورها الذي في أرض الغير والظاهر أن المراد الثاني؛ لأن الأول ظاهر لا يحتاج إلى التنصيص عليه، ولقولهم إنه لا يدخل إلا بذكره أو بذكر كل حق لها وهذا خاص بالثاني كما لايخفى (قوله: و به أخذ عامة المشايخ) قال السائحاني: و هو الصحيح، و عليه الفتوى مضمرات اهـ. و الفرق بينه وبين حق التعلي حيث لا يجوز هو أن حق المرور حق يتعلق برقبة الأرض، وهي مال هو عين، فما يتعلق به له حكم العين. أما حق التعلي فمتعلق بالهواء، وهو ليس بعين مال اهـ فتح."فقط واللہ اعلم
                                                  
عنوان: گورنمنٹ کو کمرشل گیس اور گھریلو گیس کے یونٹ کے ریٹ میں فرق کرنے کا حق ہے۔
سوال: ہمارا چائے کا ہوٹل ہے جس میں کمر شل گیس لگی ہوئی  ہے ،دسمبر 2021ء سے فی یونٹ" 123"روپے بمع ٹیکس  پڑتا ہے جبکہ ہمارے شہر میں باقی سب کا کمرشل گیس فی یونٹ "58" روپے بمع ٹیکس پڑتا ہے ،جب ہم گیس آفس سے رابطہ کرتے ہیں تو وہ کہتے ہیں کہ آپ کا میٹر  l.n.gہے جو باہر ملک سے منگوایا جاتا ہے حالانکہ ہماری اور پورے شہر کی گیس لائن ایک  ہی ہے۔1۔ کیا ہمارے لیے گھر کی گیس لائن  کمرشل میں استعمال کرنا جائز ہوگا ؟2۔کیا گورنمنٹ  کو شرعاً یہ حق حاصل ہے کہ وہ کمرشل اور گھریلو گیس کے یو نٹ کے ریٹ میں فرق کرے؟3۔گورنمنٹ ہر مہینے گیس کے  اضافی یونٹ،  استعمال شدہ یونٹوں کے پر سنٹیج کے حساب سے  بھیجتی ہےمثلاً :500 یونٹ کے استعمال پر40 یونٹ اضافی بھیجتی ہے اور حکومت یہ کہتی ہے کہ اضافی یونٹ گیس پریشر کی وجہ سے ہیں؟
جواب: 1۔صورت ِ مسئولہ میں سائل کیلیے گھرکی گیس لائن کو گورنمنٹ کی اجازت کے بغیر کمرشل میں استعمال کرنا شرعاً جائز نہیں ہے؛کیونکہ گورنمنٹ نے گھریلو گیس اور کمر شل گیس میں سے   ہر ایک کیلیے الگ الگ نرخ مقرر کر رکھے  ہے۔ باقی سائل کو  فی یونٹ" 123"روپے بمع ٹیکس  پڑتا ہے جبکہ  شہر میں دوسرے لوگوں کو  کمرشل گیس فی یونٹ "58" روپے بمع ٹیکس پڑتا ہے تو سائل کو چاہیے کہ    متعلقہ محکمہ   میں موجود افسران سے بات چیت کرکے اپنا میٹر تبدیل کر واکے شہر کے  دیگر کمرشل میٹر  طرح میٹر  لگوالے۔2۔گورنمنٹ کو  مالك ہو نے كی  وجہ  سے   کمرشل گیس اور گھریلو گیس کے یو نٹ کے ریٹ میں فرق کرنے کا اختیار ہے۔3۔اگر گورنمنٹ  کی طرف سے  استعمال  شدہ یونٹوں پر گیس پریشر کے لیے پرسنٹیج کے حساب سے استعال  شدہ یونٹوں کے علاوہ   مزید کچھ یونٹ  مقرر ہیں تو پھر سائل پر ان یونٹوں کے بل کی ادائیگی بھی لازم ہوگی لیکن اگر   گیس پریشر کے لیے یونٹ مقرر نہیں ہیں تو ایسی صورت میں سائل کو چاہیے کہ متعلقہ محکمہ  جاکرقانونی طریقے سے اپنا معاملہ حل كروائے۔«صحيح مسلم» میں ہے:عن أبي هريرة: أن رسول الله صلى الله عليه وسلم قال: «من حمل علينا السلاح فليس منا، ومن غشنا فليس منا(باب قول النبي صلى الله عليه وسلم: "من ‌غشنا فليس منا":99/1،ط:دار احیاء التراث العربی)بدائع الصنائع في ترتيب الشرائع (6/ 264):للمالك أن يتصرف في ملكه أي تصرف شاء(فصل في بيان حكم الملك والحق الثابت في المحل:6/264،ط:دار الكتب العلمية)«الموسوعة الفقهية الكويتية» میں ہے : حكم أداء ما فرض على الناس بسبب النوائب:ما فرض على الناس من هذه النوائب  فإما أن يكون بحق أو بغير حق:فإن كان بحق، كالأموال التي يفرضها الإمام على الناس لتجهيز الجيش أو فداء الأسارى إذا لم يكن في بيت المال شيء، فهذا لا يجوز الامتناع عن أدائه، بل هو واجب الأداء؛ لأنه مصلحة عامة لجميع المسلمين، فقد نقل ابن عابدين عن الغنية: قال أبو جعفر البلخي: ما يضربه السلطان على الرعية مصلحة لهم يصير دينا واجب الأداء وحقا مستحقا كالخراج، وقال مشايخنا: وكل ما يضربه الإمام على الناس لمصلحة لهم فالجواب هكذا، حتى أجرة الحراس لحفظ الطريق ونصب الدروب وأبواب السكك، ثم قال: فعلى هذا ما يؤخذ في خوارزم من العامة لإصلاح مسناة الجيحون أو الربض ونحوه من مصالح العامة هو دين واجب الأداء، لا يجوز الامتناع عنه وليس بظلم(حكم أداء ما فرض على الناس بسبب النوائب:8/ 42،صادر عن: وزارة الأوقاف والشئون الإسلامية - الكويت)فقط والله اعلم
                                                  
عنوان: کرپٹو کرنسی کا حکم
سوال: دور حاضر میں عوام کا رجحان کرپٹو کرنسی کی طرف ہے ،  کرپٹو کرنسی کی شرعی حیثیت کیا ہے؟
جواب: کرپٹو کرنسی ‘‘ میں حقیقی کرنسی کے بنیادی اوصاف اور شرائط  موجود نہیں ہیں؛  لهذا  اس کے ذریعہ لین دین كرنا، اس میں سرمایہ کاری اور اس کا کاروبار کرنا جائز نہیں ہے۔فقط والله اعلم تفصیل کے لیے درج  ذیل لنک پر جامعہ کا فتویٰ ملاحظہ فرمائیں:ڈیجیٹل کرنسی (Digital currency) میں سرمایہ کاری کرنے اور نفع کمانے کا حکم
                                                  
عنوان: سرکاری ملازم کی ایامِ رخصت کی تنخواہ
سوال: میرے والد صاحب سرکاری ٹیچر ہیں،  وہ تبلیغ کے سلسلے میں ایک سال کے لیے جارہے ہیں رخصت لے کر ، رخصت ملنے کی صورت  میں آدھی تنخواہ دیتے ہیں، کیا یہ پیسے لینا  جائز ہے؟
جواب: ایامِ  رخصت کی تنخواہ  کی بابت ادارے کا جو ضابطہ ہو،  ملازم اسی ضابطہ کے مطابق تنخواہ ملنے یا نہ ملنے کا حق دار ہوتا ہے، لہذا آپ کے والد جس ادارے میں ملازم ہیں، وہاں اگر یہی ضابطہ ہے کہ لمبے عرصے کی رخصت کی صورت میں نصف تنخواہ دی جاتی ہے تو  پھر ایامِ  رخصت کی تنخواہ لینا جائز ہے۔سنن البيهقي الكبرى - (6 / 79):"عن كثير بن عبد الله المزني عن أبيه عن جده قال قال رسول الله صلى الله عليه و سلم : المسلمون عند شروطهم إلا شرطًا حرم حلالًا أو شرطًا أحل حرامًا".فقط واللہ اعلم
                                                  
عنوان: ایک کلو یا ایک لیٹر دودھ 950 گرام یا ملی لیٹر کے حساب سے بیچنے کا حکم
سوال: دودھ کی دکان پر ہمیں ایک کلو دودھ  950 گرام کے حساب سے  ملتا ہے، تو ہم بھی اسی  لیے اس کو  اسی حساب سے آگے بیچتے ہیں، تو اس میں کوئی مسئلہ تو نہیں ہے؟ اس کام میں بچت بھی بہت کم ہے!
جواب: اگر آپ کے پاس ایک کلو یا ایک لیٹر دودھ  950 گرام یا ملی لیٹر کے حساب سے آتا ہے تو آپ کے  لیے آگے بھی اسی حساب سے دینا اس شرط پر  جائز ہوگا جب کہ آپ خریدار کو اس بات سے مطلع  کردیں کہ ہم ایک کلو  یا ایک لیٹر دودھ آپ کو  950 گرام یا ملی لیٹر کے حساب سے دیں گے، خریدار کو بتائے بغیر ایسا کرنا جائز نہیں ہوگا۔ فقط واللہ اعلم
                                                  
عنوان: دودھ میں پانی ملانا
سوال: آج کل سب کو معلوم ہے کہ دودھ میں پانی ملایا جاتا ہے تو اس وجہ  سے کیا پانی ملانا جائز ہے یا نہیں؟ اور بہتر کیا ہے؟
جواب: دودھ میں پانی ملانا ملاوٹ ہے اور ملاوٹ سے گریز لازم ہے۔ فقط واللہ اعلمدودھ میں پانی ڈالنا
                                                  
عنوان: طلبہ (students) کا پراجیکٹ (projects) اور اسائنمنٹ (assignment) انٹرنیٹ پر اجرت کے عوض کروانا
سوال: آج کل کالج اور یونیورسٹی کے طلباء اپنے اسائنمنٹز (assignments) یا پراجیکٹ وغیرہ لوگوں سے انٹر نیٹ پر کرواتے ہیں اور اس کے پیسے دیتے ہیں، کیا یہ پیسے  لینا جائز ہے؟
جواب: تعلیمی خدمات فراہم کرنے پر اجرت لینا فی نفسہ جائز ہے، البتہ  کسی اور سے پراجیکٹ وغیرہ کرواکر اپنے نام سے جمع کروانا اور اس   کی بنیاد پر ڈگری حاصل کرنا یا اچھی تعلیمی کارکردگی کا اظہار کرنا سرقہ علمی (علمی چوری) کے ساتھ ساتھ،دھوکا دہی، خیانت کے زمرے میں بھی  داخل ہے، جو کہ شرعاً ناجائز اور حرام ہے،  جس سے اجتناب  لازم ہے۔ اور ایسے افراد کو  جانتے بوجھتے  مکمل پراجیکٹ کرکے دینا اور اس پر ان سے  اجرت لینا  ناجائز ہے ؛ کیوں کہ یہ گناہ کے کام پر معاونت ہے۔ البتہ  جزوی معاونت،حوالہ جات کی فراہمی یا کمپوزنگ و سیٹنگ میں تعاون اس میں داخل نہیں ہے۔ فقط واللہ اعلم
                                                  
عنوان: ترکہ کی تقسیم
سوال: ایک خاتون جن کی وفات تقریباً ایک ماہ پہلے ہوئی ہے، خاتون نے اپنی زندگی میں ہی تمام جائیداد تقسیم کر دی تھی،  25,30 ہزار نقدی اور کچھ زیورات جو خاتون نے پہنے ہوئے تھے جن کے بارے میں خاتون کا کہنا تھا کہ یہ میرےآخری وقت میں کام آئیں گے یعنی کفن دفن،قبر وغیرہ کے لیے،ان تمام معاملات کو نمٹانے کے بعد زیورات بچ گئے،ان کا کیا کیا جائے؟ شرعی طور پر اس کا کیا حکم ہے؟
جواب: صورتِ  مسئولہ میں مذکورہ خاتون نے اگر اپنی تمام جائیداد شرعی تقاضوں کو پورا کرتے ہوئے باقاعدہ تقسیم کرکے اس پر سے اپنا قبضہ و مالکانہ تصرف ختم کرکے دوسرے شخص کے قبضہ و مالکانہ تصرف میں دے دی ہو، تو ایسی صورت میں مذکورہ جائیداد مرحومہ کے ترکہ میں شامل نہ ہوگی، البتہ اگر انہوں نے اپنی زندگی میں اپنی جائے داد کی تقسیم عرفِ عام کے مطابق کی ہو کہ میری موت کے بعد فلاں کو جائیداد میں سے اتنا حصہ ملے گا اور فلاں کو اتنا، تو اس صورت میں ان کی موت کے بعد مذکورہ تمام جائے داد ان کے ترکہ میں شامل ہوگی اور ان کی تقسیم والی بات شرعًا  وصیت شمار ہوگی، جس کا حکم یہ ہے کہ اگر انہوں نے اپنے شرعی وارثین کے علاوہ کو دینے کہا ہو تو اسے مرحومہ کہ کل ترکہ کے ایک تہائی میں سے دیا جائے گا، پس اگر ان کی وصیت ایک تہائی ترکہ سے زائد کی ہو تو ایسی صورت میں ان کی وصیت صرف ایک تہائی میں نافذ کی جائے گی ، اس سے زائد کی وصیت شرعًا نافذ العمل نہ ہوگی، الّا یہ کہ بالغ ورثاء بخوشی اسے نافذ کردیں تو یہ ان کا اختیار ہوگا۔ اور اگر انہوں نے اپنی موت کے بعد جائیداد  وارثوں میں سے کسی کو دینے کا کہا ہو تو چوں کہ یہ وصیت وارث کے بارے میں ہے، اس وجہ سے باقی تمام ورثاء کی اجازت پر موقوف ہوگی، پس اگر سب راضی ہوں تو نافذ کردی جائے گی، بصورتِ  دیگر ان کی وصیت باطل قرار پائے گی۔بہر صورت  اگر مرحومہ شادی شدہ تھیں اور ان کی وفات کے وقت ان کے شوہر موجود تھے تو ان کی تجہیز و تکفین کے اخراجات ان کے شوہر کے ذمے تھے، یہ اخراجات مرحومہ کے ترکے میں سے نہیں ادا کیے جائیں گے، اور اگر مرحومہ شادی شدہ نہیں تھیں یا ان کی وفات کے وقت شوہر موجود نہیں رہے تو مرحومہ کے کل ترکہ میں سے مرحومہ کی تجہیز و تکفین، قبر و دفن کے اخراجات ادا کرنے کے بعد باقی ماندہ کل ترکہ کو مرحومہ کے تمام شرعی ورثاء کے درمیان حصصِ شرعیہ کے تناسب سے تقسیم کیا جائے گا،  اگر سائل کو ہر ایک وارث کا حصہ معلوم کرنا مطلوب ہو تو ورثاء کی مکمل تفصیل یعنی شوہر، ماں ، باپ، اور اولاد کی تفصیل لکھ کر دوبارہ معلوم کر لیا جائے۔الفتاوى الهندية (90/6):"ثم تصح الوصية لأجنبي من غير إجازة الورثة، كذا في التبيين و لاتجوز بما زاد على الثلث إلا أن يجيزه الورثة بعد موته وهم كبار ولا معتبر بإجازتهم في حال حياته، كذا في الهداية ... ولا تجوز الوصية للوارث عندنا إلا أن يجيزها الورثة".فقط واللہ اعلم
                                                  
عنوان: وصیت کے اَحکام سے متعلق مفید کتاب
سوال: میت کی وصیت کے بارے  میں کوئی عمدہ سی کتاب کا نام بتادیں!
جواب: اس موضوع پر مکتبہ  بیت العلم کی جانب سے  طبع شدہ  مختصر و مفید کتاب بنام " وصیت  لکھیے"، (از  مفتی حنیف عبد المجید صاحب)،  اسی طرح ”وراثت و وصیت کے شرعی احکام“  (حضرت مولانا مفتی محمد سلمان زاہد صاحب)  کا مطالعہ کر لیا جائے۔البتہ مسائل کے اَحکام متعینہ طور پر  جاننے کے لیے بہتر طریقہ یہ ہے کہ کسی مستند مفتی سے رجوع کرکے مسائل معلوم کرلیے جائیں۔ فقط واللہ اعلم
                                                  
عنوان: مرحومہ کی میراث میں شوہر کی پہلی بیوی کی اولاد کا حصہ
سوال: زید   کی پہلی بیوی فاطمہ انتقال کرگئیں، سوگواروں میں شوہر،دو،بیٹے،دو بیٹیاں چھوڑیں،اس کے بعد  زید نے دوسری شادی زینب سے کرلی،زینب سے  زید کے تین بیٹے اور تین بیٹیاں ہوئیں ،اس کے بعد  زید کا  انتقال ہوگیا، سوگواروں میں پانچ بیٹے اور پانچ بیٹیاں ہیں بشمول فاطمہ کی اولاد جو  زید سے ہیں، اس کے بعد زینب بھی انتقال کر گئی،سوگواروں میں پانچ بیٹے اور پانچ بیٹیاں جس میں  زید کی پہلی بیوی سے دو بیٹے اور دو بیٹیاں بھی شامل ہیں، چھوڑے۔ اب پوچھنا یہ ہے کہ  فاطمہ کی اولاد جو   زید سے ہی ہے کو  زینب یعنی ان کی سوتیلی ماں کی وراثت میں کچھ ملتا ہے یا نہیں؟ جب کہ زینب کی اولاد  فاطمہ کی اولاد کو زینب کی میراث سے محروم رکھنا چاہتی ہے۔
جواب: کسی عورت کی میراث میں اس کے شوہر کی پہلی بیوی کی اولاد کا حصہ نہیں ہوتا ،لہذا صورتِ  مسئولہ میں زینب  کی میراث میں  فاطمہ کی اولاد کا حصہ نہیں ہوگا۔ہاں! فاطمہ کی اولاد کا  حق اس جائیداد میں ہوگا جو مرحوم  زید کی ذاتی مملوکہ جائیداد ہو۔الموسوعة الفقهية الكويتية( ٣/ ٢٢)میں ہے:"أَسْبَابُ الإِْرْثِ: ١٤ - السَّبَبُ لُغَةً مَا يُتَوَصَّل بِهِ إِلَى غَيْرِهِ. وَاصْطِلاَحًا: مَا يَلْزَمُ مِنْ وُجُودِهِ الْوُجُودُ وَمِنْ عَدَمِهِ الْعَدَمُ لِذَاتِهِ. أَسْبَابُ الإِْرْثِ أَرْبَعَةٌ، ثَلاَثَةٌ مُتَّفَقٌ عَلَيْهَا بَيْنَ الأَْئِمَّةِ الأَْرْبَعَةِ، وَالرَّابِعُ مُخْتَلَفٌ فِيهِ. فَالثَّلاَثَةُ الْمُتَّفَقُ عَلَيْهَا: النِّكَاحُ، وَالْوَلاَءُ، وَالْقَرَابَةُ، وَيُعَبِّرُ عَنْهَا الْحَنَفِيَّةُ بِالرَّحِمِ".   فقط واللہ اعلم
                                                  
عنوان: B4U GLOBAL میں پیسہ لگانا کیسا ہے؟
سوال: B4U GLOBAL میں پیسہ لگانا کیسا ہے؟  یہ باہر کی کمپنی ہے،  ان کی ویب سائٹ نیٹ پر موجود ہے،  باقی معلومات وہاں سے حاصل کر سکتے ہیں!
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل  شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور  مذکورہ کرنسی میں انویسٹمنٹ  جائز نہیں ہے؛ لہٰذا  بی فار یو میں انویسٹمنٹ کرنے کی بھی شرعًا اجازت نہیں ہوگی۔2-  مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے: فکس منافع میں آپ کا منافع فکس ہوگا۔ آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم  گزر چکا کہ  یہ ادارہ چوں کہ کرپٹو کرنسی میں انویسٹ کرتا ہے اور کرپٹو کرنسی شرعی طور پر مادی وجو دنہیں رکھتی، اور اس میں سرمایہ کاری کرنا جائز نہیں ہے،  لہٰذا دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنا درست نہیں ہے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے؛  لہذا اس کمپنی میں پیسے انویسٹ کرنا جائز نہیں ہے۔3 :  اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹروں  کو چین در چین  اجرت یا کسی عنوان سے رقم دی جاتی ہے تو ناجائز ہونے کی ایک اور وجہ ہوگی۔مزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:b4u کمپنی میں انویسٹمنٹ کا حکمبی فار یو سے پیسہ کمانافتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، (5 / 648)، ط: ايج ايم سعيد)مرقاة المفاتيح شرح مشكاة المصابيحمیں ہے:"وعن النعمان بن بشير - رضي الله عنهما - قال: قال رسول الله - صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، (5 / 1891)، ط:دار الفكر، بيروت)فقط واللہ اعلم
                                                  
عنوان: b4u میں انویسمنٹ کرنا
سوال: (B4u) کمپنی میں سرمایہ کاری کا کیا حکم ہے؟
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل  شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور  مذکورہ کرنسی میں انویسٹمنٹ  جائز نہیں ہے؛ لہٰذا  بی فار یو میں انویسٹمنٹ کرنے کی بھی شرعًا اجازت نہیں ہوگی۔2-  مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے: فکس منافع میں آپ کا منافع فکس ہوگا۔ آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم  گزر چکا کہ  یہ ادارہ چوں کہ کرپٹو کرنسی میں انویسٹ کرتا ہے اور کرپٹو کرنسی شرعی طور پر مادی وجو دنہیں رکھتی، اور اس میں سرمایہ کاری کرنا جائز نہیں ہے،  لہٰذا دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنا درست نہیں ہے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے؛  لہذا اس کمپنی میں پیسے انویسٹ کرنا جائز نہیں ہے۔3 :  اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹروں  کو چین در چین  اجرت یا کسی عنوان سے رقم دی جاتی ہے تو ناجائز ہونے کی ایک اور وجہ ہوگی۔مزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:b4u کمپنی میں انویسٹمنٹ کا حکمفقط واللہ اعلم
                                                  
عنوان: قسط کی ادائیگی میں تاخیر پر جرمانہ کی شرط کے ساتھ قسطوں پر مکان خریدنا
سوال: قسطوں پر مکان خریدنا کیسا ہے  جس میں یہ بھی شرط لگائی جاتی ہے کہ اگر بروقت قسط کی ادائیگی نہ کی گئی تو قیمت میں اضافہ لگا دیا جائے گا؟ یعنی مثلًا اگر ایک مکان ایک کروڑ کا ہے تو  قسط شارٹ ہونے کی صورت میں مکان ایک کروڑ پانچ لاکھ کا پڑے گا !
جواب: قسطوں پر مکان یا کوئی اور چیز اس صورت میں خریدنے کی شرعاً اجازت ہے کہ خریداری کے وقت عاقدین اس چیز  کی قیمت مقرر کرلیں اور کسی قسط کی ادائیگی میں تاخیر   کی وجہ سے کسی قسم کا اضافہ وصول نہ کیا جائے۔ صورتِ مسئولہ میں جب  معاہدے  میں  یہ شرط ہے کہ  اقساط میں سے اگر کوئی قسط وقتِ مقررہ پر جمع نہیں کرائی گئی تو خریدار  مقرر ہ جرمانہ ادا کرنے کا پابند ہو گا،تو اس شرط کے ساتھ قسط پر مکان لینا جائز نہیں۔المبسوط للسرخسي (13/ 7):"و إذا عقد العقد على أنه إلى أجل كذا بكذا وبالنقد بكذا أو قال إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع وهذا هو تفسير الشرطين في بيع ومطلق النهي يوجب الفساد في العقود الشرعية وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد."بدائع الصنائع في ترتيب الشرائع (5/ 158):" و كذا إذا قال: بعتك هذا العبد بألف درهم إلى سنة أو بألف وخمسمائة إلى سنتين؛ لأن الثمن مجهول، وقيل: هو الشرطان في بيع وقد روي أن رسول الله صلى الله عليه وسلم «نهى عن شرطين في بيع» و لو باع شيئًا بربح ده يازده ولم يعلم المشتري رأس ماله فالبيع فاسد حتى يعلم فيختار أو يدع هكذا روى ابن رستم عن محمد؛ لأنه إذا لم يعلم رأس ماله كان ثمنه مجهولا وجهالة الثمن تمنع صحة البيع فإذا علم ورضي به جاز البيع؛ لأن المانع من الجواز هو الجهالة عند العقد وقد زالت في المجلس وله حكم حالة العقد فصار كأنه كان معلوما عند العقد وإن لم يعلم به حتى إذا افترقا تقرر الفساد."الدر المختار وحاشية ابن عابدين (رد المحتار) (4/ 61):"و في شرح الآثار: التعزير بالمال كان في ابتداء الإسلام ثم نسخ. اهـ. و الحاصل أن المذهب عدم التعزير بأخذ المال."فقط واللہ اعلم
                                                  
عنوان: مرہونہ چیز مرتہن کو کرائے پر دینا
سوال: اگر کوئی شخص اپنا مکان کسی کو رہن میں دیتا ہے اور مرتہن سے چار لاکھ روپے لیتا ہے اور  ساتھ ہی وہی مکان راہن مرتہن کو ماہانا دو ہزار کراۓپر دیتا ہے تو کیا ایسا درست ہے؟ اب کیا مرتہن وہی مکان آگےزیادہ مثلًا  پانچ ہزار روپےکراۓ پردے سکتا ہے؟
جواب: راہن اگر مرتہن کو مرہونہ چیز کرایہ پر دے دے تو وہ چیز اب مرہونہ نہیں رہے گی، یعنی اس چیز سے رہن کے احکامات ختم ہوجائیں گے ، باقی  چوں کہ یہاں قرض کا معاملہ  بدستور موجود ہے؛  لہذا  راہن اگر مملوکہ مکان مرتہن کو مروجہ کرائے کی مقدار سے  کم کرایہ طے کر کے کرائے پر دے گا تو یہ شرعًا سود کا معاملہ ہوگا، اس لیے کہ یہ مرتہن کی طرف سے قرض پر نفع حاصل کرنا ہے ،اس لیے جب تک مرتہن قرض ادا نہ کردے اس وقت تک راہن کے لیے مذکورہ  مکان مرتہن کو عرف میں رائج کرائے کی مقدار کے موافق کرائے پر ہی پر دینا ضروری ہوگا۔اگر راہن اپنا مکان مرتہن کو عرف میں رائج کرائے کی مقدار کے موافق کرایہ کی رقم طے کر کے دے تو مرتہن کے لیے اس مکان کو آگے کرائے پر دینے کے جائز ہونے کے لیے  دو شرطیں ہیں:(1) وہ کسی ایسے شخص کو دکان کرایہ پر نہیں دے سکتا جس کے کام سے دکان میں نقصان ہو۔(2) دکان کا کرایہ، اصل کرایہ سے زیادہ نہ لے، ورنہ زیادتی اس کے لیے حلال نہیں ہوگی۔ہاں دو صورتوں میں وہ پہلے کرایہ سے زیادہ پر بھی آگے کرایہ پر دے سکتا ہے :(1) دوسرا کرایہ پہلے کی جنس میں سے نہ ہو، یعنی پہلے کرایہ روپے میں ہو تو یہ آگے پیسے کے بجائے کسی اور چیز پر کرایہ مقرر کرے۔(2) کرایہ دار نے اس کرایہ کی دکان میں کچھ اضافی کام (مثلاً ٹائئلز وغیرہ لگوائے ہوں یا اس میں دیگر تعمیراتی کام) کرایا ہو، تو ایسی صورت میں بھی وہ پہلے طے شدہ کرایہ سے زیادہ مقدار پر دوسرے کو کرایہ پر دے سکتا ہے۔الفتاوى الهندية (5/ 462):"وتصرف الراهن قبل سقوط الدين في المرهون إما تصرف يلحقه الفسخ كالبيع والكتابة والإجارة والهبة والصدقة والإقرار ونحوها، أو تصرف لا يحتمل الفسخ كالعتق والتدبير والاستيلاد أما الذي يلحقه الفسخ لا ينفذ بغير رضا المرتهن، ولا يبطل حقه في الحبس".(النتف في الفتاوی ، ص: ٤٨٤، ٤٨٥):"أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک )الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه". الدر المختار وحاشية ابن عابدين (رد المحتار) (6/ 27):"(تصح) (إجارة حانوت) أي دكان ودار بلا بيان ما يعمل فيها)؛ لصرفه للمتعارف (و) بلا بيان (من يسكنها)، فله أن يسكنها غيره بإجارة وغيرها، كما سيجيء (وله أن يعمل فيهما) أي الحانوت والدار (كل ما أراد) فيتد ويربط دوابه ويكسر حطبه ويستنجي بجداره ويتخذ بالوعة إن لم تضر ويطحن برحى اليد وإن به ضر به يفتى قنية (غير أنه لا يسكن) بالبناء للفاعل أو المفعول (حدادا أو قصارا أو طحانا من غير رضا المالك أو اشتراطه) ذلك (في) عقد (الإجارة) ؛ لأنه يوهن البناء فيتوقف على الرضا.(وإن اختلفا في الاشتراط فالقول للمؤجر) كما لو أنكر أصل العقد (وإن أقاما البينة فالبينة بينة المستأجر) لإثباتها الزيادة، خلاصة.وفيها: استأجر للقصارة فله الحدادة إن اتحد ضررهما، ولو فعل ما ليس له لزمه الأجر، وإن انهدم به البناء ضمنه ولا أجر؛ لأنهما لايجتمعان. (وله السكنى بنفسه وإسكان غيره بإجارة وغيرها) وكذا كل ما لا يختلف بالمستعمل  بطل التقييد؛ لأنه غير مفيد، بخلاف ما يختلف به كما سيجيء، ولو آجر بأكثر تصدق بالفضل إلا في مسألتين: إذا آجرها بخلاف الجنس أو أصلح فيها شيئاً.(قوله: بخلاف الجنس) أي جنس ما استأجر به وكذا إذا آجر مع ما استأجر شيئا من ماله يجوز أن تعقد عليه الإجارة فإنه تطيب له الزيادة، كما في الخلاصة. (قوله: أو أصلح فيها شيئا) بأن جصصها أو فعل فيها مسناة وكذا كل عمل قائم؛ لأن الزيادة بمقابلة ما زاد من عنده حملاً لأمره على الصلاح، كما في المبسوط. والكنس ليس بإصلاح وإن كرى النهر قال الخصاف تطيب وقال أبو علي النسفي: أصحابنا مترددون وبرفع التراب لاتطيب وإن تيسرت الزراعة ولو استأجر بيتين صفقة واحدة وزاد في أحدهما يؤجرهما بأكثر ولو صفقتين فلا خلاصة ملخصاً".فقط واللہ اعلم
                                                  
عنوان: ملازم کی تنخواہ میں سے کٹوتی کرنے کا حکم
سوال: اگر کوئی شخص ملیشیا میں کسی کمپنی میں ملازم ہو اوروہ شخص کمپنی کے ویزوں پر دوسرے لوگوں کوبلاکران کومثلًا1200روپےماہانہ ہرفرد کو دیتا ہو اور کمپنی اس کو ماہانہ1500 روپےہر فرد  کے لیے دیتی ہو تو اس اضافی رقم جو کہ اس صورت میں 300٫300 ہے۔اس  کے لیے یہ شرعاً حلال ہے؟
جواب: آپ کے سوال میں کچھ ابہام ہے،  بہرحال! اگر  مذکورہ شخص اس کمپنی کا باقاعدہ ملازم ہے اور اس کی تنخواہ مقرر ہے، اور مذکورہ رقم (1500)  کمپنی کی طرف  سے ملازم کی ماہانہ تنخواہ کے طور پر دی جاتی ہو  اور  مذکورہ شخص اس میں سے تین سو روپے خود رکھ لیتا ہے اور  بارہ سو روپے نئے آنے والے ملازم کو حوالہ کر دیتا ہے تو ایسا کرنا درست نہیں؛ کیوں کہ وہ مکمل رقم ملازم کا حق ہے، اس میں سے کٹوتی کر کے کچھ خود رکھ  لینا کسی طرح درست نہیں۔اور اگر  پہلے شخص کی حیثیت ٹھیکیدار  کی ہو،   جب کہ نو آمدہ ملازمین اس کے اپنے ملازم کی حیثیت رکھتے ہوں تو  ایسی صورت میں اس کو اختیار ہو گا کہ وہ اپنے  ملازمین کو جتنی چاہے تنخواہ دے۔ یا اگر اس شخص کا کمپنی سے یہی معاہدہ ہو کہ وہ جتنے ملازم مہیا کرے گا اسے ہر ملازم مہیا کرنے پر اتنی اجرت ملے گی، یا اس نے ملازم سے معاہدہ کر رکھا ہو کہ تمہیں ملازمت دلوانے پر اتنی متعینہ اجرت لوں گا تو کسی شخص کی ملازمت لگوانے کی صورت  میں اس کے لیے متعینہ اجرت لینا جائز ہوگا۔ لیکن ایک مرتبہ اجرت لینے کے بعد ہر ماہ ملازم کی تنخواہ میں سے کٹوتی کرنے کی اجازت نہیں ہوگی۔اگر سوال کی منشا و مراد کچھ اور ہو تو اس کو وضاحت کے ساتھ لکھ کر دوبارہ ارسال کر دیں۔ فقط واللہ اعلم
                                                  
عنوان: ایزی پیسہ اکاؤنٹ سے گیس، بجلی وغیرہ کے بل جمع کروانا
سوال: ایزی پیسہ سے گیس اور بجلی کا بل ادا کرنا کیسا ہے  جائز ہے  یا نہیں؟
جواب: ایزی  پیسہ  اکاؤنٹ  میں پیشگی جمع کردہ رقم کی حیثیت قرض کی ہے، یعنی اکاؤنٹ ہولڈر   مذکورہ  اکاؤنٹ میں جو رقم جمع کراتا ہے، وہ کمپنی پر قرض ہوتی ہے، جس پر کمپنی متعین رقم جمع کرانے کی صورت میں مشروط نفع کیش بیک، فری منٹس، ایم بیز وغیرہ کی صورت میں دیتی ہے، جو کہ عین سود ہونے کی وجہ سے حرام ہے، لہذا  ایزی پیسہ اکاؤنٹ کھلوانااور اس سے کسی قسم کے مالی فوائد حاصل کرنا  جائز نہیں، البتہ  اگر کوئی  "ایزی پیسہ اکاؤنٹ"  کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا استفادہ (جیسے بل  وغیرہ جمع کرانا، یا ایزی لوڈ کرنا) کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ۔تفصیل کے  لیے دیکھیے:ایزی پیسہ اکاونٹ کی شرعی حیثیتایزی پیسہ اکاؤنٹ سے بل جمع کروانے کے بعد اکاؤنٹ میں ہزار روپے بچنے کی صورت میں کیش بیک کے نام سے ملنے والی رقم کا حکمفتاوی شامی میں ہے:"[مَطْلَبٌ كُلُّ قَرْضٍ جَرَّ نَفْعًا حَرَامٌ](قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا كَمَا عُلِمَ مِمَّا نَقَلَهُ عَنْ الْبَحْرِ، وَعَنْ الْخُلَاصَةِ وَفِي الذَّخِيرَةِ وَإِنْ لَمْ يَكُنْ النَّفْعُ مَشْرُوطًا فِي الْقَرْضِ، فَعَلَى قَوْلِ الْكَرْخِيِّ لَا بَأْسَ بِهِ وَيَأْتِي تَمَامُهُ."(كتاب البيوع، باب المرابحة و التولية، فصل في القرض، ٥ / ١٦٦،   ط: دار الفكر)المغني لابن قدامة میں ہے:"فصل: وكل قرض شرط فيه أن يزيده، فهو حرام، بغير خلاف. قال ابن المنذر: أجمعوا على أن المسلف إذا شرط على المستسلف زيادة أو هدية، فأسلف على ذلك، أن أخذ الزيادة على ذلك ربا. و قد روي عن أبي بن كعب، و ابن عباس، و ابن مسعود، أنهم نهوا عن قرض جر منفعة. و لأنه عقد إرفاق و قربة، فإذا شرط فيه الزيادة أخرجه عن موضوعه."( كتاب البيوع، باب القرض، فصل في قرض شرط فيه أن يزيده، ٤ / ٤٤٠، ط: مكتبة القاهرة)فقط واللہ اعلم
                                                  
عنوان: ہنڈی کے ذریعے رقم بھیج کر اضافی رقم دینا
سوال: میں مجبوری کے تحت ہنڈی کے ذریعے پیسے بھجواتا ہوں، میرے پیسے پورے پورے مل جاتے ہیں گھر پر،  لیکن جب ایک مہینے بعد واپس کرتا ہوں تو ایک سو ریال پر دس ریال زیادہ دینا پڑتا ہے، کیا یہ سود کے زمرے میں آتا ہے، یہ صرف ایک مجبوری کی وجہ سے کر رہا ہوں، ورنہ میں بینک کے ذریعے بھیجتا تھا ؟
جواب: ہنڈی کا کاروبار ملکی وبین الاقوامی قوانین کی رو سے ممنوع ہے ؛ اس لیے رقم کی ترسیل کے لیے جائز قانونی راستہ ہی اختیار کرنا چاہیے ، البتہ اگر کسی نے ہنڈی کے ذریعے رقم بھجوائی تو اسے مندرجہ ذیل شرعی حکم کی تفصیل ملحوظ رکھنا لازمی ہے :1۔ چوں کہ مروجہ ہنڈی (حوالہ) کی حیثیت قرض کی ہے؛ اس لیے جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی جائز نہیں ہے، البتہ بطورِ فیس/اجرت الگ سے طے شدہ اضافی رقم لی جاسکتی ہے۔2۔ کرنسیوں کے مختلف ہونے کی صورت میں (مثلا ایک طرف کرنسی درہم ہے اور دوسری طرف پاکستانی روپیہ ہے ) لازم ہے کہ دوسرےملک جہاں قرض کی ادائیگی کرنی ہے ( مثلاً پاکستان میں) ادائیگی کے وقت یا تو قرض لی ہوئی کرنسی (مثلاً درہم )  ہی پوری پوری واپس کرے یا پھر  جتنے درہم قرض  دیے گئے تھے ادائیگی  کے دن پاکستان میں درہم کے جو ریٹ چل رہے ہوں اس  ریٹ کے مطابق، قرض دیے گئے درہم کے جتنے پاکستانی روپے بنتے ہوں، پاکستان میں ادا کیے جائیں،  درھم کے  مارکیٹ ریٹ سے کم یا زیادہ  طے کر کے لین دین کرنا جائز نہیں ہے۔ لہذا صورت مسئولہ میں سو (100) ریال ہنڈی کے طور پر دے کر ایک سو دس ریال ادا کرنا جائز نہیں ہے، یہ زیادتی سود میں شمار ہوگی، البتہ سو ریال ہنڈی کے طور پر بھیجے جائیں اور پاکستان میں وہ پیسے سو ریال ہی پہنچائے جائیں اور ابتدا  ہی سے اس خدمت کی اجرت الگ سے طے کرلی جائے تو  اجرت کے طور پر الگ سے رقم دینا جائز ہوگا۔"تنقیح الفتاوی الحامدیة"میں ہے:"الدیون تقضیٰ بأمثالها".(کتاب البیوع، باب القرض، ج؛۱ ؍ ۵۰۰ ، ط:قدیمی)فتاویٰ شامی میں ہے:"و في الأشباه: کل قرض جر نفعاً حرام".(کتاب البیوع، فصل فی القرض، ج:۵ ؍ ۱۶۶ ، ط:سعید )الفقه الإسلامي وأدلته (5/ 331):"ويتم التعبير عن هذا القرض بتسليم المقرض وصلاً (وثيقة)، يثبت حقه في بدل القرض، ويكون المقترض وهو الصراف أو البنك ضامناً لبدل القرض، ولكنه يأخذ أجراً أو عمولةً على تسليم المبلغ في بلد آخر مقابل مصاريف الشيك أوأجرة البريد أو البرقية أو التلكس فقط؛ لتكليف وكيل الصراف بالوفاء أو السداد. وهذان العقدان: الصرف والتحويل القائم على القرض هما الطريقان لتصحيح هذا التعامل، فيما يبدو لي".فقط واللہ اعلم
                                                  
عنوان: مرغی کی خوارک ادھار پر مہنگے داموں بیچنا
سوال: کوئی ایسا کاروبار ہو جس میں نقد پر ایک قیمت اور قرض پر دوسری قیمت ہو، میرا مقصد ہے کہ مرغی فارم کے لیے ہم جو خوراک لیتے ہیں اس وقت نقد پر 3000 پر دیتے  ہیں اور اگر قرض پر لیتے ہیں یعنی مرغی فروخت کرنے کے بعد پیسے دے گا تو  3150 سے لے کر 3250 تک دیتے ہیں ،تو کیا ایسا کاروبار جائز ہے  فارمر اور دکان دار دونوں کے  لیے؟ برائے مہربانی رہنمائی فرمائیں!
جواب: واضح رہے کہ خرید و فروخت کے شرعاً درست ہونے کے لیے  سودا کرتے وقت قیمت متعین کرنا (خواہ قیمت کم طے کرے یا زیادہ) شرعاً ضروری ہے، پس باہمی رضامندی سے نقد فروخت کرنے کی صورت میں کم قیمت اور ادھار  فروخت کرنے کی صورت میں زیادہ  قیمت متعین کرنا شرعاً درست ہے، بشرطیکہ عقد کے وقت نقد  یا ادھار کوئی ایک صورت متعین کردی جائے۔ نیز ادھار  فروخت کرنے  میں عقد کے صحیح ہونے کے لیے ایک شرط یہ بھی ہے کہ خریدار کی جانب سے قیمت کی ادائیگی میں تاخیر کی صورت میں جرمانہ وغیرہ کے نام سے قیمت میں اضافہ  کی شرط نہ لگائی جائے، اور قیمت جلد ادا کرنے کی صورت میں خریدار کے ذمے سے واجب الادا قیمت میں کمی  کی شرط نہ لگائی جائے، بلکہ جو قیمت عقد کے وقت طے کردی گئی ہو اسی کے مطابق عقد انجام پذیر ہو،  اگر اس شرط کی خلاف ورزی کی گئی تو سودا  شرعاً درست نہیں ہوگا؛  لہذا مذکورہ صورت میں مرغی کی خوراک  ادھار پر زیادہ قیمت پر فروخت کرنا جائز ہے،البتہ یہ ضروری ہے کہ  جو قیمت مقرر کردی جائے اس میں کمی بیشی کی شرط نہ ہو اور کوئی  مدت متعین کرلی جائے،  جیسا کہ ایک  ہفتہ یا ایک ماہ  وغیرہ، مدت متعین کیے بغیر معاملہ نہ کیا جائے۔البحر الرائق شرح كنز الدقائق میں ہے:"ويزاد في الثمن لأجله إذا ذكر الأجل بمقابلة زيادة الثمن قصدًا".(البحرالرائق، ج:6، ص:115، ط:مکتبة رشیدیة)المحیط البرہانی میں ہے:"قال: ولو اشترى نسيئةً لم يبعه مرابحةً حتى يبين؛ لأن الأجل نسبه كونه مبيعاً، فإنه يزاد في الثمن لأجل الأجل".(المحيط البرهاني في الفقه النعماني، كتاب البيع، الفصل الخامس عشر: في بيع المرابحة والتولية والوضعية، ۷/۶)المبسوط للسرخسي (13/ 7):"وإذا عقد العقد على أنه إلى أجل كذا بكذا وبالنقد بكذا أو قال إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع وهذا هو تفسير الشرطين في بيع ومطلق النهي يوجب الفساد في العقود الشرعية وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد".بدائع الصنائع في ترتيب الشرائع (5/ 158):" وكذا إذا قال: بعتك هذا العبد بألف درهم إلى سنة أو بألف وخمسمائة إلى سنتين؛ لأن الثمن مجهول، وقيل: هو الشرطان في بيع وقد روي أن رسول الله صلى الله عليه وسلم «نهى عن شرطين في بيع» ولو باع شيئا بربح ده يازده ولم يعلم المشتري رأس ماله فالبيع فاسد حتى يعلم فيختار أو يدع هكذا روى ابن رستم عن محمد؛ لأنه إذا لم يعلم رأس ماله كان ثمنه مجهولا وجهالة الثمن تمنع صحة البيع فإذا علم ورضي به جاز البيع؛ لأن المانع من الجواز هو الجهالة عند العقد وقد زالت في المجلس وله حكم حالة العقد فصار كأنه كان معلوما عند العقد وإن لم يعلم به حتى إذا افترقا تقرر الفساد".الدر المختار وحاشية ابن عابدين (رد المحتار) (4/ 61):"وفي شرح الآثار: التعزير بالمال كان في ابتداء الإسلام ثم نسخ. اهـ. والحاصل أن المذهب عدم التعزير بأخذ المال."فقط واللہ اعلم
                                                  
عنوان: لاٹری کا حکم
سوال: لاٹری کا کیا حکم ہے؟
جواب: ”لاٹری “ درحقیقت سود اور جوئے پر مشتمل ہوتی ہے، ’’سود‘‘ اس طور پر کہ شرعاً ’’سود‘‘ اس اضافے کو کہتے ہیں جو ہم جنس مال (نقدی، مکیلی یا موزونی چیز) کے تبادلے میں بغیر عوض آئے اور عقد کے وقت مشروط ہو، جیسے سو روپے کی لاٹری میں اگر انعام کے نام سے ملنے والی رقم نکل آئے تو سو روپے  سے زائد جتنی بھی رقم ہے، وہ ساری کی ساری بلا عوض ہے جو کہ عین سود ہونے کی وجہ سے لینا حرام ہے۔اور اس میں ’’جوا‘‘ اس طور پر ہے کہ شرعاً ’’جوا‘‘ مال کو واپس ملنے ، نہ  ملنے کے خطرہ میں ڈالنے کو کہا جاتا ہے، پس لاٹری میں لگائی گئی کل رقم ڈوب جانے کا قوی اندیشہ ہوتا ہے اور نہ ڈوبنے کا بھی امکان ہوتا ہے؛ لہٰذا کسی بھی قسم کی لاٹری لینا شرعاً جائز نہیں ہے۔جوئے کی حقیقت اور حکم سمجھنے کے لیے درج ذیل لنک ملاحظہ کیجیے:کھیل میں جوئے کی ایک صورت کا حکم«حاشية ابن عابدين = رد المحتار ط الحلبي» (6/ 403):"(قوله: لأنه يصير قمارًا) لأن ‌القمار من القمر الذي يزداد تارةً و ينقص أخرى، وسمي ‌القمار قمارًا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص، و لا كذلك إذا شرط من جانب واحد لأن الزيادة و النقصان لاتمكن فيهما بل في أحدهما تمكن الزيادة، وفي الآخر الانتقاص فقط فلاتكون مقامرة لأنها مفاعلة منه زيلعي."تفسير حدائق الروح والريحان في روابي علوم القرآن (8/ 55):"و القمار كل لعب يشترط فيه أن يأخذ الغالب من المغلوب شيئًا سواء كان بالورق، أو بغيره كالقداح." فقط واللہ اعلم
                                                  
عنوان: ڈی ایس پی فنڈ کی مد میں ہونے والی جبری اور اختیاری کٹوتی کے حکم میں فرق کی وجہ
سوال: ڈی ایس پی فنڈ پر بالجبر کٹنے والی رقم بمع منافع حلال کیسے ہے؟ اور بالرضا کٹوانے والی رقم بمع منافع مشتبہ بالربا کیسے ہے؟
جواب: سرکاری ملازمین کی تنخواہوں میں سے مختلف فنڈز کے نام پر جو کٹوتی کی جاتی ہے وہ اختیاری اور  جبری دو طرح کی کٹوتی ہے۔ اختیاری کٹوتی میں ملازم نہ صرف مذکورہ کٹوتی پر راضی ہوتا ہے، بلکہ وہ اس رضامندی کی وجہ سے حکومت یا متعلقہ ادارے کو مذکورہ رقم پر قبضہ کرکے اس سے سودی سرمایہ کاری کرنے کے لیے اپنا وکیل مقرر کررہا ہوتا ہے اور سودی آمدنی کا متمنی ہوتا ہے؛ تاکہ اس کی ریٹائرمنٹ کے موقع پر حکومت یا متعلقہ ادارہ مقررہ شرح کے مطابق اس کو فنڈ مہیا کرے۔ مذکورہ صورت میں ملازم کی حیثیت موکل کی ہوتی ہے جب کہ حکومت یا متعلقہ ادارہ تنخواہ سے کاٹی گئی رقم میں سود پر سرمایہ کاری وکیل کی حیثیت سے کرتا ہے اور چوں کہ شرعًا وکیل کا فعل مؤکل کا فعل شمار ہوتا ہے اس وجہ سے ملازم بھی سودی معاملہ میں شریک ہونے سے محفوظ نہیں رہتا، اور تنخواہ  چوں کہ اب تک حقیقتًا قبضے میں نہیں آئی ہوتی، اس لیے براہِ راست سودی لین دین میں ملازم شریک نہیں ہوتا؛  لہذا ڈی ایس پی فنڈ اور جی پی فنڈ وغیرہ  کی مد میں اختیاری کٹوتی کی صورت میں جو اضافی رقم ملے گی وہ تشبہ بالربا کی وجہ سے حرام ہوگی، اس وجہ سے اضافی رقم کا لینا ملازم کے لیے جائز نہیں ہوگا۔ جب کہ جبری کٹوتی کی صورت میں تنخواہ سے کاٹی گئی رقم حکومت یا متعلقہ ادارے کے ذمے بدستور واجب الادا رہتی ہے اور قبضہ و اختیار  نہ ہونے کی وجہ سے یہ  مذکورہ رقم پر ملازم کی ملکیت بھی نہیں آتی، جیسا کہ  "البحر الرائق شرح كنز الدقائق" (8 / 5) میں ہے: قال رَحِمَهُ اللَّهُ ( وَالْأُجْرَةُ لَاتُمْلَكُ بِالْعَقْدِ بَلْ بِالتَّعْجِيلِ أو بِشَرْطِهِ أو بِالِاسْتِيفَاءِ أو بِالتَّمَكُّنِ منه ) يَعْنِي الْأُجْرَةَ لَا تُمْلَكُ بِنَفْسِ الْعَقْدِ سَوَاءٌ كانت عَيْنًا أو دَيْنًا وَإِنَّمَا تُمْلَكُ بِالتَّعْجِيلِ أو بِشَرْطِهِ أو بِاسْتِيفَاءِ الْمَعْقُودِ عليه وَهِيَ الْمَنْفَعَةُ أو بِالتَّمَكُّنِ من الِاسْتِيفَاءِ بِتَسْلِيمِ الْعَيْنِ الْمُسْتَأْجَرَةِ في الْمُدَّةِ اه ۔نیز ملازم کی رضامندی نہ ہونے کی وجہ سے مذکورہ رقم میں کسی قسم کی سرمایہ کاری کرنے کے حوالے سے حکومت یا متعلقہ ادارہ اس کا وکیل نہیں بنتا اور نہ وہ اس صورت میں سودی آمدنی کا خواہش مند ہوتا ہے، لہذا جبری کٹوتی کی صورت میں اضافی رقم ملازم کے حق میں سود کی حقیقت سے خارج ہے، اس صورت میں ڈی ایس پی فنڈ و دیگر سرکاری فنڈز حکومت یا متعلقہ ادارے کی جانب سے ملازمین پر تبرع اور احسان ہوگا، جس کا وصول کرنا ملازمین کے لیے جائز ہوگا۔البتہ جبری کٹوتی کے ساتھ اگر ملازم اپنے اختیار سے مزید کٹوتی کرواتا ہے تو پھر یہ فنڈ جبری و اختیاری دونوں قسم کی کٹوتی پر مشتمل ہوگا اور اس صورت میں اختیاری کٹوتی کی وجہ سے فنڈ کی رقم میں جس قدر اضافہ ہوگا اس میں سے اصل رقم کے علاوہ ملنے والی زائد رقم کا لینا جائز نہیں ہوگا۔فقط واللہ اعلم
                                                  
عنوان: بٹ کوائن سے متعلق چند مغالطے اور جواب
سوال: 1)کرپٹو کرنسی کے حوالے سے کیا حکم ہے؟2)یہ بات درست ہے کہ اس کا physically کوئی وجود نہیں ہے،  لیکن پھر بھی اس کی حقیقت کو نظرانداز نہیں کیا جاسکتا، اس وقت  کئی ہزار کرنسیاں موجود ہیں اور اس کی مارکیٹ  2 بلین ڈالرز سے زیادہ ہے۔3)حکومتِ  پاکستان نے خیبر پختون خواہ میں bitcoin مائن کرنے کی اجازت دے دی ہے،  اگر اسے مائن کریں تو یقیناً اسے فروخت کیا جائے گا یا کیش کروایا جائے گا،  لیکن ابھی اس چیز کی اجازت نہیں ہے۔4) اگر یہ حرام ہے تو اس سے اپنی ذاتی investment نکالنے کے بعد کمائے ہوئے منافع کا کیا کیا جائے؟
جواب: 1 : ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط  موجود نہیں ہیں، لہذا موجودہ  زمانے میں  " کوئن" یا  "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے  " بٹ کوائن" یا کسی بھی  " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)2 : کسی چیز کے دنیاوی طور پر قیمتی ہوجانے سے شرعی حکم پر فرق نہیں پڑتا۔3 : جو چیز شرعًا مال نہ ہو، وہ حکومت کی اجازت سے مال نہیں بنے گی۔4 : مذکورہ ناجائز منافع کے وبال سے جان چھڑانے کی نیت سے اسے بغیر ثواب کی نیت کے کسی مستحق کو  صدقہ کردے۔العرف الشذي شرح سنن الترمذي (1/ 38):"إن ها هنا شيئان:أحدهما: ائتمار أمر الشارع والثواب عليه.والثاني: التصدق بمال خبيث، والرجاء من نفس المال بدون لحاظ رجاء الثواب من امتثال الشارع، فالثواب إنما يكون على ائتمار الشارع، وأما رجاء الثواب من نفس المال فحرام، بل ينبغي لمتصدق الحرام أن يزعم بتصدق المال تخليص رقبته ولايرجو الثواب منه، بل يرجوه من ائتمار أمر الشارع، وأخرج الدارقطني في أواخر الكتاب: أن أبا حنيفة رحمه الله سئل عن هذا فاستدل بما روى أبو داود من قصة الشاة والتصدق بها."فقط والله اعلم
                                                  
عنوان: ایزی پیسہ کے ذریعہ ٹرانزیکشن کرنے پر ملنے والے کیش بیک کا حکم
سوال: ایزی پیسا کوئی ایک ٹرانزیکشن کرنے پر کیش بیک دیتی ہے،اس میں اگر اکاؤنٹ میں پیسے  زیادہ ہوں گے تو زیادہ  پیسے ملیں گے۔یہ کیش بیک لینا کیسا ہے؟
جواب: مذکورہ رقم قرض  کے بدلہ میں ملنے  والا  نفع  ہے جو  کہ شرعاً  سود  ہے، لہذا  یہ  رقم  لینا اور  اس کا  استعمال کرنا، دونوں ناجائز اور حرام ہے۔تفصیل کے لیے درج ذیل لنک میں جامعہ کا فتوی دیکھیں :ایزی پیسہ کا کیش بیکفقط واللہ اعلم
                                                  
عنوان: کھیل میں جوئے کی ایک صورت کا حکم
سوال: ہمارے کچھ دوست رات میں ایک جگہ اکھٹے ہو کر ایک گیم کھیلنے کے عادی ہیں، پہلے تو یہ سب محض ایک کھیل کی حد تک تھا، مگر اب  مذاق مستی میں ہی اس کھیل میں شرائط لگنا شروع ہو گئی  ہیں، شرط اس طرح سے ہیں کہ جو ہارے گا وہ سب کو کھانا کھلائے گا، یا چار میں سے جو دو آخری نمبر پر  رہیں گے وہ سب کو کھانا کھلائیں گے، تو کیا یہ جُوئے کے زمرے میں آئے گا؟ گو  کہ کوئی  بھی اس کو جُوا تسلیم کرنے پر راضی نہیں، لیکن کھانا کھلانے کا فیصلہ کھیل کی جیت یا ہار پر منحصر ہوتا ہے، منہ سے ہر کھلاڑی بری الذمہ ہونے کے لیے یہی کہتا ہے کہ جُوا نہیں،  ہارنے والا اپنی خوشی سے کھلائے گا، لیکن بہرحال فیصلہ  تو  ہار جیت پر ہی ہوتا  ہے، واضح  کردیجیے کہ یہ جُوا ہے یا نہیں؟ نیز جُوے کی آسان تعریف بھی بتا دیجیے!
جواب: صورتِ مسئولہ میں آپ نے اپنے  دوستوں کے کھیل کی جو صورت ذکر کی ہے اس میں  شرعاً "جوا"  پایا جاتا ہے؛ اس لیے اس کھیل میں ایسی شرط لگانا جائز نہیں ہو گا۔میسر یا قمار کی تعریف یہ ہے کہ جس معاملہ میں کسی مال کا مالک بنانے کو ایسی شرط پر موقوف رکھا جائے جس کے وجود وعدم کی دونوں جانبیں مساوی ہوں اور اسی بنا  پر نفع خالص یا تاوان خالص برداشت کرنے کی دونوں جانبیں بھی برابر ہوں ،  مثلًا  یہ بھی احتمال ہے کہ زید  پر تاوان پڑجائے اور یہ بھی ہے کہ عمر پر پڑجائے،  اس کی جتنی قسمیں اور صورتیں  پہلے زمانے میں رائج تھیں یا آج رائج ہیں یا آئندہ پیدا ہوں،  وہ سب میسر اور قمار اور جوا کہلائے گا ۔ (  معارف القرآن  جلد:1، صفحہ:532)«حاشية ابن عابدين = رد المحتار ط الحلبي» (6/ 403):"(قوله: لأنه يصير قمارًا) لأن ‌القمار من القمر الذي يزداد تارة وينقص أخرى، وسمي ‌القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص، و لا كذلك إذا شرط من جانب واحد لأن الزيادة و النقصان لاتمكن فيهما بل في أحدهما تمكن الزيادة، وفي الآخر الانتقاص فقط فلاتكون مقامرة لأنها مفاعلة منه زيلعي (قوله: يتوهم أن يسبقهما) بيان لقوله كفء، لفرسيهما أي يجوز أن يسبق أو يسبق (قوله: وإلا لم يجز) أي إن كان يسبق أو يسبق لا محالة لايجوز لقوله صلى الله عليه وسلم: " «من أدخل فرسًا بين فرسين و هو لايأمن أن يسبق فلا بأس به و من أدخل فرسًا بين فرسين و هو آمن أن يسبق فهو قمار»، رواه أحمد وأبو داود وغيرهما زيلعي (قوله: ثم إذا سبقهما إلخ) صورته أن يقال: إن سبقهما أخذ منهما ألفا إنصافا، وإن لم يسبق لم يعطهما شيئا، وإن سبق كل منهما الآخر فله مائة من مال الآخر فلايعطيهما شيئًا إن لم يسبقهما، ويأخذ منهما الجعل إن سبقهما ويجوز أن يعكس التصوير أخذا وإعطاء وفيما بينهما أيهما سبق أخذ من صاحبه ما شرط له؛ وإن سبقاه وجاءا معا فلا شيء لواحد منهما وإن سبق المحلل مع أحدهما ثم جاء الآخر فلا شيء على من مع المحلل بل له ما شرطه الآخر له كما لو سبق، ثم جاء المحلل ثم جاء الآخر ولا شيء للمحلل اهـ غرر الأفكار. قال الزيلعي: وإنما جاز هذا لأن الثالث لا يغرم على التقادير كلها قطعا ويقينا وإنما يحتمل أن يأخذ أو لا يأخذ فخرج بذلك من أن يكون قمارًا، فصار كما إذا شرط من جانب واحد، لأن ‌القمار هو الذي يستوي فيه الجانبان في احتمال الغرامة على ما بينا اهـ."تفسير حدائق الروح والريحان في روابي علوم القرآن (8/ 55):"والقمار كل لعب يشترط فيه أن يأخذ الغالب من المغلوب شيئًا سواء كان بالورق، أو بغيره كالقداح." الموسوعة الفقهية الكويتية (39/ 404):"التعريف:1 - الميسر لغة: قمار العرب بالأزلام، وقال صاحب القاموس هو اللعب بالقداح أو هو النرد، أو كل قمار. ولا يخرج المعنى الاصطلاحي عن المعنى اللغوي. وقال ابن حجر المكي: الميسر: القمار بأي نوع كان، وقال المحلي: صورة القمار المحرم التردد بين أن يغنم وأن يغرم.وقال مالك: الميسر: ميسران، ميسر اللهو وميسر القمار فمن ميسر اللهو النرد والشطرنج والملاهي كلها، وميسر القمار ما يتخاطر الناس عليه. وبمثل ذلك قال ابن تيمية."فقط واللہ اعلم
                                                  
عنوان: حکومت سے اختیاری طور پر ہیلتھ انشورنس کرانا
سوال: ایک شخص نے حکومت کو دس ہزار روپے ادا  کیے اس شرط پر کہ اگر وہ ایک سال تک بیمار ہوا جس پر زیادہ خرچہ آئے گا تو حکومت اپنی طرف سے اس کی بیماری کا خرچہ ادا کرے گی، اب اگر وہ شخص بیمار ہوا اور حکومت نے اس پر دس ہزار سے زیادہ خرچہ کردیا، یہ ایک صورت ہے، یا وہ پورے سال میں بیمار ہی نہیں ہوا اور حکومت مفت میں دس ہزار روپے کی مالک ہوگئی،اورحکومت نے وہ رقم دوسرے بیماروں پر لگادی، یہ دوسری صورت ہے، ان دونوں صورتوں کا کیا حکم ہے ؟کیا حکومت کے ساتھ ایسا معاملہ کرنا جائز ہے ؟
جواب: صورتِ  مسئولہ میں ذکر کردہ صورت ”بیمہ / انشورنس “ کی ہے، یہ طریقہ شرعاً ناجائزوحرام ہے؛ اس لیے کہ  یہ  اپنی اصل وضع کے اعتبارسے  یاتوقمار(جوا)ہے یا ربوا(سود)ہے۔"جوا" اور"سود" دونوں کی حرمت قرآن و حدیث سے  ثابت ہے۔   "سود" اس اعتبار سے ہے کہ بیمار ہونے  کی صورت میں  اگر خرچہ زیادہ ہو تو  جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر بیمار وغیرہ نہ ہوتو  جمع  شدہ رقم بھی واپس نہیں ملتی۔اسی طرح اس میں  جہالت اور غرر  ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا  یہ معاملہ ناجائز ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]شرح معانی الآثار میں ہے:" عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»".(2/313، کتاب الکراهة، ط: حقانيه)صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط: مکتبہ رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، کتاب الحظر والاباحۃ، ط: سعید)فقط واللہ اعلم
                                                  
عنوان: باپ کے نیچے دب کر بچی مر جائے تو کیا حکم ہے؟
سوال: میری بیٹی تقریبًا تین سال کی تھی، میری نیند  کی بھاری گولیوں کے کھانے کی وجہ سے اس کی موت واقع ہوئی، میں جاننا چاہتا ہوں کہ اس میں اللہ کی رضا ہے یا میری غلطی ہے یا لا پرواہی ہے؟ مجھے صبر نہیں مل رہاہے!
جواب: آپ کے سوال میں اس بات کی صراحت نہیں ہے کہ بچی  کی موت کس سبب سے ہوئی؟  ایسا معلوم ہوتا ہے کہ آپ گہری نیند میں تھےاور بچی  پر پلٹ گئے جس کی  وجہ سے بچی  کی موت واقع ہو گئی، اگر واقعہ ایسا ہی ہے تو اس قتل کو  "جاری مجری خطا"  (یعنی قائم مقامِ خطا) کہا جاتا ہے  اور اس کا حکم یہ ہے کہ بچی جس کے نیچے دب کر مری ہے اس  پرکفارہ اور دیت دونوں لازم ہیں، البتہ  اگر بچی کے وارثین  دیت معاف کردیں تو دیت  ساقط ہوجائے گی ۔قتل جاری مجری خطا  کی دیت سو اونٹ یا ایک ہزار دینار یا دس ہزار درہم (جس کا اندازہ  جدید پیمانے سے 30.618 کلوگرام چاندی) یا اس کے برابر قیمت ہے۔ اور دیت میں حاصل شدہ مال مقتول کے ورثہ میں شرعی اعتبار سے تقسیم ہو گا، جو وارث اپنا حصہ معاف کردے گا، اس قدر معاف ہو جائے گا اوراگر سب نے معاف کر دیا تو سب معاف ہو جائے گا۔نیز   کفارے میں مسلسل ساٹھ  روزے رکھنا قاتل پر لازم ہو گا، کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے۔اور اگر ایسا نہیں ہے،  بلکہ آپ کے سوال کا مقصد یہ ہے کہ آپ کی بیٹی نے آپ کی نیند کی گولیاں کھا لیں جس کی وجہ سے اس کی موت واقع ہو گئی تو اس صورت کا حکم  یہ ہے کہ یہ بچی کا اپنا فعل تھا جس کی وجہ سے اُس کی موت واقع ہوئی، گو اُسے شعور نہیں تھا، لیکن  اس میں آپ کا کوئی قصور نہیں تھا، اس  لیے اس کو قتل نہیں کہا جائے  گا۔الدر المختار وحاشية ابن عابدين (رد المحتار) (6/ 531):"(و) الرابع (ما جرى مجراه) مجرى الخطأ (كنائم انقلب على رجل فقتله)؛ لأنه معذور كالمخطئ، (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة. (قوله: والرابع ما جرى مجراه إلخ) فحكمه حكم الخطأ في الشرع، لكنه دون الخطأ حقيقة؛ فإن النائم ليس من أهل القصد أصلاً، وإنما وجبت الكفارة لترك التحرز عن نومه في موضع يتوهم أن يصير قاتلًا، والكفارة في قتل الخطأ إنما تجب لترك التحرز أيضًا، وحرمان الميراث لمباشرة القتل، وتوهم أن يكون متناعسًالم يكن نائمًا قصدًا منه إلى استعجال الإرث، والذي سقط من سطح فوقع على إنسان فقتله أو كان في يده لبنة أو خشبة فسقطت من يده على إنسان أو كان على دابة فأوطأت إنسانًا فقتله مثل النائم؛ لكونه قتلًا للمعصوم من غير قصد كفاية". الدر المختار وحاشية ابن عابدين (رد المحتار) (6/ 573):"الدية في الشرع اسم للمال الذي هو بدل للنفس لا تسمية للمفعول بالمصدر، لأنه من المنقولات الشرعية. والأرش اسم للواجب فيما دون النفس (دية شبه العمد مائة من الإبل أرباعا من بنت مخاض وبنت لبون وحقة إلى جذعة) بإدخال الغاية (وهي) الدية (المغلظة لا غير و) الدية (في الخطإ أخماس منها ومن ابن مخاض أو ألف دينار من الذهب أو عشرة آلاف درهم من الورق) وقال الشافعي: اثنا عشر ألفا وقالا منها ومن البقر مائتا بقرة، ومن الغنم ألفا شاة ومن الحلل مائتا حلة كل حلة ثوبان إزار ورداء هو المختار. (وكفارتهما) أي الخطأ وشبه العمد (عتق قن مؤمن فإن عجز عنه صام شهرين ولاء ولا إطعام فيهما) إذ لم يرد به النص والمقادير توقيفية".فقط واللہ اعلم
                                                  
عنوان: تعمیراتی قرضہ پر اضافی رقم لینا
سوال: "اخوت“ والے 5 لاکھ  روپے مکان کی تعمیر کے  لیے دیتے ہیں اور یہ ادائیگی ان کو  3سے 5سال میں واپسی  کرنی ہوتی ہے،  اور ہرسال میں وہ  25فی صد اضافی رقم لیں گے،  یعنی اگر ”اخوت“  والے  5 لاکھ  روپے دیتے  ہیں، تو  5 سال  میں  ایک  لاکھ  25 ہزار روپے اضافی وصول  کریں  گے، آیا یہ جو  اضافی پیسے لے رہے  ہیں،  یہ رقم سود تو نہیں ہے؟
جواب: واضح رہے کہ قرض کا ضابطہ یہ ہے کہ جتنا قرض دیا   جائے اتنا ہی واپس لیا جائے،  اس پر کسی قسم کا مشروط نفع لینا سود ہے، لہذا  صورتِ  مسئولہ میں  اگر ”اخوت“ ادارے  والے  مذکورہ  اضافی رقم اسی  تعمیراتی قرضہ  کی بنیاد پر لیتے ہیں تو  یہ سودہے ، ایسا قرضہ لینا جائز نہیں ہے۔الجامع الصغیر میں ہے:             "كل قرض جر منفعةً فهو ربا".(الجامع الصغیر للسیوطی، ص:395، برقم :9728، ط: دارالکتب العلمیہ، بیروت) فتاوی شامی میں ہے:"وَفِي الْأَشْبَاهِ: " كُلُّ قَرْضٍ جَرَّ نَفْعًا حَرَامٌ ؛ فَكُرِهَ لِلْمُرْتَهِنِ سُكْنَى الْمَرْهُونَةِ بِإِذْنِ الرَّاهِنِ". وفي الرد:"(قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا، كَمَا عُلِمَ مِمَّا نَقَلَهُ عَنْ الْبَحْرِ".(166/5، شامی، سعید)مزید تفصیل کے لیے درج ذیل لنک پر فتویٰ ملاحظہ کیجیے:اخوت نامی ادارے کے ساتھ شراکت داری کا معاملہفقط واللہ اعلم
                                                  
عنوان: اخوت نامی ادارے کے ساتھ شراکت داری کا معاملہ
سوال: "اخوت"  ایک ادارہ ہے  جو لوگوں کو بلا سود قرضے فراہم کرتا ہے،   جو پھر ان کو  قسطوں میں ادا کرنا پڑتا ہے،  جس کی کوئی اضافی چارج نہیں ہوتا، لیکن ان میں ایک قسم کا قرضہ ہے جو گھر بنانے کے لیے دیا جاتا ہے، ‏اس کا طریقہ یہ ہوتا ہے‏ کہ ہماری جو زمین ہوتی  ہے  5 مرلہ کی (اس سے زیادہ نہیں) یہ  ادارہ ہمارے ساتھ  کاغذی کار روائی میں اس میں شریک کرتے  ہیں،  اور پھر یہ انجینئر بھیجتے ہیں سروے کے لیے،  پھر ہمیں 5 لاکھ روپے گھر کی تعمیر کے لیے دیتے ہیں اور ہمیں پھر ان پیسوں کی جو  یہ  5  لاکھ دیتے  ہیں،  قسط  ادا  کرنی  ہوتی  ہے،  تقریبًا  8  ہزار  روپے   اور  18 سو اُن کی شراکت داری کا کرایہ  اور انجنیئر اور  کاغذی کاروائی کا خرچہ تقریباً 10000 روپے قسط بنتا ہے ۔  پھر جب ان کے پیسے ختم ہو جاتے ہیں تو ان کی جو زمین کی شراکت داری ہوتی ہے،  وہ ہم کو عطیہ کی جاتی ہے۔آیا یہ اس طریقہ سے ان کے ساتھ معاملہ کرنا جائز ہے؟
جواب: سوال  میں قرض کی فراہمی کی جو صورت   ذکر کی گئی ہے ،  جس  کو شراکت داری کا عنوان دیا گیا ہے، قرض وصول کرنے کی  یہ صورت  اختیار کرنا جائز نہیں  اور  اس طرح  رقم  لے کر اس سے گھر کی  تعمیر کرنا بھی درست نہیں،  اگر اس کو شرکت بھی قرار دیا جائے تو   عام طور پر اس قسم کی شرکت، شرکتِ متناقصہ کی بنیاد اور اس کے اصولوں پر کی جا رہی ہوتی  ہے،  جس میں ایک وقت  میں ایک سے زائد عقد  کیے جا رہے ہوتے ہیں اور  بیک وقت ایک معاملہ میں ایک سے زائد عقود کرنا شرعاً درست نہیں ہے، لہذا اس معاملہ سے مکمل اجتناب کرنا ضروری ہے۔اخوت نامی ادارے سے قرض لینے  سے متعلق مزید  فتاویٰ دیکھنے کے لیے درج ذیل لنک کلک کریں:اخوت نامی ادارے سے قرض لینافقط واللہ اعلم
                                                  
عنوان: میزان بینک انویسمنٹ اکاؤںٹ کھلوانا
سوال: میں میزان بینک میں میزان انویسمنٹ اکاؤنٹ  کھلوانا چاہتا ہوں، بقول بینک کے میں نفع نقصان کا برابر کا شراکت دار ہوں گا۔ کیا یہ جائز ہے؟
جواب: مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں؛ اس لیےکسی بھی مروجہ اسلامی بینک میں انویسمنٹ کرنا شرعاً جائز نہیں ہے۔تفصیل کے لیےمندرجہ ذیل لنک ملاحظہ فرمائیں۔   مروجہ اسلامی بینکاری اوربنوری ٹاؤن کامؤقف مروجہ اسلامی بینکوں میں سیونگ اکاؤنٹ کھولنے کے جائز نہ ہونے کی علتفقط واللہ اعلم
                                                  
عنوان: olymp trading ویب سائٹ کا استعمال
سوال: olymp trading ویب  سائٹ کے نام سے ایک ٹریدنگ کمپنی ہے،  جہاں ایک معین وقت کے لیے مارکیٹ کے  اَپ یا ڈاؤن ہونے کا اندازا لگایا جاتا ہے، اس کاکیا حکم ہے؟
جواب: کسی ویب سائٹ کے ذریعہ صرف مارکیٹ کے اَپ یا ڈاؤن (اوپر نیچے)  ہونے کا اندازا  لگاناتو   فی نفسہ جائز ہے۔  تاہم جس مارکیٹ کے حالات کا اندازا  لگایا جارہا ہے، وہ کس طرح کام کرتی ہے؟ اس کا کام کرنے کا طریقہ صحیح ہے یا نہیں ؟  وہ کسی ناجائز معاملے کا ارتکاب کرتی ہے یا نہیں ؟ ان امور کو دیکھنے کے بعد اس مارکیٹ  میں معاملات کرنے کا حکم بتایا جاسکتا ہے، نیز مذکورہ ویب سائٹ پر صرف مارکیٹ کے اَپ ڈاؤن ہونے کا اندازا کیا جاتاہے، یا انویسٹمنٹ کرکے اس بنیاد پر منافع تقسیم کیا جاتاہے؟  اس کی تفصیل بھیج کر حکم معلوم کرسکتے  ہیں۔ فقط واللہ اعلم
                                                  
عنوان: چوری کی بجلی استعمال کرنے والے کی عبادت کا حکم
سوال: اگر کوئی شخص چوری کی بجلی استعمال کرتا ہو اور وہ اللہ کی عبادت بھی کرتا ہو تو کیا اس کی عبادت قبول ہوگی؟
جواب: واضح رہے کہ چوری کی بجلی استعمال کرنا شرعًا بالکل جائز نہیں ہے ، یہ بڑا گناہ ہے، اس پر توبہ واستغفار کرنا ضروری ہے اور جس کی بجلی چوری کرکے استعمال کی گئی ہے،  اُسے استعمال کی گئی بجلی کے بقدر رقم کی ادائیگی کرناضروری اور لازم ہے، تاہم ایسے شخص کی عبادت کی نفسِ ادائیگی  ہوجائے گی  اور اگر فرائض ادا کیے گئے  ہیں تو وہ فرائض بھی ذمے  سے ساقط ہوجائیں گے، باقی  عبادات  کے قبول ہونے  اور نہ ہونے کا معاملہ اللہ کے سپرد ہے۔"آپ  کے مسائل اور ان کا حل"  میں  ہے:’’چوری کی بجلی سے پکا ہوا کھانا کھانا اور گرم پانی سے وضو کرناس… ہم دُنیا والے دُنیا میں کئی قسموں کی چوریاں دیکھتے ہیں۔ مولانا صاحب! لوگ سمجھتے ہیں کہ بجلی کی چوری، چوری نہیں ہوتی۔ کیا چوری والی بجلی کی روشنی میں کوئی عبادت قبول ہوسکتی ہے؟ چوری کی بجلی سے چلنے والا ہیٹر پھر اس ہیٹر سے کھانا پکانا، چاہے وہ کھانا حلال دولت کا ہو، کیا وہ کھانا جائز ہے؟ ہمارے شہر کے نزدیک ایک مسجد شریف میں گیزر (پانی گرم کرنے کا آلہ) بالکل بغیر میٹر کے ڈائریکٹ لگا ہوا ہے، مسجد والے نہ اس کا الگ سے کوئی بل ہی دیتے ہیں، لوگ اس سے وضو کرکے نماز پڑھتے ہیں، کیا اس گرم پانی سے وضو ہوجاتا ہے؟ جواب ضرور دینا، مہربانی ہوگی۔ج… سرکاری ادارے پوری قوم کی ملکیت ہیں، اور ان کی چوری بھی اسی طرح جرم ہے جس طرح کہ کسی ایک فرد کی چوری حرام ہے، بلکہ سرکاری اداروں کی چوری کسی خاص فرد کی چوری سے بھی زیادہ سنگین ہے؛ کیوں کہ ایک فرد سے تو آدمی معاف بھی کراسکتا ہے، لیکن آٹھ کروڑ افراد میں سے کس کس آدمی سے معاف کراتا پھرے گا؟ جو لوگ بغیر میٹر کے بجلی کا استعمال کرتے ہیں وہ پوری قوم کے چور ہیں۔ مسجد کے جس گیزر کا آپ نے ذکر کیا ہے اگر محکمے نے مسجد کے لیے مفت بجلی دے رکھی ہے، تو ٹھیک، ورنہ مسجد کی انتظامیہ کمیٹی چور ہے اور اس کے گرم شدہ پانی سے وضو کرنا ناجائز ہے۔ یہی حکم ان تمام افراد اور اداروں کا ہے جو چوری کی بجلی استعمال کرتے ہیں‘‘۔ ( ٧ / ١٨٦) فقط واللہ اعلم
                                                  
عنوان: میزان یبنک اور دیگر اسلامی بینکوں سے قرض لینے کا حکم
سوال: میزان بینک یاکسی بھی اسلامی بینک سے ہوم لون لینے کا  کیا حکم ہے؟ نیز بینک کے ذریعے  ”میرا پاکستان میرا گھر اسکیم“  کے حکومت کا قرض دینا کیسا ہے،  جائز ہے یا ناجائز؟
جواب: مروجہ غیر سودی بینکوں سے مذکورہ اسکیم کے تحت  یا کسی بھی قسم کا قرضہ لینا  جائز نہیں ہے۔ میزان بینک کی ویب سائٹ پر موجود معلومات کے مطابق میزان بینک  "میرا پاکستان میرا گھر " نامی اسکیم میں شرکتِ متناقصہ (diminishing musharka) کے ذریعہ فائنینسنگ کرتا ہے،اور اس معاملے میں بہت سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود (بیع، شرکت اور اجارہ) کو جمع کرنا اور عملاً ایک عقد کو دوسرے عقد کے لیے شرط قرار دینا وغیرہ، لہذا اس سکیم کے تحت گھر لینا جائز نہیں ہے۔ فقط واللہ اعلممزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:نیا پاکستان ہاؤسنگ اسکیم کے تحت اسلامی بینک سے قرض لینے کا حکم
                                                  
عنوان: B4U میں سرمایہ کاری
سوال: b4u میں سرمایہ کاری کے حرام یا حلال ہونے کے متعلق فتوی ہے کوئی؟
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور  مذکورہ کرنسی میں انویسٹمنٹ  جائز نہیں ہے؛ لہٰذا  بی فار یو میں انویسٹمنٹ کرنے کی بھی شرعًا اجازت نہیں ہوگی۔2-  مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم  گزر چکا کہ  یہ ادارہ چوں کہ کرپٹو کرنسی میں انویسٹ کرتا ہے اور کرپٹو کرنسی شرعی طور پر مادی وجو دنہیں رکھتی، اور اس میں سرمایہ کاری کرنا جائز نہیں ہے،  لہٰذا دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنا درست نہیں ہے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے؛  لہذا اس کمپنی میں پیسے انویسٹ کرنا جائز نہیں ہے۔3- اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹروں  کو چین در چین  اجرت یا کسی عنوان سے رقم دی جاتی ہے تو ناجائز ہونے کی ایک اور وجہ ہوگی۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:وعن النعمان بن بشير - رضي الله عنهما - قال: قال رسول الله صلى الله عليه وسلم: "«الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب»". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)فقط واللہ اعلم
                                                  
عنوان: قرض لینے کے بعد ایڈمنسٹریٹر فیس دینا
سوال: بینک سے لون لینا ہے 5000 پاؤنڈ بینک لون، 6  مہینہ میں واپس دیناہے، کوئی سود / ایکسٹرا  پیسے نہیں دینے ،جتنے لینے ہیں  اتنے   ہی  واپس کرنے ہیں اور   شروع  میں  وہ   100 پاؤنڈ  ایڈمنسٹریٹر  فیس لیتے  ہیں، کیا  یہ  جائز  ہے؟
جواب: بینک سے قرض لے کر لی گئی رقم کی ادائیگی کے علاوہ ایڈمنٹسٹریٹر فیس کے نام سے شروع میں یا کسی بھی وقت مزید رقم کے لین دین کی شرط لگانا شرعًا جائز نہیں ہے؛ کیوں کہ قرض کے لین دین میں کسی بھی نام سے قرض  کی  واپسی  کے  ساتھ  اضافی رقم کا لین دین سود  کے حکم میں ہے، جس کا لینا اور دینا شرعًا ناجائز اور حرام ہے، قرآنِ  کریم اوراحادیثِ  مبارکہ  میں سودی  معاملات کرنے والوں کے لیےسخت وعیدیں وارد ہوئی ہیں، اس لیے اس معاملے سے احتراز لازم اور  ضروری  ہے۔صحیح مسلم  میں ہے:"عن جابر رضي الله عنه قال: لعن رسول الله ﷺ آکل الربا، و موکله، و کاتبه، و شاهدیه و قال: هم سواء."(النسخة الهندية۲۷/۲)فتاوی شامی میں ہے:"(قوله: کل قرض جر نفعاً فهو حرام) أی اذا کان مشروطاً."(ج:۵،ص:۱۶۶،ط:سعید) فقط واللہ اعلم
                                                  
عنوان: ملازمین کا ایک دوسرے کی جگہ کام کرنا
سوال: میں ایک سرکاری ادارے   میں ملازم ہوں، جو   24   گھنٹے کھلا رہتا ہے اور تین شفٹوں میں کام ہوتا ہے ، ضرورت کے وقت کبھی کبھار ہم ایک دوسرے کی جگہ ڈیوٹی کرتے ہیں، یعنی اگر آج ایک  ساتھی میری جگہ صبح کی ڈیوٹی کرتا ہے تو بعد میں اس کی جگہ میں صبح کی ڈیوٹی کرتا ہوں، اسی  طرح اکثر ایک  ساتھی لیٹ ہوجاتا ہے تو  دوسرے ساتھی کو اطلاع کرتا ہے کہ میں لیٹ ہوں، میرے آنے تک بیٹھ جانا، تووہ بیٹھ جاتا ہے، یا اگر اس نے جلدی جانا ہوں تو ساتھی کو اطلاع کرتا ہے کہ آج ذرا جلدی آنا تو  وہ وقت سے پہلے آجاتا ہے، کبھی  کبھار اس طرح بھی ہوتا ہے کہ ایک  ساتھی  دوسرے کو  کہتا ہے کہ آپ  کے آنے  کی ضرورت  نہیں،  میں آپ کی جگہ  ڈیوٹی کرتا ہوں، بدلے میں کرنے کی ضرورت نہیں، اگر محکمہ کی طرف سے اجازت ہو کہ کام نہیں رکنا چاہیے، جو بھی سنبھال لے۔  اب  میں  نے پوچھنا ہے:1-  کیا ہم ایک دوسرے کے ساتھ  ڈیوٹی  تبدیل  کرسکتے  ہیں یا  نہیں؟2-  کیا ہم مقررہ وقت سے پہلے یا وقت کے بعد جا سکتے  ہے یا نہیں، اگر  ساتھی کو  اطلاع کردیا کریں  یا  دوسرا ساتھی موجود ہو؟3-  ایک  ساتھی  دوسرے  کی  جگہ  بدلے  کے بغیر اپنے  مرضی  سے  ڈیوٹی  کر سکتا  ہے  ؟
جواب: صورتِ مسئولہ میں اگر  مذکورہ  ادارے کے  قانون  اور ضابطہ میں یا ادارے کےبااختیار مجاز ذمہ دار یا مالک کی طرف سے اس بات کی اجازت ہے کہ ملازمین کسی بھی طرح اپنا کام مکمل کرلیں، خواہ خود کریں یا  کسی دوسرے شخص سے کروالیں  تو اس صورت میں   ملازمین کا باہمی رضامندی سے ایک دوسرے کی جگہ کام کرنا جائز ہے ، لیکن  اگر مذکورہ ادارے کے  قانون  اور ضابطہ میں یا ادارے کے بااختیار مجاز ذمہ دار یا مالک کی طرف سے  اس بات کی اجازت  نہیں ہے کہ ملازمین اپنا  کام کسی اور سے کروائیں، بلکہ ان کے لیے خود ڈیوٹی کرنا ضروری ہے تو اس صورت میں  ملازمین  کے لیے اپنی جگہ کسی اور کو ڈیوٹی پر مقرر کرنا  جائز نہیں  ہے، اور ڈیوٹی  سرانجام دیے بغیر  تنخواہ لینا بھی ناجائز اور حرام ہوگا۔ شرح المجلہ للاتاسی میں ہے:"الْأَجِيرُ الَّذِي اُسْتُؤْجِرَ عَلَى أَنْ يَعْمَلَ بِنَفْسِهِ لَيْسَ لَهُ أَنْ يَسْتَعْمِلَ غَيْرَهُ مَثَلًا: لَوْ أَعْطَى أَحَدٌ جُبَّةً لِخَيَّاطٍ عَلَى أَنْ يَخِيطهَا بِنَفْسِهِ بِكَذَا دَرَاهِمَ، فَلَيْسَ لِلْخَيَّاطِ أنْ يَخِيطَهَا بِغَيْرِهِ وَإِنْ خَاطَهَا بِغَيْرِهِ وَتَلِفَتْ فَهُوَ ضَامِنٌ ..... لَوْ أَطْلَقَ الْعَقْدَ حِينَ الِاسْتِئْجَارِ فَلِلْأَجِيرِ أَنْ يَسْتَعْمِلَ غَيْرَهُ". (2/271،272/ المادۃ؛571، 572، کتاب  الاجارۃ، ط: رشیدیہ)فتاوی شامی میں ہے:"(وَإِذَا شَرَطَ عَمَلَهُ بِنَفْسِهِ) بِأَنْ يَقُولَ لَهُ: اعْمَلْ بِنَفْسِكَ أَوْ بِيَدِكَ (لَايَسْتَعْمِلُ غیرهُ إلَّا الظِّئْرَ فَلَهَا اسْتِعْمَالُ غَيْرِهَا) بِشَرْطٍ وَغَيْرِهِ، خُلَاصَةٌ (وَإِنْ أَطْلَقَ كَانَ لَهُ) أَيْ لِلْأَجِيرِ أَنْ يَسْتَأْجِرَ غَيْرَهُ". (6/18، کتاب الاجارۃ، ط: سعید)فتاویٰ شامی میں ہے:"قال في البحر: وحاصل ما في القنية: أن النائب لايستحق شيئاً من الوقف؛ لأن الاستحقاق بالتقرير، ولم يوجد، ويستحق الأصيل الكل إن عمل أكثر السنة. وسكت عما يعينه الأصيل للنائب كل شهر في مقابلة عمله، والظاهر أنه يستحق؛ لأنها إجارة وقد وفى العمل بناء على قول المتأخرين المفتى به من جواز الاستئجار على الإمامة والتدريس وتعليم القرآن … وقال في الخيرية: بعد نقل حاصل ما في البحر: والمسألة وضع فيها رسائل، ويجب العمل بما عليه الناس وخصوصاً مع العذر، وعلى ذلك جميع المعلوم للمستنيب وليس للنائب إلا الأجرة التي استأجره بها". اهـ. (شامی 4/420، کتاب الوقف، ط: سعید)فقط واللہ اعلم
                                                  
عنوان: دادا کی میراث میں پوتے کے وارث ہونے کا حکم
سوال: ایک شخص کا انتقال والد  کی زندگی میں ہوجاتا ہے،  پھر کافی  سال بعد  والد کا انتقال ہوجاتا ہے، تو اب اس شخص کے بچوں کا جن  کا انتقال والد سے پہلے ہوچکا، ان کا حصہ والد کی جائے داد میں بنتا ہے یا نہیں ؟
جواب: واضح رہے  کہ شریعتِ  مطہرہ نے حقِ وراثت کا مدار قرابت  داری پر  رکھا ہے،لہذا میت کے  ساتھ  رشتے میں جو  زیادہ قریب ہوگا وہ استحقاقِ وراثت میں مقدم ہوگا اور  اس کی موجودگی میں دیگر وہ رشتہ دار جو قرابت داری میں دور ہوں، محروم قرار  پائیں گے۔بصورتِ مسئولہ  پوتا علی الاطلاق  (ہرحال میں) محروم نہیں ہوتا، بلکہ اس وقت محروم ہوتا ہے جب کہ دادا کے بیٹے موجود  ہوں، اس لیے کہ بیٹے پوتے کے مقابلہ میں میت  سے زیادہ قریب  ہیں اور    قریب کا تعلق بعید  کے مقابلے میں زیادہ ہوتا ہے ،لہذا وہی مستحقِ  وراثت ہے؛  البتہ اگر میت  کی  وفات کے وقت اس کا کوئی بیٹا حیات نہ ہو  اور  پوتاحیات ہو تو  پوتا اس کا وارث  بنتا ہے۔ اور جس صورت میں میت  کا بیٹا یا بیٹے موجود ہونے کی وجہ سے پوتا میراث سے محروم ہوتا ہے، اس  صورت میں بھی شریعت نے پوتے پوتیوں کو ترکے میں سے کچھ مال دینے کا دروازہ کھول رکھا ہے، یعنی دادا اپنی زندگی میں جتنا چاہے پوتوں پوتیوں کو دے دے، یا پوتوں پوتیوں کے حق میں اپنے ترکے میں سے ایک تہائی مال تک کی وصیت کرجائے، لہٰذا اگر دادا سمجھتا ہے کہ پوتے  پوتیاں ضرورت مند ہیں، تو وہ اپنی زندگی میں جتنا چاہے انہیں دے سکتاہے، اور موت کے بعد ایک تہائی تک ترکہ دینے  کی بھی وصیت کرسکتا ہے۔فتاوی ہندیہ میں ہے:"و يستحق الإرث بإحدى خصال ثلاث: بالنسب و هو القرابة، و السبب وهو الزوجية، والولاء"(الباب الثانی فی ذوی الفروض، ج:6، ص:447، ط: مکتبہ رشیدیہ)عمدۃ القاری شرح صحیح البخاری میں ہے:"و قال زيد : ولد الأبناء بمنزلة الولد إذا لم يكن دونهم ولد ذكر ذكرهم كذكرهم وأنثاهم كأنثاهم يرثون كما يرثون ويحجبون كما يحجبون ولا يرث ولد الابن مع الابن"( باب ميراث ابن الابن إذا لم يكن ابن، ج:23، ص:238، ط:داراحیاء التراث العربی)فقط واللہ اعلم
                                                  
عنوان: رشوت دے کر نوکری لینا
سوال: رشوت دے کر نوکری  لینا جائز ہے ؟
جواب: واضح رے کہ رشوت لینے اور دینے والے پر حدیث میں لعنت وارد ہوئی ہے جیسا کہ سنن ابی داؤد میں ہے:’’عن أبي سلمة، عن عبد الله بن عمرو، قال: «لعن رسول الله صلى الله عليه وسلم الراشي والمرتشي»‘‘.  (3/ 300،کتاب الأقضیة، باب في کراهیة الرشوة، رقم الحدیث: 3580،ط: المکتبة العصریة)لہذا ا گر کسی نوکری کے آپ اہل ہیں اور تمام قانونی تقاضوں کو پورا کرنے کے باوجود آپ کو نوکری نہیں دی جارہی ہو اور رقم کا مطالبہ کیا جا رہا ہو، تو اس صورت میں بھی رشوت دے کر نوکری حاصل کرنے کی شرعًا اجازت نہ ہوگی، کوئی اور متبادل حلال ذریعہ اختیار کرنے کی کوشش کرنی چاہیے۔ ہاں! البتہ اگر آپ مطلوبہ نوکری کے اہل ہوں اور قانونی تقاضے پورے ہوں تو جائز طریقے سے سفارش کے ذریعے  ملازمت حاصل کرنا جائز ہوگا۔  فقط واللہ اعلم
                                                  
عنوان: بینک سے قرض لینا
سوال: کیا ہم بینک سے لون لے سکتے ہیں؟
جواب: سود لینا اور سود دینا دونوں قرآن و  حدیث کی قطعی نصوص سے حرام ہیں، حدیثِ  مبارک میں  سودی لین دین کرنے والوں پر لعنت کی  گئی ہے، اور بینک  سے   ملنے والا قرض سراسر سود  پر مشتمل ہوتا ہے، اور  بینک سے قرض لینا سودی معاملہ ہے،  اور سودی قرض لینا جائز نہیں  ۔اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(14/513، باب کل قرض جرّ منفعة، کتاب الحوالة، ط: إدارۃ القرآن)فقط واللہ اعلم
                                                  
عنوان: بی فار یو سے پیسہ کمانا
سوال: ایک کمپنی ہے ،"بی فار یو: اس کمپنی میں انویسٹمنٹ کرنا کیسا ہے؟ اس کی تفصیلات درج ذیل ہیں:"پاکستان میں پہلی دفعہ ایک با اعتماد کمپنی جو دیتی ہے آپ کو حلال پیسے کمانے کا موقع، خواہش مند حضرات معلومات  کے لیے  رابطہ کریں،  کمپنی کا نام ”B4U“ ہے،  جو کہ پاکستان میں مختلف کاروبار کرتی  ہے،  ”بی فار یو (B4U)“ کا   2017 میں لیگل طور پر پاکستان میں آغاز کیاگیا،   ”بی فار یو (B4U)“کے اونر  سیف الرحمن صاحب ہیں،  جن کا تعلق پاکستان سے ہے،  ”بی فار یو (B4U)“ کے تمام کاروبار جو کہ پاکستان میں ہیں،  گورنمنٹ آف پاکستان سے لیگل طور پر  رجسٹرڈ ہیں ، اور جو  بیرون ممالک میں ہیں،  وہ اُن کے ملکی قوانین کے مطابق لیگل طور پر رجسٹرڈ ہیں ،   ”بی فار یو (B4U)“ کا نیٹ ورک دوسرے 29 ممالک تک پھیلا ہوا ہے۔کمپنی ہمیں منافع کس طرح دیتی ہے:یہ ہمیں منافع کرپٹو کرنسی سے ٹریڈنگ کرکے اور دیگر پروجیکٹ سے منافع کما کر اُس کا 60٪ اپنے ممبرز میں برابر تقسیم کرتے ہیں، باقی 40٪ سے نئے کاروبار اور کمپنی کے ملازمین کو تن خواہیں دیتے ہیں،  60٪ منافع ممبرز کی انویسٹمنٹ کے حساب سے برابر 7 سے 20 پرسنٹ تک کے درمیان دیا جاتا ہے۔کمپنی کی خصوصیات:یہ ایک انویسمنٹ کمپنی ہے جو کہ پاکستان میں اور ملائشیا میں رجسٹرڈ ہے ، یہ پاکستان کے ادارہ " FBR"سے بھی رجسٹرڈ ہے، اس کا لین دین بینک کے ذریعے ہوتا ہے اور رسید بھی ملتی ہے ، جس کو ثبوت کے طور پر محفوظ بھی کیا جاسکتا ہے،  یہ کمپنی لائف ٹائم ہے، کمپنی کے مختلف کاروبار ہیں،  جن میں ہمارے پیسے انویسٹ ہوتے ہیں اور اسی سے ملنے والے پرافٹ سے کام کرنے والے کو تن خواہ اور انویسٹ کرنے والے کو پرافٹ ملتا ہے،  یہ کمپنی انویسمنٹ پر ہمیں  7 فیصد سے 20 فیصدکے درمیان ماہانہ پرافٹ دے گی،  اس کمپنی میں آپ کی انویسمنٹ ویسی کی ویسی رہے گی، انویسمنٹ کی کم سے کم رقم$ 50اور زیادہ سے زیادہ$ 50000 ہو سکتی ہے،  آپ گھر میں بیٹھے بیٹھے ماہانہ بہت کچھ کما سکتے ہیں، اس کمپنی میں سرمایہ کاری کریں اور گھر بیٹھے حلال اور مناسب منافع حاصل کریں۔یہ گھر بیٹھے اُن تمام لوگوں کے لیے بھی بہترین بزنس پلیٹ فارم ہے، جو مختلف کاروبار اور ال لیگل کمپنیز میں  وقت اور پیسہ برباد کر چکے ہیں، جب کہ یہ کمپنی فزیکلی بزنس کرتی ہے، کمپنی کے اپنے فزیکلی بزنس پاکستان میں ایف بی آر کو ٹیکس دیتے ہیں  اور چیمبر آف کامرس اور SECP سے رجسٹرڈ ہیں؛ لہذا کسی بھی پریشانی ،  نقصان اور  رسک کے بغیر وقت ضائع کیے بنا انویسمنٹ کریں، کمپنی 2017 سے پاکستان میں بہترین بزنس فراہم کر رہی ہے۔لیگل ٹرانزیکشن بینک ٹو بینک ۔ اپنے ذاتی پاکستانی بینک اکاؤنٹ میں ماہانہ پرافٹ حاصل کریں۔یہ کمپنی ماہانہ فکس پرافٹ نہیں دیتی،  بلکہ کاروبار کرکے آمدن کے مطابق پرافٹ دیتی ہے؛ اس لیے سود سے پاک،  جائز منافع حاصل کریں۔ سب سے اچھی بات  یہ ہے کہ آپ کی انویسمنٹ سیف ہے اور کسی بھی ٹائم پیمنٹ ریفنڈ سسٹم سے لے سکتے ہیں۔یہ کاروباری حضرات کے لیے بہترین بزنس پلیٹ فارم ہے، انویسٹرز خواتین و حضرات کے لیے  بہترین سنہری موقع  ہے، یہ واحد بزنس پلیٹ فارم  ہے جس کےساتھ امیر،  غریب سب آسانی کے ساتھ بزنس کرسکتے ہیں (Save And Secure Lifetime Bussiness Platform)۔"اس کمپنی سے منافع لینا کیسا ہے؟
جواب: آپ کے سوال میں کی گئی صراحت کے مطابق مذکورہ کمپنی دیگر پروجیکٹس میں کام کرنے کے ساتھ ساتھ کرپٹو کرنسی میں بھی کام کرتی ہے ، اور اُس سے حاصل شدہ منافع انویسٹر کو دیتی ہے، اور   کرپٹو کرنسی  خارجی وجود نہ رکھنے کی وجہ سے شرعاً  ایسا مال متقوم نہیں ہے  جس کے ذریعہ خرید و فروخت کر کے نفع کمایا جا سکے ؛ لہذا  ڈیجیٹل کرنسی کے ذریعہ حاصل شدہ کسی بھی قسم کا منافع حلال نہیں، پھر جب اس کمپنی سے حاصل ہونے والے  منافع  میں ڈیجیٹل کرنسی سے حاصل ہونے والا منافع بھی شامل ہے اس لیے اس کمپنی میں انویسٹمنٹ کرنا ہی حلال نہ ہو گا، نیز  سوال میں یہ بھی صراحت ہے کہ کمپنی میں  انویسمنٹ محفوظ رہتی ہے  ،  کسی بھی قسم کا نقصان یا رسک نہیں ہے، حال آں کہ شرعاً     مضاربت میں نفع فیصد کے اعتبار سے طے کیا جانا ضروری ہوتا ہے اور نقصان ہونے کی صورت میں  اگر  کاروبار میں نفع ہوا ہو تو پہلے نقصان ، نفع میں سے پورا کیا جائے گا، لیکن اگر نقصان نفع کی مقدار سے بڑھ جائے یا  کاروبار میں کچھ نفع ہی نہ ہوا ہو، بلکہ صرف نقصان ہی ہوا تو اس صورت میں اگر مضارب  (ورکنگ پارٹنر) کی کوئی تعدی (زیادتی) اور کوتاہی ثابت نہ ہو تو   یہ نقصان سرمایہ کار (انویسٹر)  کا ہی ہوگا، اور مضارب کی محنت رائیگاں جائے گی،جب  کہ b4u کمپنی میں  نقصان کا پہلو سرے سے رکھا ہی نہیں جاتا، اس لیے یہ شرکت فاسد ہے۔نیز سوال میں یہ تو صراحت کی گئی ہے کہ اس کمپنی میں منافع متعین نہیں  ہوتا، لیکن انویسٹمنٹ کی دیگر حدود و قیود کو بیان نہیں کیا گیا،  پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک    انویسٹمنٹ کرنے سے   اجتناب کیا جائے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔فقط واللہ اعلممزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:b4u کمپنی میں انویسٹمنٹ کا حکم
                                                  
عنوان: میزان بینک میں سیونگ اکاؤنٹ کھولنا
سوال: میں میزان بینک میں اکاؤنٹ کھولنا چاہتا ہوں اور وہ لوگ مجھے کہہ رہے ہے کہ:  آپ ” میزان سیونگ اکاونٹ“  کھول دو،  اب میرا سوال یہ کہ کیا سیونگ اکاؤنٹ حلال ہے یا حرام؟ وہ لوگ یہ بھی کہہ رہے ہیں کہ یہ اکاؤنٹ مضاربہ ہے؟
جواب: میزان بینک سمیت تمام مروجہ اسلامی بینک  کے  معاملات مکمل شرعی اصولوں کے مطابق نہیں ہیں، اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں؛ لہذا روایتی بینک کے جو معاملات ناجائز ہیں، (مثلاً:  سیونگ اکاونٹ) مروجہ اسلامی بینک  کے بھی وہ معاملات ناجائز ہیں اور جو  حیلے ان معاملات کو جواز کے دائرے میں لانے کے لیے اختیار کیے گئے ہیں، فقہی و اصولی طور پر وہ قابلِ اشکال ہیں؛  لہذا ایسے معاملات سے اجتناب لازم ہے۔تفصیل کے لیے دیکھیے: مروجہ اسلامی بینکاری از رفقائے دارالافتاء جامعہ علوم اسلامیہ بنوری ٹاؤن ، مطبوعہ مکتبہ بینات۔  فقط واللہ اعلم
                                                  
