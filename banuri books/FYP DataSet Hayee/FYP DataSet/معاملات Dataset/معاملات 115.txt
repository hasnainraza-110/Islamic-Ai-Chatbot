عنوان: بے نظیرانکم سپورٹ کی رقم لینا
سوال: بینظیر انکم سپورٹ پروگرام کے تحت ہر مہینہ 1700روپیہ ملتا ہے،  غریب آدمی لے سکتا ہے؟
جواب: جی لے سکتا ہے۔فقط واللہ اعلم
                                                  
عنوان: کسی ادارے کی واجب الادا رقم ادا کرنے کا طریقہ / این جی او کی نوکری کا حکم
سوال: 1)   وہ مال کیسے واپس کیا جائے جو کسی ادارے کے پیسوں میں سے لیا گیا ہو ،جب کہ ادارہ ختم ہو گیا ہو  یا وہ پروجیکٹ ہی نہ رہا ہو؟2)  NGO کی نوکری حلال ہے یا حرام؟اگر پتا نہ ہو اور ایک عرصہ حرام کھلا کر خاندان کو رکھا گیا تو توبہ کے بعد بھی اس حرام کا کیا کیا جائے؟
جواب: 1)  اگر کسی  ادارے کے پیسوں کو لوٹانا واجب ہو اور وہ ادارہ موجود ہو تو وہ رقم اس ادارہ  کوکسی بھی طرح واپس کردی جائے، اگر واپسی کی کوئی صورت ممکن نہ ہو، مثلا وہ ادارہ یا پروجیکٹ ختم ہو گیا ہو تو یہ رقم بغیر ثواب کی نیت کے صدقہ کردی جائے.2)  کسی بھی NGO کی نوکری کرنا جائز ہے یا ناجائز؟ اس سوال کے جواب کے لیے یہ دیکھنا ہوگا کہ کمپنی ملازم سے کا م کیا لیتی ہے؟ پھر اس این جی او کے اغراض ومقاصد کا بھی تنخواہ پر  اثر پڑتا ہے، لہذا اگر ملازم کمپنی میں خلاف شریعت کام نہیں کرتا اور اس این جی او کے پسِ پردہ مقاصد اسلام کے خلاف نہیں تو اس میں کی گئی نوکری اور اس سےحاصل ہونے والی تنخواہ حلال ہے، لیکن اگر ملازم کا کام شرعی نقطہ نظر سے جائز نہیں تھا تو حاصل ہونےہوالی تنخواہ حرام ہے، اب تک جتنی رقم لی ہے ثواب کی نیت کے بغیرصدقہ کردے. فقط واللہ اعلم
                                                  
عنوان: ڈیجیٹل کرنسی کے ذریعہ کاروبار کا حکم
سوال: بٹ کوئن کا حکم کیا ہے ؟اس کے عوض خرید وفروخت کے بارے میں کیا حکم ہے؟ اگر کوئی شخص بطورِ عوض اس کو لینے پر آمادہ ہو تو معاملات میں اس کا استعمال کیسا ہے؟ بٹ کوئن کی بعض انٹرنیٹ سوفٹویئر ٹریڈنگ کرکے نفع دیتے ہیں اس کاروبار کا کیا حکم ہے ؟
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے ؛ اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdfفقط واللہ اعلم
                                                  
عنوان: میت پر قرض کا دعوی کرنا
سوال: میرے والد صاحب کو فوت ہوئے دوہفتے ہوگئے ہیں میرے والد نے کوئی وصیت نہیں کی کہ کسی کا کچھ لین دین ہے،اب کچھ حضرات  دعوی کرتے ہیں اور یہ کہتے ہیں کہ ہمارے آپ کے والد پر اتنے اتنے قرض ہیں،اور کچھ حضرات کہتے ہیں کہ ہم نے آپ کے والد کو سود پر پیسے دیے تھے جس کا نہ کوئی گواہ اور نہ ہی کوئی تحریری ثبوت ہے،اور نہ ہی ہمارے والد نے اس کے متعلق ہمیں کوئی بات بتلائی ہے،اب آپ ہماری شرعی راہ نمائی فرمائیں،ہم سب کاقرض دیناچاہتے ہیں تاکہ کسی کی کوئی حق تلفی نہ ہو اور قیامت کے روز ہمارے والد کی پکڑ نہ ہو۔
جواب: شریعت میں دعویٰ کرنے والے پرگواہوں کا پیش کرنالازم ہے ،اور اگر مدعی (دعویٰ کرنےوالے)کے پاس گواہ نہ ہوں تومدعی علیہ(جس پر دعویٰ کیا جائے)سے قسم لی جائے گی۔لہذاجواشخاص  میت پرقرض یاکسی اورچیز کادعویٰ کررہے ہیں اگران کے پاس اپنے اس دعویٰ پر گواہ نہ ہوں،اور میت کے ورثاء میں سے کوئی شخص ان کے  دعویٰ کااقراربھی نہیں کرتاتواس صورت میں  محض دعویٰ کے ذریعہ  قرض وصول نہیں کیاجاسکتا،بلکہ شرعی طور پر یہ دعویٰ کرنے والے افراد  میت کے ورثاء سے حلف لیں گے  کہ انہیں اس قرض کا علم نہیں اور نہ میت نے انہیں بتایاہے،اگر ورثاء اس بات پر حلف اٹھالیتے ہیں تو دعویٰ کرنے والوں کا دعویٰ ساقط ہوجائے گا۔ اور اگرمیت کے ورثاء حلف اٹھانے سے انکار کرتے ہیں  تو دعویٰ ثابت  ہوجائے گا اور مرحوم کے ترکہ میں سے  ادائیگی لازم ہوگی۔لہذا صورتِ مسئولہ میں   مرحوم پر رقم کا دعویٰ کرنے والے لوگوں کے پاس گواہ نہیں ہیں اور میت کے ورثاء میں سے کوئی ان کے قرض کی رقم کااقرار بھی نہیں کرتا اور قسم کے ذریعہ ورثاء اس رقم کاانکار کرتے ہیں تو دعویٰ کرنے والوں کا دعوی ساقط ہوجائے گا۔''وإن لم تکن للمدعی بینة وأراد استحلاف هذا الوارث یستحلف علی العلم عند علمائنا - رحمهم الله تعالی - بالله ما تعلم أن لهذا علی أبیک هذا المال الذی ادعی وهو ألف درهم ولا شیء منه،فإن حلف انتهی الأمر وإن نکل یستوفی الدین من نصیبه''۔(فتاویٰ هندیة، کتاب ادب القاضی، الباب الخامس والعشرون فی اثبات الوکالة والوراثة وفی اثبات الدین،-فتاویٰ شامی، 5/553،ط:دارالفکر بیروت)فقط واللہ اعلم
                                                  
عنوان: ایک شریک کا اپنی اولاد کو شراکت کا مال فروخت کرنا
سوال: 1 ۔ ہم دو بھائی ہیں باہر ملک سے مال منگواتےہیں آپس میں بٹوارہ نہیں ہوا ہے، دونوں بھائیوں میں سے ایک بھائی اپنے بیٹے پر مال بیچ سکتا ہے ؟2۔ ہم دو بھائی ہیں ایک بار بٹوارہ ہوگیا، بعد میں دوبارہ شراکت کی باہر ملک سے مال منگوایا دونوں میں سے ایک اپنے بیٹے کو مال دے سکتا ہے؟3۔ ہم دو پارٹنر ہیں میرا حصہ پچاس لاکھ ہے دوسرے پارٹنر کا ایک کروڑ ہے،ہم باہر ملک سے مال منگواتےہیں ،میں یا میرا پارٹنر اپنے بیٹے پر یہ شراکتی مال بیچ سکتا ہے؟ اور وہ مال جو ہم نے بیٹے پر بیچ دیا اس میں اگر منافع ہوا تو اس منافع میں میرا یا میرا پارٹنر کا حق ہے یا نہیں ؟
جواب: 1,2,3۔ سائل یا اس کا شریک اپنے بیٹے کے ساتھ اس کے کاروبار میں شریک نہیں ہیں تو ان کا اپنے بیٹے کو مال فروخت کرکے نفع کمانا جائز ہے، جو نفع ہوگا وہ شرکاء میں ان کے حصص کے مطابق تقسیم ہوگا۔فقط واللہ اعلم
                                                  
عنوان: مشترکہ کاروبار کا نفع استعمال کرنااور قرض ادا کرنا
سوال: 1۔ دو بھائیوں "الف "اور" ب "نے 67 سال پہلے  50/50 فیصد کی شراکت کے ساتھ کاروبار شروع کیا۔2۔ کاروبار کے دوران انہوں نے کاروبار کے لیے کچھ فیکٹریاں، زرعی زمینیں اور کچھ دیگر جائیدادیں خریدیں۔3۔ تمام جائیدادیں کاروبار ی نوعیت کی تھیں۔4۔ تمام جائیدادیں بینک کے قرضوں اور کاروبارسے  حاصل ہونے والی نقد رقم سے بنائی گئی تھیں۔5۔ بھائی "الف" کا 1973ء میں انتقال ہوگیا ، ان کے انتقال کے وقت جائیدادوں کی قیمت کم اور قرضے زیادہ تھے، نیز تمام جائیدادیں بینکوں میں گروی تھیں اور بینکوں میں بحالی کا مقدمہ عدالتوں میں زیر التوا تھا، جس کی وجہ سے یہ جائیدادیں قابلِ فروخت نہ تھیں، اس کے علاوہ ان سپلائرز کے قرض بھی تھے جو فیکٹریوں کو چلانے کے لیے خام مال فراہم کرتے تھے۔6۔ . بھائی "ب" بھی 1991ء  میں انتقال کرگئے اور ان کی موت کے وقت بھی وہی صورتِ حال تھی جیسے بھائی "الف" کی موت کے وقت تھی، ملکیت / اثاثوں کی قیمت کم تھی اور بینک اورخام مال مہیا کرنے والوں کے قرضے  زیادہ تھے، بینکوں کے مقدمے زیرِعمل  تھے، کچھ جائیدادوں کی ملکیت بھی مکمل طور پر حاصل نہیں کی گئی تھی ،کیوں کہ ان کے بیچنے والوں  کو مکمل طور پر رقم ادا نہیں کی گئی تھی۔7۔ 1973 میں بھائی "الف" کی موت سے پہلے ہی چند بیٹوں نے کاروبار چلانے میں مدد کرنے کے لیے کام کرنا شروع کر دیا۔8۔ کچھ بیٹےجن کے قبضہ میں آمدنی دینے والی جائیدادتھی، وہ جائیداد کی تمام آمدنی(کرایہ وغیرہ)  کا استعمال کرتے تھے اور دوسرے بھائیوں کو جائیداد کی آمدنی کا کوئی حصہ نہیں دیتے تھے اور تمام آمدنی اپنے خاندان کے اخراجات میں استعمال کرتے تھے۔9۔ دیگروہ بیٹے جن کے زیر قبضہ کوئی ایسی جائیداد نہ تھی جو ازخود آمدنی (کرایہ وغیرہ) دے، لیکن 1991 ء میں مرنے والے بھائی "ب"کے ساتھ کام کرنے کی شہرت کی بنا پر بینکوں اور تاجروں کےقرضوں کا انہیں بھی سامنا کرنا پڑا،  دوسرے بھائیوں کی مالی امداد کے بغیر ان بھائیوں نےاپنا کاروبار شروع کرنے کا ارادہ کیا ، عدالت میں بینک کے مقدمات کا سامنا کیا اور قسطوں میں خام مال کے سپلائرز کے قرض ادا کرنے کی کوشش کی۔10۔  چوں کہ دونوں بھائیوں"الف" اور "ب" کی تشکیل کردہ فیکٹریاں اور دوسری جائیداد ان کے نام پر تھیں، لہذا پاکستان کے قانون کے مطابق ریونیو افسران نے جائیدادیں ان کے قانونی وارثوں کے ناموں خود بخود منتقل کردیں۔11۔ بالآخر بھائی "الف"کی موت  کے 38 سال کے بعد2011ء میں بینکوں کا قرضہ ادا کیا گیا اور2016ء میں کچھ ذاتی قرضے ادا کیے گئے تھے اور کچھ اب تک قابلِ اداء ہیں۔ یہ قرضے کچھ قانونی وارثوں کے ذریعہ بہت مشکل حالات میں اپنا کاروبار کرتے ہوئے ادا کیے گئے، یہ کہا جاتا ہے کہ جب تک تمام قانونی وارث مطمئن نہ ہوں تو میراث تقسیم کرنا ممکن نہیں ہے، اوپر  بیان کردہ صورتِ حال میں آپ  کوئی حل فراہم کریں؛ تاکہ نہ ہی کوئی شخص اپنے قانونی حصص سے محروم ہو اورنہ ہی کسی کو اپنے حصے سے زیادہ ملے۔12۔  جائیداد فیکٹریوں کی صورت میں تھی، بھائی "الف" اور "ب" کی موت کے وقت ان کے متروکہ سرمایہ سے زیادہ  قرض تھے،  قرض ان کےقانونی وارثوں کی طرف سے ادا کیے گئے،اس صورتِ حال میں سورت النساء  میں دیے گئے وراثت کا قانون لاگو ہوتا ہے یاحساب لگایا جائے گا کہ کس نے کرایہ کی مد میں اضافی آمدنی حاصل کی ہے اور کس نے کاروبار سے پیسہ کمایا اور قرض ادا کیا اور بینک  اور دیگر قرض خواہوں کے معاملات کو حل کردیا؟ اب تک تمام اصل قانونی وارث زندہ ہیں جو حقائق کو جانتے ہیں۔
جواب: کاروبار میں "الف" اور "ب" میں سے ہر بھائی کا جوحصہ تھا وہ اس کےورثاء میں شرعی حصوں کے مطابق تقسیم ہوگا۔
جن ورثانے مشترکہ جائیداد کا کرایہ دیگر ورثاء کی اجازت کے بغیر وصول کیا ہے اتنی مقدار ان کے حصوں میں سے نکال کر بقیہ رقم انہیں دی جائے گی۔ اگراجازت کےساتھ بلاتقسیم ذاتی اخراجات میں استعمال کیا ہے تو ان سے اس رقم کا مطالبہ نہیں ہوگا۔
اگر کسی ایک وارث یا ورثاء نے مشترکہ کاروبار کے قرضوں کی ادائیگی اپنی رقم سےکی ہےتو اسےجائیداد کی تقسیم سے پہلے اتنی رقم ملے گی جتنی اس نے قرضوں میں ادا کی ہے۔ اگر کاروبار سے کما کرقرضے اداکیے ہیں تو انہیں مطالبہ کاحق نہیں ہے۔ فقط و اللہ اعلم
                                                  
عنوان: بینک سے کار لیزنگ پرلینا
سوال: بینک سے کار لیزنگ پرلینا جائزہے؟ اگر نہیں تو کیا اسلامی بینک سے لینا درست ہے؟
جواب: کمرشل  اور مروجہ اسلامی بینک، دونوں سے کار لیزنگ پر لینا جائز نہیں۔فقط واللہ اعلم
                                                  
عنوان: جائیداد کی تقسیم
سوال: میرے سسر کا گزشتہ سال انتقال ہوا ہے، وہ  میری ساس کو طلاق دے چکے تھے اور دوسری خاتون سے نکاح کر چکے تھے، اس وقت میری اہلیہ کی عمر دس سال تھی، انہوں نے میری ساس کو بیٹی سمیت تنہا چھوڑ دیا تھا.  چوں کہ ان کا انتقال ہوچکا ہے ; لہذا ان کے رشتہ داروں نے میری بیوی سے کہا کہ وہ جائیداد کے  کچھ دستاویزات پر دستخط کردے  تا کہ وہ انہیں مل جائیں،  میں نے ان سے کہا کہ میرے سسر کی صرف ایک بیٹی ہے، جس سے میں نے شادی کی ہے، ان کی دوسری اہلیہ سے ان کی کوئی اولاد نہیں ہے، میرا سوال یہ ہے کہ ان کی جائیداد کس طرح تقسیم ہوگی؟
جواب: آپ کے سسر  کی جائیداد میں آپ کی اہلیہ کاحصہ ہے۔اگر سسر کی  اولاد میں سے صرف ایک ہی بیٹی ہے تو اسے کل جائیداد کا آدھا ملے گا۔بقیہ جائیداد کی تقسیم کس طرح ہوگی؟ اس بارے میں بقیہ ورثاء کی تفصیل معلوم ہونا ضروری ہے، مثلاً یہ کہ   آپ کے سسر کے والد ، والدہ، بھائی ، بہن میں سے کوئی حیات ہے یا نہیں؟ اگر نہیں تو چچا بھتیجا وغیرہ میں سے کوئی زندہ ہے یا نہیں؟مزید یہ کہ  آپ کی سوتیلی ساس حیات  ہیں یا نہیں؟ دیگر ورثاء کی تفصیل معلوم ہونے کے بعد ہی بقیہ ترکے کی تقسیم بتائی جاسکتی ہے۔ فقط واللہ اعلم
                                                  
عنوان: نیشنل بینک کی اسکیم نافع میں انویسٹمنٹ کرنا
سوال: نیشنل بینک کی جاری کردہ  انویسٹمنٹ سکیم "نافع" میں پیسے جمع کرانا اسلام اور شریعت کے مطابق جائزہے یا نہیں؟
جواب: جائز نہیں ہے۔فقط واللہ اعلم
                                                  
عنوان: پوتے کے لیے وصیت
سوال: اگر ایک شخص کا ایک بھائی اور تین بہنیں ہوں جو تا حال زندہ ہیں.اور ان کےوالد صاحب دادا کی وفات سے پہلے فوت ہو جائیں.اور بڑے بیٹے کی درخواست پر دادا نے اس کے لیے جائیداد میں حصہ مقرر کیا. تو کیااس جائیداد میں بہنوں کا حصہ بنتا ہے کہ نہیں؟
جواب: دادا نے جس حصے کی پوتے کے لیے وصیت کی ہے (ایک تہائی ترکے میں وہ نافذ ہوگی اور ) وہ حصہ صرف پوتے کاہوگا۔پوتے کے بہن بھائی اس میں شریک نہیں ہوں گے۔فقط واللہ اعلم
                                                  
عنوان: بینک کا کام کرکے اس اجرت لینے کا حکم
سوال: ایک آدمی کو سودی بینک اپنے قرضے کی وصولی کے لیے اپنا وکیل بناتا ہے، تو کیا اس وکالت کی اجرت صحیح ہو گی؟
جواب: بینک کو اپنی خدمات فراہم کرکے اس سے اجرت لینا جائز نہیں۔ فقط واللہ اعلم
                                                  
عنوان: بینک کو کرایہ پر جگہ دینا
سوال: مفتیان کرام کی کیا رائے ہے؟ ہم نے پچھلے  14 سال سے حبیب بینک کو پراپرٹی کرائے پر دے رکھی ہے اور پہلے سے ہی بینک کے لیے بنی تھی، اور جیسا کہ آپ کو  پتا ہے "حبیب بینک"  ایک سودی بینک ہے۔ اس مسئلہ کو واضح فرما کر ممنون فرمائیں۔
جواب: بینک ایک سودی ادارہ ہے جہاں سودی لین دین ہوتاہے جو گناہِ کبیرہ ہے، ایسے سودی ادارےکواپنی جائیداد کرایہ پردینا گناہ کے کام میں معاونت ہے جوکہ شرعاً ناجائزہے، اورجوکرایہ بینک ادا کرے گا،ظاہرہے وہ اپنی سودی آمدنی سے ادا کرے گاجو کہ جائز نہیں۔فقط واللہ اعلم
                                                  
عنوان: بیچی ہوئی چیز ادھار پر مہنگے داموں خریدنا
سوال: زید نے اپنا موبائل فون بکر کو ۱۰۰۰ روپے کے عوض فروخت کیا ، بکر نے زید کو ۱۰۰۰ دےکر موبائل پر قبضہ کر لیا، دو دن بعد زید بکر کے پاس آیا اور کہا کہ آپ اپنا موبائل مجھے بیچو گے ؟ بکر نے کہا کہ ۱۲۰۰ روپے میں فروخت کروں گا، تو زید نے کہا کہ میں ۱۲۰۰ روپے دو ماہ میں ادا کروں گا ، بکر نے کہا کہ مجھے منظور ہے ،کیا یہ معاملہ شرعی طور پر درست ہے ؟
جواب: اگر پہلے سے یہ طے نہ ہو کہ میں خرید کر آپ پر مہنگے داموں ادھار پر بیچوں گا تو  قیمت ادا کرنے کے بعد بیچی ہوئی چیز کو مہنگے داموں خریدنا جائز ہے، لیکن اگر پہلے سے یہ طے ہوجائے کہ میں آپ سے نقد خرید کر ادھار زیادہ داموں پر بیچوں گا تو یہ معاملہ مکروہِتحریمی(ناجائز)ہے۔فقط و اللہ اعلم
                                                  
عنوان: تقسیم جائیداد
سوال: اگر ایک شخص کے تین بیٹے اور دو بیٹیاں ہوں اور جائیداد تقسیم کرتے وقت بڑے بیٹے کو چھوٹے بیٹوں سے 1000 کنال زیادہ زمین دے تو کیا یہ ہزار کنال اضافی زمین بڑے بیٹے کی ہوگئی یا باقی بھائیوں اور بہنوں میں بھی تقسیم کی جائے گی؟
جواب: کوئی شخص اپنی زندگی میں اپنی جائیداد تقسیم کرے اور اولاد میں کسی ایک کو زیادہ دے دے اور قبضہ بھی دے دے تو لینے والا مالک ہوجائے گا اور ایسی جائیداد دینے والے کی وفات کے بعد میراث میں تقسیم نہیں ہوگی ، تاہم اگر دینے والے نے کسی شرعی سبب کے بغیر  اولاد میں سے کسی ایک کوزیادہ دیا ہے تو وہ گناہ گار ہوگا۔فقط واللہ اعلم
                                                  
عنوان: کیمرے والا موبائل، میموری کارڈ اور ایم پی تھری بیچنے کا حکم
سوال: میری موبائلوں کی دکان ہے، جس میں میں کیمرے والے موبائل ،میموری، ایم پی تھری بیچتا ہوں, اور یہ تینوں چیزیں غلط کام مثلاً :گانا سننے کے لیے بھی استعمال ہو سکتے ہیں، تو کیا ان کا بیچنا جائزہے؟ اورکیا ان سے کمایا ہوا پیسہ حلال ہے؟ موبائل کا کاروبار شرعی نقطہ نظر سے کیسا ہے ؟جائز ہے یا نہیں؟
جواب: موبائل، میموری کارڈ اور آڈیو ایم پی تھری کاکاروبار کرناجائز ہے اور اس سے حاصل ہونے والا نفع حلال ہے۔ اگر کوئی  شخص اسےخرید کر  ناجائز امور میں استعمال کرتا ہےتو   اس کا گناہ اسے ہی ملے گا۔فقط و اللہ اعلم
                                                  
عنوان: بینک اکاؤنٹ لھلوانا
سوال: کیا عام سرکاری بنک میں اپنا پیسہ (رقم) کسی مخصوص مدت تک جمع کر نا اس نیت پر جائز ہے کہ مدت ختم ہونے کے بعد اپنی  رقم یعنی اصل زر بغیرسود واپس نکالا جائے،  اور کیا سیونگ بنک کھاتہ میں رقم رکھنا جائز ہے؟
جواب: بینک کے کرنٹ اکاؤنٹ میں  رقم رکھوانا جائز ہے، تاہم سیونگ اکاؤنٹ کھلوانا جائز نہیں، اگرچہ سیونگ اکاؤنٹ کھلوانے میں نیت یہ ہو کہ سود کی رقم نہیں لے گا، صرف اصل رقم لے گا، کیوں کہ جس طرح سود حرام ہے، سودی معاہدہ کرنا بھی حرام  ہے. فقط واللہ اعلم
                                                  
عنوان: نابالغ کے ساتھ زیادتی کی گئی تو نابالغ کے معاف کرنے سے معاف نہیں ہوگی
سوال: میں جاننا چاہتا ہوں "اللہ تعالی آپ پر رحم فرمائے" کہ نا بالغ لڑکے یا لڑکی کے ساتھ کسی نے بد فعلی کی  تو اس سے حق اللہ اور حق العباد میں نقصان ہوا ؟ پس صرف اللہ تعالی سے معافی چاہنا اور توبہ کرنا کافی ہے ؟ یا کہ اس لڑکے  لڑکی سے بھی معافی مانگنا ضروری ہے ؟
جواب: نابالغ یا نابالغہ سے بد فعلی زنا سے بدتر جرم ہے۔اگر نابالغہ مشتہاۃ ہو تو حد زناجاری ہوگی اوراگرمشتہاۃ نہ ہوتو سخت تعزیر واجب ہوگی ۔لڑکے سے بدفعلی پر بھی مرتکب کو سخت سزا دی جائے گی۔جو سزابطور حد جاری ہواس کو معاف کرنے یا ساقط کرنے کا اختیار کسی کو نہیں ہے اور تعزیری سزا میں حاکم کی صواب دید پر تخفیف ہوسکتی ہے۔نابالغ اورنابالغہ اگر کسی کو معاف کردیں تو ان کی معافی کااعتبار نہٰیں۔واضح رہے کہ یہ تو اس فعلِ قبیح کی سزا کا بیان ہے، اور جرمِ حد  ثابت ہونے کے بعد کسی بالغ کے  معاف کرنے سے بھی حد ساقط نہیں ہوتی۔ باقی ہرگناہ سے معافی کے لیے اللہ تعالیٰ سے توبہ کرنا ضروری ہے، جو گناہ حقوق العباد سے متعلق ہیں ان میں بھی حق اللہ موجود ہے ؛ کیوں کہ جس عمل سے بھی اللہ رب العزت نے منع کردیا اس میں حق اللہ شامل ہوگیا، لہٰذا ہرگناہ سے معافی کے لیے باری تعالیٰ سے توبہ کرنا ضروری ہے۔ فقط واللہ اعلم
                                                  
عنوان: شرکت کی ایک صورت
سوال: میرا  نام اسلم ہے اور میں یعقوب کے پاس کام کرتا ہوں، میرا کام مینجمنٹ کا ہے، میرے کام کی نوعیت یہ ہے کہ سودے کے بعد کے جتنے کام ہوتے ہیں: پیسے وصول کرنا، پیسے پارٹیوں کو دینا، بل بنوانا، ایکسپورٹ کے کاغذات بنانا، خط وغیرہ بھیجنا، یہ میری ذمہ داری ہے، ہمارا کام چاول، مویشی فیڈ وغیرہ کا ہے، یکم اگست ٢٠١٧ سے ملازمت ختم کر کے شراکت کا معاملہ ہوگیا، آج سے جو بھی مال خریدیں اوربیچیں گے اس میں 5 حصے یعقوب کے اور ایک حصہ اسلم کا ہوگا، اگر نقصان ہوا تب بھی 5 حصے یعقوب کے اور ایک حصہ اسلم کا ہوگا، چوں کہ ہمارے اکثر سودےادھار پر لے کر ادھار پر بیچنے کے ہوتے ہیں، دونوں کا کوئی سرمایہ نہیں لگتا، اگر کبھی کوئی نقد پر مال خریدنا پڑگیا تو کسی سے ادھار لے لیں گے یا کوئی ایک شریک اسلم اینڈ یعقوب کمپنی کو  ادھار دے دےگا، براۓ مہربانی ہماری رہبری فرمائیں کہ کیا یہ طریقہ کار شرعا جائز ہے؟
جواب: مذکورہ صورت  شرعی اعتبار سےدرست ہے ،اور دونوں فریق(اسلم اور یعقوب ) نفع ونقصان میں اسی تناسب سے شریک ہوں گے۔ فقط واللہ اعلم
                                                  
عنوان: کچی رسید پر سامان کی خرید و فروخت
سوال: (1)خریدوفروخت اور آمدنی پر لگنے والے ٹیکس سے بچنے کے لیے  کیا میں پکی رسید(بل) کے بجائے کچے بل سے خریدوفروخت کر سکتا ہوں؟(2) اگر عورت کہے میں نماز  نہ پڑھوں تو مجھ کو طلاق، کیا اس صورت میں نماز نہ پڑھنے پر طلاق واقع ہوجائے گی؟
جواب: 1.اگر ٹیکس کی رقم جائز حد تک ہے تواس کی ادائیگی سے بچنے کے لیے یہ تدبیر اختیار کرناقانون شکنی اور جرم ہے جوکہ درست نہیں ہے۔البتہ اگر ٹیکس ناجائز اور ظالمانہ ہے تو ظلم سے بچنے کے لیے جائز تدبیر درست ہے، اگر ٹیکس ظالمانہ ہے تو اس سے بچنے کے لیے کچی رسیدپرسامان  کی خرید وفروخت  درست ہے،البتہ اس صورت میں بھی اگر عزتِ نفس کے مجروح ہونے کا اندیشہ ہوتو عزت کو خطرے میں ڈالناشرعاً پسند نہیں۔اور اگر اس طرح خرید وفروخت میں کچی رسید کے ساتھ ساتھ  جھوٹ بولنے کی نوبت بھی آتی ہوتو یہ طریقہ جائز نہیں۔2.طلاق کا اختیار شریعت نے مرد کو دیا ہے عورت کو نہیں۔لہذا عورت کے اس طرح کہنے سے  طلاق نہیں ہوگی۔فقط واللہ اعلم
                                                  
عنوان: بیع یک طرفہ طورپر مسنوخ نہیں ہوسکتی
سوال: زید ایک گھر کا سودا کرتا ہے چار ماہ مدت طے پاتی ہےزید اس مد میں کچھ رقم ادا بھی کردیتا ہے اب زید کو ایک اور گھر پہلےوالے کی نسبت کم قیمت میں دستیاب ہے، کیا زید پہلے سودے کو ختم کر سکتا ہے؟
جواب: سودا مکمل ہوجانے کے بعد اب زید  یک طرفہ طور پر اس  سودے کو ختم نہیں کرسکتا،البتہ  بیچنے والے کی رضامندی ہو تو سودا ختم کیا جاسکتاہے۔ فقط واللہ اعلم
                                                  
عنوان: انشورنس پالیسی کا حکم
سوال: بعض کمپنیوں میں اصول ہوتا ہے کہ 3ماہ بعد جب ان کے ملازمین پرمنٹ ہو جاتے ہیں تو ان کی انشورنس کروادی جاتی ہے حال آں کہ مزدور کو اس کا علم نہیں ہوتا ایسی صورت میں کیا کرنا چاہیے؟راہ نمائی فرمائیں۔نیز ہم نے سنا ہے کہ آج کل آپ ریل گاڑی پر سفر کریں تو اس کی ٹکٹ پر بھی لکھا ہوتا ہے 15 روپے انشورنس کے، ایسی صورت سفر کرنا کیسا ہے؟
جواب: انشورنس کامروجہ طریقۂ کارشرعاً ناجائزوحرام ہے،اس لیےکمپنی کی طرف سے کسی ادارہ سے اپنےملازمین کے لیے انشورنس معاہدہ شرعاً درست نہیں۔ملازم کےلیے حکم یہ ہے کہ اگر اس کے علم کے بغیر کمپنی نے اس کے لیے انشورنس پالیسی خریدی ہے یا ملازم ملازمت کے تحت کمپنی کی جانب سے پالیسی لینے پر مجبور ہے تو وہ گناہ گار نہیں، البتہ  ملازمین کے لیے  پالیسی سے صرف اسی قدر فائدہ اٹھانادرست ہوگا جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے۔۲۔ مذکورہ صورت میں ریل کاسفر درست ہے۔فقط واللہ اعلم
                                                  
عنوان: سودی قرض  (ہوم لون یا کار لون) لینا
سوال: کیا ہوم لون یا کار لون لے سکتے ہیں؟
جواب: سودی بنیاد پر "ہوم لون" یا "کار لون" لینا درست نہیں، کیوں کہ سودی معاملہ کرنا اللہ تعالی اور اس کے رسول کے ساتھ اعلان جنگ ہے،قرآن کریم میں ہے:﴿ يا أيها الذين اٰمنوا اتقوا الله وذروا ما بقي من الربا ان كنتم مؤمنين فان لمتفعلوا فأذنوا بحرب من اللهورسوله وإن تبتم فلكم رءوس أموالكم لا تظلمون ولا تظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون﴾ ( البقرة : ۲۷۸ إلى ۲۸٠ )ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر کوئی  ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو (بیان القرآن )۔فقط واللہ اعلم
                                                  
عنوان: قلیل آمدنی کی وجہ سے سودی قرض لینا
سوال: کیا آمدنی قلیل ہونے کی وجہ سے عام سرکاری بنک سے علاج یا مکان بنانے کے لیے قرضہ Loan لینا جائزہے؟
جواب: بینک سے قرض لے کر اضافہ کے ساتھ واپس کرنا ہوتا ہے جو "سود" ہے، اور  سود کی لین دین کسی صورت میں  جائز نہیں ہے، خواہ آمدن قلیل ہی کیوں نہ ہو۔ قلیل حلال مال بہت سے حرام مال سے بدرجہا بہترہے، حلال پر صبر اور رب کی نعمتوں پر شکر ادا کرتے رہیں ان شاء اللہ خالق ورازقِ کائنات ضرور آپ کے لیے در کھول دیں گے۔ استغفار کی کثرت اور جتنی گنجائش ہو (خواہ مہینے میں دس روپے) اللہ تعالیٰ کی راہ میں صدقے کا اہتمام کریں، ان شاء اللہ حالات بہت جلد بہترہوجائیں گے۔   فقط واللہ اعلم
                                                  
عنوان: کسی پر الزام لگاکر اس کی جان کے درپے ہونا
سوال: میری بہن پر ایک شخص دعوی کرتا ہے کہ تمہاری بہن نے میری بیٹی کے لیے  دلالی کی ہے۔ مطلب کہ تمہاری بہن نے میری بیٹی کو فلاں لڑکے کے ساتھ بھاگنے کا کہا تھا اور اس کے بعد اس شخص نے اپنی بیٹی کو غیرت کے نام پر قتل کیا۔ اب  وہ اس کوشش میں ہے کہ وہ اپنی بیٹی کی موت میری بہن کے سر رکھتا ہے۔ کیا یہ ٹھیک ہے شریعت میں؟ شریعت اس بارے میں کیاکہتی ہے؟ وہ بندہ اس الزام کی آڑ میں اب میری بہن کی جان کے درپے ہے۔
جواب: اول تو اس شخص کو  شرعی ثبوت سے اپنا الزام ثابت کرناچاہیے، اگر شرعی ثبوت سے اپنا دعویٰ ثابت نہ کرسکے تو بے گناہ پر ایسی تہمت لگانے سے  اسے باز آنا چاہیے۔  اور اگر وہ الزام ثابت کردے تو بھی اس فعل کی سزا نہ تو قتل ہے اورنہ ہی  عام لوگوں کو یہ حق حاصل ہے کہ وہ کسی کوقتل کی سزا یا کوئی اورسزا دیں، سزا دینا مسلمان حکومت اور اربابِ اختیار کا کام ہے۔ فقط واللہ اعلم
                                                  
عنوان: ورثاء کے درمیان والد کی خواہش کے مطابق تقسیم وراثت
سوال: مفتیانِ کرام اس مسئلے کے بارے میں کیا فرماتے ہیں:عبدالرحمٰن نے اپنی زندگی میں اپنے بچوں سے کہا کہ فلاں کو یہ دوکان ملے گی ،فلاں بچے کویہ والی دوکان اور بچیوں کو یہ والی دوکان۔ عبد الرحمٰن کی اولاد میں 3 بیٹے اور 2 بیٹیاں ہیں۔ عبد الرحمٰن کی شہر میں 4 دوکانیں ہیں۔اس کے علاوہ گاؤں میں ایک گھر اور گھر کے ساتھ ملحقہ 4 دوکانیں اور کچھ زرعی زمین بھی ہے،جو کہ تقریباً 20 کنال زرعی زمین، اور ایک کنال اور 9 مرلے بشمول 4 دوکانوں کے گھر والی جگہ ہے۔عبدالرحمٰن اور اس کی بیوی فوت ہوچکے ہیں۔ بھائی  والد کی خواہش کے مطابق عدالت کے ذریعے شہر والی دوکانیں جس طرح والد نے کہی تھیں اُسی طرح سب کے نام کرا چکے ہیں۔یہاں ایک بات قابل غور یہ ہے کہ شہر والی چاروں دوکانوں کی قیمت، پیمائش اور ان سے ہونے والی آمدن بھی مختلف ہے۔(مثال کے طور پر ایک دوکان کا کرایہ ایک لاکھ اسی ہزار،دوسری کا ایک لاکھ ستر ہزار،تیسری کا ایک لاکھ دس ہزار اور چوتھی کا ستتر ہزار (77000)کرایہ سالانہ موصول ہو رہا ہے)۔باقی جگہ ابھی نہ تقسیم ہوئی ہے نہ نام ہوسکی ہے۔ کیا یہ تقسیم جو والد صاحب نے اپنی زندگی میں اولاد کو بتائی اور ان کی وفات کے بعد عدالت کے ذریعے ہوئی ، شرعی طور پر ٹھیک ہوئی ہے؟اگر تقسیم ٹھیک نہیں ہوئی تو  ابھی دوبارہ کیا صورت اپنائی جائے جس سے معاملہ حل ہوجائے اور کوئی لڑائی نہ ہو۔ عبدالرحمٰن نے تقسیم والی بات اپنی اولاد سے زبانی فرمائی تھی۔قرآن و حدیث کی روشنی میں وضاحت فرمائی جائے۔ساتھ ایک اور بھی وضاحت فرمائیں کہ بہن بھائیوں میں سے صرف ایک بھائی کی شادی ہوئی ہے۔ جس کے حصے میں وہ دوکان جس کا کرایہ مبلغ 77000 ہزار سالانہ ہے۔ اِس بھائی کے ساتھ علیحدگی ہو چکی ہے۔ اور دوسرے بھائی بہن اس سے شادی کا خرچ (نصف) طلب کر رہے ہیں۔ علیحدہ رہنا اور الگ گھر کا خرچ یعنی کھانا پکانا یہ باقی بہن بھائیوں کی خواہش اور مرضی تھی۔ اِس خواہش کا تعلق اس بھائی سے نہیں ہے، جس کی ابھی شادی ہوئی ہے۔کیا یہ بھائی علیحدہ ہونے پر ان کو اپنی شادی کا (نصف ) خرچ دینے کا پابند ہو گا یا نہیں؟
جواب: ۱۔۲۔      عبدالرحمن مرحوم نے اپنی زندگی میں اپنی اولاد کے درمیان اپنی جائیداد کی تقسیم کی جو صورت متعین کی تھی اس کے مطابق تقسیم لازم نہ تھی، بلکہ تمام ورثاء شرعی حصوں کے اعتبار سے وراثت کے مستحق تھے ،البتہ عبدالرحمن کے انتقال کے بعد اگر تمام اولاد بالغ تھی اورتمام ورثاء نے باہمی رضامندی سے والد کی خواہش کے مطابق شہر کی دکانیں آپس میں تقسیم کی ہیں اور ہرایک کو اس کا حصہ قبضہ کے ساتھ دے دیا ہے تویہ تقسیم درست ہوگئی، اگرچہ آمدنی کے حساب سے ہر ایک کے حصہ میں فرق ہے ؛ اس لیے کہ عاقل بالغ ورثاء باہمی رضامندی سے وصیت یا والد کی خواہش کی مطابق تقسیم پر راضی ہوجائیں تو شرعاً اس میں حرج نہیں۔نیز جو جائیداد تاحال تقسیم نہیں ہوئی اگر اس جائیداد کی والد کی منشا کے مطابق تقسیم پرتمام ورثاء راضی ہوں تو  اس کی بھی اجازت ہے،  ورنہ اس جائیداد کوآٹھ حصوں میں تقسیم کیا جائے گا جس میں سے دو، دو حصے ہر ایک بیٹے کو اور ایک ایک حصہ ہرایک بیٹی کو ملے گا۔۳۔جس بھائی کی شادی ہوچکی ہے وہ دوسرے بہن بھائیوں کو ان کی شادی کاخرچ دینے کاپابند نہیں۔فتاوی ہندیہ میں ہے:’’ولا تجوز الوصية للوارث عندنا إلا أن يجيزهاالورثة، ولو أوصى لوارثه ولأجنبي صح في حصة الأجنبي ويتوقف في حصة الوارث علىإجازة الورثةإن أجازوا جاز وإن لم يجيزوا بطل ولا تعتبر إجازتهم في حياة الموصي حتى كان لهم الرجوع بعد ذلك ، كذا في فتاوى قاضي خان . ‘‘فقط واللہ اعلم
                                                  
عنوان: وراثتی زمین اور اس کی پیداوار کا عرصہ چالیس سال بعد مطالبہ
سوال: میری والدہ کے نام میرے نانا جی کی طرف سے کچھ زمین انتقال تھی جوکہ میرے نانا کی وفات کے وقت میری والدہ کے نام انتقال ہوئی تھی. اس زمین کو میرے ماموں ہی کاشت کرتے رہے ہیں انہوں نے نانا کی وفات کے بعد ہمیں زمین دینے کی کوئی پیش کش نہیں کی اور ہم نے بھی ان سے اپنی وارثت کا مطالبہ اس لیے نہیں کیا کہ ہمارے آپس میں تعلقات خراب نہ ہو جائیں؛ کیوں کہ جب بہنیں بھائیوں سے زمین کا مطالبہ کردیں تو آپس میں قطع تعلق ہو جاتا ہے اور لڑائی شروع ہو جاتی ہے. اب ہماری لڑائی کچھ اور معاملات کی وجہ سے ہو چکی ہے ؛ اس لیے  زمین بھائیوں کو دینے کا کوئی جواز ہی نہیں رہا . لہذا ہماری والدہ نے بھائیوں سے اپنی زمین واپس کرنے کا مطالبہ کردیاہے. اور ساتھ ہی زمین سے جو عرصہ 40 سال انہوں نے پیداوار حاصل کی ہے  اس کا بھی مطالبہ کردیاہے. ہمارے ماموں زمین کی پیداوار دینے سے انکاری ہیں جب کہ وہ ہماری کچھ زمین ٹھیکہ پر بھی دیتے رہے ہیں اور باقی خود کاشت کرتے رہے ہیں  اور اچھی خاصی آمدن بھی حاصل کرتے رہے ہیں  جب کہ ہمیں وہ پیداوار دینے سے انکاری ہیں. اس حوالہ سے مجھے شرعی فیصلہ کی اشد ضرورت ہے ؛ تاکہ ہم دونوں فریق لڑائی جھگڑے سے بچ سکیں.
جواب: صورتِ مسئولہ میں سائل کی والدہ اپنی زمین کے مطالبہ کا حق رکھتی ہیں۔زمین سے حاصل کردہ پیداوار میں سائل کی والدہ کا حق نہیں، البتہ ماموں کے لیے بھی وہ پیداوار حلال وپاکیزہ نہیں۔ نیز اختلاف اور قطع تعلق سے اجتناب کیا جائے۔ فقط واللہ اعلم
                                                  
عنوان: خلاف قانون کاروبار کی آمدنی کا حکم
سوال: میری گیس کی دوکان ہے اور حکومت کی جانب سے گیس بھرنے پر پابندی ہے، کیا میری آمدنی حلال ہے؟
جواب: آمدنی حلال ہے, مگر حکومتی قوانین کی خلاف ورزی ناجائز ہے۔ فقط واللہ اعلم
                                                  
عنوان: اسٹیٹ بینک کی پینشن کا حکم
سوال: بکر کے والد اسٹیٹ بینک ، پاکستان میں ملازمت سے ریٹائرہوئے۔ اب ان کوپنشن ملتی ہے۔ کیا یہ آمدنی حرام ہے؟ ان کے بچوں کو جو اب خود کما رہے ہیں ، والد کے گھر جب جائیں تو کھانا پینا جائز ہے؟ ان کے بچوں نے اب تک جو پیسے والد صاحب کے استعمال کیے ، کیا ان کا لوٹانا (اگر یہ سود ہے جو لوگوں سے  بینک نے لیا) ان کے حق داروں کو ان کے ذمہ ہے ، جو ناممکن ہے؛ کیوں کہ ان لوگوں کا علم نہیں؟ لیکن کیا ان لوگوں کی طرف سے صدقہ کرنا چاہیے؟
جواب: بینک کی نوکری جائز نہیں؛ ا س لیے تنخواہ اور پنشن بھی جائز نہیں۔ اگر بکر کے والد کا کوئی اور ذریعہ آمدن نہ ہو تو ان کے گھر کا کھانا پینا جائز نہیں۔ اس صورت میں اولاد نے مکلف ہونے کے بعد  اب تک جو کچھ اپنے والد کے گھر کھایا ہے اس کے بقدر رقم لوٹانا لازم نہیں، البتہ صدقِ دل سے توبہ واستغفار کیا جائے۔ فقط واللہ اعلم
                                                  
عنوان: سیلز مین کی بل میں غلطی پر دُکان دار کاخاموش رہ کر کم بل ادا کرنا
سوال: میں ایک دوکاندار ہوں سیل مین سے سامان وغیرہ لیتا ہوں کبھی کبھار ایسا ہوتا ہے کہ بل میں فرق آجاتا ہے سیل مین سے غلطی ہوجاتی ہے یعنی بل میں کوئی چیز اندراج سے رہ جاتی ہے یا بل مثلا 1000 روپے کا ہوتا ہے ان سے 900 لگ جاتے ہیں تو اکثر میں ان کو بتا دیتا ہوں اور پیسے دے دیتا ہوں,  لیکن کبھی میں سوچتا ہوں کہ ان کے ریٹ دوسروں کے مقابلے میں زیادہ ہوتے ہیں ;اس  لیے  اللہ نے ادھر ان سے غلطی کرادی ،تو اگر میں اس پر چپ رہوں تو کیا قیامت کے دن جواب دینا ہوگا؟
جواب: اس معاملے میں آپ کی سوچ درست نہیں ہے،  اگر سیل مین سے بل میں کوئی غلطی ہوجائے تو اسے بتا کر اس کا حق اس کو دینا لازم اور ضروری ہے، ورنہ قیامت میں حساب دینا ہوگا ۔باقی اگر آپ کو ان کے ریٹ مہنگے لگتے ہیں تو ان کے ساتھ معاملہ  نہ کرنے کاآپ کو اختیار ہے، مگر جب معاملہ کرلیں تو پھر طے شدہ قیمت اداکرنا لازم ہے۔فقط واللہ اعلم
                                                  
عنوان: سودی حساب کتاب لکھنا اور سودی رقم سے کیے جانے والے کاروبار کا حکم
سوال: میرےدو سوالات ہیں :پہلا یہ کہ اگر کوئی فردکسی کمپنی میں اکاونٹنٹ کی جاب کرتا ہے جس کا اصل کاروبار حلال ہے لیکن وہ کمپنی سود پر قرض بھی لیتی ہے اور اکاونٹنٹ کو دوسرے حساب کے سا تھ سود کا حساب بھی درج کرنا پڑتاہےلیکن وہ سود پہلے سے لیا جاچکا ہوتا ہے اور اکاونٹنٹ اصل سودی معاہدے کا حصہ نہیں تو کیا اکاونٹنٹ کی جاب حلال ہے یا حرام؟دوسرا سوال یہ کہ اگر کوئی فرد سود کے منافع یا کسی اور حرام کمائی سے کاروبا شروع کرتا ہے تو کیا کاروبار سے آنے والا منافع بھی حرام ہو گا حالاں کہ وہ منافع اس نے محنت سے اور حلال کاروبار کر کے کمایا ہے؟
جواب: ۱۔جس کمپنی کاکاروبار حلال ہو اس میں اکاونٹنٹ کی ملازمت جائز ہے،البتہ کمپنی کے سودی معاملات کے ریکارڈ رکھنے اور سودی معاملات کے حساب  کتاب کے درج کرنے کا  گناہ ہوگا۔۲۔حرام مال اور ا س کے ذریعہ کاروبار کی چند صورتیں ہیں جن کاحکم درج ذیل ہے:چوں کہ سودی رقم اصلاًً حرام ہے ؛اس لیے اس سے نفع حاصل کرنا،کاروبار کرنابھی حرام ہے۔سودی رقم استعمال کرکے اگرچہ حلال کاروبار کیاجائے تب بھی اس میں حرمت وخباثت بدستور برقرار رہے گی۔اور سود کے ذریعہ کیے جانے والے کاروبار سے حاصل شدہ منافع حلال نہیں ہوگا۔البتہ ایسی حرام کمائی سے کاروبار کرناجس کا تعلق شخصی معاملات سے ہو ،مثلاًًغصب یا رشوت وغیرہ کے ذریعہ حاصل ہونے والے مال سے کاروبار کیاجائے تو اس کا حکم یہ ہے کہ  اصل رقم مالک کی طرف لوٹادی جائے، اور  اس کے ذریعہ جوکاروبار کیاہے اس کا نفع جائز ہوگا۔اور اگر مالک کا علم نہ ہو تواس کی طرف سے فقراء مساکین پر وہ رقم صدقہ کردی جائے۔" لأن سبیل الکسب الخبیث التصدق إذا تعذر الرد علی صاحبہ۔" (شامی، کتاب الحظر والاباحۃ ، باب الاستبراء، فصل فی البیع 6/385، سعید)اسی طرح وہ حرام مال جو انسان کو بدل اور معاوضہ کے طور پر حاصل ہوا ہو، مثلاً: مسلمان نے شراب یاخنزیروغیرہ بیچ کر رقم حاصل کی ہو اور ایسی رقم سے کاروبار کیاہو ،اس صورت کاحکم یہ ہے کہ ایسی رقم سے کیے جانے والے کاروبار کی آمدنی جائز ہوگی شرط یہ ہے کہ جتنی رقم حرام آمدنی کی لگائی ہے اسے بلانیت ثواب فقراء پر صدقہ کردے۔مزید تفصیل کے لیے فتاویٰ بینات ،جلد چہارم ،عنوان:’’سودی اداروں کےملازمین کے پاس جمع شدہ رقم کا حکم‘‘ص:75 تا 86،مطبوعہ مکتبہ بینات ،جامعہ بنوری ٹاؤن ملاحظہ فرمائیں۔فقط واللہ اعلم
                                                  
عنوان: اولاد میں بیٹے نہ ہونے کی صورت میں بہن بھائی بھی وارث ہوں گے
سوال: اگر کسی شخص کا بیٹا نہ ہو صرف تین بیٹیاں ہوں تو اس کے بھائی بہنوں کا اس کی جائیداد میں کتنا حصہ بنے گا؟اور اس کے مال میں سونا ہوتوسونے میں بھی بھائی بہنوں کا حصہ ہوگا؟یاسونا بیٹیوں کا اور بہنوں کا ہوگا؟
جواب: کسی مرحوم کی اولاد میں بیٹے نہ ہوں تو اس صورت میں مرحوم کے ترکہ میں بہن بھائی بھی حصہ دارہوں گے۔نیزترکہ میں جو بھی چیز ہوچاہے سونا چاندی ہو یانقد رقم وغیرہ وہ تمام ورثاء میں ان کے شرعی حصوں کے مطابق تقسیم ہوگا۔جس شخص کی صرف تین بیٹیاں ہوں، والدین بھی نہ ہوں  اور بیوہ بھی نہ ہو تو اس کی میراث میں سے دوتہائی اس کی بیٹیوں کو ملے گا اوربقیہ بہن بھائیوں میں تقسیم ہوگا،بھائیوں کو بہنوں کے مقابلے میں دوگنا ملے گا۔ اگر مرحوم کی بیوہ یا والدین بھی موجود ہوں تو ان کا حصہ بھی ہوگا، ایسی صورت میں ورثاء کی تفصیل بتاکر دوبارہ سوال کیا جاسکتاہے۔فقط واللہ اعلم
                                                  
عنوان: ایڈوانس رقم دے کر موٹرسائیکل یا واپس اضافی رقم لینے کا معامل
سوال: آج کل ہمارے شہر دادو سندھ پاکستان میں 45000 روپے لیتے ہیں اور 30 دن کے بعد کہتے ہیں کہ یا تو 60000 روپے لے لو یا بائک cd 70 لے لو جس کی قیمت 63000 روپے ہے، کچھ لوگ کہتے ہیں کہ پیسے لینا سود ہے بائک لینا جائز ہے ۔شریعت کی روشنی میں فتوی دیں.
جواب: مسئولہ صورت میں تیس دن بعد 45000 کے بدلے میں بائک لیناجائز ہوگا، البتہ رقم دیتے وقت ہی وضاحت کردی جائے کہ اس رقم کے عوض موٹرسائیکل لی جائے گی۔ باقی  پنتالیس ہزار روپےکے بدلے میں اس سے زائد رقم لینا سود ہونے کی وجہ سے نا جائز ہے. فقط و اللہ اعلم
                                                  
عنوان: گاڑی کے میٹر کی مقدار تبدیل کرکے فروخت کرنا
سوال: میں گاڑیوں کا کاروبار کرتاہوں ، اور ہم لوگ گاڑی جاپان سے امپورٹ کرتے ہیں ، جب ہم گاڑی لیتے ہیں تو گاڑی کی  mileage(چلنے کی مقدار جومیٹر ظاہرکررہاہوتاہے)زیادہ ہوتی ہے،اگر اسی میٹرکی زیادہ مقدار کے ساتھ گاڑی بیچیں تو گاڑی بکتی نہیں ہے،اس وجہ سے ہم اس مقدار کوکم کردیتے ہیں ،اور اگر ہم سے کسٹمر معلوم کرے کہ یہ چلنے کی مقدار اصل ہے یانہیں تو ہم بتادیتے ہیں کہ یہ اوریجنل مقدار نہیں ہے, بلکہ تبدیل کی ہوئی ہے،توکیاایسا کرناصحیح ہے؟
جواب: گاڑی جتنی مقداراستعمال ہوئی ہو اس مقدار کو تبدیل کرنے یا کم کرنے سے خریدار دھوکہ میں مبتلاہوتاہے ؛ اس لیے میٹر کی مقدار کو کم کرنا جائز نہیں ہے۔ کسی مسلمان کو دھوکہ دیناسخت مذموم ہے ، حدیث شریف میں رسول اللہ صلی اللہ علیہ وسلم نے فرمایاہے:''جوشخص ہم کو دھوکہ دے وہ ہم میں سے نہیں''۔(مشکوۃ المصابیح)لہذا گاڑی کے چلنے کی مقدار کو اصل حالت پر ہی دہنے دیاجائے ،اصل مقدار برقرار رہنے کی صورت میں بھی گاڑی بک جائے گی، البتہ ممکن ہے کہ سائل کو ظاہری نفع کم ملے، لیکن امانت وصداقت  پر مبنی تجارت  سے ان شاء اللہ آمدن میں برکت بھی ہوگی اور سائل امانت وصداقت کے ساتھ کی جانے والی تجارت کے فضائل کا بھی حق دار ہوگا۔ ایک حدیث میں ہے کہ: "سچا اور امانت دار تاجر (قیامت کے روز) انبیاء کرام، صدیقین، شہداء اور صالحین کے ساتھ ہوگا"۔فقط واللہ اعلم
                                                  
عنوان: قسطوں پر سامان بیچنے والے کی کمائی کا حکم
سوال: میں ایک سافٹ وئیر ڈویلپر ہوں۔ مجھ سے ایک شخص نے رابطہ کیا جو گھریلو الیکٹرونکس کا سامان قسطوں پر بیچتا ہے۔ اس نے مُجھ سے اپنے اس کام کے لیے سافٹ وئیر بنانے کے لیے کہا ۔اب قسطوں میں وہ چیز کی اصل قیمت کے علاوہ  سود لیتا ہے یا نہیں اس کا علم نہیں۔ میرا سوال یہ ہے کہ اگر میں اُس کو سافٹ وئیر بنا کے دیتا ہوں تو اس کی قیمت جو وہ مُجھے ادا کرے گا وہ جائز ہو گی یا نہیں؟
جواب: مذکورہ شخص کو  سافٹ وئیر بناکر دینااور اس کی اجرت وصول کرناجائز ہے۔فقط واللہ اعلم
                                                  
عنوان: کار لیز کرانا
سوال: کار لیزنگ کے حوالہ سے جامعہ کا کیا موقف ہے؟ مکمل تفصیل اگر مل جائے تو نوازش ہوگی۔
جواب: واضح رہے کی لیزنگ کا جو طریقہ کا ر رائج ہے، اس میں  بینک اور لیز کرانے والے کے درمیان معاہدہ کے تحت دو عقد ہوتے ہیں، ایک بیع(خریدوفروخت) اور دوسرا اجارہ (کرایہ داری) کا عقدہوتا ہے، اور یہ طے پاتاہے کہ اقساط میں سے اگر کوئی قسط وقتِِ مقررہ پر جمع نہیں کرائی گئی تو بینک کی جانب سے مقرر ہ  جرمانہ لیز کرانے والا شخص ادا کرنے کا پابند ہو گا۔ اس لیے لیزنگ کے رائج طریقِ کار میں دو شرعی قباحتیں ہیں:1۔ مالی جرمانہ لگانا شرعاً ناجائز ہے، جیساکہ "فتاوی شامی"  میں ہے: (قوله: لا باخذ مال في المذهب)... إذ لا يجوز لاحد من المسلمين أخذ مال أحد بغير سبب شرعي. (باب التعزير:مطلب في التعزير بأخذ المال ٦١/٤ ط:سعيد) 2۔دوسری قباحت یہ ہے کہ لیزنگ میں دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسول اکرم صلی اللہ علیہ وسلم کے درج ذیل فرمان کی وجہ سے ناجائز ہیں: « عن ابي هريرة رضي الله عنه قال: نهی رسول الله صلي الله عليه وسلم عن بيعتين في بيعة. (رواه مالك و الترمذي و ابوداؤد و النسائي) و عن عمرو بن شعيب عن ابيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة.»پس مذکورہ بالا شرعی قباحتوں کی وجہ سے لیزنگ جائز نہیں ہے۔ فقط واللہ اعلم
                                                  
عنوان: وارث کو اس کا حصہ نہ دینا
سوال: میرے شوہر اپنے والدین کی اکلوتی اولاد ہیں۔میرے شوہر کے والدین الحمدللہ صاحب حیثیت ہیں۔ 4 سال قبل میری ساس کا انتقال ہوا، ان کی ملکیت میں پیسے ،زیورات(جو کہ کافی تعداد میں تھا اور مجھے مکمل معلومات نہیں،کیوں کہ وہ ملازمت پیشہ تھیں ) اور یہ گھر شامل ہیں۔یہ سب کچھ میرے سسر کے تصرف میں ہے.1. ان کے انتقال کے دو سال بعد میرے سسر نے اپنے بیٹے کے علم میں لائے بغیر سارا زیور میری ساس کی بھانجی اور اپنی بھانجی میں تقسیم کر دیا اور کچھ زیور شادیوں میں تحفہ دینے کے لیے رکھ لیا، پیسوں کا کچھ علم نہیں۔مکان میری ساس کے نام ہے اور وہ ہمیں ہر تھو ڑے عرصے بعد یہ یاد دلاتے ہیں کہ یہ گھر ان کی ملکیت ہے اور ہمارا اس پر کوئی حق نہیں۔ان کا اپنا جو کچھ ہے وہ اس میں سے بیشتر حصہ میری ساس کی بھانجی کو دے چکے ہیں۔اصل میں یہ بھانجی میری ساس اپنے گھر 26 سال پہلے لائی تھیں، جو اپنے بچوں اور شوہر کے ساتھ ہمارے گھر میں رہتی ہے، ساری خرابیوں کی جڑ یہی خاتون ہے، اپنےرہنے کے لیے اس نے ہمارے گھر میں بہت خرابی کی۔میری شادی کو 18 سال ہو چکے ہیں ہمارا ایک بیٹا اور دو بیٹیاں ہیں۔میں نے اپنے شوہر کی آخرت کی فکر کرتے ہوئے ہمیشہ خاموشی اختیار کی۔میرے شوہر نے بھی ،نافرمانی نہ ہو جانے کے خیال سے، سسر سے اس بابت سوال نہیں کیا۔ بس ہم اپنا معاملہ اللہ رب العالمین کے حوالے کر کے خاموش ہیں۔لیکن صورت حال بہت دل دکھاتی ہے،میں پڑھی لکھی ہوں تو بدتمیزی کے خیال سے بھی خوفزدہ ہو جاتی ہوں کہ اللہ کو جواب دہ ہو ں۔ برائے مہربانی میرا مسئلہ سمجھ کر اس کا جواب دیں کہ ہم کیا کریں اور ہمارا کیا شرعی حق ہے؟2.کل میری ساس کی برسی تھی ،میرے سسر نے محلے کے جن مفتی صاحب سے بیان کروایا وہ دراصل آپ کے ادارے سے منسلک ہیں، ان کا کہنا تھا کہ باپ کی جو جائیداد ہے اب بیٹے کا اس پرکوئی حق نہیں ؛ کیوں کہ بیٹا اب بالغ ہے اور اپنا کماتا ہے۔اب باپ جس کوچاہے اپنی جائیداد دے سکتا ہے۔یاد رہے کہ میرے سسر کے ان مفتی صاحب سے قریبی تعلقات ہیں، میرے سسر بالکل بھی دین دار نہیں، شریعت صرف اپنے مفاد کے وقت یاد آتی ہے ۔سوال یہ ہے کہ مفتی صاحب نے کیا یہ درست فرمایا ہے؟
جواب: 1۔آپ نے سوال میں تمام ورثاء کا تذکرہ نہیں کیا، اگر مرحومہ ساس کے ورثاء میں فقط ایک بیٹا اور شوہر حیات ہیں تو شرعی لحاظ سے مرحومہ کی ذاتی ملکیت میں جو سونا یانقد رقم یادیگراشیاء تھیں ان میں شوہر اور بیٹا دونوں حق دار تھے۔ترکہ کی تقسیم میں ایک حصہ شوہر کا اور تین حصے بیٹے کے بنتے ہیں۔لہذا آپ کے سسر کا اپنی زوجہ مرحومہ کے کل ترکہ پر قبضہ کرکے اپنی مرضی سے اس میں تصرف کرنا اور بھانجیوں  میں تقسیم کرنا ناجائز ہے۔آپ کے سسر اپنے حصہ کے بقدر مال کو اپنی بھانجیوں یااس کے علاوہ کسی اور کو دے سکتے ہیں ،لیکن اپنے بیٹے کا حصہ ان کی اجازت کے بغیر کسی کو دیناجائزنہیں ہے۔بیٹے کا جوحصہ اپنی والدہ مرحومہ کے ترکہ میں بنتا ہے وہ انہی کا حق ہے ۔والد کو چاہیے کہ وہ مرحومہ کے ترکہ میں سے اپنے بیٹے کا حصہ انہیں ادا کردیں۔سائلہ اور اس کا شوہر جس گھر میں رہ رہے ہیں اگر وہ واقعۃً سائلہ کی ساس کی ملکیت تھا تو اس میں بھی سائلہ کے شوہر کا حصہ ہے، سائلہ کے سسر کے لیے اپنے بیٹے کے حصے میں اس کی اجازت کے بغیر تصرف کرنا جائز نہیں۔2۔البتہ والد کی ذاتی ملکیت میں جو سامان یانقد رقم یا جائیداد ہے وہ اپنی زندگی میں اپنی جائیداد کے خود مالک ہیں، والد کی حیات میں ان کی ملکیت میں سے اولاد کچھ طلب نہیں کرسکتی ،اس حد تک شریعت کا حکم یہی ہے۔اپنی اولاد کو محروم کرکے سارا مال کسی اور کو دے دینے سے وہ شخص مالک تو بن جائے گا، لیکن والد کے لیےکسی شرعی وجہ کے بغیر ایسا کرنا درست نہیں۔مزید یہ کہ بیٹے کواپنی والدہ سے میراث میں جو کچھ ملا ہے وہ بیٹے کا ہے اوربیٹا اس کے مطالبے میں حق بجانب ہے۔اگر بیٹا اپنے حصہ وراثت کامطالبہ کرتا ہے تو وہ گناہ گار نہیں ہوگا، بلکہ والد اگر ان کاحصہ روکتا ہے یا کسی اور کو دیتا ہے تو والد گناہ گار ہوگا۔فقط واللہ اعلم
                                                  
عنوان: بیوہ تین بیٹوں اور تین بیٹیوں میں وراثت کی تقسیم
سوال: باپ کی جائیداد میں بیٹوں ، بیٹیوں اور ماں کا کتناحصہ ہوتاہے؟اگر گھر کی مالیت ایک کروڑ روپے ہے ،تو سب کا کتناحصہ ہوگا؟3بھائی ہیں اور تین بہنیں ہیں اور ماں ہے۔
جواب: صورتِ مسئولہ میں مرحوم والد کے کل ترکہ کو 72حصوں میں تقسیم کیاجائے گا۔جس میں سے 9حصے مرحوم کی بیوہ کو ،14،14 حصے ہر ایک بیٹے کو اور 7،7 حصے ہر ایک بیٹی کو ملیں گے۔یعنی ایک کروڑ روپے میں سے 1250000روپے بیوہ کو ،1944444.44روپے ہر ایک بیٹے کو اور 972222.22روپے ہر ایک بیٹی کو دیے جائیں گے ۔فقط واللہ اعلم
                                                  
عنوان: بیعانہ وصول کرنے کے بعد بائع کا گھر کے درخت کے پھل کا استعمال کرنا جائز ہے ؟
سوال: کیا بیعانہ وصول کرنے کے بعد بائع کا گھر کے درخت کے پھل کا استعمال کرنا جائز ہے ؟ابھی نہ قبضہ دیا ہے نہ ہی قیمت وصول ہوئی ہے؟
جواب: بیعانہ شرعاً قیمت کا حصہ ہے، جو کہ  عرفاً بیع کے مکمل ہونے کی دلیل ہے،جب کہ  شرعاً بیع  نفسِ ایجاب وقبول سے مکمل ہوجاتی ہے اگرچہ بائع نے ابھی مبیع کا قبضہ نہ دیا ہو،ا ور مشتری نے قیمت نہ ادا کی ہو۔ اس لیے بیعانہ وصول کرلینے کے بعد  بائع کے لیے فروخت کردہ مکان کے درخت استعمال کرنا جائز نہیں کیوں کہ گھر جب فروخت کردیا تو گھر میں لگے درخت بھی اس کے ضمن میں فروخت ہوگئے،اب وہ خریدار کی ملکیت ہیں۔البتہ اگر سودا ہونے کے بعدخریدار بغیر کسی دباؤ کے اپنی خوشی سے بائع کو گھر کے درخت کا پھل استعمال کرنے کی اجازت دے اور سودا کرتے وقت یہ شرط بھی نہ رکھی گئی ہو کہ بائع گھر یا اس کے درخت استعمال کرے گا تو بائع کے لیے فروخت کردہ گھر کے درخت کا پھل استعمال کرنے کی اجازت ہوگی۔ فقطواللہ اعلم
                                                  
عنوان: شراکتی معاہدہ میں نقصان برداشت نہ کرنا
سوال: کیا فرماتے علمائے کرام اس بارے میں کہ: میرے ساتھ ایک صاحب نے ایک متعین پلاٹ کی خریداری کی بابت معاہدہ کیا کہ نفع ہوگا تو برابر تقسیم کریں گے اور اگر میں پہلے رقم واپس لوں تو واپس لے سکتا ہوں۔ اب جب کہ پلاٹ الاٹ ہوگیا ہے اور پلاٹ میں نفع کے بجائے نقصان ہو رہا ہے ۔ان صاحب نے کئی بار تنگ کیا، بات گالی گلوچ تک آگئی ۔میں نے آخر کار تنگ آکر کچھ رقم دے دی اور مزید رقم نہیں دے سکتا ۔جب کہ ان کی کل رقم چار لاکھ میں سے ڈیڑھ لاکھ دیے ہیں اور اڑھائی لاکھ رہتا ہے۔ وہ پوری رقم پلاٹ میں من و عن لگائی ہوئی ہے۔ جس کا میں نے حلفیہ بیان دیا ہوا ہے۔ اب اس شخص کوکل رقم ادا کرنے سے میں گناہ گار تو نہیں ہوں گا؟ کیوں کہ مجھے اس وقت لگ بھگ دو لاکھ کا نقصان ہو رہا ہے اور وہ اپنی پوری رقم لینے کی ضد پر ہے۔ مہربانی فرما کر اس میں بندہ کی راہ نمائی کریں تاکہ گناہ سے بچا جا سکے۔
جواب: آپ نے معاہدے کی تفصیل نہیں لکھی کہ کس بنیاد پر معاہدہ ہوا تھا؟ تاہم اگر نفع ونقصان دونوں میں شراکت کی بنیاد پر معاہدہ ہواتھا تواب دونوں شریک اپنے سرمائے کے تناسب سے نقصان برداشت کریں گے۔اس لیےایک فریق کا اپنی رقم کی واپسی کا مطالبہ کرناجائز نہیں ہے۔البتہ اگر سائل اپنی مرضی سے دوسرے شریک کواس کی رقم واپس کرکے نقصان خود برداشت کرتاہے تو درست ہے اورسائل گناہ گارنہیں ہوگا ، مگردوسرا شریک معاہدہ کی خلاف ورزی اورناحق اپنی رقم وصول کرنے کی وجہ سے گناہ گار ہوگا۔فقط واللہ اعلم
                                                  
عنوان: جج کا کسی کی سفارش پر فیصلہ دینے کا حکم
سوال: کوئی جج کسی حاکم، سینئر جج یا کسی بھی شخص کی سفارش پر فیصلہ دیتا ہو تو اس جج کی تنخواہ کا کیا حکم ہے؟
جواب: اگر سفارش جائز ہو اور سفارش کی وجہ سے جج نے ناحق فیصلہ نہیں کیا تو سفارش کرنے والے کو اجر ملے گا اور جج صاحب کی تنخواہ بھی جائز ہوگی۔ اور اگر سفارش ناحق ہو اور اس کی بنا پر جج نے فیصلہ بھی غلط کیا تو  دونوں گناہ گار ہوں گے اور غیر شرعی فیصلے پر تنخواہ لینا بھی ناجائز ہوگا۔ فقط واللہ اعلم
                                                  
عنوان: تکافل پالیسی اختیار کرنے کا حکم
سوال: عرض یہ ہے کہ آپ کا ادارہ تکافل کو ناجائز کہتا ہے اور دوسرے دارالافتاء اسے جائز کہتے ہیں اور بقول آپ کے حرمت اور حلت میں اختلاف کی صورت میں عوام کےلیے احتیاط حرمت والے حکم میں ہے۔ لیکن میرا سوال یہ ہے کہ اگر کوئی حلت کا فتوی دینے والے علماء پر اعتماد کرتے ہوئے تکافل پالیسی اختیار کرے یا اس میں ملازمت کرے تو وہ گنا ہ گار ہوگا یا نہیں؟ اگر ہوگا تو کیوں؟
جواب: جو علماء تکافل کو ناجائز کہتے ہیں ان کے نزدیک اگر کوئی تکافل پالیسی لے گا یا ملازمت اختیار کرے گا تو وہ گناہ گار ہوگا۔فقط واللہ اعلم
                                                  
عنوان: لائف انشورنس پالیسی اور پاک قطر فیملی تکافل میں ملازمت کا حکم
سوال: " پاک قطر تکافل" کمپنی میں لائف انشورنس کروانا کیسا ہے؟ اور اس ادارے میں ایگزیکٹیو کی حیثیت سے نوکری کرنا کیسا ہے؟
جواب: ہماری تحقیق  کے مطا بق مروجہ تکافل کمپنیاں،وقف اورتبرع کے نام پرروایتی بیمہ کاری کے اہداف ومقاصد کوپورا کرنے کی صرف ایک کوشش ہے،یہ کمپنیاں حقیقی معنوں میں تاحال وقف اور تبرع پر قائم نہیں ہوسکیں۔لہذا ان کمپنیوں کی انشورنس پالیسی لینا یاان میں ملازمت کرنا درست نہیں ہے۔چاہے "پاک قطر فیملی تکافل"  ہو یااس کے علاوہ دیگر تکافلی ادارے۔ان کمپنیوں میں ملازمت کی بجائے  حلال اور پاکیزہ روزگار اختیار کرناچاہیے۔فقط واللہ اعلم
                                                  
عنوان: ادھار لین دین میں رقم کی ادائیگی کی مدت متعین نہیں
سوال: ادھار سوداجس میں بیچنے والا وہ چیز ابھی دیتا ہے اور خریدنے والا پیسے بعد میں دیتا ہے، اس میں اگر پیسے لینے دینے کی مدت متعین نہ کی جائے تو جائز ہے کہ نہیں؟ کیوں کہ ہمارے عرف میں تو تقریباً ہر دکان دار سے اپنے شہر والے چیز لیتے ہیں تو صرف اتنا کہتے ہیں کہ میرے حساب میں اتنے پیسے لکھ دو، یہ تو نہیں بتاتے کہ کب دیں گے، تو کیا اس طرح سودا کرنا جائز نہیں؟
جواب: مختلف اشیاء کی ادھار خریدوفروخت میں قیمت کی ادائیگی کی مدت متعین کیے بغیر بھی سودا کرنا جائز ہے، جب کہ خریدوفروخت کے وقت بائع(بیچنے والا) قیمت بتادے یا مارکیٹ ریٹ کے مطابق معاملہ ہو، یا اشیا ء کی قیمت کی ادائیگی کے وقت دونوں باہمی اتفاق سے قیمت طے کرلیں، البتہ قیمت کی ادائیگی میں اتنی ہی تاخیر درست ہے جو عرف کے مطابق ہو، بہت  زیادہ تاخیر یا ٹال مٹول سے کام لینا جائز نہیں.واضح رہے کہ سونے چاندی کی خرید وفروخت کا حکم اس سے مختلف ہے کہ اس میں نقد لین دین ضروری ہے، ادھار جائز نہیں. فقط واللہ اعلم
                                                  
عنوان: زمین واپسی کی شرط کے ساتھ خریدنے کاحکم
سوال: زید نے ایک زراعت کی زمین پچاس لاکھ روپے  کی غیر مسلم سے خریدی،پیسے دے دیے رجسٹری بھی کرالی،اس شرط پر کہ جب غیر مسلم کے پاس پچاس لاکھ روپے  آویں گے تو غیر مسلم زید کو پیسے دے دے گا اور اپنی زمین واپس لے لے گا ،اور جب تک پیسے نہیں دے گا وہاں تک ماہانہ زمین کا 50000  روپے  کرایہ دے گا (حالاں کہ اس علاقے میں اتنی زمین کا کرایہ پچاس ہزار سالانہ ہے)،زمین غیر مسلم کے قبضہ میں ہی ہے ،رجسٹری اگر چہ زید کے نام کرا دی ،تو کیا اس طرح معاملہ کرنا درست ہے؟تو کیا زید اس طرح غیر مسلم سے ماہانہ کرایہ لے سکتا ہے ؟کسی نے زید سے منع کیا تو اس کاکہنا ہے کہ ہندوستان دار الحرب ہے۔برائے کرم مدلل جواب عطا فرمائیں کہ اس طرح خرید وفروخت اور کرایہ داری کا معاملہ کرنا جائزہے؟
جواب: مذکورہ معاملہ شرعاً ناجائز ہے، زید کے ذمّہ لازم ہے کہ اس سودے کو ختم کرے۔ یہ واضح رہے کہ دارالحرب میں بھی کسی مسلمان کے لیے سودی معاملہ کرنے کی حلت کا فتوی نہیں ہے۔  فقط واللہ اعلم
                                                  
عنوان: اسٹیٹ لائف انشورنس
سوال: کیا اسٹیٹ لائف کا بیمہ کروانا جائز ہے ؟اور آ پ کا فتوی بھی ہے?
جواب: اسٹیٹ لائف انشورنس کی مروجہ تمام اقسام سوداورجوئے پرمشتمل ہونے کی بناپرناجائزہیں ، یہی ہمارا فتوی ہے، اس بارے میں جواز کا کوئی فتوی ہمارے ادارے سے جاری نہیں ہوا جو فتوی ہمارے ادارے کے نام سے دکھایا جاتا ہے  وہ جعلی ہے اس سے ادارے کا کوئی تعلقنہیں ہے۔ فقط واللہ اعلم
                                                  
عنوان: کریڈٹ کارڈ بنوانا
سوال: کیا کسی شخص کے لیے کریڈٹ کارڈ بنوانا جائز ہے جب کہ سود کی ادائیگی سے محفوظ رہے؟
جواب: کریڈٹ کارڈ کے حصول کی شرائط میں سے ایک شرط یہ بھی ہے کہ اگر وقتِ مقررہ پر رقم ادا نہیں کی تو کارڈ ہولڈر سود ادا کرنے کا پابند ہوگا ،اس شرط پر ایگریمنٹ سود کی ادائیگی پر رضامندی کی دلیل ہے ، جس طرح سود ادا کرنا جائز نہیں، اس کی ادائیگی پر راضی ہونا بھی جائز نہیں ہے ؛ لہذا کریڈٹ  بنوانا جائز نہیں. فقط و اللہ اعلم
                                                  
عنوان: شادی ہال کا کھانا بیچنا
سوال: ہمارے ہاں ایک آدمی شادی ہال کا سالن لے کر آتا ہے اور اس کو بیچتا ہے ،کیا وہ سالن اس سے خریدنا اور اس کو کھانا جائز ہے؟ اگر کوئی شخص یہ کھانا خریدتا ہے تو اس کی نماز ہوجاتی ہے یا نہیں؟
جواب: اگر بیچنے والا اس سالن کاشرعی طور پرمالک ہوتو اس سے خریدنا جائز ہے۔اوراگر کوئی شخص ایساسالن خریدتا ہے تو اس کی نماز درست ہے۔واضح رہے کہ نماز بہت اہم عبادت ہے، لیکن اس کے صحیح ہونے کی جدا شرائط ہیں، وہ شرائط مکمل پائی جائیں تو نماز درست ہوجاتی ہے ؛ اس لیے نماز کی شرائط مکمل کرنے کے بعد اگر کوئی شخص ممنوعہ کھانا خریدتا ہے تو بھی اس کی نماز ادا ہوجائے گی، باقی اعمال کا قبول کرنا یا نہ کرنا اللہ تبارک وتعالیٰ کے قبضہ قدرت میں ہے۔فقط واللہ اعلم
                                                  
عنوان: جی پی فنڈ کا حکم
سوال: سرکاری ملازمین کی تنخواہ میں سے کچھ پیسے GP فنڈ کی صورت میں کاٹ لیے جاتے ہیں،اور سال بعد ان پیسوں پر منافع جمع کردیاجاتاہے،کیا اس سے سرکاری ملازمین کی  تنخواہ میں سود تو شامل نہیں ہورہا؟
جواب: ''جی پی'' فنڈ جس کی کٹوتی ملازمین کی مرضی سے نہ ہوتی ہو  اس کی اصل رقم بمع اضافی رقم کے لینا جائز ہے اور اس کی وجہ سے تنخواہ پر اثرنہیں  پڑتا۔البتہ جہاں کٹوتی اختیاری ہو ،وہاں  اضافی رقم نہ لی جائے۔فقط واللہ اعلم
                                                  
عنوان: ورثاء کے حصوں کو روکے رکھنا جائز نہیں
سوال: ہماری ایک فیکٹری ہے  جو کافی عرصے سے بند ہے۔ اس کے 4 پارٹنر ہیں۔1۔ والد صاحب 25٪ فیصد کے مالک۔ 7 سال ہو گئےان کے انتقال کو۔وارث 8 بیٹے 4 بیٹیاں اور بیوہ۔2۔ بڑی امی 25٪ فیصد کی مالک۔ 4 سال ہو گیا انتقال کو،وارث ایک بیٹا ایک  بیٹی ۔3۔ بڑے بھائی شاہنواز احمد 25٪ فیصد کے مالک۔4۔ میں امتیازاحمد 25٪ فیصد کا مالک۔ہمارے بڑے بھائی 20 سال سے اس فیکٹری کو بیچنے نہیں  دے رہے۔والد صاحب اور ہماری لاکھ کوشش کے باوجود - اسی دوران والد صاحب کا انتقال ہو گیا- ہماری والدہ کے نام وہ مکان تھا جس میں  میں اور ایک بھائی رہ رہے تھے ۔ ہماری والدہ اس وقت بھی حیات ہیں، لیکن ان کا ذہنی توازن ٹھیک نہیں ہے۔والد صاحب کے انتقال کے کچھ سال بعد والدہ نے اپنے ایک بیٹے ( خالق نواز ) کو مکان بیچنے کے لیے پاورآف اٹارنی دے دی ، اور کہا کہ مکان بیچ کر سارے بیٹوں اور بیٹیوں کو برابر برابر رقم دے دینا۔ بھائی (خا لق نواز) نے مکان بیچ کر سارے بھائی بہنوں کو برابر رقم دے دی۔ مگر بڑے بھائی( شاہنواز احمد) کی رقم روک لی۔ اور اس کی رقم امی کے اکاونٹ میں پڑی ہے۔ وہ اس لیے کہ شاید اس کے پریشر سے بڑے بھائی فیکٹری کا مسئلہ حل کرنے کے لیےراضی ہو جائیں لیکن وہ نہیں مانے۔اس فیکٹری کی ایک (25٪ فیصد کی )مالک بڑی امی کے وارث بیٹا اور بیٹی دونوں معا شی طور پر بہت پریشان ہیں اور ہمارے بڑے بھائی فیکٹری بیچنے نہیں دے رہے۔اسی طرح ایک پارٹنر ( 25٪ فیصد کا ) میں امتیاز احمد بھی معا شی طور پرپریشان ہوں ۔ بڑے بھائی کی وجہ سے میرا حصہ بھی رکا ہوا ہے۔کیا ایسا ممکن ہے کہ بڑے بھائی کی جو رقم روک لی ہے وہ  باقی تمام وارثوں میں تقسیم کردی جائے تا کہ وہ اپنی ضرورت پوری کر سکیں۔ اور جب فیکٹری کا سودا ہو جائے تو اس میں سے بھائی کو رقم واپس کردی جائے؟
جواب: صورت مسئولہ میں جب فیکٹری کے اکثر شرکاء ، اورکچھ شرکاء کے ورثاء فیکٹری کے بیچنے کامطالبہ کررہے ہیں تو ایک شریک کاسب کے حق کو روکے رکھنااور فروخت نہ کرنے دیناشرعی طور پرناجائز ہے۔ہر شریک اپنے حصے میں خود مختار ہے اوربیچنے یا کسی اور کو منتقل کرنے کا مجا زہے۔ نیز شرکاء کے ورثاء کو بھی ترکہ تقسیم کرنے کے مطالبے کا حق حاصل ہے؛ لہٰذا اگربڑابھائی کسی بھی صورت دوسروں کے حصے ادانہیں کررہاتو دیگرشرکاء کو قانونی کارروائی کاحق حاصل ہے۔البتہ بڑے بھائی کے حصہ میں والدہ کے مکان کو فروخت کرنے کی صورت میں جو رقم آئی ہے اس بارے میں یہ تفصیل ہے کہ :اگر مکان والدہ کی ملکیت تھا اوراب تک بڑے بھائی کو اس کے حصےکی رقم نہیں دی گئی ہے تو وہ حصہ اب تک والدہ ہی کی ملکیت ہے اور اب جب کہ والدہ کا ذہنی توازن درست نہیں ہے تو بڑے بھائی کے حصے کی رقم اسے دینا بھی جائز نہیں ہے اورکوئی اوربھی اس رقم کو اپنے استعمال میں نہیں لاسکتا۔اگر مکان (والد کے) ترکہ کا تھااوروالدہ نے فروخت کروایا ہے تو بڑے بھائی کاحصہ برقرار ہے۔اس صورت میں اگر بھائی نےکسی کی رقم نہیں روکی ہے تو ان کاحق بھی نہیں روکا جاسکتا۔فقط واللہ اعلم
                                                  
عنوان: بینک سے قسطوں پر گاڑی خریدنا
سوال: میں نے الفلاح بینک سے قسطوں پر گاڑی لی ہوئی ہے اس کی قسطیں ادا کر رہا ہوں۔ کیا یہ سود ہے یا نہیں اور الفلاح بینک سے لین دین کرنا کیسا ہے؟
جواب: ہماری معلومات اور تحقیق کے مطابق  مروجہ اسلامی بینکوں کے معاملات اسلامی اصولوں کے مطابق نہیں ہیں؛اس لیے   ان بینکوں سےتجارتی لین دین اورقسطوں پر گاڑی کی خریداری درست نہیں ہے۔ فقط واللہ اعلم
                                                  
