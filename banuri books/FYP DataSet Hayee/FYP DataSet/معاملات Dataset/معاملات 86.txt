عنوان: کمپنی کا گاڑی خرید کر آگے قسطوں پر خروید وفروخت کرنا
سوال: ہمارے علاقے میں ایک کمپنی ہے جس کا اصول یہ ہے کہ گاڑی خریدنے کا امیدوار کوئی بھی گاڑی ان کے پاس لاتاہے، وہ گاڑی کی قیمت لگا کر اصل مالک کو پیسے دے کر گاڑی کے کاغذات اپنے پاس رکھ لیتے ہیں،  اور پھر یہی گاڑی 8 فیصد کے منافع سے 7 سالوں کے لیے قسطوں پہ دے دیتے ہیں۔ یہ سود کے زمرے میں آتا ہے یا نہیں؟  یعنی گاڑی جو بھی ان سے لیتا ہے اس بندے کو پہلے سے یہ پتا ہوتاہے کہ گاڑی کی اصل قیمت کمپنی ادا کرکے پھر کمپنی قسطوں پر 8 فیصد منافع لے گی!
جواب: اس طرح کرنا جائز نہیں   کہ ایک  آدمی پہلے خود مالک سے گاڑی کا سودا کرکے  قیمت مذکورہ  کمپنی  سے دلواکر ان کے پاس کاغذات رکھ کر قسطوں پر خریدے ۔البتہ کمپنی اگر ازخود گاڑی خرید کر اس کی قیمت ادا کرکے اپنے قبضہ (مع ضمان) میں لینے کے بعد قیمت متعین کرکے قسطوں پر فروخت کردے اور قسطوں کی تاخیر میں اضافی رقم نہ لی جاتی ہو تو  ایسی صورت میں قسطوں پر کاروبار کرنے کے  حوالہ سے جائز ہونے  کی شرائط پائی جانے کی صورت میں یہ جائز ہوگا۔فقط واللہ اعلم قسطوں پر کاروبار کے شرعی حکم کی تفصیل کے لیے  درج ذیل لنک ملاحظہ کریں: http://www.banuri.edu.pk/bayyinat-detail/%D9%82%D8%B3%D8%B7%D9%88%DA%BA-%D9%BE%D8%B1-%DA%A9%D8%A7%D8%B1%D9%88%D8%A8%D8%A7%D8%B1-%D8%A7%D9%88%D8%B1-%D8%A7%D8%B3-%D8%B3%DB%92-%D9%85%D8%AA%D8%B9%D9%84%D9%82%DB%81-%D8%A7%D8%AD%DA%A9%D8%A7%D9%85
                                                  
عنوان: بلز کی ادائیگی  پر کمپنی کی اجازت کے بغیر زائد رقم وصول کرنے کا حکم
سوال: ایزی پیسہ شاپ والے بلز داخل کرتے ہیں اور وہ بل والوں سے 5 یا 10 روپے لیتے ہیں، جب کہ ایزی پیسہ کمپنی والے خود اپنی طرف سے 5 روپے کمیشن دیتے ہیں اور اگر بل تاریخ ادائیگی سے لیٹ ہوجائے تو پھر  وہ جرمانہ شاپ والے ادا کرتے ہیں۔ یا اگر کوئی اور نقصان ہو جائے تو بھی کمپنی ذمہ دار نہیں ہوتی۔  آیا ایزی پیسہ شاپ والوں کے لیے 10 یا 5 زائد رقم وصول کرنا جائز ہے؟
جواب: صورتِ مسئولہ میں بلز  کی ادئیگی  پر کمپنی کی جانب سےاگر   کوئی فیس وصول نہیں کی جاتی اور کمپنی اپنے نمائندہ کو مقررہ شرح کے مطابق نفع بھی دیتی ہے اور ان کو کسٹمر سے زائد رقم  وصول نہ  کرنے کا پابند بھی کرتی ہے اور خلاف ورزی کی صورت میں اپنے نمائندہ  کا لائنسس تک منسوخ کردیتی ہے تو اس صورت میں کمپنی کے نمائندوں کے لیے کسٹمر سے زائد رقم وصول کرنا شرعاً ناجائز ہوگا۔ فقط واللہ اعلم
                                                  
عنوان: کھلے پیسے زائد رقم دے کر خریدنا
سوال: میں ایک  دوکان دار ہوں،  گاہک  جب سامان لیتا ہے تو  اکثر سو دو سو کا سامان لےکر ہزار پانچ سو کا نوٹ دیتا ہے،  جس کی وجہ سے ہمیں کھلا  وافر مقدار میں رکھنا پڑتا ہے، اکثر کھلا بینکوں میں دست یاب نہیں ہوتا،  جس کی وجہ سے کھلا ہمیں خریدنا پڑتا ہے،  مثلاً سو  والی  دس ہزار  کی گڈی دس ہزار ایک سو ، اور پچاس والی پانچ ہزار کی گڈی پانچ ہزار پچاس میں ملتی ہے۔ سوال یہ ہے کہ مجبوری کے تحت بازار سے کھلے پیسے قیمتاً خریدنا؛  تاکہ کسٹمر واپس نہ جاے صحیح ہے یا غلط؟
جواب: روپے کے  بدلے  میں  روپے  کی  خرید و فروخت  پر کمی بیشی کرنا شرعاً  سود  ہونے  کی  وجہ  سے  ناجائز ہے۔ اور مذکورہ ضرورت کے پیشِ نظر بھی اس طرح لین دین کی شرعاً اجازت نہیں ہے۔ البتہ اس معاملہ میں  جواز  کی صورت یہ ہوسکتی ہے  کہ  مثلاً سو روپے کی گڈی بیچنے والا 99  یا 98 نوٹ اور اس کے ساتھ کوئی  چیز  ساتھ بیچے اور خریدار پورے دس ہزار میں خریدے،  تو  ایسی صورت  میں وہ زائد رقم اس دوسری چیز کے بدلہ میں ہوجائے گی۔ فقط واللہ اعلم
                                                  
عنوان: گاڑی کرایہ پر دے کر اس کی مرمت کا خرچہ کرایہ دار پر لگانا / ایمبولنس یا گاڑی میں میت رکھ کر جنازہ پڑھنا /  تراویح کی امامت کی اجرت لینا
سوال: (1) ہمارے بنگلہ دیش میں رکشہ، پرائیویٹ کار اور بس اس شرط کے ساتھ اجارہ پر دیا جاتا ہے کہ گاڑی چلاتے وقت ڈرائیور کے ہاتھ میں گاڑی کا جو نقصان ہوگا جیساکہ انجن خراب ہوگیا،  یا چکا برسٹ ہوگیا تو اس کی مرمت کی ذمہ داری مالک پر نہیں، بلکہ ڈرائیور پر ہے، فائدہ اس کا یہ ہے کہ گاڑی چلاتے وقت ڈرائیور متنبہ رہے گا، ورنہ وہ گاڑی بے پروا چلائے گا، اور گاڑی کے نقصان کا خیال نہیں کرے گا۔ کیا اس طرح کا اجارہ جائز ہے؟(2) ایمبولینس، ٹرک یا کسی دوسری گاڑی میں میت  رکھ کر  جنازہ پڑھانا جائز ہے یا نہیں ؟(3) سورہ تراویح یعنی الم تر سے لے کر سورہ ناس تک کی سورتیں پڑھ کر امامت کرکے اجرت لینا شریعت میں جائز ہے یا نہیں ؟ دارالعلوم دیوبند سے عدمِ جواز  کا فتوی شائع ہوا ۔ مگر بنگلہ دیش کے دارالافتاء سے جائز کا فتوی شائع ہوا۔ اس بارے میں آپ حضرات کا فتوی کیا ہے؟
جواب: 1۔۔ اجارہ اور کرایہ پر دی جانے والی چیز کو انتفاع کے قابل بنانے کی ذمہ داری مالک کی ہوتی ہے، اور کرایہ پر دی ہوئی چیز  میں ملکیت  چوں کہ مالک کی ہوتی ہے، اس لیے ملکیت سے متعلقہ ذمہ داری بھی اسی کی ہوتی ہے، لہذا گاڑی یا کوئی بھی چیز اس شرط پر کرایہ پر دینا کہ اس کی مرمت  اور پرزوں کی اصلاح کا کام کرایہ دار کے ذمہ ہوگا، اجارہ کو فاسد کردیتا ہے، اس لیے اس شرط کے ساتھ اجارہ کا معاملہ کرنا جائز نہیں ہے، کرایہ پر دینے کے بعد اگر گاڑی وغیرہ میں کوئی نقصان ہوگیا تو  اگر وہ نقصان کرایہ پر لینے والی کی تعدی (زیادتی) یا کوتاہی سے ہوا ہو  اور وہ ثابت بھی ہوجائے تو اس کا ضمان اس کے ذمہ ہوگا، اور اگر تعدی اور کوتاہی ثابت نہ ہو تو اس کا ضمان کرایہ دار پر نہیں ہوگا۔المبسوط للسرخسي (16/ 34):
"واشتراط تطيين الدار ومرمتها أو غلق باب عليها، أو إدخال جذع في سقفها على المستأجر مفسد للإجارة؛ لأنه مجهول، فقد شرط الأجر لنفسه على المستأجر".بدائع الصنائع في ترتيب الشرائع (4/ 194):
"ولو استأجر داراً بأجرة معلومة وشرط الآجر تطيين الدار ومرمتها أو تعليق باب عليها أو إدخال جذع في سقفها على المستأجر فالإجارة فاسدة؛ لأن المشروط يصير أجرةً وهو مجهول فتصير الأجرة مجهولةً، وكذا إذا آجر أرضاً وشرط كري نهرها أو حفر بئرها أو ضرب مسناة عليها؛ لأن ذلك كله على المؤاجر، فإذا شرط على المستأجر فقد جعله أجرةً وهو مجهول فصارت الأجرة مجهولةً".الدر المختار وحاشية ابن عابدين (رد المحتار) (6/ 46):
"(تفسد الإجارة بالشروط المخالفة لمقتضى العقد فكل ما أفسد البيع) مما مر (يفسدها) كجهالة مأجور أو أجرة أو مدة أو عمل، وكشرط طعام عبد وعلف دابة ومرمة الدار أو مغارمها وعشر أو خراج أو مؤنة رد، أشباه.(قوله: ومرمة الدار أو مغارمها) قال في البحر: وفي الخلاصة معزياً إلى الأصل: لو استأجر داراً على أن يعمرها ويعطي نوائبها تفسد؛ لأنه شرط مخالف لمقتضى العقد اهـ. فعلم بهذا أن ما يقع في زماننا من إجارة أرض الوقف بأجرة معلومة على أن المغارم وكلفة الكاشف على المستأجر أو على أن الجرف على المستأجر فاسد كما لايخفى اهـ. أقول: وهو الواقع في زماننا، ولكن تارةً يكتب في الحجة بصريح الشرط فيقول الكاتب: على أن ما ينوب المأجور من النوائب ونحوها كالدك وكري الأنهار على المستأجر، وتارةً يقول: وتوافقا على أن ما ينوب إلخ. والظاهر أن الكل مفسد؛ لأنه معروف بينهم وإن لم يذكر، والمعروف كالمشروط، تأمل".2۔۔  نمازِ  جنازہ کی ادائیگی کے لیے میت کا یا جس چیز پر میت ہو مثلاً: تخت، ڈولی وغیرہ،  اس کا سامنے ہونا اور  زمین پر رکھا ہوا ہونا ضروری ہے،  لہذا اگر کسی عذر کے بغیر میت کو لوگ اپنے ہاتھوں پر اٹھائے ہوئے ہوں یا وہ  کسی گاڑی/ایمبولینس  یا جانور پر ہو اور اسی حالت میں اس کی نماز پڑھی جائے تو  نمازِ جنازہ صحیح نہیں ہوگی۔فتح القدير للكمال ابن الهمام (2/ 127):
"ولاتجوز الصلاة والميت على دابة أو أيدي الناس لأنه كالإمام".تبيين الحقائق  (1/ 242):
"وكذا لاتجوز على ميت، وهو على الدابة أو على أيدي الناس على المختار".الدر المختار وحاشية ابن عابدين (رد المحتار) (2/ 209):
"فلاتصح على غائب ومحمول على نحو دابة وموضوع خلفه، لأنه كالإمام من وجه دون وجه.(قوله على نحو دابة) أي كمحمول على أيدي الناس، فلاتجوز في المختار إلا من عذر، إمداد عن الزيلعي، وهذا لو حملت على الأيدي ابتداء؛ أما لو سبق ببعض التكبيرات فإنه يأتي بعد سلام الإمام بما فاته، وإن رفعت على الأيدي قبل أن توضع على الأكتاف كما سيأتي (قوله: لأنه كالإمام من وجه) لاشتراط هذه الشروط وعدم صحتها بفقدها أو فقد بعضها".3 ۔۔   تراویح میں قرآنِ مجید سناکر یا سورت تراویح پڑھاکر اجرت لینا اور لوگوں کے لیے اجرت دینا جائز نہیں ہے، لینے اور دینے والے  دونوں گناہ گار ہوں گے اورثواب بھی نہیں ملے گا، جمہور علماءِ کرام کا یہی مؤقف ہے، اس حالت میں بہترہےکہ {الم ترکیف}  سےتراویح پڑھادی جائے، اس سےبھی تراویح کی سنت ادا ہوجائےگی۔البتہ اگر حافظ کو رمضان المبارک کے لیے نائب امام بنادیا جائے اور اس کے ذمہ ایک یا دو نمازیں  سپرد کردی جائیں اور اس خدمت کے عوض تنخواہ کے عنوان سے اسے کچھ دے دیا جائے (خواہ وہ زیادہ ہو یا کم) تو اس کے لینے اور دینے کی گنجائش ہوگی ۔اسی طرح اگر بلاتعیین کچھ دے دیاجائےاورنہ دینے پرکوئی شکایت بھی نہ ہو اور نہ وہاں بطورِ اجرت لینے دینے کا عرف ورواج ہوتو یہ صورت اجرت سےخارج اورحدِجوازمیں داخل ہوسکتی ہے۔ (کفایت المفتی ،3/،410۔395)اور اگر تراویح سنانے والا اس مسجد کا ہی امام ہو اور انتظامیہ/کمیٹی رمضان المبارک میں الاؤنس یا اضافی مشاہرے کی صورت میں امام کا تعاون کردے تو یہ تراویح کی اجرت میں داخل نہیں ہوگا۔ فقط واللہ اعلم
                                                  
عنوان: نقد خریداری میں کم قیمت اور ادھار خریداری میں زیادہ قیمت متعین کرنا/ بیع عینہ کا حیلہ
سوال: 1۔ میں ایک شخص سے آٹے کی بوری کیش میں لیتا ہوں تو وہ 1600 کی دیتا ہے، جب کہ اگر میں اس سے 6 ماہ کی ادھاری پر وہی بوری لیتا ہوں تو وہ مجھے 2300 میں دیتا ہے، کیا اس طرح ادھار پر لینا جائز ہوگا؟ اس میں سود تو لازم نہیں آئے گا؟2۔ میرے ایک دوست کا رکشہ کا کروبار ہے، میں اس کے پاس قرض لینے جاتا ہوں، تو وہ کہتا ہے کہ میرے پاس نقدی نہیں ہے، ایسا کرو کہ مجھ سے ایک متعین قیمت پر  ادھار  رکشہ خرید لو اور اسے فروخت کرکے اپنی ضرورت پوری کرلو، اب چاہے وہ تم جتنے کا بھی بیچو، کیا ایسا کرنا شرعاً صحیح ہے؟
جواب: 1۔ صورتِ  مسئولہ میں آٹے کی بوری خریدتے وقت نقد یا ادھار  خریداری  میں سے اگر کسی ایک کی تعیین کرلی جائے اور اسی کے مطابق آٹے کی بوری کی قیمت بھی متعین کرلی جائے تو اس صورت میں مذکورہ سودا شرعاً درست قرار پائے گا، اور اس میں سود بھی نہ ہوگا، بصورت دیگر  یہ سودا شرعاً فاسد ہوگا۔المبسوط للسرخسی میں ہے:’’وإذا عقد العقد علی أنه إلی أجل بکذا وبالنقد بکذا أو (قال:) إلی شهر بکذا وإلی شهرین بکذا فهو فاسد؛ لأنه لم یعامله علی ثمن معلوم ولنهي النبي ﷺ یوجب شرطین في بیع، وهذا هو تفسیر الشرطین في البیع، ومطلق النهي یوجب الفساد في العقد الشرعیة، وهذا إذا افترقا علی هذا ... فإن کان یتراضیان بینهما ولم یتفرقا حتی قاطعه علی ثمن معلوم وأتما العقدَ فهو جائز؛ لأنهما ما افترقا إلا بعد تمام شرط صحة العقد الخ‘‘ (المبسوط للسرخسي،ج:۸،ص:۱۳)بدائع الصنائع میں ہے:’’وکذا إذا قال: بعتك هذا العبد بألف درهم إلی سنة أو بألف وخمسمأة إلی سنتین؛ لأن الثمن مجهول ... فإذا علم ورضي به جاز البیع؛ لأن المانع من الجواز هو الجهالة عند العقد وقد زالت في المجلس وله حکم حالة العقد، فصار کأنه کان معلوماً عند العقد وإن لم یعلم به حتی إذا افترقا تقرر الفساد‘‘. (بدائع الصنائع ،ج:۵،ص:۱۵۸)2۔ صورتِ مسئولہ میں جو صورت آپ نے بتائی ہے اسے شریعت کی اصطلاح میں ’’بیعِ عینہ‘‘ کہتے ہیں جوکہ ناجائز ہےاور سود خوری کا ہی ایک راستہ ہے، اور رسولِ اکرم صلی اللہ علیہ وسلم نے اس قسم کے عقد کو رسوائی اور ذلت کا سبب قرار دیا ہے، جیسا کہ ’’سنن ابی داؤد‘‘ میں بروایت حضرت عبد اللہ بن عمر رضی اللہ عنہما رسولِ اکرم صلی اللہ علیہ وسلم کا فرمان منقول ہے کہ جب تک تم بیع عینہ کرتے رہوگے اور جانوروں کی دیکھ بھال میں لگے رہوگے اور زراعت میں گم ہوجاؤ گے اور جہاد چھوڑ دوگے تو اللہ تم پر ذلت و رسوائی مسلط کردے گا، یہاں تک کہ تم دوبارہ دین کی طرف نہ لوٹ آؤ۔’’عن ابن عمر رضي الله عنهما قال: قال رسول الله صلي الله عليه وسلم: إذا تبايعتهم العينة، و أخذتم أذناب البقر، و رضيتم بالزرع، و تركتم الجهاد، سلط الله عليكم الذلة، لاينزعه حتي ترجعوا إلی دينكم‘‘. (رقم الحديث: ٣٤٦٢)لہذا اگر اس طرح کا عقد کرلیا ہے تو اسے فوری طور پر ختم کر دینا چاہیے اور اللہ رب العزت سے اپنے اس عمل پر سچے دل سے فوری طور پر توبہ کرنا ضروری ہے۔فتاوی شامی میں ہے:’’(قَوْلُهُ: فِي بَيْعِ الْعِينَةِ) اخْتَلَفَ الْمَشَايِخُ فِي تَفْسِيرِ الْعِينَةِ الَّتِي وَرَدَ النَّهْيُ عَنْهَا. قَالَ بَعْضُهُمْ: تَفْسِيرُهَا أَنْ يَأْتِيَ الرَّجُلُ الْمُحْتَاجُ إلَى آخَرَ وَيَسْتَقْرِضَهُ عَشَرَةَ دَرَاهِمَ وَلَايَرْغَبُ الْمُقْرِضُ فِي الْإِقْرَاضِ طَمَعًا فِي فَضْلٍ لَايَنَالُهُ بِالْقَرْضِ، فَيَقُولُ: لَا أُقْرِضُك، وَلَكِنْ أَبِيعُك هَذَا الثَّوْبَ إنْ شِئْت بِاثْنَيْ عَشَرَ دِرْهَمًا، وَقِيمَتُهُ فِي السُّوقِ عَشَرَةٌ، لِيَبِيعَهُ فِي السُّوقِ بِعَشَرَةٍ، فَيَرْضَى بِهِ الْمُسْتَقْرِضُ فَيَبِيعُهُ كَذَلِكَ، فَيَحْصُلُ لِرَبِّ الثَّوْبِ دِرْهَمًا، وَلِلْمُشْتَرِي قَرْضُ عَشَرَةٍ. وَقَالَ بَعْضُهُمْ: هِيَ أَنْ يُدْخِلَا بَيْنَهُمَا ثَالِثًا، فَيَبِيعُ الْمُقْرِضُ ثَوْبَهُ مِنْ الْمُسْتَقْرِضِ بِاثْنَيْ عَشَرَ دِرْهَمًا، وَيُسْلِمُهُ إلَيْهِ ثُمَّ يَبِيعُهُ الْمُسْتَقْرِضُ مِنْ الثَّالِثِ بِعَشَرَةٍ وَيُسْلِمُهُ إلَيْهِ، ثُمَّ يَبِيعُهُ الثَّالِثُ مِنْ صَاحِبِهِ وَهُوَ الْمُقْرِضُ بِعَشَرَةٍ وَيُسْلِمُهُ إلَيْهِ، وَيَأْخُذُ مِنْهُ الْعَشَرَةَ وَيَدْفَعُهَا لِلْمُسْتَقْرِضِ فَيَحْصُلَ لِلْمُسْتَقْرِضِ عَشَرَةٌ وَلِصَاحِبِ الثَّوْبِ عَلَيْهِ اثْنَا عَشَرَ دِرْهَمًا، كَذَا فِي الْمُحِيطِ، ... وَقَالَ مُحَمَّدٌ: هَذَا الْبَيْعُ فِي قَلْبِي كَأَمْثَالِ الْجِبَالِ ذَمِيمٌ اخْتَرَعَهُ أَكَلَةُ الرِّبَا. وَقَالَ عَلَيْهِ الصَّلَاةُ وَالسَّلَامُ: «إذَا تَبَايَعْتُمْ بِالْعِينَةِ وَاتَّبَعْتُمْ أَذْنَابَ الْبَقَرِ ذَلَلْتُمْ وَظَهَرَ عَلَيْكُمْ عَدُوُّكُمْ»‘‘. (٥/٢٧٣)۔ فقط واللہ اعلم
                                                  
عنوان: بینک سے قرض لینے کا حکم
سوال: بینک سے قرضہ لینا کیسا ہے؟
جواب: موجودہ دور میں کسی بھی بینک سے قرضہ لینے کی صورت میں سودی معاہدہ کرنا پڑتا ہے، (گو وہ کسی دوسرے نام سے کیا جاتا ہو)؛ اس لیے کسی بھی روایتی یا اسلامی بینک سے قرضہ لینا جائز نہیں ہے۔ "(وَأَمَّا) الَّذِي يَرْجِعُ إلَى نَفْسِ الْقَرْضِ: فَهُوَ أَنْ لَايَكُونَ فِيهِ جَرُّ مَنْفَعَةٍ، فَإِنْ كَانَ لَمْ يَجُزْ، نَحْوُ مَا إذَا أَقْرَضَهُ دَرَاهِمَ غَلَّةٍ، عَلَى أَنْ يَرُدَّ عَلَيْهِ صِحَاحًا، أَوْ أَقْرَضَهُ وَشَرَطَ شَرْطًا لَهُ فِيهِ مَنْفَعَةٌ؛ لِمَا رُوِيَ عَنْ رَسُولِ اللَّهِ صَلَّى اللَّهُ عَلَيْهِ وَسَلَّمَ أَنَّهُ «نَهَى عَنْ قَرْضٍ جَرَّ نَفْعًا» ؛ وَلِأَنَّ الزِّيَادَةَ الْمَشْرُوطَةَ تُشْبِهُ الرِّبَا؛ لِأَنَّهَا فَضْلٌ لَا يُقَابِلُهُ عِوَضٌ، وَالتَّحَرُّزُ عَنْ حَقِيقَةِ الرِّبَا، وَعَنْ شُبْهَةِ الرِّبَا وَاجِبٌ هَذَا إذَا كَانَتْ الزِّيَادَةُ مَشْرُوطَةً فِي الْقَرْضِ، فَأَمَّا إذَا كَانَتْ غَيْرَ مَشْرُوطَةٍ فِيهِ وَلَكِنَّ الْمُسْتَقْرِضَ أَعْطَاهُ أَجْوَدَهُمَا؛ فَلَا بَأْسَ بِذَلِكَ؛ لِأَنَّ الرِّبَا اسْمٌ لِزِيَادَةٍ مَشْرُوطَةٍ فِي الْعَقْدِ، وَلَمْ تُوجَدْ، بَلْ هَذَا مِنْ بَابِ حُسْنِ الْقَضَاءِ، وَأَنَّهُ أَمْرٌ مَنْدُوبٌ إلَيْهِ قَالَ النَّبِيُّ - عَلَيْهِ السَّلَامُ -: «خِيَارُ النَّاسِ أَحْسَنُهُمْ قَضَاءً» .
«وَقَالَ النَّبِيُّ عَلَيْهِ الصَّلَاةُ وَالسَّلَامُ - عِنْدَ قَضَاءِ دَيْنٍ لَزِمَهُ - لِلْوَازِنِ: زِنْ، وَأَرْجِحْ» .[بدائع الصنائع : ٧/ ٣٩٥]فقط واللہ اعلم
                                                  
عنوان: ایزی لوڈ اور ایڈوانس بیلنس کا حکم
سوال: 1- ایزی لوڈ کے شرعی احکامات کیا ہیں؟2-  ایڈوانس کے بدلے زیادہ پیسے لیتے ہیں، کیا یہ سود میں داخل ہوتے ہیں؟
جواب: 1- ایزی لوڈ کا شرعی حکم یہ ہے کہ موبائل کمپنی نقد رقم وصول کرکے صارف کو اس کے بدلے ادھار نہیں دیتی، بلکہ کمپنی کی طرف سے جو رقم صارف کے موبائل میں ظاہر ہوتی ہے وہ در حقیقت گفتگو کا حق اور حاصل کردہ سہولت کی علامت ہوتی ہے۔ گویا  کارڈ ڈالنے یا ایزی لوڈ کروانے والے شخص نےکمپنی سے نقد رقم نہیں لی،  بلکہ رقم کے بدلہ میں ایک متعین خدمت لی ہے، اور ایزی لوڈ اور کارڈ ڈالنے  کی صورت میں کچھ رقم کی کٹوتی کمپنی کے سروس چارجز اور حکومتی ٹیکس  کی مد میں ہوتی ہے۔ لہذا دونوں صورتوں  میں جو زائد رقم کمپنی وصول کرتی ہے اس پر سود کا حکم لاگو نہیں ہوتا۔2- ایڈوانس بیلنس کا حکم یہ ہے کہ موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلم
                                                  
عنوان: حکومتِ وقت کی جانب سے نوجوانوں کو دیے جانے والے قرضہ کا شرعی حکم
سوال: گورنمنٹ نے جو اسکیم نکالی ہے نوجوان آسان قرضے  کی وہ اسلامی لحاظ سے ٹھیک ہے یا نہیں؟
جواب: صورتِ  مسئولہ میں نوجوانوں کو قرضہ دینے کے حوالے  سے جس اسکیم کا اعلان کیا گیا ہے ، اس میں آٹھ سال میں قسط وار  واپسی میں اصل رقم سے زائد رقم کی ادائیگی کو لازم قرار دیا ہے، جو کہ قرض پر مشروط نفع کی ادائیگی کی  قبیل سے ہے۔ اور یہ از روئے شرع سود ہے، لہذا ایسا قرضہ لینا شرعاً جائز نہیں۔  فقط واللہ اعلم
                                                  
عنوان: ’’کامیاب یوتھ (نوجوان) پروگرام (اسکیم) کے ذریعہ قرضہ حاصل کرنے کا حکم
سوال: وزیر اعظم کے کامیاب یوتھ پروگرام میں بلا سود قرض سکیم درست ہے یانہیں؟نیزاس سکیم سے فائدہ اٹھاناکیساہے؟
جواب: اب تک جو تفصیلات اس حوالے سےہمارے سامنے آئی ہیں اس کے مطابق مذکورہ اسکیم کے تحت قرضے کی فراہمی چونکہ سودی بنیادوں پر ہو رہی ہے، اس  لیے یہ اسکیم اور اس   اسکیم کے تحت قرضہ حاصل کرنا  دونوں  ناجائز ہے۔ البتہ جیسا کہ آپ نے ذکر کیا ہے کہ ’’بلا سود قرضہ‘‘ کی اسکیم بھی ہے تو اس اسکیم کے تمام اصول و ضوابط اور شرائط تحریر کر کے ہمیں بھیج دیں تو اس کا حکم بتایا جاسکے گا۔ فقط واللہ اعلم
                                                  
عنوان: کتوں کی خرید و فروخت کا حکم
سوال: کتوں کی بیع جائز ہے ؟ ان کتوں کی جو شوق کے لیے ہوں۔
جواب: کتے سے متعلق شریعتِ مطہرہ کا حکم یہ ہے کہ جس کتے کو پالنا جائز ہو  اس کی خرید و فروخت بھی جائز ہے اور جس کو پالنا جائز نہیں اس کی خرید و فروخت بھی جائز نہیں، اور کتے کو پالنے کی اجازت شکار کے لیے ہے یا گھر اور کھیتی کی حفاظت کے لیے ہے؛ لہذا جو کتا مذکورہ امور کے لیے استعمال کیا جا سکتا ہو اس کی خرید و فروخت جائز ہے ورنہ نہیں۔لہذا جو کتا شوق کے لیے پالا جائے اس کی خرید و فروخت جائز نہیں۔الفتاوى الهندية (3/ 114):
’’بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان‘‘.
الفتاوى الهندية (3/ 114):
’’وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي‘‘. الدر المختار وحاشية ابن عابدين (رد المحتار) (5/ 226):"(وصح بيع الكلب) ولو عقوراً (والفهد) والفيل والقرد (والسباع) بسائر أنواعها حتى الهرة وكذا الطيور (علمت أو لا) سوى الخنزير، وهو المختار، للانتفاع بها وبجلدها كما قدمناه في البيع الفاسد، والتمسخر بالقرد وإن كان حراماً لايمنع بيعه بل يكرهه، كبيع العصير، شرح وهبانية.[فرع] لاينبغي اتخاذ كلب إلا لخوف لص أو غيره، فلا بأس به، ومثله سائر السباع، عيني. وجاز اقتناؤه لصيد وحراسة ماشية وزرع إجماعاً. (قوله: ولو عقوراً) فيه كلام يأتي ... (قوله: علمت أو لا) تصريح بما فهم من عبارة محمد في الأصل، وبه صرح في الهداية أيضاً، لكن في البحر عن المبسوط: أنه لايجوز بيع الكلب العقور الذي لايقبل التعليم في الصحيح من المذهب، وهكذا نقول في الأسد إن كان يقبل التعليم، ويصطاد به يجوز بيعه، وإلا فلا، والفهد والبازي يقبلان التعليم، فيجوز بيعهما على كل حال اهـ. قال في الفتح: فعلى هذا لايجوز بيع النمر بحال؛ لأنه لشراسته لايقبل التعليم، وفي بيع القرد روايتان اهـ وجه رواية الجواز -وهو الأصح، زيلعي-: أنه يمكن الانتفاع بجلده، وهو وجه ما في المتن أيضاً. وصحح في البدائع عدم الجواز؛ لأنه لايشترى للانتفاع بجلده عادةً بل للتلهي به، وهو حرام اهـ بحر. قلت: وظاهره أنه لولا قصد التلهي به لجاز بيعه، ثم إنه يرد عليه ما ذكره الشارح عن شرح الوهبانية من أن هذا لايقتضي عدم صحة البيع بل كراهته.والحاصل: أن المتون على جواز بيع ما سوى الخنزير مطلقاً وصحح السرخسي التقييد بالمعلم منها (قوله: لاينبغي اتخاذ كلب إلخ) الأحسن عبارة الفتح، وأما اقتناؤه للصيد وحراسة الماشية والبيوت والزرع، فيجوز بالإجماع لكن لاينبغي أن يتخذه في داره إلا إن خاف لصوصاً أو أعداءً؛ للحديث الصحيح: «من اقتنى كلباً إلا كلب صيد أو ماشية نقص من أجره كل يوم قيراطان»".  فقط واللہ اعلم
                                                  
عنوان: قیمت بڑھنے کی نیت سے ذخیرہ اندوزی کا حکم
سوال: کیا چینی کا ذخیرہ  اس نیت کے ساتھ کرنا کہ جب ریٹ بڑھے گا تو بیچ دوں گا ، شرعی طور پر جائز ہے؟
جواب: اگر مارکیٹ میں بقدرِ ضرورت  چینی دست یاب نہ ہو  یا  بالکل ختم ہوچکی ہو تو  ایسی صورت میں قیمت بڑھانے کی نیت سے  ذخیرہ اندوزی  کرنا جائز نہیں، البتہ اگر مارکیٹ میں ضرورت کے بقدر دست یاب ہو تو پھر جائز  ہے۔ چینی اگرچہ طعام اور اناج میں داخل نہیں ہے، لیکن روز مرہ استعمال اور مختلف غذاؤں کا حصہ ہونے کی وجہ سے اس کے بحران سے ضررِ عامہ وابستہ ہے، لہٰذا اس کی ذخیرہ اندوزی اِضرار یا نیتِ اِضرار کی صورت میں ممنوع ہوگی۔"(وَ) كُرِهَ (احْتِكَارُ قُوتِ الْبَشَرِ وَالْبَهَائِمِ فِي بَلَدٍ يَضُرُّ بِأَهْلِهِ) لِقَوْلِهِ صَلَّى اللَّهُ عَلَيْهِ وَسَلَّمَ: «الْجَالِبُ مَرْزُوقٌ وَالْمُحْتَكِرُ مَلْعُونٌ» وَلِأَنَّهُ تَعَلَّقَ بِهِ حَقُّ الْعَامَّةِ وَفِي الِامْتِنَاعِ عَنْ الْبَيْعِ إبْطَالُ حَقِّهِمْ، وَيَجِبُ أَنْ يَأْمُرَهُ الْقَاضِي بِبَيْعِ مَا فَضَلَ عَنْ قُوتِهِ وَقُوتِ أَهْلِهِ، فَإِنْ لَمْ يَبِعْ عَزَّرَهُ وَالصَّحِيحُ أَنَّ الْقَاضِيَ يَبِيعُ إنْ امْتَنَعَ اتِّفَاقًا، وَمُدَّةُ الْحَبْسِ قِيلَ: أَرْبَعُونَ يَوْمًا، وَقِيلَ: شَهْرٌ، وَهَذَا فِي حَقِّ الْمُعَاقَبَةِ فِي الدُّنْيَا لَكِنْ يَأْثَمُ، وَإِنْ قَلَّتْ الْمُدَّةُ (لَا غَلَّةِ أَرْضِهِ وَمَجْلُوبِهِ مِنْ بَلَدٍ آخَرَ)؛ لِأَنَّهُ خَالِصُ  حَقِّهِ وَلَمْ يَتَعَلَّقْ بِهِ حَقُّ الْعَامَّةِ". [غرر الأحكام مع شرحه درر الحكام : ١/ ٣٢١-٣٢٢] فقط والله أعلم
                                                  
عنوان: بینظیر انکم سپورٹ، کیش ان اور کیش آوٹ پر دکاندار کا کمیشن
سوال: میری ایزی پیسہ شاپ ہے، کیا بنظیر انکم سپورٹ پروگرام کے پیسے نکالنے کے چارجز لینا جائز ہے؟  کمپنی ہمیں 5000یا 10000  روپے  نکالنے پر 12 دیتی ہے اور کچھ دکان دار 50 یا 100 لیتے ہیں،  کیا یہ درست ہے؟  اور اسی طرح موبائل اکاؤنٹ میں بھی کیش ان یا کیش آوٹ کرنے سے 1000 پر 5یا10 روپے لیتے ہیں۔
جواب: واضح رہے کہ جو دکان دار  کسی کمپنی کی طرف سے اپنے گاہک کو دی جانے والی سروس میں کمپنی کے نمائندہ کی حیثیت سے کام کر رہا ہو تو  اس کے لیے کمپنی کی طرف سے مقرر کردہ کمیشن لینا جائز ہے؛ کیوں کہ  وہ اپنے عمل کے بدلہ میں معاوضہ لے رہا ہے،  البتہ کمپنی کی طرف سے مقرر کردہ کمیشن سے زائد پیسے گاہک سے وصول کرنا اس کے لیے ناجائز ہے۔  مذکورہ تفصیل کے بعد آپ کے سوال کا جواب یہ ہے:’’بینظیر انکم سپورٹ‘‘ کے پیسے نکالنے پر کسی بھی دکان دار کے لیے کمپنی کی طرف سے طے شدہ کمیشن (مثلاً 5000 یا 10000 روپے نکالنے پر 12 روپے)لینا جائز ہے اور اس سے زائد (مثلاً 12 روپے کی جگہ 50 روپے یا 100 روپے)لینا ناجائز ہے۔  یہی حکم کیش ان اور کیش آوٹ کی سروس کا بھی ہے۔ فقط واللہ اعلم
                                                  
عنوان: قیمت میں اضافہ تک غلہ فروخت نہ کرنا
سوال: ایک شخص غلہ کی خرید و فروخت کرنا چاہتا ہے اور اس کا طریقہ یہ ہے کہ فصل کے وقت سستےمیں غلہ خرید کر جمع کر لیتا ہے اور دو چار مہینے کے بعد جب غلہ کی قیمت میں اضافہ ہوجاتا ہے تب اسے فروخت کر تا ہے تو کیا ایسا کرنا جائز ہے ؟
جواب: غلہ کی تجارت کرتے ہوئے لوگوں کی ضرورت کے باوجود اسے فروخت نہ کرنا اور اتنی مہنگائی کا انتظار کرنا کہ جس سے لوگوں کو ضرر ہوتا ہو جائز نہیں، حدیثِ مبارک میں ایسے شخص کو ملعون قرار دیا گیا ہے۔البحر الرائق شرح كنز الدقائق  (8 / 229):
"قال رَحِمَهُ اللَّهُ: ( وَاحْتِكَارُ قُوتِ الْآدَمِيِّينَ وَالْبَهَائِمِ في بَلَدٍ لم يَضُرَّ بِأَهْلِهَا ) يَعْنِي يُكْرَهُ الِاحْتِكَارُ في بَلَدٍ يَضُرُّ بِأَهْلِهَا؛ لِقَوْلِهِ عليه الصَّلَاةُ وَالسَّلَامُ: الْجَالِبُ مَرْزُوقٌ وَالْمُحْتَكِرُ مَلْعُونٌ.  وَلِأَنَّهُ تَعَلَّقَ بِهِ حَقُّ الْعَامَّةِ وفي الِامْتِنَاعِ عن الْبَيْعِ ابطال حَقِّهِمْ وَتَضْيِيقُ الْأَمْرِ عليهم؛ فَيُكْرَهُ.  هذا إذَا كانت الْبَلْدَةُ صَغِيرَةً يَضُرُّ ذلك بِأَهْلِهَا، أَمَّا إذَا كانت كَبِيرَةً فَلَايُكْرَهُ؛ لِأَنَّهُ حَابِسٌ مِلْكَهُ".الدر المختار شرح تنوير الأبصار(6 / 398):
"( و ) كره ( احتكار قوت البشر ) كتين وعنب ولوز ( والبهائم ) كتبن وقت ( في بلد يضر بأهله ) لحديث الجالب مرزوق والمحتكر ملعون فإن لم يضر لم يكره". فقط واللہ اعلم
                                                  
عنوان: "وزیرِ اعظم کا کامیاب نوجوان" قرض اسکیم کا حکم
سوال: کیا "وزیراعظم کا کامیاب نوجوان "کے عنوان سے بلا سود قرض سکیم سے قرض لینا جائز ہے؟ جب کہ بینک اس قرض کی واپسی پر 6 فیصد زائد رقم اخراجات کی صورت میں وصول کرے گا؟
جواب: سوال میں ذکر کردہ بیان اور دیگر ذرائع کے مطابق ’’وزیر اعظم کا کامیاب نوجوان‘‘ کے  عنوان سے جو اسکیم شروع ہوئی وہ  سودی معاملے پر مشتمل ہے؛ اس لیے اس اسکیم کے تحت قرضہ لینا شرعاً ناجائز  اور حرام ہے۔ ارشاد باری تعالی ہے : ﴿َأَحَلَّ اللّٰهُ الْبَیْْعَ وَحَرَّمَ الرِّبَا﴾ (البقرة:275)ترجمہ:” اللہ  تعالیٰ نے بیع کو حلال اور سود کو حرام قرارا دیا ہے ۔“﴿فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللّٰهِ وَرَسُولِه﴾ (البقرة:278)ترجمہ:” اگر تم سودی کاروبار سے باز نہیں آؤ گے تو اللہ  تعالیٰ اور اس کے رسول کی طرف سے اعلان جنگ سن لو۔“﴿یَمْحَقُ اللّٰهُ الْرِّبَا وَیُرْبِیْ الصَّدَقَاتِ﴾ (البقرة:276)ترجمہ:” اللہ تعالیٰ سود کو گھٹاتے ہیں اور صدقات کو بڑھاتے ہیں۔“اسی طرح بہت سی احادیثِ مبارکہ میں آپ صلی اللہ  علیہ وسلم نے سود کی قباحت بیان فرمائی ہے، ان میں سے چند احادیث مندرجہ ذیل ہیں:"عن جابر بن عبدالله رضی الله تعالیٰ عنه قال: لعن رسول الله صلی الله علیه وسلم آکل الرّبا وموکله وکاتبه وشاهدیه، وقال: هم سواء“.  (رواه مسلم)  (البیوع، باب لعن آکل الرّبا وموکله، ص:297، رقم الحدیث:1598، ط: دارالسلام)ترجمہ:”حضرت جابر بن عبداللہ رضی اللہ عنہ سے مروی ہے کہ رسول اللہ  صلی اللہ  علیہ وسلم نے سود کھانے اور سود دینے اور سودی حسابات یا تحریر لکھنے والے اور سودی لین دین پر گواہ بننے والوں پر لعنت فرمائی ہے، اور فرمایا کہ یہ سب لوگ گناہ میں برابر ہیں۔“"عن أنس بن مالك رضي الله تعالیٰ عنه قال: ”خطبنا رسول الله صلی الله علیه وسلم فذکر أمر الرّبا وعظَّم شانه وقال: إن الدّرهم یصیبه الرّجل من الرّبا أعظم عندالله الخطیئة من ستّة وثلاثین زنیةً یزنیها الرّجل، وإن أربی الرّبا عرض الرّجل المسلم“. ( الزواجر، الکبیرة الرابعة والثمانون بعد المائة، أکل الربا وإطعامه الخ:378/1،ط:دارالفکر)ترجمہ:” حضرت انس بن مالک رضی اللہ عنہ فرماتے ہیں کہ آپ صلی اللہ  علیہ وسلم نے ہم سے خطاب فرمایا اور سود کا خاص تاکید او راہتمام سے ذکرکرتے ہوئے فرمایا:  ایک سودی درہم حاصل کرنا اللہ  کی نظر میں چھتیس (36) مرتبہ زنا کرنے سے زیادہ سخت گناہ ہے۔  اور فرمایا: سب سے بڑا سود یہ ہے کہ مسلمان کی آبرو پر حملہ کیا جائے۔“ فقط واللہ اعلم
                                                  
عنوان: ایزی پیسہ سے نفع حاصل کرنے کے بعد حکم
سوال: احقر نے ایزی پیسہ اکاؤنٹ،  ان کی طرف سے ملنے والے سستے  پیکجز  کی وجہ سے کھولا تھا اور لاعلمی کی وجہ سے چند ماہ سے نفع بھی حاصل کیا ہے۔ اب چوں کہ علم میں بات آگئی ہے تو اکاؤنٹ میں مشروط رقم نہیں رکھتا۔ مگر کچھ رقم بوقتِ ضرورت کے تحت رکھتا ہوں؛ تاکہ ریلوے ٹکٹ، بجلی گیس کے بل، ایزی لوڈ اور مختلف پیکجز کو وقت بوقت ادا کرسکوں۔1-   آیا اس طرح بغیر کسی نفع کی لالچ اور مخصوص رقم کی شرط سے مبرا ہوکر ایزی پیسہ اکاؤنٹ کا استعمال جائز ہے؟2- نیز جو پہلے نفع حاصل کرچکا جس کا کوئی حساب درج یا یاد نہیں،  اس کا کیا حکم ہے؟3- چند دن پہلے اکاؤنٹ میں صرف چند سو روپے تھے، جن کا میں نے پیکیج کرلیا۔ اب اس ٹرانزیکشن پر مجھے ایک ہفتہ روزانہ 2 روپے ملیں گے،  اس نفع کی کیا حیثیت ہے؟
جواب: 1- اگر فریقین کے درمیان مخصوص نفع شرط کے طور پر طے ہو تو ان پر لازم ہے کہ اس معاہدے کو ختم کریں، لہٰذا آپ یہ اکاؤنٹ ختم کرکے مشروط نفع کے علاوہ والا کوئی اکاؤنٹ استعمال کریں۔2-3-اگر یہی صورت ہو تو  اب تک جس قدر نفع اٹھایا ہے اس کا محتاط اندازا لگا کر اس قدر رقم کسی مستحق کو بلا نیتِ ثواب صدقہ کردیں۔شرح المجلة:"لأنه إما غاصب أو مستودع، وکل منهما استربح فیما في یده لنفسه، یکون ربحه له لا للمالك، لکن یملکه ملکاً خبیثاً سبیله التصدق به علی الفقراء". فقط واللہ اعلم
                                                  
عنوان: بینک سے گاڑی لینے کا حکم
سوال: میرے دوست  کے پاس ایک گاڑی ہے اور وہ میں خرید کر  کریم سروس میں چلانا چاہتا ہوں روز گار کے  لیے،  لیکن میرے پاس اتنے پیسے نہیں ہیں کہ میں گاڑی خود کیش پر خرید سکوں، میں یہ گاڑی HBL  کے ذریعہ خریدنا چاہتا ہوں، 25 فیصد ادائیگی میں    کروں گا، باقی HBL کرے گا، کیا یہ سود کا معاملہ ہے یا نہیں؟
جواب: موجودہ دور میں کسی بھی بینک سے اشیاء کی خریداری کا معاملہ شرعی اصولوں کے مطابق درست نہیں ہے؛ اس لیے کسی بھی بینک سے گاڑی وغیرہ لینا جائز نہیں ہے۔ فقط واللہ اعلمنوٹ: کریم سروس میں گاڑی لگا کر اس کے ذریعے کمانے کا حکم جاننے کے لیے مذکورہ سروس کمپنی سے تمام ضروری دستاویزات تحریری طور پر حاصل کرکے حکم معلوم کیا جاسکتاہے، اس حوالے سے ہماری جامعہ کے دار الافتاء میں یہ مسئلہ زیرِ تحقیق ہے۔
                                                  
عنوان: کسی شخص کو ویزہ لگاکر باہر بھیج کراس کے وہاں ملازمت کی تنخواہ میں شرکت کرنا
سوال: ایک آدمی اپنے پیسوں سے ویزالے کر کسی دوسرے کو بیرون ملک بھیجے اور کہےکہ تنخواہ دونوں کے درمیان آدھی آدھی ہوگی، یہ جائز ہے؟
جواب: صورتِ  مسئولہ میں کسی شخص کو بیرونِ ملک ویزہ وغیرہ کے اخراجات دے کر یہ شرط لگانا کہ وہ بیرونِ ملک جاکر جو بھی کام کرے گا اس کی آمدنی دونوں کے درمیان تقسیم ہوگی، شرعاً یہ معاملہ جائز نہیں ہے،  مذکورہ شخص کو بیرون ملک بھیجنے کے جو  اخراجات ہیں اس سے صرف وہی وصول کیے جاسکتے ہیں، باہر جاکر وہ جو بھی محنت کرکے کمائے گا  اس کا وہی محنت کرنے والے مالک ہوگا، بھیجنے والے کا اس میں کوئی حق وحصہ نہیں ہوگا۔ فتاوی شامی میں ہے: "من قام عن غيره بواجب بأمره رجع بما دفع وإن لم يشترطه كالأمر بالإنفاق عليه وبقضاء دينه". (5/333، کتاب الکفالۃ، ط: سعید) فقط واللہ اعلم
                                                  
عنوان: ایزی پیسہ اکاؤنٹ کھولنے پر کمپنی کی طرف سے دیا جانے والا لوڈ
سوال: میں نے  ایزی پیسہ اکاؤنٹ بنایا،  جیسے ہی بنایا توکمپنی کی طرف سے 100 کا لوڈ  آیا اکاؤنٹ میں، جب کہ میں نے اکاؤنٹ میں کوئی رقم جمع نہیں کی تھی تو اس رقم کا استعمال جائز ہے یا ناجائز ؟  اگر استعمال کیا ہے تو کیا کرے؟
جواب: اگر ایزی پیسہ اکاؤنٹ اس نوعیت کا ہو کہ اس میں رقم رکھنے کی شرط ہی نہ ہو  یا رقم رکھنے پر کوئی مشروط نفع نہ دیا جاتاہو، محض اکاؤنٹ بنانے  پر کمپنی نے لوڈ بھیجا ہے تو اس صورت میں یہ کمپنی کی طرف سے تبرع شمار ہوگا  اس لوڈ کا استعمال شرعاً جائز ہوگا۔نوٹ :ایزی پیسہ اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اور اس اکاؤنٹ میں رقم رکھنے کی شرط نہ ہو یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا، لیکن  اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے تو چوں کہ ایزی پیسہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز سودی معاہدہ کےساتھ مشروط ہے ؛ اس لیے یہ اکاؤنٹ کھلوانا یا کھولنا ہی جائز نہیں ہوگا۔ واضح رہے کہ عموماً ایزی پیسہ اکاؤنٹ اسی دوسری نوعیت کا ہوتاہے، اور ایسا اکاؤنٹ چوں کہ بنوانا ہی جائز نہیں ہے۔ فقط واللہ اعلم
                                                  
عنوان: قرض خواہ کیا قرض دار سے کرایہ وصول کر سکتا ہے؟
سوال: قرض خواہ ،  قرض دار سے  کرائے کی رقم وصول کرسکتا ہے؟ شرعی حکم تحریر فرمائیں!
جواب: قرض خواہ،  قرض دار سے قرض دی گئی رقم سے زائد وصول نہیں کرسکتا، خواہ کرایہ کے نام پر لے یا کسی اور نام پر، البتہ اگر قرض دار قرض چکانے میں تنگ کر رہا ہو،  یا بار بار چکر لگواتا ہو، تو یہ از روئے حدیث ظلم ہے، جس پر آخرت میں سخت سزا کا اندیشہ ہے، لہذا قرض دار کو قرض کی ادائیگی میں ہر گز تنگ نہیں کرنا چاہیے۔ فقط واللہ اعلمنوٹ: آپ کا سوال عمومی ہے، اس کے مطابق جواب دے دیا گیاہے۔ اگر کسی خاص صورت سے متعلق سوال مقصود ہے تو وضاحت کے ساتھ دوبارہ سوال ارسال کردیجیے۔
                                                  
عنوان: بینک کے کاروبار کا حکم
سوال: بینک کاروبار کیسا ہے؟
جواب: بینک  کے  نظام کی بنیاد سود پر ہے، اور درحقیقت یہ قرضوں کی لین دین کا ادارہ ہے، جس کی عملی صورت بینک میں سودی ہوتی ہے، اور سود کا لینا دینا قرآن وحدیث کی واضح نصوص کی رو سے قطعاً حرام ہے،  اس پر سخت وعیدیں وارد ہوئی ہیں، لہذا بینک سے کسی بھی قسم کے تمویلی معاملات جائز نہیں ہیں۔ فقط واللہ اعلم
                                                  
عنوان: بجاج فائنینس سے قسطوں پر اشیاء لینا
سوال: بجاج فائنینس کے بارے میں شریعت کا کیا حکم ہے؟  جیسے آج کل بہت سی چیز کیش پر دیتے ہیں اور بولتے ہے زیرو بیاج پر ہے،  جیسےموبائل بیچتے ہیں اور بولتے ہیں، اگر ایک بھی کیش لیٹ ہوئی تو پینیلٹی بھرنی پڑتی ہے۔  مدلل جواب دے کر مہربانی کریں!
جواب: قسطوں پر اشیاء لینا جائز ہے،  تاہم شرط یہ ہے کہ خرید و فروخت کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط  میں تاخیر  ہونے  کی صورت میں کوئی اضافہ/ جرمانہ وصول نہ کیاجائے۔  مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔  پس مسئولہ صورت میں موبائل کی ایک قیمت طے کردی جائے، اور ادائیگی کا وقت بھی متعین کردیا جائے، تاہم  اگر خریدار بروقت رقم ادا نہ کرپائے تو  اس صورت میں جرمانہ کے نام پر  قیمت میں اضافہ کرنا شرعاً جائز نہیں، اگر کوئی شخص مجبوری کی بنا پر قسطیں ادا نہ کرسکے تو ادائیگی میں مہلت دے دینا کارِ ثواب ہے، البتہ اگر کسی مجبور شخص کو مہلت دینا کسی وجہ سے مفید نہ ہو توشرعاً اس بات کی اجازت ہے کہ  باہمی رضامندی سے بیع کالعدم قرار دی جائے اور مبیع (موبائل) واپس کرکے ادا شدہ رقم واپس کردی جائے۔المبسوط للسرخسی میں ہے:’’وإذا عقد العقد علی أنه إلی أجل بکذا وبالنقد بکذا أو (قال:)  إلی شهر بکذا وإلی شهرین بکذا فهو فاسد؛ لأنه لم یعامله علی ثمن معلوم ولنهي النبي ﷺ یوجب شرطین في بیع، وهذا هو تفسیر الشرطین في البیع، ومطلق النهي یوجب الفساد في العقد الشرعیة، وهذا إذا افترقا علی هذا ...  فإن کان یتراضیان بینهما ولم یتفرقا حتی قاطعه علی ثمن معلوم وأتما العقدَ فهو جائز؛ لأنهما ما افترقا إلا بعد تمام شرط صحة العقد الخ‘‘  (المبسوط للسرخسي،ج:۸،ص:۱۳)بدائع الصنائع میں ہے:’’وکذا إذا قال: بعتك هذا العبد بألف درهم إلی سنة أو بألف وخمسمأة إلی سنتین؛ لأن الثمن مجہول ... فإذا علم ورضي به جاز البیع؛ لأن المانع من الجواز هو الجهالة عند العقد وقد زالت في المجلس وله حکم حالة العقد، فصار کأنه کان معلوماً عند العقد وإن لم یعلم به حتی إذا افترقا تقرر الفساد‘‘. (بدائع الصنائع ،ج:۵،ص:۱۵۸)فتاویٰ شامی میں ہے:’’وفي شرح الآثار: التعزیر بأخذ المال کان في ابتداء الإسلام ثم نسخ. والحاصل أن المذهب عدم التعزیر بأخذ المال‘‘. (فتاویٰ شامی، ج:۳، ص:۶۱-۶۲،ط:سعید)  فقط واللہ اعلم
                                                  
عنوان: شیئرز کے کاروبار کا حکم
سوال: شیئر زمیں رقم لگا کر آمدنی حاصل کرنا جائز ہے یا نہیں، چوں کہ اس میں فائدہ اور نقصان دونوں ہے؟
جواب: شیئرز کا کاروبارنہ تو مطلقاً جائزہے اور نہ ہی بالکل حرام، بلکہ چند شرائط کے ساتھ جائز ہے،اوروہ شرائط مندرجہ ذیل ہیں:1- جس کمپنی کے شیئرز  کی خرید و فروخت کی جارہی ہو،اس کمپنی کا  باقاعدہ وجودبھی ہو، صرف کاغذی طور پر رجسٹرڈ نہ ہو اور نہ ہی اس کمپنی کے تمام  اثاثے نقد کی شکل میں ہوں، بلکہ اس کمپنی کی ملکیت میں جامد اثاثے بھی موجود ہوں۔۲ ۔کمپنی کا کل یا کم از کم اکثر سرمایہ حلال پرمشتمل ہو۔۳ ۔کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔۴ ۔شیئرز کی خرید و فروخت میں، شرعی اعتبارسے خرید و فروخت کی تمام شرائط کی پابندی ہو۔۵ ۔حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔۶ ۔شیئرز کی خرید و فروخت کے دوران بالواسطہ یا بلاواسطہ سود اور جوئے کے کسی بھی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں۔بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔ فقط واللہ اعلم
                                                  
عنوان: ایزی پیسہ اکاؤنٹ کی شرعی حیثیت
سوال: ایزی پیسہ اکاؤنٹ سے نیٹ وغیرہ کی پیکج لگانا کیسا ہے، جس میں ایک پیسہ پر 50  ایم بی دیتے ہیں،  یعنی ایزی پیسہ ایپ سے؟
جواب: اگر اکاؤنٹ میں پیسے رکھنے کی شرط پر ایزی پیسہ والے فری منٹس    یا سستا انٹرنیٹ دیتے ہیں تو یہ سود ہے، یہ معاملہ کرنا اور اس سے حاصل ہونے والے فری منٹس یا ایم بی استعمال کرنا  ناجائز ہے۔فقط واللہ اعلم
                                                  
عنوان: اسٹیٹ ایجنسی  والوں کا نفع رکھ کر پلاٹ بیچنا
سوال: پلاٹ کی خرید و فروخت میں ٹاپ لگانا جائز ہے؟ مطلب ایک آدمی پلاٹ کو 10 لاکھ میں بیچ رہا ہے، اسٹیٹ پراپرٹی والے اپنے 2 لاکھ  نفع رکھ کر 12 لاکھ میں بیچ ڈالیں تو یہ جائز ہے؟
جواب: اگر اسٹیٹ ایجنسی والے 10 لاکھ روپے میں پلاٹ باقاعدہ خرید کر  12 لاکھ روپے  میں بیچیں  تو یہ شرعاً درست ہے۔ لیکن اگر وہ پلاٹ کے مالکان سے پلاٹ نہیں خریدتے،  خریدار اور مالکان کے درمیان صرف واسطہ بنتے ہیں اور بیچنے والے کو  کم رقم بتاکر زیادہ پر بیچتے ہیں تو زائد رقم بھی مالک کی ہوگی۔ اس صورت میں اسٹیٹ ایجنسی والے کو اجرتِ مثل ہی ملے گی۔ المحيط البرهاني في الفقه النعماني (7/ 11):"ولايضم أجرة الطبيب والرائض والبيطار، وجعل الآبق وأجرة السمسار تضم إن كانت مشروطةً في العقد بالإجماع، وإن لم تكن مشروطةً بل كانت موسومةً، أكثر المشايخ على أنها لاتضم، ومنهم من قال: لاتضم أجرة الدلال بالإجماع، بخلاف أجرة السمسار إذا كانت مشروطة في العقد".الدر المختار وحاشية ابن عابدين (6/ 63):"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه كدخول الحمام وعنه قال: رأيت ابن شجاع يقاطع نساجاً ينسج له ثياباً في كل سنة".  فقط وا للہ اعلم
                                                  
عنوان: کیا مسلمان کو قتل کرنے کے بعد عمرہ کرنے سے گناہ معاف ہوجاتا ہے؟
سوال: اگر کوئی حاجی مسلمان کسی مسلمان کاقتل کر دے، اور پھر عمرہ کر لے تو کیا اس کا گناہ معاف ہوجاتا ہے؟
جواب: کسی مسلمان کا ناحق قتل کرنا کبیرہ گناہوں میں شدید ترین گناہ ہے، اس پر قرآن وحدیث میں سخت وعیدیں وارد ہوئی ہیں، مسلمان کو ناحق قتل کرنے میں جہاں اللہ  تعالیٰ کے حکم کی پامالی اور اس کی نافرمانی ہے جو حقوق اللہ ہے، وہاں اس میں ایک مسلمان کو قتل کرنا، اس سے اس کو اور اس کے لواحقین کو تکلیف پہنچانا یہ ”حقوق العباد“ سے تعلق رکھتا ہے، شریعت نے اس پر سزائیں مقرر کی ہیں،  کسی مسلمان کو قتل کرکے صرف عمرہ کرکے اس گناہ سے بری نہیں ہوا جاسکتا،  بلکہ قتلِ عمد کی صورت میں مقتول کے اولیاء کے مطالبہ پر قصاصاً اس کو بھی قتل کیا جائے گا، اسی طرح ورثاء کے دیت پر راضی ہونے یا قتلِ خطاء وغیرہ کی صورت میں دیت اور کفارہ وغیرہ بھی لازم ہوتا ہے۔غرض یہ کہ پہلے مقتول کے اولیاء کا حق ادا کرکے ان سے معافی مانگ کر  یا صلح کی صورت میں معاف کرواکر،  اگر وہ شخص عمرہ پر جاکر وہاں صدق دل سے اپنے اس گناہ پر ندامت کے ساتھ اللہ رب العزت کے حضور گڑگرا کر معافی مانگے اور خوب توبہ واستغفار کرے اور قتل کا کفارہ (دو ماہ مسلسل روزے رکھنا)جن صورتوں میں لازم ہوتا ہےوہ ادا کرے تو   اللہ تعالیٰ کے فضل وکرم سے یہی قوی امید ہے کہ اس کا گناہ معاف ہوجائے گا اور قیامت کے دن اللہ تعالیٰ مقتول کو راضی کردیں گے۔قرآن مجید میں ہے :{وَمَا كَانَ لِمُؤْمِنٍ أَنْ يَقْتُلَ مُؤْمِنًا إِلَّا خَطَأً وَمَنْ قَتَلَ مُؤْمِنًا خَطَأً فَتَحْرِيرُ رَقَبَةٍ مُؤْمِنَةٍ وَدِيَةٌ مُسَلَّمَةٌ إِلَى أَهْلِهِ إِلَّا أَنْ يَصَّدَّقُوا فَإِنْ كَانَ مِنْ قَوْمٍ عَدُوٍّ لَكُمْ وَهُوَ مُؤْمِنٌ فَتَحْرِيرُ رَقَبَةٍ مُؤْمِنَةٍ وَإِنْ كَانَ مِنْ قَوْمٍ بَيْنَكُمْ وَبَيْنَهُمْ مِيثَاقٌ فَدِيَةٌ مُسَلَّمَةٌ إِلَى أَهْلِهِ وَتَحْرِيرُ رَقَبَةٍ مُؤْمِنَةٍ فَمَنْ لَمْ يَجِدْ فَصِيَامُ شَهْرَيْنِ مُتَتَابِعَيْنِ تَوْبَةً مِنَ اللَّهِ وَكَانَ اللَّهُ عَلِيمًا حَكِيمًا (92) وَمَنْ يَقْتُلْ مُؤْمِنًا مُتَعَمِّدًا فَجَزَاؤُهُ جَهَنَّمُ خَالِدًا فِيهَا وَغَضِبَ اللَّهُ عَلَيْهِ وَلَعَنَهُ وَأَعَدَّ لَهُ عَذَابًا عَظِيمًا (93)} [النساء: 92، 93]ترجمہ : اور کسی مؤمن کی شان نہیں کہ وہ کسی مؤمن کو (ابتداءً) قتل کرے،  لیکن غلطی سے، اور جو شخص کسی مؤمن کو غلطی سے قتل کردے تو اس پر ایک مسلمان غلام یا لونڈی کا آزاد کرنا ہے اور خون بہا ہے جو اس کے خاندان والوں کو حوالہ کردیا جائے، مگر یہ کہ وہ لوگ معاف کردیں،  اور اگر وہ ایسی قوم سے ہو تمہارے مخالف ہیں اور وہ شخص خود مؤمن ہے تو ایک غلام یا لونڈی مسلمان کا آزاد کرنا، اور اگر وہ ایسی قوم سے ہو کہ تم میں اور ان میں معاہدہ ہو تو خون بہا ہے جو اس کے خاندان والوں کو حوالہ کردیا جائے اور ایک غلام یا لونڈی مسلمان کا آزاد کرنا،  پھر جس شخص کو نہ ملے تو متواتر دو ماہ کے روزے ہیں بطریق توبہ کے جو اللہ کی طرف سے (مقرر ہوئی) ہے اور اللہ تعالیٰ بڑے علم والے بڑی حکمت والے ہیں۔ (92)  اور جو شخص کسی مسلمان کو قصداً قتل کرڈالے تو اس کی سزا جہنم ہے کہ ہمیشہ ہمیشہ کو اس میں رہنا ہے  اور اس پر اللہ تعالیٰ غضب ناک ہوں گے اس کو اپنی رحمت سے دور کردیں گے اور اس کے لیے بڑی سزا کا سامان کریں گے۔ (93)۔(از بیان القرآن )  فقط واللہ اعلم
                                                  
عنوان: بینک اور انشورنس کمپنی کی املاک خریدنے کا حکم
سوال: بینک یا انشورنس کمپنی کے اثاثہ جات خریدنا جائز ہے یا نہیں؟ انشورنس کمپنیاں ایکسیڈنٹ شدہ گاڑیاں بہت کم ریٹ میں بیچتی ہیں, جس کی بولی لگتی ہے، کیا وہ گاڑیاں خریدنا جائز ہے یا نہیں؟
جواب: انشورنس کمپنی کے پاس جو گاڑیاں وغیرہ ہوتی ہیں وہ عقدِ فاسد کے نتیجے میں حاصل شدہ ہوتی ہیں اور ایسے عقود کا حکم یہ ہے کہ اُس کو فسخ کرنا واجب ہوتا ہے، جب انشورنس کمپنی پر ہی ان معاملات کو فسخ کرنا لازم ہوا اور وہ فسخ کرنے کے بجائے کسی کو بیچ دے تو ایسی صورت میں انشورنس کمپنی سےخرید نے والے کے لیے بھی وہ پاک نہیں رہے گی؛  لہذا اس خریداری سے اجتناب کرنا چاہیے۔الهداية في شرح بداية المبتدي (3/ 51):
"فصل: في أحكامه
"وإذا قبض المشتري المبيع في البيع الفاسد بأمر البائع وفي العقد عوضان كل واحد منهما مال ملك المبيع ولزمته قيمته" .اور اگر کوئی شخص اپنی  حلال رقم سے بینک کی املاک خریدنا چاہتا ہے تو اس کی اجازت ہے، وہ اسے خرید سکتا ہے۔ فقط واللہ اعلم
                                                  
عنوان: کیمائی سونے کو اصل سونا بتاکر فروخت کرنا
سوال: کیمیائی عمل سے تیار  ہونے والے سونے کو سونا بتا کر بیچنا کیسا ہے؟
جواب: سونا  قدرتی معدنیات میں سے ہے،  لہذا سونے کے  زیورات وغیرہ بناتے وقت ا س کی مضبوطی کے لیے اس کے ساتھ کسی دھات کو معمولی مقدار میں شامل کرنا جو عرف میں رائج ہو، یہ شرعاً درست ہے۔
لیکن مختلف دھاتوں کو ملا کربذریعہ  کیمیکل سونے کی شکل دینا یاچاندی،   تانبا  وغیرہ مختلف دھاتوں پر سونے کا پانی (یالہر) چڑھاکر انہیں سونا بتاکر  فروخت کرنادھوکا دہی اور شرعاً ناجائز ہے۔واضح رہے کہ ہمارے بلاد میں آج کل عموماً مختلف دھاتوں کو ملاکر کیمیکل کے ذریعے سونے کی شکل دینے کو کیمیائی سونا بنانا کہا جاتاہے، مذکورہ حکم اسی کے مطابق ہے۔ فقط واللہ اعلم
                                                  
عنوان: موبائل اکاونٹ کے فری منٹس استعمال کرنا
سوال: موبائل اکاؤنٹ میں رقم رکھنے پر جو فری منٹ ملتے ہیں ,کیا وہ جائز ہیں ؟
جواب: موبائل اکاؤنٹ کھلوانے کی صورت میں رقم رکھنے کے بدلہ میں جو فری منٹس دیے جاتے ہیں، وہ سود  کے حکم میں ہونے کی وجہ سے جائز نہیں، اور ایسا اکاونٹ کھلوانا بھی جائز نہیں ۔ فقط واللہ اعلم
                                                  
عنوان: سونے کی ادھار خرید وفروخت کا حکم
سوال: ایک شخص  نے جیولر کو آٹھ لاکھ روپے دیے اور جب روپے دیے  تو اس وقت سونا آٹھ لاکھ کا  دس تولے بنتا ہے،  اس نے جیولر سے کہا: ابھی آپ میرے پیسے استعمال کریں،  چھ ماہ بعد میں آپ سے دس تولے سونا بنواؤں گا، چاہے اس وقت ریٹ جتنا بھی ہو ، اس صورت میں اس معاملے کا کیا حکم ہے؟اور دوسری صورت یہ ہے کہ  پیسوں کا مالک،  جیولر سے کہے کہ اگر چھے ماہ بعد ریٹ بڑھ گیا تو آپ مجھے آج والے ریٹ کے مطابق دس تولے ہی سونا بنا کر دیں گے اور اگر چھےماہ بعد  ریٹ کم ہوا تو اس وقت کے کم ریٹ پر سونا بنا کر دیں گے اور باقی رقم واپس کریں گے۔دونوں صورتوں میں  جیولر رضامند ہوتا ہے،  ان دونوں صورتوں کا شرعی حکم کیا ہے؟
جواب: شرعی اعتبار سے سونے چاندی کے معاملات میں لین دین،  نقد  اور ہاتھوں ہاتھ ہونا ضروری ہے، یعنی ایک ہی مجلس میں قیمت کی رقم دینا اور سونا  چاندی وصول کرنا  ضروری ہے اور کسی بھی جانب سے ادھار، ربوا کے دائرے میں آنے کی بنا پر ناجائز و حرام ہے۔ مذکورہ  دونوں صورتوں میں رقم  پیشگی دی جارہی ہے ، جب کہ سونا چھے ماہ بعد وصول کیا جارہا ہے، لہذا یہ دونوں صورتیں شرعاً جائز نہیں۔"(وَيُشْتَرَطُ) عَدَمُ التَّأْجِيلِ وَالْخِيَارِ وَ (التَّمَاثُلُ) - أَيْ التَّسَاوِي وَزْنًا (وَالتَّقَابُضُ) بِالْبَرَاجِمِ لَا بِالتَّخْلِيَةِ (قَبْلَ الِافْتِرَاقِ) وَهُوَ شَرْطُ بَقَائِهِ صَحِيحًا عَلَى الصَّحِيحِ (إنْ اتَّحَدَ جِنْسًا وَإِنْ) وَصْلِيَّةٌ (اخْتَلَفَا جَوْدَةً وَصِيَاغَةً) لِمَا مَرَّ فِي الرِّبَا (وَإِلَّا) بِأَنْ لَمْ يَتَجَانَسَا  (شُرِطَ التَّقَابُضُ) لِحُرْمَةِ النَّسَاءِ" . [الدر مع الرد : ٥/ ٢٥٧-٢٥٩] فقط والله أعلم
                                                  
عنوان: فاریکس ٹریڈنگ پر کرنسی کی خرید و فروخت کا حکم
سوال: انٹرنیٹ پر فاریکس ٹریڈنگ، انٹرنیٹ پر کرنسی کی خرید و فروخت کے اسلامی طریقہ کے بارے میں ہماری تشفی فرمائیں!
جواب: فاریکس ٹریڈنگ کے تحت کئی قسم کے کاروبار ہوتے ہیں، جن میں سے چند ایک درج ذیل ہیں:۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے, اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے, یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں۔۱۔مختلف بینک:  اکثر بڑے سودے  بینک کرتے ہیں ,کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔فاریکس کے بارے میں مذکورہ تفصیلات درج ذیل مواضع سے حاصل کی گئی ہیں۔۱-https://en.wikipedia.org/wiki/Foreign_exchange_market2-http://www.forex.com/uk/forex-video-tutorials.html3-http://www.learntotradethemarket.com/forex-university/introduction-what-is-forex-trading۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل ، مختلف دھاتیں جیسے کاپر، لوہا وغیرہ  اور مختلف اجناس  جیسے گندم ، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے , اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا میں   آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔الحاصل تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے کے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا۔ نیز  اس بیع میں بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے، اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔فقط واللہ اعلم
                                                  
عنوان: میڈیکل اسٹور پر کسٹمر بھیجنے کے بدلہ کمیشن (معاوضہ) لینے کا حکم
سوال: کیا یہ جائز ہے کہ کسی مخصوص میڈیکل اسٹور پہ اس ارادہ  سے کسٹمر بھیجنا کہ میڈیکل اسٹور والے کسٹمر  بھیجنے والے کو معاوضہ دیں؟
جواب: اگر کوئی شخص میڈیکل اسٹور والے سے یہ معاہدہ کرے کہ میں آپ کے پاس گاہک لے کر آؤں گا اور اتنا (متعینہ) کمیشن لوں گا، اور میڈیکل اسٹور والا اس بات پر راضی ہوجائے، تو پھر اس شخص کے لیے گاہک لے کر آنے کے بدلہ کمیشن (معاوضہ) لینا جائز ہوگا،  لیکن صرف کسی کو اس میڈیکل اسٹور کا پتا بتاکر وہاں سے دوائی خریدنے کا مشورہ دینے یا تاکید کرنے سے اگر وہ کسٹمر اس میڈیکل اسٹور پر جاکر خریداری کربھی لے تب بھی یہ بھیجنے والا شخص اجرت یا معاوضہ کا حق دار نہیں ہوگا، کیوں کہ اجرت کسی عمل کے بدلہ میں ہوتی ہے، اور اپنی جگہ بیٹھے بیٹھے صرف کسی کو میڈیکل اسٹور کا پتا بتا کر بھیجنے میں کوئی عمل نہیں پایا جارہا ہے۔ البتہ اگر خود اپنے ساتھ لے کر جائے تو چوں کہ خود چل کر جانا ایک عمل ہے، اس  لیے اس صورت میں اجرت لینے کا حق ہوگا۔ فقط واللہ اعلم
                                                  
عنوان: آن لائن اشتہارات دیکھنے کو کمائی کا ذریعہ بنانے کاحکم
سوال: میں ایک آن لائن کام کرتاہوں،  ایک امریکی کمپنی ہے وہ ایڈ چلاتی ہے، اس کی ویب سائٹ پر ہم سو ڈالر کا پیکج یا پوائنٹ خریدتے ہیں، پھر کمپنی ہمیں کچھ ایڈز بھیجتی ہے، جو ہم کلک کرتے ہیں، اس کلک کرنے کے کمپنی ہمیں پیمنٹ کرتی ہے جو ڈالرز میں ہوتی ہے، اگر ہم سو ڈالرز انویسٹ کرتے ہیں تو روزانہ 5 ڈالرز کما سکتے ہیں اور جو ایڈز آتے ہیں، وہ بھی ویڈیو میں نہیں ہوتے،  کیا یہ کام صحیح ہے؟
جواب: 1-  یہ کام کرنا جائز نہیں، اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، اشتہارات دینے والی کمپنی کو ایسےافراد کی بنیاد پر  دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ ایک قسم کا دھوکا ہے۔
2-    جان دار کی تصویر کسی بھی طرح کی ہو، اس کا دیکھنا جائز نہیں، لہٰذا اس پر جو اُجرت لی جائے گی، وہ بھی جائز نہ ہوگی۔
3-    ان اشتہارات میں خواتین کی تصاویر بھی ہوتی ہیں، جن کا دیکھنا بدنظری کی وجہ سے مستقل گناہ ہے۔
4-       شریعت میں بلا محنت کی کمائی کی حوصلہ شکنی کی گئی ہے اور اپنی محنت کی کمائی حاصل کرنے کی ترغیب ہے اور اپنے ہاتھ کی کمائی کو افضل کمائی قراردیا ہے۔فقط واللہ اعلم
                                                  
عنوان: اسلامی بینک کے کریڈٹ کارڈ
سوال: اسلامی بینک کا کریڈٹ کارڈ (credit card) استعمال کرنے کے کیا احکام ہیں؟ کیا اس کی اجازت ہے؟ تفصیلی جواب حوالہ جات سمیت دیں۔
جواب: واضح  رہے کہ موجودہ  زمانے میں اسلامی بینکنگ کے نام سے جتنے بھی بینک کام کر رہے ہیں،  ہماری تحقیق کے مطابق وہ  اسلامی نہیں ہیں، اس کی تفصیلات "مروجہ اسلامی بینکاری" (مطبوعہ مکتبہ بینات) میں کتابی شکل میں موجود ہیں، لہذا اس کا مطالعہ کر لیا جائے۔مذکورہ وضاحت کے بعد آپ کے سوال کا جواب یہ ہے کہ جیسے عام بینکوں کے کریڈٹ کارڈ کا استعمال جائز نہیں ہے، ایسے ہی اسلامی بینکوں کے کریڈٹ کارڈ کا استعمال بھی جائز نہیں ہے۔مزید تفصیل کے لیے ملاحظہ کریں :لنک نمبر 1https://www.banuri.edu.pk/readquestion/%DA%A9%D8%B1%DB%8C%DA%88%D9%B9-%DA%A9%D8%A7%D8%B1%DA%88-%D8%A8%D9%86%D9%88%D8%A7%D9%86%DB%92-%D8%A7%D9%88%D8%B1-%D8%A7%D8%B3-%DA%A9%DB%92-%D8%A7%D8%B3%D8%AA%D8%B9%D9%85%D8%A7%D9%84-%DA%A9%D8%A7-%D8%AD%DA%A9%D9%85-144012201802/12-10-2019لنک نمبر 2https://www.banuri.edu.pk/readquestion/%DA%A9%D8%B3%DB%8C-%D8%AF%D9%88%D8%B3%D8%B1%DB%92-%DA%A9%D8%A7-%DA%A9%D8%B1%DB%8C%DA%88%D9%B9-%DA%A9%D8%A7%D8%B1%DA%88-%D8%A7%D8%B3%D8%AA%D8%B9%D9%85%D8%A7%D9%84-%DA%A9%D8%B1%D9%86%D8%A7-144102200055/18-10-2019
                                                  
عنوان: قسط وار قرض کی وصولی میں زیادہ رقم وصول کرنا
سوال: آج کل لوگ قسط  پر جو چیز بیچتے  ہیں  تو 30% زیادہ منافع کرتے  ہیں اور یہ  جائز ہے،  لیکن اگر کسی پر قر ض ہو  اور وہ قر ض نہیں دےسکتا تو اگر کوئی  اس کا قر ض ختم کرے،  پھر وہ بندہ اس قر ض کو  ہر مہینہ قسط وار تھوڑا تھوڑا ادا کرے تو کیا یہ جائز ہے؟
جواب: اگر آپ کے سوال کا مطلب یہ ہے کہ مقروض کی طرف سے اگر کوئی شخص قرض ادا کر دے  تو  کیا مقروض، قرض ادا کرنے والے کو ہر مہینے تھوڑی تھوڑی رقم ادا کر سکتا ہے تو اس کا جواب یہ ہے کہ قرض کی جتنی رقم تھی اتنی ہی رقم تھوڑی تھوڑی کرکے قسط وار ادا کرنا جائز ہے،  یعنی مثلاً زید پر قرضہ تھا اور زید  یک مشت قرض کی رقم ادا کرنے پر قادر نہیں تھا تو عمر نے زید کی طرف سے قرض ادا کر دیا، اب زید ہرمہینے عمر کو  کچھ پیسے دے کر اپنا قرضہ ادا کر سکتا ہے، اس میں شرعاً  کوئی حرج نہیں۔اور اگر سوال کا  منشا  یہ ہے کہ قرض ادا کرنے والا مقروض سے ادا شدہ رقم کی بنسبت زیادہ رقم وصول کرے گا،  جیسے قسط  پر کوئی چیز خریدنے کی صورت میں  زیادہ رقم وصول کی جاتی ہے تو اس کا جواب یہ ہے کہ ایسا کرنا جائز نہیں۔ فقط واللہ اعلم
                                                  
عنوان: ڈی ایکس این کمپنی کا حکم
سوال: آج کل ایک ملٹی نیشنل کمپنی ’’ڈی ایکش این‘‘  کے نام سے خاصی مشہور ہے جو کہ مختلف طبی ادویہ بیچتی ہے اور یہ ادویہ کے اجزاء حلال ہوتے ہیں، لیکن اپنے پراڈکٹس کی سیل بڑھانے کے لیے وہ مختلف لوگوں کو اپنا ممبر شپ دیتی ہے اور ہر ممبر کا ایک اپنا الگ سا کوڈ ہوتا ہے، اب یہ ممبر مریض ڈھونڈ کر اس مریض کو اپنے اس کوڈ کا حوالہ دے کر کمپنی کی ادویہ جس ڈاکٹر یا حکیم کے پاس ہو ادھر بھیج کر علاج کروا کر اس پر ادویہ فروخت کرتا ہے، چنانچہ جتنی ادویہ وہ مریض خریدتا ہے اسی تناسب یعنی فیصدی سے اس ممبر کو کمپنی اپنی طرف سے بونس دیتی ہے ،جب کہ یہ بونسز اگر ماہانہ سیل بڑھے تو اور بھی بڑھتا ہے، کیا اس طرح سے کمپنی کی ممبر شپ حاصل کرکے کمانا درست ہے یا نہیں ؟
جواب: ہماری معلومات کے مطابق ’’ڈی ایکس این‘‘ (DXN) کمپنی ملٹی لیول مارکیٹنگ کے اصول پر کمیشن دیتی ہے،  یعنی اگر ایک ممبر کسی شخص کو  کمپنی کی  پروڈکٹس کا خریدار بنائے  اور وہ کسٹمر بھی اس کمپنی کا ممبر بن جائے تو اسے اولاً اس مریض کا کمیشن ملے گا، اس کے بعد یہ نیا ممبر جب آگے کسی تیسرے شخص کو کمپنی کے پروڈکٹ کا خریدار بنائے تو اس پہلے شخص کو بھی اس کا کمیشن ملے گا۔اور اسی طرح دیگر بونس بھی پہلے شخص کو اس بنا  پر ملتے ہیں کہ اس نے اور اس کے ماتحت کسٹمرز نے کتنا کام کیا ہے، پس اس طرح کی مارکیٹنگ کا حکم یہ ہے کہ پہلے شخص نے براہِ راست جس شخص کو کمپنی کا خریدار بنایا ہے اس کی بنا پر کمیشن لینا جائز ہے، باقی وہ جس کو آگے خریدار بنائے گا اس کے اس عمل کا کمیشن  پہلے شخص کے لیے لینا جائز نہیں، کیوں کہ کمیشن اپنے کام کی اجرت لینا ہے،  جس شخص کو آپ نے خریدار بنا ہے اس کا کمیشن لینا تو جائز ہے، لیکن اس نے آگے جس کو خریدار بنایا ہے اس کا کمیشن لینا آپ کے لیے جائز نہیں، کیوں کہ اس میں آپ کی محنت نہیں پائی جارہی۔الدر المختار وحاشية ابن عابدين (رد المحتار) (6/ 63):"وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز، فجوزوه لحاجة الناس إليه كدخول الحمام".  فقط واللہ اعلم
                                                  
عنوان: مکمل قیمت کی ادائیگی سے پہلے بائع کا مشتری سے مبیع خریدنا
سوال: ہم قسطوں پر گاڑیاں فروخت کرتے ہیں،  بعض اوقات خریدار قسطوں کی رقم مکمل ہونے سے پہلے نقصان ہونے کی بنا پر مزید قسطیں نہیں بھر سکتا، تو ہم اس سے گاڑی واپس خرید لیتے ہیں، یہ صورت بہت شاذو نادر ہوتی ہے اور ہم شروع میں نہ تو طے کرتے ہیں کہ ہمیں فروخت کرے گا اور نہ دونوں کے دل میں کوئی ایسی بات ہوتی ہے، کیا اس طرح وہ گاڑی اس سے دوبارہ خریدنا درست ہے یا نہیں؟
جواب: صورتِ  مسئولہ میں مکمل قیمت  کی ادائیگی  سے پہلے اگر خریدار فروخت کنندہ کو اس سے خریدی گئی چیز  فرخت کرنا چاہے تو اس کے جواز کے  لیے شرط یہ ہے کہ فروخت کنندہ کو اس قیمت پر فروخت کرے جس قیمت پر خریدی تھی اس سے کم قیمت پر فروخت کرنا جائز نہیں۔البحر الرائق شرح كنز الدقائق(16 / 87):
"(قوله: وشراء ما باع بالأقل قبل النقد) أي لم يجز شراء البائع ما باع بأقل مما باع قبل نقد الثمن". فقط واللہ اعلم
                                                  
عنوان: شراکت داری میں اختلاف
سوال: میں نے کسی سے کاروبار پارٹنر شپ پر کیا,  ہمارا سیزن ابھی چل رہا تھا,  لیکن میرا پارٹنر جو دل میں بے ایمان ہو گیا خود ہی مجھے واپس گھر بھیج دیا, کیوں کہ میں بیمار ہو گیا تھا، جب کہ خود بھی وہ بیمار ہو گیا تھا تو میں اکیلا کام کرتا رہا،  لیکن اب وہ بے زبان ہو گیا،  قرآن کی روشنی میں زبان کی کیا اہمیت ہے?
جواب: صورتِ  مسئولہ میں معاہدہ  کی پاس داری فریقین پر لازم ہے، خلاف ورزی کرنا جائز نہیں۔ قرآنِ مجید میں عہد و پیمان اور عقود پورے کرنے  کا تاکیدی حکم ہے، اور عہد کے بارے میں قیامت میں سوال کیا جائے گا۔ (سورۃ المائدۃ  و  بنی اسرائیل) اور حدیثِ مبارک میں ارشاد ہے کہ جس میں وعدے کی پاس داری نہیں، (گویا)  اس کا کوئی دین نہیں۔ نیز وعدہ خلافی کی نیت رکھتے ہوئے وعدہ کرنا یا وعدہ خلافی کی عادت بنالینا منافق کی نشانی قرار دیا گیا ہے۔ فقط واللہ اعلم
                                                  
عنوان: قسطوں پر پلاٹ خرید کر اس پر تعمیراتی کام شروع کراکر قسطوں پر فروخت کرنا / فلیٹ اور مکان کی بکنگ
سوال: ایک پلاٹ جس کی کل قیمت چھ کروڑ ہے،  اور اس پر پلازہ بنانے کی لاگت آٹھ کروڑ ہے،  پلاٹ کے تین کروڑ دے کر قبضہ اور تعمیر کی اجازت مل جاتی ہے، باقی رقم تین سال کی اقساط میں دینی ہے، اگر میرے پاس کل پانچ کروڑ ہوں اور میں پلاٹ کا قبضہ لے کر اس پر تعمیراتی کام شروع کر دوں اور اس کو اقساط پر بیچ کر لوگوں کی قسطوں اور ایڈوانس رقم سے پلازہ مکمل کروں اور پلاٹ کی بقایا رقم ادا کروں تو کیا یہ کاروبار جائز ہے؟
جواب: صورتِ  مسئولہ میں  پلاٹ کے مالک سے باقاعدہ پلاٹ خرید لینے کے بعد آپ اس کے مالک ہوگئے ہیں، چاہے یہ سودا نقد کیا گیا ہو یا قسطوں کی صورت میں،  اور پلاٹ کی بقایا قسطیں آپ کے ذمہ واجب الادا،  دین (قرض) ہیں۔  اب اس پلاٹ میں آپ مالکانہ تصرف کرسکتے ہیں، لہذا اگر  آپ  اس کو  دوسرے لوگوں  کو  نقد یا قسط وار فروخت کرکے ان سے رقم لے کر اس پلاٹ کی بقایا قسطیں ادا کریں تو شرعاً یہ جائز ہے۔تاہم  اس پلاٹ پر پلازہ کا منصوبہ بناکر دوسرے لوگوں کو فروخت کرنے میں یہ بات ملحوظ رکھنا ضروری ہے کہ اگر اس پلاٹ میں ابھی تک پلازہ بنا نہیں ہے تو اس کی دکانیں یا مکانات جو صرف نقشے کی حد تک ہیں اس کا باقاعدہ سودا کرنا درست نہیں ہوگا، کیوں کہ جو چیز ملکیت میں نہ ہو اور معدوم ہو اس کو فروخت کرنا شرعاً جائز نہیں ہے، اب اس کی دو صورتیں ہیں:(1) ایک یہ ہے کہ جو مکان یا دکان آپ لوگوں کو دے رہے ہیں اس کا کچھ نہ کچھ اسٹرکچر یعنی بنیادی ڈھانچا  بن چکا ہو تو اس کا سودا کیا جاسکتا ہے۔(2) جس دکان یا مکان کا ڈھانچہ بھی نہ بنا مثلاً ابھی ایک منزل بھی نہیں بنی اور چوتھی یا پانچوں منزل کی دکانیں یا مکانات بیچ رہے ہیں تو یہ بیع جائز نہیں ہے، اس صورت میں آپ ان سے وعدہ بیع کرلیں یعنی صرف بکنگ کرلیں کہ مثلاً  فلاں مکان آپ کو فروخت کیا جائے گا، اور اس بکنگ کی مد میں اس سے ایڈوانس رقم بھی لیں تو یہ جائز ہے۔ فتاوی شامی میں ہے:"(وهما عبارة عن كل لفظين ينبئان عن معنى التملك والتمليك ماضيين، كبعت واشتريت  أو حالين) كمضارعين لم يقرنا بسوف والسين كأبيعك فيقول أشتريه أو أحدهما ماض والآخر حال. (و) لكن (لا يحتاج الأول إلى نية بخلاف الثاني) فإن نوى به الإيجاب للحال صح على الأصح وإلا لا إذا استعملوه للحال كأهل خوارزم فكالماضي وكأبيعك الآن لتمحضه للحال، وأما المتمحض للاستقبال فكالأمر لايصح أصل (قوله: للحال) أي ولايستعملونه للوعد والاستقبال ط". (4/ 510، کتاب البیوع، ط: سعید)         وفیہ ایضا:"ولو أعطاه الدراهم، وجعل يأخذ منه كل يوم خمسة أمنان ولم يقل في الابتداء اشتريت منك يجوز وهذا حلال وإن كان نيته وقت الدفع الشراء؛ لأنه بمجرد النية لاينعقد البيع، وإنما ينعقد البيع الآن بالتعاطي والآن المبيع معلوم فينعقد البيع صحيحاً. قلت: ووجهه أن ثمن الخبز معلوم فإذا انعقد بيعاً بالتعاطي وقت الأخذ مع دفع الثمن قبله، فكذا إذا تأخر دفع الثمن بالأولى". (4/ 516، کتاب البیوع، مطلب البیع بالتعاطی،  ط: سعید)۔ فقط واللہ اعلم
                                                  
عنوان: کریم کمپنی میں گاڑی چلانے والے کا سواری اٹھانے سے قبل میٹر آن کرنا
سوال: کریم کمپنی کی گاڑی کی جب بکنگ آتی ہے تو ایک جگہ سے دوسری جگہ تک کا نشان ہوتا ہے،  یعنی راکب (سواری) کے گھر سے اس کی اگلی منزل تک،  اب ڈرائیور جو اس کے گھر سے کافی دور ہے وہ اس کے گھر تک جانے کے لیے میٹر آن کردیتا ہے،  اگر نہیں  کرتا تو اس کا نقصان بہت ہے،  اور اگر وہ ڈیلیوری نہیں اٹھاتا تو اس کی آئی ڈی بند ہوجاتی ہے،  اس کے لیے کیا حکم ہے؟
جواب: صورتِ  مسئولہ میں ہماری معلومات کے مطابق کمپنی کی جانب سے تمام ڈرائیورز کو پابند کیا جاتا ہے کہ جب تک سواری گاڑی/موٹر بائک  پر سوار نہ ہوجائے اس وقت تک میٹر آن نہ کیا جائے،  لہذا بکنگ آنے پر سواری کو بٹھانے سے قبل میٹر آن کرنے کی اجازت نہیں۔ فقط واللہ اعلمنوٹ: مذکورہ جواب،  میٹر آن کرنے کے حکم کی حد تک ہے۔  باقی کریم کمپنی اور ڈرائیور کے درمیان جو عقد طے پاتا ہے وہ جائز ہے یا نہیں، اس  کے بارے میں دارالافتاء جامعۃ العلوم الاسلامیہ علامہ محمد یوسف بنوری ٹاؤن سے   مذکورہ کمپنیوں کے کام کے طریقہ کار کی مکمل تفصیل اور کمپنی اور گاڑی مالکان  وغیرہ کے درمیان معاہدوں کے مکمل وضاحت بھیج کر سوال کیا  جاسکتا ہے۔جامعہ کے دارالافتاء  میں اس کے متعلق مشاورت جاری ہے، اب تک حتمی فتوی جاری نہیں ہوا۔
                                                  
عنوان: کیا وکیل مطلوبہ چیز خود خرید کر زائد قیمت پر اپنے موکل کو فروخت کر سکتا ہے؟
سوال: زید نے بکر سے کہا کہ میرے  لیے قسطوں پر گاڑی خرید لو،  بکر نے جاکر دوکان سے اپنے لیے قسطوں پر گاڑی خرید لی،  مثال کے طور پر 50000 کی، پھر آکر وہی گاڑی زید کو قسطوں پر 60000 کی فروخت کردی،  کیا بکر کے  لیے یہ معاملہ کرنا جائز ہوگا؟
جواب: صورتِ  مسئولہ میں وکیل کے لیے ایسا کرنے کی شرعاً اجازت نہیں۔ فقط واللہ اعلم
                                                  
عنوان: ملازمت کی جگہ میں مرد و زن کا اختلاط
سوال: ہمارے باہر کا ماحول اور ملازمت کی جگہوں پر اکثر بے پردہ عورتیں ہوتی ہیں، لباس نیچے سے بھی پائنچے پنڈلیوں تک ہوتے ہیں،  نہ نظر اُٹھا  کر حفاظت ہوسکتی ہیں،  نہ نظر جھکا  کر۔  ایسی صورت میں کیا کریں؟
جواب: صورتِ  مسئولہ میں آزادانہ اختلاط اور حتی الامکان گفتگو سے اجتناب کیا کریں، اور استغفار کرتے رہا کریں، ممکن ہو تو ملازمت کی جگہ میں ترغیبی پہلو اختیار کرکے باپردہ ماحول قائم کریں، اگر اس جگہ مشکلات ہوں تو  کسی ایسی نوکری کی تلاش جاری رکھیں، جہاں مرد و زن کا آزادانہ اختلاط نہ ہو، متبادل پاکیزہ ماحول میں حلال نوکری ملتے ہیں دوسری جگہ منتقل ہوجائیں۔ فقط واللہ اعلم
                                                  
عنوان: وراثت کی تقسیم
سوال: ایک مکان،  تین افراد یعنی باپ، ماں اور بیٹے کے نام پےہے. باپ کا انتقال ہو گیا ہے. وراثت کی تقسیم کس طرح ہو گی؟
جواب: اگر مرحوم کے کل ورثاء یہی ہیں تو مرحوم کے ترکے سے حقوقِ متقدمہ ادا کرنے کے بعد ترکے  کاآٹھواں حصہ بیوہ کو اوربقیہ بیٹے کو ملے گا۔ الدر المختار وحاشية ابن عابدين (رد المحتار) (6/ 772):
"(و) السدس (للجدة مطلقاً) كأم أم وأم أب (فصاعداً) يشتركن فيه (إذ كن ثابتات) أي صحيحات كالمذكورتين فإن الفاسدة من ذوي الأرحام كما سيجيء (متحاذيات في الدرجة لأن القربى تحجب البعدى) مطلقا كما سيجيء".  فقط واللہ اعلم
                                                  
عنوان: متعین وقت کے لیے کسی چیز سے انتفاع کا وقف
سوال: واقف ، شے موقوفہ کا  انتفاع ایک متعین وقت تک رکھ سکتاہے؟
جواب: رکھ سکتا ہے۔ فقط واللہ اعلم
                                                  
عنوان: ایزی پیسہ اکاؤنٹ کھولنے پر کمپنی کی طرف سے دی جانے والی سہولیات
سوال: ایزی پیسہ اکاؤنٹ میں  ایک ہزار روپے رکھنے پر کمپنی روزانہ پچاس منٹ دیتی ہے، شرعاً  کیسا ہے؟
جواب: اگر کمپنی کی طرف سے مذکورہ اضافی 50منٹس یا 50 ایس ایم ایس یا50  ایم بی یا کوئی بھی دوسرا اضافی نفع   اکاؤنٹ میں مخصوص رقم ( مثلاً 1000 روپے ) رکھنے کی شرط پر دیے جاتے ہیں (جیساکہ عموماً ہوتاہے) تو یہ قرض کی بنیاد پر حاصل ہونے والا مشروط نفع ہونے کی وجہ سے سود میں داخل ہوگا اور اس اضافی نفع ( منٹس وغیرہ ) کا استعمال کرنا جائز نہیں ہوگا۔نوٹ : ایزی پیسہ اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اور اس اکاؤنٹ کھلوانے یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا، لیکن  اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے تو چوں کہ ایزی پیسہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز سودی معاہدہ کےساتھ مشروط ہے ؛ اس لیے یہ اکاؤنٹ کھلوانا یا کھولنا ہی جائز نہیں ہوگا۔واضح رہے کہ عموماً "ایزی پیسہ اکاؤنٹ" دوسری صورت (یعنی قرض پر مشروط نفع دینے) کا ہوتاہے؛  لہٰذا ایسا اکاؤنٹ کھلوانا  جائز نہیں  ہوگا، البتہ اگر کوئی کمپنی پہلی صورت کے مطابق "ایزی پیسہ اکاؤنٹ"  کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔الدر المختار وحاشية ابن عابدين (رد المحتار) (5/ 166):"وفي الأشباه: كل قرض جر نفعاً حرام. (قوله: كل قرض جر نفعاً حرام) أي إذا كان مشروطاً".  فقط واللہ اعلم
                                                  
عنوان: کسی دوسرے کا کریڈٹ کارڈ استعمال کرنا
سوال: دوست کا کریڈٹ کارڈ استعمال کر کے ویب سائٹ سے انسٹالمنٹ پر خریداری کر سکتے ہیں؟  کسی دوسرے کا کارڈ استعمال کرنے پر کیا یہ سود سے خریداری ہوگی؟
جواب: کسی دوسرے کے کریڈٹ کارڈ  کے استعمال کا بھی وہی حکم ہے جو اپنے کریڈٹ کارڈ کے استعمال کا ہے، کریڈٹ کارڈ(Credit  Card)کااستعمال اوراس کے ذریعہ خریدوفروخت شرعاً درست نہیں ہے، اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے، اسی طرح اس کا معاہدہ کرنا بھی شرعاً حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے، اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو، اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔ جب کریڈٹ کارڈ بنوانا ہی ناجائز ہے، تو اسے خود بنوانا بھی ناجائز ہوا اور کسی کے بنے ہوئے کارڈ کا استعمال گویا اس سودی معاملے پر رضامندی کا اظہار ہے، لہٰذا یہ بھی ناجائز ہوگا۔باقی کریڈٹ کارڈ سے جو جائز سہولتیں متعلق ہیں وہ ڈیبٹ کارڈ سے بھی حاصل ہوجاتی ہیں، اس لیے کریڈٹ کارڈ کے استعمال کو ضرورت قرار نہیں دیا جاسکتا۔فقط واللہ اعلم
                                                  
عنوان: قسطوں پر موبائیل بیچنا
سوال: میں نے ایک ماہ پہلے ایک موبائل لیا ہے 17 ہزار روپے کا اور پھر 20 دن بعد اس کا ریٹ کم ہوا ہے اور اب نیا موبائیل 15500 کا ہے، یہ موبائل کسی دوست کو پسند آیا تو اس نے کہا کہ میں نے آپ کا موبائیل لینا ہے، میں نے کہا کہ : آپ نیا موبائیل لے لیں، میں آپ کو نہیں دے سکتا، تو اس نے بار بار کہا کہ آپ دیں، میں نے کہا کہ میں نے 17 ہزار کا لیا ہے تو  آپ کو 17 ہزار کا ہی دوں گا اور آپ پیسے قسطوں کی صورت میں دیتے رہنا، اب مجھے بتائیں کہ اس صورت میں کوئی سود تو نہیں لے رہا؟ مجھے میرے ایک دوست نے کہا ہے کہ یہ موبائل  تو سود پر دیا ہے ، مجھے فکر ہے، میں نے جتنے کا لیا ہے اتنے پر ہی قسطوں پر اس کو دے دیا، جب کہ مارکیٹ میں نئی قیمت 15500 ہے۔
جواب: سائل کے لیے جائز ہے کہ وہ 15500 روپے والا موبائل 17 ہزار میں قسطوں پر بیچے،  بشرطیکہ کل قیمت متعین اور ہر قسط کی رقم معلوم ہو اور اگر کبھی قسط کی ادائیگی میں تاخیر ہو تو جرمانہ وصول نہ کیا جائے۔فتاوی شامی میں ہے:"لأن للأجل شبهاً بالمبيع، ألا ترى أنه يزاد في الثمن لأجله". ( كتاب البيوع، باب المرابحة ۵/ ۱۴۲ ط:سعيد) فقط واللہ اعلم
                                                  
عنوان: ایزی پیسہ کا کام کرنا
سوال: ایزی پیسہ کا کام کرنا جائز ہے کیا؟
جواب: ایزی پیسہ اکاؤنٹ میں پیسے ڈالنے کا کام کرنا جائز ہے، اور پیسے منتقل کرنے/ لوڈ کرنے کی جو اجرت ملتی ہے وہ سائل کے لیے حلال ہے۔ باقی ان پیسوں کو اکاؤنٹ میں رکھ کر ان سے فری منٹس حاصل کرنا (جو کہ سود کے حکم میں ہے اور ناجائز ہے) گاہک کا ذاتی فعل ہے، اگر سائل کا اکاؤنٹ ایسے ناجائز معاہدے پر مشتمل نہیں ہے تو اس سے سائل کی آمدنی پر کوئی اثر نہیں آئے گا۔جواہر الفقہ میں ہے :’’دوسری قسم سببِ قریب کی وہ ہے کہ ہے تو سببِ قریب، مگر معصیت کے لیے محرک نہیں، بلکہ صدورِ معصیت کسی دوسرے فاعلِ مختار کے اپنے فعل سے ہوتا ہے، جیسے بیع عصیر عنب ممن یتخذہ خمراً یا  إجارة دار ممن یتعبد فیها الأصنام غیرہ کہ یہ بیع و اجارہ اگرچہ ایک حیثیت سے سببِ قریب ہے معصیت کا، مگر جالب اور محرک للمعصیۃ نہیں، شیرۂ انگور خریدنے سے یہ لازم نہیں آتا کہ اس کو شراب ہی بنائے اور گھر کو کسی مشرک کے لیے کرایہ پر دینے سے یہ لازم نہیں آتا کہ وہ اس میں بت پرستی بھی کرے، بلکہ وہ اپنی خباثت یا جہالت سے اس گناہ میں مبتلا ہوتا ہے، شیرہ بیچنے والا یا مکان کرایہ پر دینے والا معصیت کا باعث اور محرک نہیں ہے۔ایسے سببِ قریب کا حکم یہ ہے کہ اگر بیچنے یا اجارہ پر دینے والے کا مقصد اس معصیت ہی کا ہو، تب تو یہ خود ارتکابِ معصیت اور اعانتِ معصیت میں داخل ہو کر قطعاً حرام ہے۔ اور اگر اس کا قصد ونیت شامل نہ ہو، تو پھر اس کی دو صورتیں ہیں، یک یہ کہ اس کو علم بھی نہ ہو کہ یہ شخص شیرۂ انگور خرید کر سرکہ بنائے گا یا شراب، یا گھر کرایہ پر لے کر اس میں صرف سکونت کرےگا، یا کوئی ناجائز کام فسق وفجور کرےگا، اس صورت میں یہ بیع و اجارہ بلا کراہت جائز ہے…‘‘ (۷/۵۱۳ مکتبہ دار العلوم کراچی)پس  مسئولہ صورت میں جب سائل کو یہ معلوم نہیں ہے کہ گاہک ایزی پیسہ اکاؤنٹ میں پیسے ڈال کر کیا کرے گا، تو اس کے لیے ایزی لوڈ کرنا جائز ہے۔ اور تحقیق و تفتیش بھی اس کے ذمہ لازم نہیں ہے۔ فقط واللہ اعلم
                                                  
عنوان: کمپنی والوں کا ڈاکٹر کے لیے فی صد مقرر کرنا
سوال: میں ایک میڈیسن کمپنی کا مالک ہوں، میری میڈیسن معیاری اور سستی ہونے کے باوجود ڈاکٹر نہیں لکھتے، کیوں کہ ان کو دیگر کمپنی والے کچھ percentage فیصد یا تحفہ دیتے ہیں، کیا ایسی صورت میں، میں اپنی میڈیسن پر percentage دے سکتا ہوں یا کوئی اور صورت جو جائز ہو اختیار کر سکتا ہوں؟
جواب: ڈاکٹر حضرات کے لیے مندرجہ ذیل شرائط کا لحاظ رکھتے ہوئے کمپنیوں کی طرف سے ملنے والے تحائف یا کمیشن کا استعمال جائز ہے اور انہی شرائط کا لحاظ رکھتے ہوئے کمپنی والوں (سائل) کے لیے بھی فیصد مقرر کرنا جائز ہوگا:1۔  دوا تجویز کرتے وقت مریض کی مصلحت اور خیر خواہی کو مدنظر رکھا جائے۔2۔  محض کمیشن، تحائف اور مراعات و سہولیات حاصل کرنے کی خاطر غیر معیاری و غیر ضروری ادویات تجویز نہ کی جائیں۔3 ۔  کسی دوسری کمپنی کی دوا مریض کے لیے زیادہ مفید ہونے کے باوجود خاص اسی کمپنی ہی کی دوائی تجویز نہ کی جائے۔4 ۔  دوا ساز کمپنیاں ڈاکٹر کو دیے جانے والے کمیشن، تحفہ اور مراعات کا خرچہ دوائیاں مہنگی کرکے مریض سے وصول نہ کریں، یا خرچہ وصول کرنے کے لیے دوائیوں کے معیار میں کمی نہ کریں۔اگر ان شرائط کا لحاظ رکھا جائے تو تحائف کا لین دین کمپنی اور ڈاکٹر کے لیے جائز ہے، بصورت دیگرناجائز ہے۔ فقط واللہ اعلم
                                                  
عنوان: 10 ہزار کا معاملہ کرنے کے ایک ہفتے بعد 12 ہزار طلب کرنا
سوال: ہماری کمپنی گلوبل ایکسپورٹ میں بعض چیزوں کو بنوانے کا طریقےکار یہ ہوتا ہے کہ ہم مال بنوانے کا آرڈر دے دیتے ہیں جب کہ سامنے بنانے والا ہم سےحتمی رقم طے نہیں کرتا اور تقریباً پانچ یا سات دن گزر جانے کے بعد وہ رقم طےکرتا ہے، مثال کے طور پر معاملہ دس ہزار 10,000 پر کیا، لیکن پانچ سات دن گزرجانے کے بعد وہ 12,000بارہ ہزار روپے کردے۔  اب پوچھنا یہ ہے کے اس معاملے کی شرعی حیثیت کیا ہے؟ کیا ہم پر لازم ہے کہ ہم اس چیز کو 12,000 بارہ ہزار روپے کی ہی خریدیں یا 10,000 روپےمیں خریدنا لازم ہے یا یہ معاملہ فاسد ہے ؟
جواب: واضح رہے کہ کوئی چیز بنوانے کے لیے دی جائے تو اسی وقت حتمی قیمت طے کرنا ضروری ہے، اگر اسی وقت حتمی رقم طے نہ ہو تو ایسا سودا کرنا ناجائز ہے۔ نیز جب ایک قیمت طے ہوجائے تو بعد میں اس طے شدہ رقم میں اضافہ کرنا، مال بنوانے والے  کی اجازت اور رضامندی کے بغیر جائز نہیں ہے۔بدائع الصنائع في ترتيب الشرائع (5 / 258):"إذا اشترى عبدين بألف درهم ثم زاد المشتري في الثمن مائة درهم جازت الزيادة". فقط واللہ اعلم
                                                  
عنوان: زمین کی تقسیم میراث میں
سوال: تین بہنیں اور ایک بھائی ہے،  والد کا انتقال کافی پہلے ہو چکا تھا اور والدہ کا انتقال ابھی حال ہی میں ہوا ہے،  جب والد کا انتقال ہوا تھا اس وقت تقسیم میراث نہیں ہوئی تھی،  لیکن اب چوں کہ والدین اس دنیا میں نہیں رہے تو  اب فیملی کے باقی ماندہ افراد شریعت کے مطابق تقسیمِ میراث چاہتے ہیں،  اور ترکہ میں ٣٤ چونتیس جریب زمین ہے۔آپ سے گزارش ہے کہ شریعت کی روشنی میں ٣٤ جریب زمین کی تقسیم فرماکر فتوی میں درج کرکے جواب عنایت فرمائیں۔ اور والدین کے ذمہ میں کوئی ایسا قرضہ یاکوئی وصیت وغیرہ نہیں جوکہ ادا کی جائے۔
جواب: اگر والدین کی وفات کے درمیان کسی بیٹے یا بیٹی کا انتقال نہیں ہوا تو اس صورتِ  میں مرحوم کے  ترکہ  کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ (یعنی تجہیز و تکفین کے اخراجات) ادا کرنے کے بعد باقی کل جائیداد کو   پانچ حصوں میں تقسیم کر کے اس میں سے  دو حصے بیٹے کو اور ایک، ایک حصہ ہر بیٹی کو ملے گا۔  یعنی اس زمین میں سے 6اعشاریہ 8 جریب ہر بیٹی کو اور 13 اعشاریہ 6 جریب بیٹے کو ملے گی۔نوٹ: یہ جواب اس صورت میں ہے جب کہ مرحوم اور مرحومہ  کے انتقال کے وقت ان کے والدین میں سے کوئی حیات  نہیں تھا۔ فقط واللہ اعلم
                                                  
