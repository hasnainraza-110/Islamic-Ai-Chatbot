عنوان: اشتہارات دیکھنے کے عوض پیسے کمانے کا حکم
سوال: انٹرنیٹ پر ایک ویب سائٹ ہے جس پر پیسے کمانے کا طریقہ یہ ہے کہ ہم ان کو تین ہزار روپے فیس دیتے ہیں اور اس کے عوض وہ لوگ ہمیں تین ماہ کے لیے 26دن اشتہارات دیتے ہیں،  جس سے ہم دن کے ایک سو تیس روپے کماتے ہیں اور ان اشتہارات کے کلپوں میں مختلف علماء کے بیانات کلپ ہوتے ہیں، لہذا دلائل کی روشنی میں ہم یہ معلوم کرنا چاہتے ہیں کی آیا یہ پیسے کمانا جائز ہے یا نہیں ؟
جواب: صورتِ مسئولہ میں اشتہارات دیکھ کر پیسے کمانا شرعاً جائز نہیں، تفصیل کے لیے درج ذیل لنک ملاحظہ ہو :ایڈ پر کلک کرکے پیسہ کمانافقط واللہ اعلم
                                                  
عنوان: والد، دادا اور پر دادا نے اگر آبائی زمین میں سے اپنی اپنی بہنوں کو حصہ نہ دیا ہو تو اولاد کے لیے کیا حکم ہے؟
سوال: ہمارے پاس جو ہماری آبائی زمین ہے، اس میں سے نہ ہم نے اپنی بہنوں کو حصہ دیا ہے، نہ ہمارے ابو نے اپنی بہنوں کو حصہ دیا ہے، نہ ہمارے دادا نے اور نہ ہمارے پردادا نے حصہ دیا ہے، اب وہ زمین ہمارے تصرف میں ہے تو کیا ہم صرف اپنی بہنوں کو حصہ دیں گے یا اپنی پھوپھیوں کو اور اپنے دادا کی بہنوں کو بھی حصہ دیں گے؟
جواب: آپ کی آبائی زمین میں سے چوں کہ آپ کے والد، دادا اور پر دادا نے اپنی اپنی بہنوں کو حصہ نہیں دیا ہے، اس لیے آپ پر لازم ہے کہ آپ اس آبائی زمین میں سے اپنے پر دادا، دادا اور والد کی بہنوں کو یا انتقال ہوجانے کی صورت میں ان کے وارثین کو ان کا حصہ دینے کے بعد باقی زمین کو اپنے اور اپنی بہنوں کے درمیان تقسیم کریں۔ فقط واللہ اعلم
                                                  
عنوان: ایزی پیسہ اکاؤنٹ میں ایک ہزار روپے رکھنے پر فری منٹس اوردیگر سہولیات ملنا
سوال: موبائل اکاونٹ میں ایک ہزار یازائد رقم ڈالتےوقت کمپنی کےطرف سےجوفری منٹ ملتےہیں وہ جائزہےیا نہیں؟(2)موبائل میں ایزی لوڈ پربھی کچھ کمپنیاں منٹ فری دیتی ہیں، اس کا استعمال جائز ہے یا نہیں؟
جواب: "ایزی پیسہ اکاؤنٹ " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank"، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں  کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا اگر کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا؛ اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کا لین دین  شریعتِ مطہرہ کی رو سے سود ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔(۲) ایزی لوڈ کروانے کی حیثیت چوں کہ قرض کی نہیں ہے، اس لیے ایزی لوڈ کروانے پر اگر کمپنی کی طرف سے فری منٹس ملیں تو ان کا استعمال کرنا جائز ہوگا۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)وفیہ ایضا (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا".(14/513، باب کل قرض جر  منفعة، کتاب الحوالة، ط: إدارة القرآن) فقط واللہ اعلم
                                                  
عنوان: B4U کمپنی کا حکم
سوال: B4U کمپنی کے بارے میں شرعی راہ نمائی درکار ہے!
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور  مذکورہ کرنسی میں انویسٹمنٹ  جائز نہیں ہے؛ لہٰذا  بی فار یو میں انویسٹمنٹ کرنے کی بھی شرعًا اجازت نہیں ہوگی۔2-  مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے: فکس منافع میں آپ کا منافع فکس ہوگا۔ آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم  گزر چکا کہ  یہ ادارہ چوں کہ کرپٹو کرنسی میں انویسٹ کرتا ہے اور کرپٹو کرنسی شرعی طور پر مادی وجو دنہیں رکھتی، اور اس میں سرمایہ کاری کرنا جائز نہیں ہے،  لہٰذا دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنا درست نہیں ہے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے؛  لہذا اس کمپنی میں پیسے انویسٹ کرنا جائز نہیں ہے۔3 :  اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹروں  کو چین در چین  اجرت یا کسی عنوان سے رقم دی جاتی ہے تو ناجائز ہونے کی ایک اور وجہ ہوگی۔مزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:b4u کمپنی میں انویسٹمنٹ کا حکمفتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب»". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)فقط واللہ اعلم
                                                  
عنوان: مروجہ تکافل کا شرعی حکم
سوال: کیا تکافل جائز ہے؟ بندہ نے ایک تکافل کے بارے میں سنا ہے کہ پالیسی کے مطابق ہر سال  10,000کی رقم جمع کروانی ہوتی ہے، جو کہ   20 سال تک جمع کروانی ہوتی ہے،  جو  200,000بنتی ہے اور  20سال بعد تکافل آپ کو  2,000,000 ادا کرتا ہے،  اس درمیان اگر پالیسی ہولڈر فوت ہو جاتا ہے تو اس کی ہر سال  10,000والی اقساط معاف کر دی جاتی ہیں اور پالیسی ہولڈر کے بیوی بچوں کو  20 سال بعد  2,000,000 کی رقم کی ادائیگی کر دی جاتی ہے، اس سلسلے میں راہ نمائی فرمائیں!
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، وہ بھی جائز نہیں ہے۔         تکافل کے نظام کو جائز قرار دینے والے  اس  کی بنیاد  وقف کے قواعد  پر قرار دیتے ہیں ، لیکن  اس نظام میں وقف کے  قواعد کی مکمل رعایت نہیں کی جاتی ،    ذیل میں  اس نظام کی چند بنیادی خرابیوں کا ذکر کیا جاتا ہے :         1۔۔  مروجہ تکافل میں ابتداءً  وقف فنڈ قائم کرنے والے خود اپنا بھی تکافل کرواتے ہیں، اور اپنی ہی وضع کردہ  شرائطِ وقف کے تحت اپنے ہی موقوفہ مال سے  فوائد اٹھاتے ہیں ، جب کہ  نقود کا وقف بذاتِ خود  محلِ نظر ہے، اگر تعامل کی وجہ سے اسے درست مان بھی لیا جائے  تو نقود کا وقف کرنے والا  خود اپنی  وقف کردہ منقولی  شے (نقود  وغیرہ) سے نفع نہیں اٹھاسکتا،  یعنی منقولی اشیاء میں ”وقف علی النفس “ درست نہیں ہے۔         2۔۔  دوسری خرابی اس نظام میں یہ ہے کہ:   یہاں پر عقد کی نسبت  کمپنی (شخصِ قانونی) کی طرف ہوتی ہے، جوکہ ایک فرضی اور معنوی چیز ہے، خارج میں اس کا کوئی وجود نہیں  ہے، جب کہ عقد کرنے والوں کا عاقل ، بالغ ہونا ضروری  ہے، اور ظاہر ہے کہ شخصِ قانونی میں ان صفات کا پایا  جانا ممکن نہیں ہے،  جس کی بنا پر تمام معاملات حقیقت میں کمپنی کے ڈائریکٹر ہی سرانجام دیتے ہیں ، چناچہ وہ ڈائریکٹر جب ایک  شخصِ قانونی (وقف فنڈ) کو ”رب المال“ اور دوسرے شخصِ قانونی  (کمپنی)  کو ”مضارب“ بناتے ہیں ، اس حال میں کہ دونوں کہ متولی وہ خود ہوتے ہیں تو  نفس الامر اور حقیقت میں وہ خود عقد کے دونوں  پہلو ”رب المال“ اور ”مضارب“ بنتے ہیں ، اس لیے کہ ڈائریکٹر حضرات ہی  کمپنی اور  وقف فنڈ کی نمائندگی کرتے ہیں ، گویا وہ یوں کہتے ہیں کہ  (وقف فنڈ کی طرف سے)  ہم مال مضاربت کے لیے دیتے ہیں ، اور (کمپنی کی طرف سے) ہم  مال مضاربت کے لیے وصول کرتے ہیں ، دوسری طرف عام  طور پر  ان ڈائریکٹرز ہی کو کمپنی کہا جاتا ہے،  نتیجتًا ایک ہی فرد (حقیقی) خود ہی رب المال ٹھہرا اور خود ہی مضارب، جوکہ شرعاً درست نہیں ہے۔ 3۔۔ تیسری خرابی اس نظام میں  یہ ہے کہ:   چندہ کی رقم وقف کی ملکیت ہے اور شریعت کی رو سے   اس رقم کا مالک کو واپس کرنا جائز نہیں ہے،  نہ کل کی واپسی نہ ہی جز کی واپسی،  بلکہ  اس رقم کو وقف کی طرح   صرف وقف  کے مصالح اور مقاصد میں خرچ کیا جاسکتا ہے،  ایسی کوئی صورت نہیں کہ متولی، وقف کی ملکیت   واقف  کو واپس کردے،  یا چندہ دہندہ اس کو واپس لے لے،  جب کہ تکافل میں چندے کی رقم چندہ دہندگان کو مختلف  ناموں سے واپس کی جاتی ہے، جس کی شریعت میں کوئی نظیر نہیں  ہے۔         4۔۔ چوتھی خرابی اس نظام میں  یہ ہے کہ:  اسلام کے نظامِ  کفالت کی بنیاد  خالص تبرع پر ہے،  جیسا کہ رفاہی اور خیراتی ادارے یہ کام انجام دے رہے ہیں، جب کہ مروجہ  تکافل میں پالیسی ہولڈر اور وقف فنڈ کے درمیان ہونے والا عقد،  عقدِ معاوضہ کی حیثیت رکھتا ہے،  تو جس طرح انشورنس  عقدِ معاوضہ ہونے کی وجہ سے  سود ، قمار اور غرر جیسے مہلک گناہوں کا مجموعہ تھا،  اسی طرح تکافل میں بھی یہی خرابیاں پائی جاتی ہیں ۔             لہذا کسی بھی مروجہ تکافل کمپنی  کے ساتھ بھی  کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیا   ہوتو ختم کروالیا جائے، نیز تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔قرآنِ کریم میں ہے:{يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَل الشَّيْطَانِ فَاجْتَنِبُوهُ لَعَلَّكُمْ تُفْلِحُون} [المائدة: 90]       ارشاد باری تعالی ہے:{وَأَخْذِهِمُ الرِّبَا وَقَدْ نُهُوا عَنْهُ وَأَكْلِهِمْ أَمْوَالَ النَّاسِ بِالْبَاطِلِ وَأَعْتَدْنَا لِلْكَافِرِينَ مِنْهُمْ عَذَابًا أَلِيمًا }[النساء: 161]شرح معاني الآثارمیں ہے:" عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»".(2/313، کتاب الکراھة، ط: حقانیه)حدیث مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا،  وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: «هُمْ سَوَاءٌ»".(الصحیح لمسلم، 3/1219، کتاب المساقات،دار احیاء التراث، بیروت۔مشکاۃ المصابیح،  باب الربوا، ص: 243، قدیمی)         مشكاة المصابيح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءاً أيسرها أن ینکح الرجل أمه»".(1/246، باب الربوا ، ط: قدیمی)مصنف ابن ابی شیبہ میں ہے:             "عن ابن سیرین قال: کل شيءٍ فیه قمار فهو من المیسر".  (4/483، کتاب البیوع  والاقضیة، ط؛ مکتبة الرشد، ریاض)       فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (6 / 403، کتاب الحظر والاباحة، ط : سعید)         بدائع الصنائع میں ہے:"(منها) أن يكون مما لاينقل ولايحول كالعقار ونحوه، فلايجوز وقف المنقول مقصوداً لما ذكرنا أن التأبيد شرط جوازه، ووقف المنقول لايتأبد؛ لكونه على شرف الهلاك، فلايجوز وقفه مقصوداً إلا إذا كان تبعاً للعقار، بأن وقف ضيعة ببقرها وأكرتها وهم عبيده فيجوز، كذا قاله أبو يوسف، وجوازه تبعاً لغيره لايدل على جوازه مقصوداً، كبيع الشرب ومسيل الماء، والطريق أنه لايجوز مقصوداً ويجوز تبعاً للأرض والدار، وإن كان شيئاً جرت العادة بوقفه، كوقف المر والقدوم لحفر القبور، ووقف المرجل لتسخين الماء، ووقف الجنازة وثيابها". (6 / 220،  فصل فی الشرائط التی ترجع الی الموقوف، کتاب الوقف، ط: سعید)        العقود الدريه في تنقيح الفتاوى الحامديه میں ہے:"وفي موضع آخر من الوقف من فتاوى الشلبي المذكور ما نصه: فإذا كان وقف الدراهم لم يرو إلا عن زفر، ولم يرو عنه في وقف النفس شيء فلا يتأتى وقفها على النفس حينئذٍ على قوله، لكن لو فرضنا أن حاكماً حنفياً حكم بصحة وقف الدراهم على النفس هل ينفذ حكمه؟ فنقول: النفاذ مبني على القول بصحة الحكم الملفق، وبيان التلفيق أن الوقف على النفس لايقول به إلا أبو يوسف، وهو لايرى وقف الدراهم، ووقف الدراهم لايقول به إلا زفر، وهو لايرى الوقف على النفس، فكان الحكم بجواز وقف الدراهم على النفس حكماً ملفقاً من قولين، كما ترى وقد مشى شيخ مشايخنا العلامة زين الدين قاسم في ديباجة تصحيح القدوري على عدم نفاذه، ونقل فيها عن كتاب توفيق الحكام في غوامض الأحكام: أن الحكم الملفق باطل بإجماع المسلمين. ومشى الطرسوسي في كتابه أنفع الوسائل على النفاذ مستنداً في ذلك لما رآه في منية المفتي، فلينظره من أراده اهـ".(1 / 109،  کتاب الوقف، ط : دار المعرفة)       فتاوی شامی میں ہے:"وظاهر ما مر في مسألة البقرة اعتبار العرف الحادث، فلايلزم كونه من عهد الصحابة، وكذا هو ظاهر ما قدمناه آنفاً من زيادة بعض المشايخ أشياء جرى التعامل فيها، وعلى هذا فالظاهر اعتبار العرف في الموضع، أو زمان الذي اشتهر فيه دون غيره فوقف الدراهم متعارف في بلاد الروم دون بلادنا، وقف الفأس والقدوم كان متعارفاً في زمن المتقدمين ولم نسمع به في زماننا، فالظاهر أنه لايصح الآن، ولئن وجد نادراً لا يعتبر؛ لما علمت من أن التعامل هو الأكثر استعمالاً، فتأمل". (4 / 364، کتاب الوقف، ط: سعید)         بدائع الصنائع  میں ہے:"(أما) شرائط الانعقاد فأنواع: بعضها يرجع إلى العاقد، وبعضها يرجع إلى نفس العقد، وبعضها يرجع إلى مكان العقد، وبعضها يرجع إلى المعقود عليه، (أما) الذي يرجع إلى العاقد فنوعان: أحدهما أن يكون عاقلاً، فلاينعقد بيع المجنون والصبي الذي لايعقل؛ لأن أهلية المتصرف شرط انعقاد التصرف، والأهلية لاتثبت بدون العقل فلايثبت الانعقاد بدونه … والثاني: العدد في العاقد، فلايصلح الواحد عاقداً من الجانبين في باب البيع إلا الأب فيما يبيع مال نفسه من ابنه الصغير".(5 / 135،  کتاب البیوع، ط: سعید)         البحر الرائق  میں ہے:"(قوله : ولا يملك الوقف) بإجماع الفقهاء، كما نقله في فتح القدير؛ ولقوله عليه السلام لعمر -رضي الله عنه-: «تصدق بأصلها لاتباع ولاتورث». ولأنه باللزوم خرج عن ملك الواقف وبلا ملك لايتمكن من البيع، أفاد بمنع تمليكه وتملكه منع رهنه، فلا يجوز للمتولي رهنه".      (5 / 221،   کتاب الوقف، ط: دار الکتاب الاسلامی)       فتاوی شامی میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه". (5/99،مَطْلَبٌ فِيمَنْ وَرِثَ مَالًا حَرَامًا،ط: سعید)فقط واللہ اعلم
                                                  
عنوان: مروجہ بٹ کوئن کرنسی کی حیثیت اور اس کا کاروبار کرنے کا حکم
سوال: کیا بٹ کوائن کرنسی ہے؟ اور شریعت میں اس کا کاروبار جائز ہے؟
جواب: ’’بٹ کوائن‘‘ اور اس طرح کی دیگر ڈیجیٹل کرنسی جنہیں  ’’ کرپٹو کرنسی ‘‘  کہا جاتا ہے کا کوئی مادی وجود نہیں ہے، اس ليے  اسے ”کرنسی“ یا ”مال“  قرار نہیں دیا جاسکتا ہے ؛  لهذا  اس کے ذریعہ لین دین كرنا، اس میں سرمایہ کاری اور اس کا کاروبار کرنا جائز نہیں ہے۔فقط والله اعلم
                                                  
عنوان: بیوہ، دو بیٹوں، اور چھ بیٹیوں میں میراث کی تقسیم
سوال: مرحوم کی جائے داد کی تقسم کیسے ہو گی؟ ایک   بہوہ (بیوہ)، دو بیٹے، چھ  ( 6) بیٹیاں،  تقسیم فیصد کے حساب سے بتائیں!
جواب: سوال میں اگر بہوہ سے مراد مرحوم کی بہو ہے، تو مرحوم کی جائیداد   کی تقسیم اس طرح ہوگی کہ  جائیداد سے حقوقِ متقدمہ  ادا کرنے کے بعد  ( یعنی تجہیز وتکفین کا خرچہ نکالنے کے بعد، اور مرحوم ذمہ واجب الادا  قرض اور جائز وصیت کے   مابقیہ ترکے کے ایک   تہائی  سے نفاذ  کے بعد)   مرحوم  کی جائیدادِ  منقولہ و غیرمنقولہ کو  دس حصوں میں تقسیم کرکے دو/ دو حصے مرحوم کے ہر بیٹے کو، اور ایک/ ایک حصہ مرحوم کی ہر بیٹی کو ملےگا۔باقی مرحوم کی بہو  مرحوم کی میراث میں سے شرعاً حصہ دار نہیں ہے۔یعنی مثلًا  سو  (100) روپے میں سے بیس/ بیس (20/20) روپے مرحوم کے ہر بیٹےکو، اور دس/ دس (10/10) روپے ہر بیٹی کو ملیں گے۔اور اگر بہوہ سے مراد مرحوم کی بیوہ ہے،  تو پھر مرحوم کی میراث یوں تقسیم ہوگی کہ مرحوم کی کل جائیداد کو اسّی (80) حصوں میں تقسیم کرکے دس (10) حصے مرحوم کی بیوہ کو، چودہ(14) حصے مرحوم کے ہر بیٹے کو، اور سات/ سات  حصے  مرحوم  کی ہر بیٹی کو  ملیں گے۔یعنی مثلًا  سو  (100)  روپے  میں   سے  ساڑھے بارہ روپے (12.5)  مرحوم کی بیوہ کو  اور  ساڑھے  سترہ  (17.5)  روپے  مرحوم کے ہر بیٹے کو، اور  پونے نو  (8.75) روپے مرحوم کی ہر بیٹی کو ملیں گے۔فقط واللہ اعلم
                                                  
عنوان: سودی رقم سے بینک فیس دینا/ ٹیکس دینا/ اور رشوت دینے کا حکم
سوال: اگر بینک میں سیونگ اکاؤنٹ ہو جس پر مہینہ کے آخر میں بینک منافع دیتا ہے، میرا سوال ہے کہ:(1): کیا اس سود کی رقم سے بینک والوں کی فیس اور چارجز دیے جا سکتے ہیں؟(2): کیا اس رقم سے حکومت کا ٹیکس بھی دیا جا سکتا ہے؟(3): کیا یہ رقم کسی کو دے سکتے ہیں جو حرام رقم کا تقاضا کر رہا ہو جسے حکومت کے اداروں میں یا کوئی جائز کام کے لیے پیسہ مانگتے ہیں،  جس کی آسان مثال رشوت ہے؟
جواب: واضح رہے کہ از روئے شرع  رائج بینک (خواہ روایتی بینک ہو یا مروجہ غیرسودی بینک ہو) سے کسی بھی طرح تمویلی معاملات کرنا جائز نہیں ہے، بینک  منافع کے نام سے جو کچھ دیتا ہے شرعًا وہ سود کے حکم میں ہے، اور سود کا  لینا  دینا قطعی نصوص  سے  حرام ہے ؛ اس لیے  بینک میں سیونگ اکاؤنٹ کھلوانا ہی جائز نہیں ہے، ضرورت پر بینک میں صرف  ایسا اکاؤنٹ کھلوانے کی اجازت ہے، جس میں سود  لینا دینا نہ پڑتا ہو جیسے کرنٹ اکاؤنٹ۔ اگر کسی نے بینک میں سیونگ اکاؤنٹ  وغیرہ  میں رقم رکھوالی ہو تو اس پر لازم ہے کہ فی الفور وہ اپنی اصل رقم نکلوالے  یا سیونگ اکاؤنٹ کرنٹ اکاؤنٹ میں تبدیل ہوسکتا ہے تو اسے کرنٹ اکاؤنٹ میں تبدیل کرکے صرف اصل رقم سے استفادہ کرے، اور  سودی لین دین اور اس کا معاہدہ کرنے کے گناہ سے توبہ واستغفار کرے، بہرصورت اصل رقم پر  جو سود ملا ہو ، اس کا وصول کرنا ہی جائز نہیں ہے، اگر کسی نے لاعلمی میں سودی رقم وصول کرلی ہوتو اسے ثواب کی نیت کے  بغیر  غرباء وفقراء میں تقسیم کرنا ضروری ہے،  اپنے ذاتی فائدے کے  لیے ایسے پیسوں کا استعمال جائز نہیں ہے، بصورتِ مسئولہ:1: سیونگ اکاؤنٹ کے  منافع کی رقم سے بینک کی فیس دینا جائز نہیں ہے؛ کیوں کہ بینک کی فیس ذاتی فائدہ حاصل کرنے کی وجہ سے دی جاتی ہے، اور سود کے  پیسے ذاتی فائدہ حاصل کرنے کے  لیے استعمال کرنا جائز نہیں ہے۔2: مختلف ٹیکسز کو سودی رقم سے منہا کرنا اور سودی رقم کو اپنے استعمال میں لانا شرعاً جائز نہیں، البتہ  اگر آپ کا اکاؤنٹ سرکاری بینک میں ہے، اور بینک سال میں جو ٹیکس کاٹتا ہے، اگر وہ سرکاری کھاتے کا ٹیکس ہو ، اور  غیر منصفانہ اور ظالمانہ  ہو تو بوقتِ ضرورت اسے منہا کرسکتے ہیں، البتہ اکاؤنٹ ہولڈر کو فراہم کردہ سہولت (جیسے ڈیبٹ کارڈ کی سالانہ فیس، چیک بک کے چارجز  وغیرہ یاکسی دیگر خدمت )  کے عوض میں اگر بینک کٹوتی کرتا ہو تو ایسی کٹوتی کو سودی رقم سے منہا کرنا شرعًا جائز نہ ہوگا۔نیز واضح رہے کہ ٹیکس کی کٹوتی  کی غرض سے سیونگ اکاؤنٹ کھلوانے کی قطعاً اجازت نہیں ہے، مذکورہ حکم (سرکاری بینک کے سیونگ اکاؤنٹ سے ٹیکس کی کٹوتی کی گنجائش کا حکم) اس صورت کا ہے کہ لاعلمی میں یا غیر اختیاری طور پر سیونگ اکاؤنٹ کھول دیا گیا اور اس سے ٹیکس کی کٹوتی کردی گئی ہو، اور ٹیکس غیر منصفانہ ہو۔3:  مذکورہ رقم سے کسی بھی حکومتی محکمے کے افسر وغیرہ کو رشوت دینا بھی جائز  نہیں ہے؛ کیوں کہ سودی رقم مال خبیث ہے، اور مال خبیث یا تو مالک (یعنی بینک/حکومت)  کو لوٹانا ضروری ہے، اگر وہ ممکن نہ ہو تو ثواب کی نیت کےبغیر صدقہ کرنا ضروری ہے۔فتاوی شامی میں ہے:"ويردونها على أربابها إن عرفوهم، وإلا تصدقوا بها؛ لأن سبيل الكسب الخبيث التصدق إذا تعذر الرد على صاحبه.(كتاب الحظر والاباحة، ج:6، ص:385، ط:ايج ايم سعيد)معارف السنن میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفیة)فقط والله اعلم
                                                  
عنوان: بی فار یو میں سرمایہ کاری اور اس کے منافع کا حکم
سوال: بی  فار یو  کے  بارے  میں  وضاحت  فرمائیں کہ اس میں جو   منافع  ملتا  ہے  سرمایہ کاری کے طور پر کیا وہ جائز ہے یا نا جائز؟ اور  اگر  نا جائز ہے تو کس بنا پر؟
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل  شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور  مذکورہ کرنسی میں انویسٹمنٹ  جائز نہیں ہے؛ لہٰذا  بی فار یو میں انویسٹمنٹ کرنے کی بھی شرعًا اجازت نہیں ہوگی۔2-  مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے: فکس منافع میں آپ کا منافع فکس ہوگا۔ آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم  گزر چکا کہ  یہ ادارہ چوں کہ کرپٹو کرنسی میں انویسٹ کرتا ہے اور کرپٹو کرنسی شرعی طور پر مادی وجو دنہیں رکھتی، اور اس میں سرمایہ کاری کرنا جائز نہیں ہے،  لہٰذا دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنا درست نہیں ہے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے؛  لہذا اس کمپنی میں پیسے انویسٹ کرنا جائز نہیں ہے۔3 :  اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹروں  کو چین در چین  اجرت یا کسی عنوان سے رقم دی جاتی ہے تو ناجائز ہونے کی ایک اور وجہ ہوگی۔مزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:b4u کمپنی میں انویسٹمنٹ کا حکمفتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب»". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)فقط واللہ اعلم
                                                  
عنوان: موبائل مىں فلميں اور ڈرامے ڈاؤن لوڈ کرکے دینے کی اجرت
سوال: ڈاؤن لوڈنگ والے جو موویز  اور  ڈرامے وغیرہ بھر کر دیتے ہیں ، یہ روزی کمانا حلال  ہے یا حرام؟
جواب: موبائل یا میموری کارڈ وغیرہ  میں فلمیں اور  گانے وغیرہ  ڈال کر دینا سخت گناہ کا کام ہے، یہ گناہ کے کام میں تعاون کرنا ہے،  وہ لوگ جب تک ان فلموں اور گانوں کو دیکھتے اور سنتے رہیں گے ، ڈاؤن لوڈ کرکے دینے والے کو  برابر گناہ ملتا رہے گا ، اور  چوں کہ یہ ایک گناہ کا کام ہے،  اس لیے  یہ کام کرنا اور اس کام کے بدلے  پیسے وصول کرنا بھی جائز نہیں  ہے۔ارشاد باری تعالی ہے:{ وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدۃ: 2]ترجمہ:”  اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔“(از بیان القرآن)احکام القرآن للجصاص میں ہے:"وقَوْله تَعَالىٰ: {وَتَعاوَنُوا عَلَى الْبِرِّ وَالتَّقْوى} يَقْتَضِي ظَاهِرُهُ إيجَابَ التَّعَاوُنِ عَلَى كُلِّ مَا كان تَعَالَى؛ لِأَنَّ الْبِرَّ هُوَ طَاعَاتُ اللّٰهِ وقَوْله تعالى: {وَلاتَعاوَنُوا عَلَى الْإِثْمِ وَالْعُدْوانِ} نَهْيٌ عَنْ مُعَاوَنَةِ غَيْرِنَا عَلَى مَعَاصِي اللّٰهِ تَعَالىٰ".(المائدة: آية: ٢، ٣ / ٢٩٦، ط: دار إحياء التراث العربي)فقط واللہ اعلم
                                                  
عنوان: اسمگلنگ کرنے کا حکم
سوال: اسمگلنگ کرنا کیسا ہے؟ میرا مطلب اگر میں آٹا پاکستان سے اسمگلنگ کرکےافغانستان لے جاؤں تو کیسا ہے؟
جواب: تجارت کے حلال ہونے کے لیے ضروری ہے کہ اس میں شرعی اصولوں او رشرائط کا خیال رکھا جائے ،لہذا کسی بھی  دوسرے  ملک سے مال خرید کر اپنے ملک لانایا  اپنے  ملک سے کوئی  چیز  وہاں جاکر  بیچنا ،اس  میں اگر  خرید و فروخت کی تمام شرائط کا لحاظ رکھاجائے گا  تو  یہ فی نفسہ مباح ہوگا، لیکن جب عوام الناس کے مفاد  کی خاطر حکومتی سطح پر جائز اشیاء  کی اسمگلنگ ممنوع ہو تو  اس سے اجتناب  ضروری ہے؛ کیوں کہ کسی بھی ریاست میں رہنے والا شخص اس ریاست میں رائج قوانین پر عمل درآمد کا (خاموش)  معاہدہ کرتاہے، اور جائز امور میں معاہدہ کرنے کے بعد اسے پورا کرنا دیانتًا  ضروری ہوتاہے،   اس طرح  کے جائز  امور   سے متعلق قانون کی خلاف ورزی گویا معاہدہ کی خلاف ورزی ہے، اور معاہدے کی خلاف ورزی سے شریعت نے منع کیا ہے، نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں  مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا شرعاً ضروری ہے،  لہذا  اسمگلنگ سے اجتناب کرنا چاہیے۔البتہ  جائز اشیاء   کی اسمگلنگ سے جو  نفع  حاصل  ہو گا ، وہ حرام نہیں ہو گا۔فقط واللہ اعلم
                                                  
عنوان: داؤد فیملی تکافل کا حکم
سوال: ”داؤد  فیملی  تکافل“  میں پیسہ جمع کروانا ٹھیک ہے یا نہیں؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے،  مروجہ انشورنس کے متبادل کے طور پر  بعض ادارے   ”تکافل“ کے عنوان سے  جو نظام  چلارہے ہیں ،  وہ بھی  بہت سے مفاسد کی وجہ سے جائز نہیں ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔فقط واللہ اعلمتفصیل کے لیے درج ذیل لنک پر جامعہ کا تفصیلی فتویٰ ملاحظہ فرمائیں:تکافل ماڈل اور اس کی شرعی خرابیاںپاک قطر تکافل کی پالیسی خریدنا اور اس ادارے میں ملازمت کرنے کا حکم
                                                  
عنوان: مروجہ غیر سودی اور روایتی بینک سے قرض لینا
سوال: کیا اسلامک بینک یا غیر اسلامک بینک سے رقم بطور لون لی جا سکتی ہے؟ جس میں اضافی رقم بھی ادا کرنی پڑے؟  میں 4000000 روپےبطور لون لینا چاہ رہا ہوں،  جو حکومتِ  پاکستان نے اسکیم نکالی ہے،  جس میں مجھے 000، 280  ٪7 روپے اضافی دینے ہوں گے،  براہ کرم دونوں اسلامک اور غیر اسلامک بینک کے بارے میں آگاہ کردیں۔
جواب: سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے، اور بینک  سے    ملنے والا قرض سراسر سود پر مشتمل ہوتا ہے، اور  بینک سے قرض لینا سودی معاملہ ہے،  اور سودی قرض لینا جائز نہیں  ۔نیز مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے، کیوں کہ اس معاملے میں بھی بہت سے شرعی اصولوں کی خلاف ورزی لازم آتی ہے، مثلاً ایک ہی معاملہ میں اجارہ اور بیع کو جمع کرنا اور دونوں کو عملاً ایک دوسرے کے لیے شرط قرار دینا وغیرہ۔لہذا مروجہ غیر سودی  اورروایتی بینک، دونوں سے قرض پر رقم لینا ناجائز ہے ؛کیوں  کہ یہ  سود پر مشتمل ہے۔ اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(14/513، باب کل قرض جرّ منفعة، کتاب الحوالة، ط: إدارۃ القرآن)تحفة الأحوذي شرح جامع الترمذی میں ہے:"قوله: (نهى رسول الله صلى الله عليه وسلم عن بيعتين في بيعة) أي صفقة واحدة وعقد واحد ويأتي تفسير هذا عن المصنف.قوله: (وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة وبنسيئة بعشرين ولا يفارقه على أحد البيعين) قال في شرح السنة بعد ذكر هذا التفسير: هو فاسد عند أكثر أهل العلم؛ لأنه لا يدرى أيهما جعل الثمن. انتهى. وقال في النيل: والعلة في تحريم بيعتين في بيعة عدم استقرار الثمن في صورة بيع الشيء الواحد بثمنين انتهى.  (فإذا فارقه على أحدهما فلا بأس إذا كانت العقدة على واحد منهما) بأن قال البائع: أبيعك هذا الثوب بنقد بعشرة وبنسيئة بعشرين، فقال المشتري: اشتريته بنقد بعشرة ثم نقد عشرة دراهم فقد صح هذا البيع وكذلك إذا قال المشتري: اشتريته بنسيئة بعشرين وفارق البائع على هذا صح البيع؛ لأنه لم يفارقه على إيهام وعدم استقرار الثمن بل فارقه على واحد معين منهما، وهذا التفسير قد رواه الإمام أحمد في روايته عن سماك، ففي المنتقى عن سماك عن عبد الرحمن بن عبد الله بن مسعود عن أبيه قال: نهى النبي صلى الله عليه وسلم عن صفقتين في صفقة. قال سماك: هو الرجل يبيع البيع فيقول: هو بنسأ بكذا وهو بنقد بكذا،  وكذا قال الشوكاني في النيل: قوله: من باع بيعتين في بيعة، فسره سماك بما رواه المصنف يعني صاحب المنتقى عن أحمد عنه، وقد وافقه على مثل ذلك الشافعي فقال: بأن يقول بعتك بألف نقدا أو ألفين إلى سنة، فخذ أيهما شئت أنت وشئت أنا، ونقل ابن الرفعة عن القاضي: أن المسألة مفروضة على أنه قبل على الإبهام، أما لو قال قبلت بألف نقد أو بألفين بالنسيئة صح ذلك انتهى.واعلم أنه قد فسر البيعتان في بيعة بتفسير آخر: وهو أن يسلفه دينارا في قفيز حنطة إلى شهر فلما حل الأجل وطالبه بالحنطة قال: بعني القفيز الذي لك علي إلى شهرين بقفيزين، فصار ذلك بيعتين في بيعة؛ لأن البيع الثاني قد دخل على الأول فيرد إليه أوكسهما وهو الأول. كذا في شرح السنن لابن رسلان، فقد فسر حديث أبي هريرة المذكور بلفظ نهى رسول الله صلى الله عليه وسلم عن بيعتين في بيعة بثلاثة تفاسير فاحفظها."(باب ما جاء في النهي عن بيعتين في بيعة، ج:4، ص:357، ط:دارالكتب العلمية)فقط والله أعلم
                                                  
عنوان: بینک اسلامی سرٹیفکٹ بنانے کا حکم
سوال: کیا بینک اسلامی کے سرٹیفکیٹ لینا ٹھیک ہیں؟  اس کا منافع فکس نہیں ہے ، اور کافی علماء کرام کے فتاوی بھی ان کے پاس موجود ہیں، بينک مینیجر جو کہ کافی مذہبی ہیں انہوں نے مشورہ دیا ہے کہ: آپ کے اکاؤنٹ میں جو پیسے پڑے ہیں ، اس کے آپ سرٹیفکیٹ لے لیں،  میرے پوچھنے پر کہ کیا یہ سود تو نہیں ہے؟  انہوں نے کہا: آپ نے آئندہ ایسی بات نہیں کرنی ہے،  سو فیصد حلال ہے، بنک اسلامی میں سود کا کیا کام!
جواب: مروجہ غیرسودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن  ان  بینکوں کا طریقِ کار  بھی شرعی اصولوں کے مطابق درست نہیں ہے،  اور مروجہ غیر سودی بینک اور  روایتی بینک کے بہت سے  معاملات تقریباً  ایک جیسے ہیں، لہذا روایتی بینکوں کی طرح مروجہ غیرسودی بینکوں کے ساتھ بھی کسی طرح کے بھی  تمویلی معاملات کرنا یا رقم جمع کرکے  سرٹیفکٹ بنانا اور  اس  كا منافع لینا  جائز نهيں هے۔تفصیلی معلومات کے لیے  ’’مروجہ اسلامی بینکاری‘‘(مطبوعه ، شعبه بينات) نامی کتاب کا مطالعہ مفید رہے گا۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک، اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔حدیث شریف میں ہے:"عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ.""ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔"(شعب الایمان للبیہقی، التوکل باللہ عزوجل، رقم الحدیث:1171، ج:2، ص:434، ط:مکتبۃ الرشد للنشر والتوزیع)  فتاوی شامی میں ہے:"و في الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (كتاب البيوع، فصل فى القرض، مطلب کل قرض جر نفعا، ج:5، ص:166،  ط:ايج ايم سعید)فقط واللہ اعلم
                                                  
عنوان: اسلامی بینک سے ہوم فائنانس کرانا
سوال: مجھے اپنا گھر لینے کی اشد ضرورت ہے؛ کیوں کہ مجھے اپنے چھوٹے بھائی کی شادی کروانی ہے اور وہ مجھ سے کئی بار شادی کروانے کا تقاضہ کر چکا ہے؛  لہذا میری رہنمائی فرمائیں اگر میں میزان بینک سے ہوم فنانس حاصل کروں تو کیا یہ درست ہوگا؟
جواب: مروجہ اسلامک بینکوں سے کرنٹ اکاؤنٹ کے علاوہ دیگر معاملات  کی اجازت نہیں۔ فقط واللہ اعلمتفصیل کے لیے درج ذیل لنک پر فتاویٰ ملاحظہ کیجیے:میزان بینک سے گھر خریدنے کا معاملہ کرنا’’میرا پاکستان میرا گھر‘‘ اسکیم کے تحت گھر بنانے کے لیے بینک سے قرضہ لینے کا حکماسلامک بینک سے ہوم لون کے ذریعہ گھر لینا
                                                  
عنوان: قسطوں پر خریداری
سوال: کیا قسطوں پر خر ید اری جائز ہے؟
جواب: قسطوں پر خرید و فروخت کرنے کا حکم  اصلاً یہی ہے کہ یہ جائز ہے، جب کہ اس میں  کوئی غیر شرعی شرط نہ لگائی جائے، اگر اس معاملہ میں ابتداءً ہی کوئی ایسی شرط لگا دی جائے جس کا لگانا شرعاً جائز نہیں ہےتو ایسا معاملہ کرنے کی شرعاً اجازت نہیں ہو گی۔قسطوں پر خرید و فروخت کے  صحیح ہونے کے لیے درج ذیل  شرائط کا لحاظ رکھنا   اور اُن کی  رعایت کرنا ضروری ہے :معاملہ متعین ہو کہ نقد کا معاملہ کیا جارہا ہے یا ادھار۔مجموعی قیمت متعین ہو۔قسط کی رقم متعین ہو۔مدت متعین ہو۔کسی قسط کی ادائیگی میں تاخیر کی صورت  جرمانہ یا کسی بھی عنوان سے  اس  میں اضافہ   وصول نہ کیا جائے ،  نیز قبل از وقت   قسط کی ادائیگی کی صورت میں قیمت میں کمی کی شرط نہ ہو، اگر بوقتِ عقد  ان دونوں میں سے کوئی شرط ہوگی تو پورا معاملہ ہی فاسد ہوجائے گا۔درر الحكام شرح مجلة الأحكام (1/ 110):"( المادة 157 ) التقسيط تأجيل أداء الدين مفرقا إلى أوقات متعددة معينة . هذا التعريف هو تعريف التقسيط الشرعي وأما تعريفه اللغوي : فهو تجزئة الشيء إلى أجزاء وذلك كتأجيل دين بخمسمائة قرش إلى خمسة أسابيع على أن يدفع منه مائة قرش كل أسبوع.  فعلى ذلك يفهم بأن في كل تقسيط يوجد تأجيل وليس في كل تأجيل يوجد تقسيط . وأنه بناء على ذلك يوجد بين التأجيل والتقسيط عموم وخصوص مطلق والتقسيط هو المطلق الأخص منهما ."فقط واللہ اعلم
                                                  
عنوان: بیوہ، بھائی اور بہنوں میں میراث کی تقسیم
سوال: میرے بڑے بھائی کا انتقال ہوگیا ہے ، ان کی کوئی اولاد نہیں ہے ، بیگم حیات ہیں، ان کے چار  بھائی اور  چار بہنیں ہیں اور سب کی اولادیں ہیں۔سوال یہ ہے کہ ان کے گھر اور باقی چیزوں موٹر سائیکل ، ٹی وی ، فریج ، کپڑے ،وغیرہ کی شرعی  تقسیم کیسے ہوگی؟ یاد رہے ان کی بیگم حیات ہیں۔
جواب: صورت ِِ مسئولہ میں اگر آپ کے والدین حیات نہیں ہیں تو اس صورت میں آپ کے مرحوم بھائی کی میراث شرعاً درج ذیل طریقے سے تقسیم ہوگی:مرحوم کے ترکے سے ان کی تجہیز و تکفین کے اخراجات ادا کرنے کے بعد اگر ان کے ذمے کوئی قرض ہو تو اسے ادا کرنے کے بعد، اگر انہوں نے کوئی جائز وصیت کی ہو تو باقی ترکے کے ایک تہائی حصے سے اسے نافذ کرنے کے بعد باقی  کل ترکہ کو (جس میں ان کی نقد رقم اور ملکیت میں موجود تمام اشیاء، فریج وغیرہ سب شامل ہیں ) 16 حصوں میں تقسیم کیاجائے گا، جس میں سے :مرحوم کی بیوہ کو :4 حصےمرحوم کے ہربھائی کو :2،2 حصے اور مرحوم کی ہر بہن کو :1،1 حصہ دیا جائے گا۔یعنی ہرسو روپے میں  سے 25 روپے مرحوم کی بیوہ کو، 12.5 روپے ہر ایک بھائی کو، اور 6.25روپے مرحوم کی ہر ایک بہن کو ملیں گے۔نوٹ:  ٹی وی کے اجزاء میں سے  جو آلات کسی جائز مقصد میں استعمال نہیں ہوسکتے انہیں ترکے میں تقسیم  نہیں کیا جائے گا۔فقط واللہ اعلم
                                                  
عنوان: موبائل رپييرنگ كا كام
سوال: کیا موبائل ریپئرنگ یعنی  موبائل فون کی مرمت کا کام جائز اور اس سے حاصل ہونے والی آمدنی جائز ہے ؟
جواب: بصورتِ  مسئولہ   کام کی نوعیت اور اجرت کا پہلے سے  تعین کرلیاجائے  تو   موبائل رپييرنگ (موبائل کی مرمت کا کام )کرنا جائز ہے، شرعاً  اس میں  قباحت  نہیں۔درر الحكام في شرح مجلة الأحكام میں ہے:"(المادة ٤٢٤) :الأجير المشترك لا يستحق الأجرة إلا بالعمل. أي لايستحق الأجرة إلا بعمل ما استؤجر لعمله؛ لأن الإجارة عقد معاوضة فتقتضي المساواة بينهما فما لم يسلم المعقود عليه للمستأجر لا يسلم له العوض والمعقود عليه هو العمل، أو أثره على ما بينا؛ فلا بد من العمل.(زيلعي. رد المحتار) .فمتى، أوفى العامل العمل استحقت الأجرة."                                                                                                   (کتاب الاجارۃ باب الاول ج نمبر ۱ ص نمبر ۴۵۷،دار الجیل)فقط واللہ اعلم
                                                  
عنوان: 17 سال پہلے کا قرض لوٹانے والا وہی مقدار لوٹائے گا جو لی تھی
سوال: سترہ سال قبل لیا گیا، قرضہ اگر آج واپس کیا جاتا ہے تو اس کی کیا صورت ہوگی؟ جب کہ اس وقت کے  روپے کی قیمت اور آج کے روپے کی قیمت میں بہت زیادہ فرق ہے۔
جواب: صورتِ  مسئولہ میں 17 سال پہلے  اگر قرض روپے کی صورت میں لیا تھا تو قرض لوٹانے والا  اتنے ہی روپے لوٹائے گا  جتنے اس نے قرض لیے تھے، سترہ سال کے دوران قرض دینے والے کا حق تھا کہ وہ مقروض سے قرض کی ادائیگی کا مطالبہ کرتا، تاہم اگر اس نے اس دوران قرض دینے والے کو مہلت  دی اور صبر کیا تو اسے اس کا ثواب ملے گا، حدیث شریف میں اس کی بڑی فضیلت وارد ہوئی ہے، بعض روایات میں مقروض کو مہلت دینے کے نتیجے میں اتنی رقم صدقہ کرنے کا ثواب وارد ہوا ہے۔البتہ اگر مقروض اپنی خوشی سے قرض خواہ کےاحسان  کو  مد نظر  رکھتے  ہوئے از  خود  لی ہوئی رقم  سے زائد رقم واپس کردے تو ایسا کرسکتا ہے، بشرطیکہ قرض لیتے وقت صراحتًا یا اشارۃً اضافے کا ذکر نہ کیا گیا ہو۔بدائع الصنائع في ترتيب الشرائع (7 / 396):"أما حكم القرض فهو ثبوت الملك للمستقرض في المقرض للحال، وثبوت مثله في ذمة المستقرض للمقرض للحال، وهذا جواب ظاهر الرواية."فقط واللہ اعلم
                                                  
عنوان: قرض کی ادائیگی کے لیے بینک سے سودی قرضہ لینا
سوال: میں ان دنوں قرض کی وجہ سے کافی مشکلات کا شکار ہوں اور تقریبًا سولہ  لاکھ کا مقروض ہو چکا ہوں، گزشتہ چند سالوں سے قرض کی رقم ایک جگہ سے اٹھا کر  دوسری جگہ ادا کر رہا ہوں اور بالآخر اتنی زیادہ  رقم کا مقروض ہو گیا ہوں کہ مہنگی اشیاء اُدھار اٹھا کر سستی فروخت کرنے پر مجبور ہو ں؛ تاکہ  گردشی قرضے کو کنٹرول کر سکو ں اور معاشرے میں میری عزت محفوظ  رہے اور نوکری بھی، مگر اب مجھےمعاملات کے پیشِ نظر نوکری سے بھی فارغ کر دیا گیا ہے، حالاں  کہ  میری نیت مکمل صاف تھی اور ہے۔جنابِ عالی ! میں اللہ کے حضور کافی توبہ استغفار کر رہا ہوں ۔ جواب  طلب معاملہ  یہ ہے کہ میرے ایک انتہائی  مخلص دوست کی ایک پراپرٹی ہے، جس میں وہ اپنا کاروبار کر رہے ہیں،  ہم نے چند دِن پہلے ایک بینک سے رجوع کیا تاکہ پراپرٹی گروی رکھوا کر بینک سے امانتاً سولہ  لاکھ قرض لے لیں جو کہ مکمل کاغذی  کاروائی کے بعد  ہمارے اکاؤنٹ میں ٹرانسفر کر دی جائے گی ۔بینک کہتا ہے کہ آپ اس رقم سے کاروباری فوائد حاصل کریں اور جو رقم آپ استعمال کریں گے اس کا  14فیصد سالانہ بینک کو ادا کرنا ہوگا ، لیکن ایک سہولت  یہ بھی دی  گئی کہ آپ جتنی رقم استعمال کرتے ہیں،  اتنا ہی مارک اَپ ادا کرنا ہوگا یعنی سولہ  لاکھ میں سے اگر آپ نے دس  لاکھ استعمال کیا تو سولہ  لاکھ کے بجائے دس  لاکھ پر ہی مارک اَپ ہو گا،   جب کہ میرا مقصد اس رقم سے اپنا قرضہ اتارنا ہے ،جس کا ماہانہ مجھے تقریبًا 14000روپے مارک اَپ ادا کرنا ہو گا ، اگر میں اضافی رقم جمع کرواؤں  تو قرض کم بھی ہوگا اور مارک اَپ بھی۔اب سوال یہ ہے کہ اس رقم سے تو قرض اتر گیا،  اب  قِسط کی یا لون واپسی کے لیے  سورس آف اِنکم کیا ہو گا ؟   تو میرا ایونٹ مینیجمنٹ کمپنی میں  8  سال کا تجربہ ہے اور میں حال ہی میں ایک میرج ہال میں بطور جنرل مینیجر کام کر رہا تھا ۔ میرے اس تجربہ و صلاحیت (بفضلِ خدا)کے پیشِ نظر ایک بھائی نے کیٹرنگ کا کاروبا شروع کر کے دینے کا عملًا وعدہ کیا ہے، جس سے میں ماہانہ کی بنیاد پر ایک اچھا منافع کما سکتا ہوں اور اس طرح جلد میرا قرض اتر جاۓ گا ان شاءللہ اور مجھے  25 لوگوں کے بجائے صرف ایک ہی جگہ پر قرضے کی واپسی کرنی ہوگی،  دوسری طرف صورتِ حال یہ ہے کہ قرض دینے  والے کسی بھی صورت صبر نہیں کر رہے اور طرح طرح سے ٹارچر کر رہے ہیں؛  لہذا ہر طرف سے مایوسی کے بعد میں نے یہ سوچا کہ بینک سے قرض لےلوں اور بینک کا قرضہ 2 سال کے اندر اندر  اپنی خالص حلال رقم سے شروع کیے  گئے بزنس  کے منافع  سے باآسانی اتار سکتا ہوں۔کیا میں خالص نیک نیتی اور انتہائی مجبوری کے پیشِ نظر بینک سے لمٹ لون لے سکتا ہوں ،اس پر کوئی گناہ تو نہیں یا اس دوست پر جس کی پراپرٹی کے عوض یہ لون لیا جا رہا ہے؟
جواب: سود  لینا اور  سود  دینا  دونوں  قرآن و حدیث کی قطعی نصوص سے حرام ہیں، حدیثِ  مبارک میں  سودی لین دین کرنے والوں پر لعنت کی  گئی ہے، اور بینک  سے   ملنے والا قرض سراسر سود پر مشتمل ہوتا ہے، اور بینک سے قرض لینا سودی معاملہ ہے،  اور سودی قرض لینا جائز نہیں  ۔صورتِ مسئولہ میں اگر آپ بینک سے قرضہ لے کر واپسی میں مذکورہ لی گئی قرض کی رقم کے علاوہ  مقرر کردہ  مارک اَپ بھی بینک کو ادا کریں گے تو یہ سود کے زُمرے میں شمار ہونے کی وجہ سے ناجائز اور حرام ہے؛ کیوں  کہ قرض خواہ کا قرض دے کر قرض دار سے اُس قرض کے بدلے میں  اضافی رقم وصول کرنا یہ سود ہے،  جو کہ حرام ہے۔لہٰذا آپ کا مقصد  چوں کہ قرض کی ادائیگی ہی ہے تو کوشش کرکے اپنے کسی جاننے والے کو راضی کریں جو آپ کو اللہ کی رضا کے لیے قرض دے دے اور اُس سے آپ اُسی قدر  وقت مقرر کرنے کی کوشش کریں جتنے عرصے میں آپ کو اپنے اوپر اعتماد ہو کہ اس عرصے میں آپ اُس کا قرضہ واپس کردیں گے ، سودی قرضہ نہ لیں ؛ اس لیے   سودی  قرض لینے کے بعد اس قرض کی ادائیگی کا بھی تو انتظام کرنا ہوگا، اس وقت جیسے محنت کرکے حلال رقم سے ادائیگی کا انتظام کیا جائے گا، ابھی سے کوشش کرلی جائے؛ تاکہ سودی قرض لینے کی ہی نوبت نہ آئے، اور اگر بعد میں ادائیگی میں حلال کا اہتمام نہ ہو تو یہ گناہ در گناہ ہوجائے گا، کہیں اس سے زیادہ پریشانی نہ ہوجائے، اور سودی قرضہ اتارنے کے لیے  پھر سودی قرضے لینے کا سلسلہ   نہ کرنا   پڑجائے، اور آدمی  اگر حرام سے بچنے  کے لیے ہمت بلند رکھے اور اللہ تعالیٰ پر بھروسہ رکھے تو اللہ کی طرف سے مدد ہوتی ہے، اور اللہ تعالی ایسی جگہ سے بندوبست کرتے ہیں جو اس کے وہم و گمان میں بھی نہیں ہوتی۔ارشادِ باری تعالیٰ ہے:{وَمَنْ يَتَّقِ اللَّهَ يَجْعَلْ لَهُ مَخْرَجًا وَيَرْزُقْهُ مِنْ حَيْثُ لَا يَحْتَسِبُ وَمَنْ يَتَوَكَّلْ عَلَى اللَّهِ فَهُوَ حَسْبُهُ إِنَّ اللَّهَ بَالِغُ أَمْرِهِ قَدْ جَعَلَ اللَّهُ لِكُلِّ شَيْءٍ قَدْرًا} [الطلاق: 2، 3]حدیث مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: «هُمْ سَوَاءٌ»".(الصحیح لمسلم، 3/1219، کتاب المساقات،دار احیاء التراث ، بیروت۔مشکاۃ المصابیح،  باب الربوا، ص: 243، قدیمی)      مشكاة المصابيح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءًا أيسرها أن ینکح الرجل أمه».(1/246، باب الربوا ، ط؛ قدیمی)اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(14/513، باب کل قرض جرّ منفعة، کتاب الحوالة، ط: إدارۃ القرآن)"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط: سعید)مزید تفصیل کے لیے درج ذیل لنک ملاحظہ کیجیے:قرض اور پریشانی سے نجات کے لیے نبی کریم ﷺ کی بتلائی ہوئی مسنون دعائیںسودی قرض سے چھٹکارا اور قرض سے نجات کے لیے اعمالفقط واللہ اعلم
                                                  
عنوان: اسلامی بینک سے قرض لینا
سوال: ہم بینک  اسلامی  سے  گھر  صحیح  کروانے  کے   لیے  1000000 روپے  لینا چاہ رہے ہیں، یہ سود تو نہیں؟
جواب: واضح رہے کہ  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے، کیوں کہ اس معاملے میں بھی بہت سے شرعی اصولوں کی خلاف ورزی لازم آتی ہے، مثلاً ایک ہی معاملہ میں اجارہ اور بیع کو جمع کرنا اور دونوں کو عملاً ایک دوسرے کے لیے شرط قرار دینا وغیرہ۔ لہذا میزان بینک سے گھر بنانے کے لیے قرض لینے کا معاملہ کرنا شرعًا جائز نہیں ہے۔( تفصیلی معلومات کے لیے  ’’مروجہ اسلامی بینکاری‘‘ نامی کتاب کا مطالعہ مفید رہے گا)  فقط واللہ اعلم
                                                  
عنوان: کویت میں قسطوں کا کاروبار کرنا
سوال: 1. میں کویت میں ہوتا ہوں،  یہاں پرقسطوں پرکاروبار  کیاجاتا ہے، کیا قسطوں پرکاروبار کرنا جائز ہے؟2. میرے پاس مشین ہے جو که  میں کسی بھی دفتر والےکے نام پے کر کے ان سےپیسے لے سکتاہوں، اگروہ   مجھے  5000  دیں گے تو  7000  واپس  لیں گے قسطوں پر۔کیا میں مشین ان کے نام پر کرکے ان سے پیسے لے سکتاہوں ؟
جواب: ہر شخص کے لیے اپنی مملوکہ چیز کو اصل قیمت میں کمی زیادتی کے  ساتھ نقد اور ادھار دنوں طرح فروخت کرنے کا اختیار ہوتا ہے، اور جس طرح ادھار پر سامان فروخت کرنے والا اپنے سامان کی قیمت یک مشت وصول کرسکتا ہے ، اسی طرح اس کو یہ بھی اختیار ہوتا ہے کہ وہ اس رقم کو قسط وار وصول کرے، اسے اصطلاح میں ”بیع بالتقسیط“یعنی قسطوں پر خریدوفروخت کہتے ہیں، اور اس بیع کے صحیح ہونے کے لیے درج ذیل شرائط کا لحاظ اور رعایت کرنا ضروری ہے :1- معاملہ متعین ہو کہ نقد کا معاملہ کیا جارہا ہے یا ادھار۔2- قسط کی رقم متعین ہو۔3- مدت متعین ہو۔4-  کسی قسط کی ادائیگی میں تاخیر کی صورت  میں کسی بھی عنوان سے اس میں اضافہ وصول نہ کیا جائے ،  نہ ہی وقت سے پہلے قیمت کی ادائیگی کی صورت میں قیمت میں کمی مشروط ہو۔اگر بوقتِ عقد یہ شرط ہوگی تو پورا معاملہ ہی فاسد ہوجائے گا۔لہذا آپ اگر کویت میں رہ کر  مذکورہ شرائط  کی  رعایت کرتے ہوئے قسطوں کا کاروبار کرتے ہیں تو ایسا کرنا جائز ہے۔ تاہم آپ نے نمبر دو میں اپنے کاروبار کی جو صورت ذکر کی ہے، یہ واضح نہیں ہے، اس کو وضاحت کے ساتھ لکھ کر  سوال دوبارہ  بھیج  دیں۔ فقط واللہ اعلم
                                                  
عنوان: ایزی پیسہ اکاونٹ میں 1000 روپے سے کم رکھنا / نماز جمعہ گھر پر پڑھنا
سوال: 1: ایزی پیسہ اکاؤنٹ میں 1000 سے کم رکھ  سکتے ہیں؟ کیش بیک کا کیا حکم ہے؟2: نماز جمعہ گھر میں پڑھاسکتے ہیں؟
جواب: 1 :  اگر ایزی پیسہ  اکاؤنٹ کھلوانا اس شرط کے ساتھ مشروط ہو کہ مخصوص رقم رکھنے پر اضافی منافع ملیں گے تو نفسِ اکاؤنٹ کھلوانا ہی جائز نہیں ہے؛ کیوں کہ  سود لینے یا دینے سے قطع نظر، یہ معاہدہ سودی ہے، اور جس طرح سود  کا لین دین ناجائز ہے، اسی طرح سودی معاہدہ کرنا بھی ناجائز ہے، خواہ سود  کی ادائیگی یا سود لینے سے خود کو بچایا جائے۔البتہ اگر کوئی کمپنی  مخصوص رقم رکھنے پر مخصوص اضافی منافع کے ساتھ ایزی پیسہ اکاؤنٹ نہ کھولتی ہو تو اس کمپنی کا اکاؤنٹ کھلوانا اور محض رقوم کی منتقلی، بلوں کی ادائیگی یا لوڈ کرنے کی حد تک استعمال کرسکتاہے۔ہمارے ہاں ’’ایزی پیسہ‘‘ کے نام سے جو اکاؤنٹ معروف ہے، اسے  کھولتے وقت ہی ناجائز معاہدہ کرنا پڑتاہے،اس لیے  اس سے اجتناب کیا جائے۔اس مسئلہ سے متعلق تفصیلی حکم جاننے کے لیے ذیل میں دیے گئے لنک کو کلک کریں:ایزی پیسہ اکاؤنٹ میں ہزار روپے رکھے بغیر سہولیات ملنا یا ہزار روپے رکھنے کی صورت میں کچھ پیسوں کے عوض سہولیات ملنا2 : جمعہ کی نماز جامع مسجد میں ہی پڑھنی چاہیے، جمعہ کا قیام شعائرِ دین میں سے ہے، اس میں مسلمانوں شوکت کا اظہار بھی ہے، مسلمانوں کا جتنا بڑا مجمع جمع ہوکر خشوع و خضوع سے عبادت کرتاہے اور دعا کرتا ہے،  اللہ تعالیٰ ان کی دعائیں بھی قبول فرماتے ہیں اور اپنی رحمت بھی نازل فرماتے ہیں، شیطان اس سے مزید رسوا ہوتاہے۔ بلاعذر گھروں میں جمعہ قائم کرنا مکروہ ہے۔فقط واللہ اعلمتفصیل کے لیے درج ذیل لنک پر فتویٰ  ملاحظہ فرمائیں:کیا جمعہ کی نماز گھر میں پڑھ سکتے ہیں؟
                                                  
عنوان: جانور کو آدھ آدھ پر دینا
سوال: زید نے ایک لاکھ روپے کی بکریاں خرید کر بکر کو اس شرط پر دیں  کہ وہ ایک سال تک ان کی خدمت کرے گا جو ان کی خوراک پر خرچ ہوگا،  وہ زید اور بکر کے درمیان نصف نصف ہوگا،  جب بکریاں بیچیں گے تو زید اپنی اصل قیمتِ  خرید نکال لے گا، جو منافع ہوگا وہ زید اور بکر کے درمیان نصف نصف ہوگا۔اگر بالفرض بیچنے سے پہلے بکریاں مر گئیں تو نقصان زید کا ہوگا یا بکر کا؟
جواب: اگر ایک شخص دوسرے کو جانور دیتا ہے ؛ تا کہ وہ اس کو پالے اور  جو اس کی آمدنی  ہو تو وہ دونوں کے درمیان آدھا آدھا ہو تو یہ معاملہ احناف کے نزدیک  درست نہیں، البتہ حضرت تھانوی رحمۃ اللہ علیہ نے ابتلاءِ شدید کی صورت میں حنبلی مسلک کی رو  سے  اس کے جواز کی گنجائش دی ہے، لہذا اگر ابتلاءِ عام ہو تو ایسا معاملہ کرنے کی گنجائش ہو گی۔اس کی جائز صورت یہ ہے کہ جانور پالنے والے کے لیے الگ سے اجرت مقرر کی جائے اور جانور اور اس کی آمدنی اصل مالک ہی کی  رہے  اور اس صورت میں اگر جانور فروخت کرنے سے پہلے مر گئے تو نقصان اصل مالک یعنی زید کا ہو گا۔دوسری جائز صورت یہ ہے کہ  مالک جانور کی مناسب قیمت لگا کر نصف حصہ پرورش کرنے والے کے ہاتھ فروخت کردے، پھر چاہے تو  اس کی قیمت معاف کردے، تو ایسی صورت میں جانور دونوں کے درمیان مشترک ہوجائے گا؛ اس لیے اس کی نسل وآمدنی بھی دونوں کے درمیان نصف نصف ہونے میں کوئی مضائقہ نہیں ہے، اس صورت میں جانور چوں کہ دونوں کے درمیان مشترک تھا تو دونوں کا مشترکہ نقصان ہو گا۔الفتاوى الهندية (2/ 335):"و على هذا إذا دفع البقرة إلى إنسان بالعلف ليكون الحادث بينهما نصفين فما حدث فهو لصاحب البقرة ولذلك الرجل مثل العلف الذي علفها وأجر مثله فيما قام عليها وعلى هذا إذا دفع دجاجة إلى رجل بالعلف ليكون البيض بينهما نصفين، والحيلة في ذلك أن يبيع نصف البقرة من ذلك الرجل ونصف الدجاجة ونصف بذر الفليق بثمن معلوم حتى تصير البقرة وأجناسها مشتركة بينهما فيكون الحادث منها على الشركة، كذا في الظهيرية." فقط واللہ اعلم
                                                  
عنوان: ماوا کی خرید و فروخت کا حکم
سوال: ماوا فروخت کرنا حلال ہے یا حرام؟
جواب: کسی بھی کھانے پینے کی چیز کی خرید و فروخت کے حلال و حرام ہونے کا مدار اس چیز میں شامل اجزاء کے حلال و حرام ہونے پر ہوتا ہے، پس اگر اس میں شامل تمام اجزاء حلال ہوں تو اس کی خرید و فروخت بھی حلال ہوتی ہے، اور اگر  اس میں شامل اجزاء حرام ہوں تو خرید و فروخت بھی حرام ہوتی ہے، لہذا صورتِ  مسئولہ میں ماوا کی تیاری میں شامل اجزاء کی مکمل تفصیل  جانے بغیر اس کی خرید و فروخت کے  حلال یا حرام  ہونے کا قطعی حکم بتلانا قبل از وقت ہوگا، لہذا سائل تمام تفصیلات کے ساتھ سوال دوبارہ ارسال کردے، جواب دے دیا جائے گا۔تاہم کھانے پینے کی اشیاء کے حوالہ سے ضابطہ یہ ہے کہ  کھانے پینے  کی ایسی اشیاء جو حلال اجزاء پر مشتمل ہوں، لیکن ماہرینِ طب کی تحقیق کے مطابق انسانی صحت کے لیے یقینی طور پر مضر ہوں تو ان کا کھانا جائز نہیں، اگرچہ حلال اجزاء  کی  وجہ سے وہ اصولاً حلا ل ہی  رہیں  گی، حرام نہ ہوں گی۔دیکھیے:کھانے کی مضرِ صحت اشیاء حلال ہیں یا حرام؟فقط واللہ اعلم
                                                  
عنوان: قرض کے بدلے مقرّر شدہ زائد رقم کا حکم
سوال: قرض کے بدلے میں مقرر زائد پیسے دینا کیسا ہے؟
جواب: قرض کے بدلے مقرّر زائد رقم کا لین دین سود ہے، اور  سود اسلام میں قطعی طور پر حرام ہے، کیوں کہ یہ ایک ایسی لعنت ہے جس سے نہ صرف معاشی استحصال، مفت خوری، حرص و طمع، خود غرضی، شقاوت و سنگ دلی، مفاد پرستی، جیسی اخلاقی قباحتیں جنم لیتی ہیں، بلکہ معاشی اور اقتصادی تباہ کاریوں کا ذریعہ بھی ہے، اسی وجہ سے قرآنِ مجید میں سود سے منع کیاگیا ہے:"يَاأَيُّهَا الَّذِينَ آمَنُواْ لاَ تَأْكُلُواْ الرِّبَا أَضْعَافًا مُّضَاعَفَةً وَاتَّقُواْ اللَّهَ لَعَلَّكُمْ تُفْلِحُون"ترجمہ: اے ایمان والو سود مت کھاؤ (یعنی مت لو اصل سے) کئی حصے زائد (کرکے) اور اللہ تعالیٰ سے ڈرو امید ہے کہ تم کامیاب ہو۔"(سورۃ آلِ عمران، رقم الآیۃ:130، ترجمہ:بیان القرآن)  نیز شریعتِ مطہرہ نے نہ صرف اسے قطعی حرام قرار دیاہے، بلکہ اسے اللہ اور اس کے رسول کے ساتھ جنگ قرار دینے کے ساتھ مختلف وعیدوں کو بھی ذکر کیا، جیسے کہ قرآنِ مجید میں ہے:"الَّذِينَ يَأْكُلُونَ الرِّبَا لاَ يَقُومُونَ إِلاَّ كَمَا يَقُومُ الَّذِي يَتَخَبَّطُهُ الشَّيْطَانُ مِنَ الْمَسِّ ذَلِكَ بِأَنَّهُمْ قَالُواْ إِنَّمَا الْبَيْعُ مِثْلُ الرِّبَا وَأَحَلَّ اللَّهُ الْبَيْعَ وَحَرَّمَ الرِّبَا فَمَن جَاءَهُ مَوْعِظَةٌ مِّن رَّبِّهِ فَانتَهَىَ فَلَهُ مَا سَلَفَ وَأَمْرُهُ إِلَى اللَّهِ وَمَنْ عَادَ فَأُوْلَئِكَ أَصْحَابُ النَّارِ هُمْ فِيهَا خَالِدُونَ" ترجمہ: اور جو لوگ سود کھاتے ہیں نہیں کھڑے ہوں گے (قیامت میں قبروں سے) مگر جس طرح کھڑا ہوتا ہے ایسا شحص جس کو شیطان خبطی بنا دے لپٹ کر (یعنی حیران و مدہوش)، یہ سزا اس لیے ہوگی کہ ان لوگوں نے کہا تھا کہ بیع بھی تو مثل سود کے ہے، حال آں کہ اللہ تعالیٰ نے بیع کو حلال فرمایا ہے اور سود کو حرام کردیا ہے۔ پھر جس شخص کو اس کے پروردگار کی طرف سے نصیحت پہنچی اور وہ باز آگیا تو جو کچھ پہلے (لینا) ہوچکا ہے وہ اسی کا رہا اور (باطنی) معاملہ اس کا خدا کے حوالہ رہا اور جو شخص پھر عود کرے تو یہ لوگ دوزخ میں جاویں گے اور وہ اس میں ہمیشہ رہیں گے۔"(سورۃ البقرۃ، رقم الآیۃ:275، ترجمہ:بیان القرآن)سود کی وجہ سے اگرچہ بظاہر مال میں اضافہ ہوتا ہے، لیکن درحقیقت وہ مال میں نقصان، بےبرکتی، اور ناگہانی آفات کا باعث ہوتا ہے، جیسے کہ قرآنِ مجید میں ہے:"يَمْحَقُ اللَّهُ الْرِّبَا وَيُرْبِي الصَّدَقَاتِ وَاللَّهُ لاَ يُحِبُّ كُلَّ كَفَّارٍ أَثِيمٍ" ترجمہ: اللہ تعالیٰ سود کو مٹاتے ہیں اور صدقات کو بڑھاتے ہیں، اور اللہ تعالیٰ پسند نہیں کرتے کسی کفر کرنے والے کو ( اور) کسی گناہ کے کام کرنے والے کو۔"(سورۃ البقرۃ، رقم الآیۃ:276، ترجمہ:بیان القرآن)اور جو لوگ اس ممانعت کے باوجود بھی سود جیسے قبیح عمل کرتے ہیں تو ان کے اس عمل پر قہر وغضب کے اظہار کے لیے اللہ تعالیٰ نے اس عمل کو اللہ اور ان کے رسولﷺ کے ساتھ اعلان جنگ قرار دیا ہے، قرآن مجید میں ہے:فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللَّهِ وَرَسُولِهِ وَإِن تُبْتُمْ فَلَكُمْ رُؤُوسُ أَمْوَالِكُمْ لاَ تَظْلِمُونَ وَلاَ تُظْلَمُونَترجمہ:  پھر اگر تم (اس پر عمل) نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے (یعنی تم پر جہاد ہوگا) اور اگر تم توبہ کرلو گے تو تم کو تمہارے اصل اموال مل جاویں گے، نہ تم کسی پر ظلم کرنے پاؤ گے اور نہ تم پر کوئی ظلم کرنے پائے گا۔"(سورۃ البقرۃ، رقم الآیۃ:279، ترجمہ:بیان القرآن)  آپﷺ نے سود کو ہلاکت خیز عمل قرار دیا ہے، جیسے کہ حدیث شریف میں ہے:"عن أبي هريرة رضي الله عنه، عن النبي صلى الله عليه وسلم قال: «اجتنبوا السبع الموبقات»، قالوا: يا رسول الله وما هن؟ قال: «الشرك بالله، والسحر، وقتل النفس التي حرم الله إلا بالحق، وأكل الربا، وأكل مال اليتيم، والتولي يوم الزحف، وقذف المحصنات المؤمنات الغافلات»"ترجمہ: حضرت ابوہریرہ (رضی اللہ عنہ) نبی (صلی اللہ علیہ وآلہ وسلم) سے روایت کرتے ہیں کہ آپ (صلی اللہ علیہ وآلہ وسلم) نے فرمایا: سات ہلاک کرنے والی باتوں سے دور رہو۔ لوگوں نے پوچھا: یا رسول اللہ وہ کون سی باتیں ہیں؟ فرمایا: اللہ کے ساتھ شرک کرنا اور جادو کرنا اور اس جان کو ناحق مارنا جس کو اللہ تعالیٰ نے حرام کیا ہے اور سود کھانا اور یتیم کا مال کھانا اور جہاد سے فرار (یعنی بھاگنا) اور پاک دامن بھولی بھالی مومن عورتوں پر زنا کی تہمت لگانا۔"(صحیح البخاری، کتاب الوصایا، باب قول اللہ تعالی ان الذین یاکلون اموال الیتامی، رقم الحدیث:2766، ج:2، ص:242، ط:المکتب الاسلامی)فتاوی شامی میں ہے:"(هو) لغة الزيادة. وشرعا (بيع الثمن بالثمن) أي ما خلق للثمنية ومنه المصوغ (جنسا بجنس أو بغير جنس) كذهب بفضة (ويشترط) عدم التأجيل والخيار و (التماثل)  أي التساوي وزنا (والتقابض) بالبراجم لا بالتخلية (قبل الافتراق) وهو شرط بقائه صحيحا على الصحيح (إن اتحد جنسا وإن) وصلية (اختلفا جودة وصياغة) لما مر في الربا .(قوله: وإن اختلفا جودة وصياغة) قيد إسقاط الصفقة بالأثمان؛ لأنه لو باع إناء نحاس بمثله وأحدهما أثقل من الآخر جاز مع أن النحاس وغيره مما يوزن من الأموال الربوية أيضا؛ لأن صفة الوزن في النقدين منصوص عليها فلا تتغير بالصنعة ولا يخرج عن كونه موزونا بتعارف جعله عدديا لو تعورف ذلك بخلاف غيرهما، فإن الوزن فيه بالعرف فيخرج عن كونه موزونا بتعارف عدديته إذا صيغ وصنع كذا في الفتح، حتى لو تعارفوا بيع هذه الأواني بالوزن لا بالعدد لا يجوز بيعها بجنسها إلا متساويا، كذا في الذخيرة نهر."(کتاب البیوع، باب الصرف، ج:5، ص:257، ط:ایچ ایم سعید)فقط واللہ اعلم
                                                  
عنوان: ورثاء کے لیے وصیت
سوال: میرے والد کا انتقال 28 نومبر 2019 کو ہوا ہے، ہم 2 بھائی اور 6 بہنیں ہیں، والدہ حیات ہیں۔ میرے والد نے وصیت لکھ کر چھوڑی ہے کہ "میں دونوں لڑکوں (بیٹوں) کو وصیت کرتا ہوں کہ وراثت میں سے کم ازکم 5 لاکھ روپے ہر لڑکی  (بیٹی) کو ادا کریں گے، ان لڑکیوں کے بچوں کی شادی کے موقع پر اشیاء کی صورت میں مثلاً  جہیز، فرنیچر،زیور، کھانا وغیرہ یا نقد رقم بھی دے سکتے ہیں،   پچھلا  کچھ لیا دیا معاف ہے، دونوں بھائی جائے داد اپنے نام کرواسکتے ہیں،  تاحیات والدہ لڑکوں کے پاس رہیں گی، خرچہ دونوں بیٹے برداشت کریں گے۔
جواب: واضح رہے کہ ورثاء کے حق میں کی جانے والی وصیت ورثاء کی رضامندی اور اجازت کے بغیر نافذ  نہیں ہوتی، لہٰذا صورتِ  مسئولہ میں آپ کے والد مرحوم کی وصیت کی حیثیت صرف ایک تجویز اور مشورہ کی ہے اور شرعی طور پر ان کے چھوڑے ہوئے ترکہ کی تمام چیزوں میں شرعی حصوں کے بقدر مرحوم کی بیوہ، بیٹے اور بیٹیوں سب کا حق ہے۔ والد کی وصیت پر عمل کرنے کے لیے اگر کوئی اپنا حصہ خوشی اور رضامندی سے چھوڑنا چاہے تو وہ کچھ حصہ لے کر باقی حصہ چھوڑ سکتا ہے،  لیکن کوئی بھی دوسرے کے حصے سے والد کی وصیت کو بنیاد بنا کر اپنے حق سے زائد کا مستحق نہیں ہے۔آپ کے والد مرحوم کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ  متقدمہ یعنی تجہیز و تکفین کے اخراجات نکالنے کے بعد ، اگر مرحوم کے ذمے  کوئی قرضہ ہو  تو کل ترکہ سے  قرضہ ادا کرنے کے بعد ، اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرکے  باقی کل  منقولہ و غیر منقولہ ترکہ  کو 80  حصوں میں تقسیم کر کے اس میں سے 10 حصے مرحوم کی بیوہ کو،  14 حصے  مرحوم کے  ہر ایک بیٹے کو اور  7  حصے مرحوم کی ہر ایک بیٹی کو ملیں گے۔المبسوط للسرخسي (27 / 175):"أن الوصية للوارث لاتجوز بدون إجازة الورثة؛ لقوله عليه السلام: «لا وصية لوارث إلى أن يجيزه الورثة»."فقط واللہ اعلم
                                                  
عنوان: ہاؤسنگ اسکیم کی قرعہ اندازی میں شرکت کے لیے فیس کی وصولی کا حکم
سوال: ایک  ہاؤسنگ  سکیم کی  جانب سے پلاٹس کے لیے درخواستیں جمع کی گئیں جو  قرعہ اندازی کے بعد نام نکلنے کی صورت میں درخواست دہندگان کو ملیں گے، اور ہر پلاٹ کے سائز کے اعتبار سے ناقابلِ  واپسی  فیس بھی  لی گئی، اب پلاٹ  نکل  جانے  کی  صورت  میں مالک  منافع پر پلاٹ فروخت کرتا ہے تو اس کا کیا حکم ہے آیا یہ سود کے زمرے میں آتا ہے؟
جواب: ذکرکردہ ہاؤسنگ اسکیم کا طریقہ کار شرعًا درست نہیں ہے،قرعہ اندازی میں شریک ہونے کے لیے پلاٹ کے سائز کے مطابق جو رقم لی جاتی ہے ، یہ بلاعوض لی جانے والی رقم ہے جس کا لینا شرعًا جائز نہیں ،  تاہم اگر کوئی شخص اس قرعہ اندازی میں شریک ہوگیا اور اس کا پلاٹ نکل آیا تو اس کے لیے پلاٹ اور اس کی حدود متعین ہونے کے بعد آگے نفع کے ساتھ فروخت کرنا جائز ہوگا ۔ فقط واللہ اعلم
                                                  
عنوان: ملائشین کرنسی میں قرضہ دے کر پاکستانی کرنسی میں واپس لینا
سوال: اگر ایک شخص نے  دوسرے شخص کو  2 سال  قبل ملائیشا کی کرنسی  666رنگٹ پاکستان بھیج دیے۔ اور اب وہ قرضہ واپس لینا چاہے توکیا قرضہ پاکستانی کرنسی میں لے گا؟ یا ملائیشا کی کرنسی میں قرضہ واپس لے گا؟حالاں کہ مقروض بھی اس وقت ملائیشا میں ہے ۔
جواب: قرض کی ادائیگی کا ضابطہ یہ ہے کہ جتنا قرض لیا ہے اتنا ہی واپس کیا جائے، اس میں کمی یا زیادتی کرنا سود ہوگا، لہذا صورتِ مسئولہ میں اگر666 ملائشین رنگٹ   قرضہ لیا تو اتنے ہی  ملائشین رنگٹ یعنی  666 ادا کرنے ہوں گے، اور اگر ادائیگی کے دن باہمی رضامندی سے ملائشین رنگٹ کی   بجائے  پاکستان  کی کرنسی  کی اس دن کی بازار میں  قیمت کے حساب سے ادا کیاجائے تو اس کی بھی گنجائش ہے۔العقود الدرية في تنقيح الفتاوى الحامدية (1/ 279):"(سئل) في رجل استقرض من آخر مبلغاً من الدراهم وتصرف بها ثم غلا سعرها فهل عليه رد مثلها؟(الجواب) : نعم ولاينظر إلى غلاء الدراهم ورخصها كما صرح به في المنح في فصل القرض مستمداً من مجمع الفتاوى".وفیہ أیضاً (2/ 227):" الديون تقضى بأمثالها".فقط واللہ اعلم
                                                  
عنوان: Google My Business ایپ پر ملنے والے کیش بیک کا حکم
سوال: ایک ایپ ہے گوگل بزنس کرکے، اس کے استعمال کا طریقہ یہ ہے کہ اگر کسی کے پاس دکان ہو تو وہ دکان دار اس کمپنی سے وہ ایپ چالو کرے گا ، پھر اگر دکان دار اس ایپ پر  گاہک  سے پیسہ لے تو کمپنی اس کو کچھ پیسہ دیتی ہے کیش بیک کے نام سے، تو اس کا لینا کیسا ہے؟، اور اگر کسی کی دکان نہ ہو اور وہ بغیر دکان کے لیے اس ایپ کو استعمال کرے تو اس کا کیا حکم ہے؟
جواب: Google My Business  ایک ایپ ہے جس کو  کاروبار کی تشہیر، گاہکوں کو  کاروبار کے مقام اور جگہ کی اطلاع، نئے گاہکوں کو راغب کرنے، کسٹمر کے سوال و جوابات، اور آفر اور انعامات کی پیشکش کی خبر دینے اور  گاہکوں سے معاملات کرنے کے لیےاستعمال کیا جاتا ہے۔     اس میں مخصوص تعداد میں  یا مخصوص حد تک اس ایپ کے ذریعہ معاملات کرلینے کی صورت میں ایپ یوزر کو کیش بیک ملتا ہے،  اس میں یہ پہلو قابل غور ہے کہ:یہ کیش بیک  دکان دار کو کس کی طرف سے ملتا ہے؟  آیا گوگل صرف اپنی ایپ استعمال کرنے کی بنا  پر کیش بیک دیتا ہے یا جس مرچنٹ اکاؤنٹ کے ذریعہ بذریعہ بینک کسٹمر اپنی رقم ادا کرتا ہے اس بینک کی طرف سے یہ انعام ملتا ہے، یا گوگل اور بینک کے اشتراک سے یہ انعام ملتا ہے؟اگر  مخصوص تعداد میں  یا مخصوص حد تک اس ایپ کے ذریعہ معاملات کرلینے کی صورت میں گوگل اس دکان دار کو اپنے طور    پر کیش بیک کی صورت میں کچھ انعام دیتا ہو،  اور گوگل کا  کسٹمر کی آمدہ رقم اور بینک سے کوئی تعلق نہیں ہے  اور اس ایپ کا صارف اس میں غیر شرعی کام مثلًا جاندار کی  تصویریں لگانا وغیرہ جیسے فعل بھی انجام نہیں دیتا تو گوگل کی طرف سے ملنے والا کیش بیک انعام ہوگا اور  اس کا لینا بھی منع نہیں ہوگا۔اور اگر  یہ کیش بیک بینک کی طرف سے ملتا ہو تو چوں کہ کسٹمر کی طرف سے ادا کردہ رقم بینک کے پاس دکان دار کا قرض ہے، اور اس پر مشروط نفع لینا جائز نہیں ہے،  اس لیے اس صورت میں کیش بیک کی صورت میں ملنے والا منافع جائز نہیں ہوگا۔اور اگر گوگل اور بینک کے اشتراک سے یہ انعام ملتا ہو تو جس قدر بینک کی طرف سے ہوگا وہ ناجائز ہوگا، اور اگر معلوم نہ ہو تو احتیاط کرنا ضروری ہے۔واضح رہے کہ کسٹمر کا مرچنٹ اکاؤنٹ کے ذریعہ دکان دار کو ادائیگی کرنے کے لیے کریڈٹ کا رڈ کا استعمال کرنا جائز نہیں ہے، اس کے لیے ڈیبٹ کارڈ استعمال کیا جاسکتا ہے۔نیز یہ بھی ملحوظ رہے کہ مذکورہ تفصیل اور حکم اس وقت ہے جب کہ اس ایپ کو ڈاؤن لوڈ کرتے یا استعمال کرتے وقت ایپ کی انتظامیہ کے ساتھ کسی بھی  قسم کا غیرشرعی عقد نہ کرنا پڑتا ہو، اگر اس معاہدے کی شرائط میں کوئی شرط غیر شرعی ہو تو اس ایپ کو ڈاؤن لوڈ کرنا اور اس کا استعمال کرنا ہی جائز نہیں ہوگا۔فقط واللہ اعلم
                                                  
عنوان: صحت کارڈ کے استعمال کا حکم
سوال: حکومتِ پاکستان کی جانب  سے  ہر خاندان کو  مفت  علاج کے لیے صحت کارڈ کی سہولت دی جارہی ہے،  جس  میں خاندان کے  سارے  افراد  7  لاکھ  20  ہزار تک علاج کی سہولت  لے   سکتے   ہیں، یہ  پیسے  اسٹیٹ لائف انشورنس کمپنی کی طرف سے دیے جائیں گے۔اب میرا آپ سے یہ سوال ہے کہ یہ پیسے ایک انشورنس کمپنی کی جانب سے دیے جارہے ہیں جیسا کہ آپ کو معلوم ہے کہ انشورنس کمپنی کا کاروبار سود پر مبنی ہوتا ہے،کیا ہم صحت کارڈ سے ملنے والی علاج کی سہولت لے سکتے ہیں یا نہیں؟یعنی وہ ہمارے لیے جائز ہے یا نہیں؟
جواب: صحت کارڈ کے حامل کو علاج کی سہولت جس رقم سے دی جاتی ہے اس میں دو قسم کی رقوم شامل ہوتی ہیں:1۔ وہ رقم جو حکومت یا کسی نجی ادارے  نے پریمیم کی شکل میں انشورنس ادارے کو دی ہے۔2۔ وہ رقم جو انشورنس ادارہ  معاہدہ  کے تحت اپنی جانب سے خرچ کرتا ہے۔            کارڈ کا حامل اگر مال دار ہے تو اس کے لیے صرف پہلی قسم کی رقم کی مقدار   کے بقدر علاج کی اجازت ہے، اس سے زائد رقم سے علاج کی اجازت نہیں۔            اگر کارڈ  کا حامل غریب مستحقِ زکات  ہے تو  اس  کے لیے دونوں قسم کی رقوم سے علاج کرانے کی اجازت ہے۔الاختيار لتعليل المختار - (3 / 70):"و الملك الخبيث سبيله التصدق به ، و لو صرفه في حاجة نفسه جاز، ثم إن كان غنيًّا تصدق بمثله، و إن كان فقيرًا لايتصدق."فقط واللہ اعلم
                                                  
عنوان: قرض خواہ نہیں ملے تو کیا کرے؟
سوال: 1 :  میں  سویڈن  میں مقیم ہوں،  کچھ  سالوں  پہلے  ایک  انڈین ہندو شخص نے میرے پاس کام کیا تو  میں اسے  پیسے  ادا نہیں کر سکا تو  کچھ  سالوں بعد  میں نے خود  اس  ہندو  شخص سے انڈیا رابطہ کیا اور کہا کہ میں آپ کے پیسے ادا کر دوں گا، لیکن پھر اس کے بعد اس سے رابطہ نہیں ہوسکا، میں بہت پریشان ہوں، اس ہندو شخص کا مقروض ہوں اور اس کا قرض اتارنا چاہتا ہوں،  لیکن وہ ہندو شخص مجھے نہیں مل رہا ہے، براہِ مہربانی مجھے بتائیں کہ میں یہ قرض کس طرح اتاروں؟2 :  اگر کسی مسلمان یا ہندو غیر مسلم شخص کا مجھ  پر قرض ہے اور وہ مسلمان اور ہندو غیر مسلم افراد جنہوں نے مجھے کوئی قرض دیا تھا، ان لوگوں میں سے اگر کوئی بھی مسلمان یا ہندو غیر مسلم شخص اپنی طبعی قدرتی موت مر جاتا ہے تو کیا بروز قیامت مجھے اس کے قرض کے ساتھ ساتھ اس شخص کی موت کا ذمہ دار بھی ٹھہرایا جا ئے گا؟
جواب: 1 :  صورتِ مسئولہ میں اگر آپ کو قرض خواہ کے ملنے کی امید بالکل نہ رہے تو بغیر ثواب کی نیت کے کسی مستحقِ زکات  کو وہ رقم صدقہ کردی جائے۔ تاہم اگر قرض خواہ آجائے یا اس کے ورثہ کا پتا معلوم ہوجائے تو ان سے حق معاف کرالیا جائے، بصورتِ  دیگر  انہیں قرض کے مطالبے کا حق ہوگا۔ 2 : اگر آپ نے قرض خواہ کو قرض ادا نہیں کیا اور اس کا انتقال ہوگیا تو اس کے ورثاء کو تلاش کرکے انہیں وہ رقم ادا کردینے سے آپ بری الذمہ ہوجائیں گے، اگر ورثاء بھی  نہ ملے تو اس رقم کا حکم یہ ہے کہ ثواب کی نیت کے بغیر کسی مستحقِ زکات شخص کو دے دیں، اس سے آپ غیر مسلم کے حق سے بری الذمہ ہوجائیں گے، اور مسلمان کے حق سے بری الذمہ ہونے کے ساتھ اس صدقے کا ثواب ان شاء اللہ اس مسلمان کو مل جائے گا، اگر آپ نے وہ رقم بغیر ثواب کی نیت کے مستحقِ زکات  کو بھی نہیں دی، تو اس رقم کے متعلق قیامت کے دن حساب ہوگا۔ تاہم قرض خواہ کی طبعی و  قدرتی موت کے آپ  ذمہ دار نہیں ہیں۔صحيح البخاري (3 / 94):"عن النبي صلى الله عليه وسلم قال: «مطل الغني ظلم، ومن أتبع على ملي فليتبع»."فقط واللہ اعلم
                                                  
عنوان: شیئر مارکیٹ میں سرمایہ کاری
سوال: شئیر مارکیٹ میں پیسے ڈال کر کمانا کیسا ہے؟
جواب: شیئرز کا کاروبار چند شرائط کے ساتھ جائز ہے:1- جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو ۔2- اس کمپنی کے کل اثاثے نقد کی شکل میں  نہ ہوں،  بلکہ اس کمپنی کی ملکیت  میں جامد اثاثے بھی موجود ہوں۔3- کمپنی کا کل یا کم از کم اکثر سرمایہ حلال ہو۔4- کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔5- شیئرز کی خرید و فروخت میں، خرید و فروخت کی تمام شرائط کی پابندی ہو۔6- حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7- شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8- اگر کرنسی یا سونا چاندی کی خرید و فروخت ہو تو مجلسِ عقد میں جانبین سے قبضہ پایا جائے۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں۔ بہرصورت بہتر یہی ہے کہ اس کاروبار  سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔ فقط واللہ اعلم
                                                  
عنوان: صرف عمارت خریدی اور وہ گرگئی تو اس زمین پر دوبارہ عمارت بناسکتا ہے جبکہ مالک نے زمین نہیں بیچی؟
سوال: ایک شخص کسی دوسرے شخص سے ایک بلڈنگ خریدے، لیکن وہ بلڈنگ جس زمین پر بنی ہوئی ہے وہ نہیں خریدی صرف بلڈنگ خریدی ہے تو اگر (اللّٰہ نہ کرے) کسی وجہ سے بلڈنگ گر جائے تو خریدنے والا شخص اس زمین پر دوسری بلڈنگ بنا سکتا ہے کہ نہیں؟
جواب: واضح رہے کہ مالک زمین کا زمین چھوڑکر اس پر تعمیر شدہ عمارت بیچنا جائز ہے اور اس صورت میں عمارت خریدنے والا صرف عمارت کا مالک ہوگا ، اور زمین مالک کی ہوگی، لہذا اگر خدانخواستہ عمارت گرجائے تو عمارت کا مالک زمین کے مالک کی اجازت کے بغیر اس جگہ دوبارہ عمارت تعمیر نہیں کرسکتا ، البتہ مالک اجازت دے دے تو تعمیر کرسکتا ہے۔حاشية رد المختار على الدر المختار- (6 / 747)"كل من بنى في دار غيره بأمره فالبناء لآمره ولو لنفسه بلا أمره فهو له وله رفعه إلا أن يضر بالبناء فيمنع ولو بنى لرب الأرض بلا أمره ينبغي أن يكون مبترعا كما مر إهـ. وفيه بنى المتولي في عرصة الوقف أن من مال الوقف فللوقف وكذا لو من مال نفسه لكن للوقف ولو لنفسه من ماله فإن إشهد فله وإلا فللوقف بخلاف أجنبي بنى في ملك غيره".فقط واللہ اعلم
                                                  
عنوان: ڈیجیٹل کرنسی کا حکم
سوال: ڈیجیٹل کرنسی بٹ کوائن اورآج کل پائی نیٹ ورک کی کرنسی چل رہی ہے، آیا وہ حرام ہےکہ  حلال ہے؟
جواب: 1۔  ’’بٹ کوائن‘‘  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" / "کرپٹو کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92) 2۔ پائی نیٹ ورک (PI network) کے سرمایہ کاری کرنے کا مکمل طریقہ کار ہمارے علم میں نہیں ہے، مکمل طریقہ کار معلوم ہونے پر ہی اس بارے میں حتمی حکم بتایا جاسکتا ہے۔البتہ ہماری معلومات کے مطابق  پی آئی نیٹ ورک (PI network) ’’بٹ کوئن‘‘ کی طرح کی ایک ڈیجیٹل کرنسی ہے،  اس کے ذریعے خرید و فروخت سے اجتناب کیا جائے، چاہے اسے قانونی حیثیت بھی حاصل کیوں نہ ہوجائے۔یہ بھی ملحوظ رہے کہ جامعہ کے مفتیانِ کرام کی طرف سے کافی عرصے سے اس کرنسی  کی مختلف حیثیتوں پر غور و خوض جاری ہے، اس کرنسی کی ایجاد و بناوٹ اور مائننگ سمیت دیگر فنی اعتبارات سے بھی اس کا جائزہ لیا گیا ہے، لیکن تاحال اسے کرنسی یا باقاعدہ مال قرار دے کر اس کے ذریعے  خرید و فروخت کے جواز پر اطمینان نہیں ہواہے۔خلاصہ یہ ہے کہ پی آئی نیٹ ورک (PI network) میں سرمایہ کاری کرکے پیسے کمانے سے اجتناب کرنا چاہیے۔  فقط واللہ اعلم
                                                  
عنوان: مجبوری میں بینک سے سود پر قرضہ لینا
سوال: مجبوری میں بینک سے قرضہ  لینے کی صورت میں سود،   ادا کرنا کیا یہ جائز ہے؟
جواب: سودی  قرضہ  لینا   اور دینا دونوں حرام ہیں، اس پر  قرآن  و  احادیث  میں سخت  وعیدات وارد ہوئی ہیں، لہذا سود پر قرضہ لینے  سے اجتناب لازم ہے، سائل نے  مجبوری کا مطلقاً ذکر کیا ہے، نوعیت کی  چوں کہ وضاحت نہیں کی ہے، لہذا متعینہ طور پر اس کا حکم بتلانا  مشکل ہے، البتہ یہ ضرور ہے کہ مجبوری اور مجبوری کے بغیر گناہ میں فرق ہے۔اگر کسی کو ایسی  سخت مجبوری اور محتاجی لاحق  ہو  جائے کہ گزارے  کی  کوئی صورت نہ ہو   اور  بغیر سود کے کہیں سے  قرض نہ مل رہا ہو تو ایسی مجبوری میں سود پر قرضہ لینے کی گنجائش ہوگی، اس صورت میں گناہ سود  پر قرض دینے والے کو ہوگا۔  فقط واللہ اعلممزید تفصیل کے  لیے دیکھیے:مجبوری کی صورت میں سودی قرضہ / بینک سے لون لینا
                                                  
عنوان: کرپٹو کرنسی ایکسچینج کے ذریعہ شیئر خریدنا
سوال: Cryptocurrency exchange ایپ کے ذریعے سے کرپٹو کرنسی کے شیئر خریدنا کیسا ہے؟
جواب: مذکورہ عمل ناجائز ہے۔تجارت کے مسائل کاانسائیکلوپیڈیا میں ہے :’’بٹ کوائن‘‘  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں   " کوئن" یا   "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے   " بٹ کوائن" یا کسی بھی   " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔‘‘ (2/ 92)فقط واللہ اعلم
                                                  
عنوان: دادا کی میراث میں پوتے کے وارث ہونے کا حکم
سوال: میری ایک بہن ہے جو کہ بیوہ  ہے  اور ان کی دو بیٹیاں اور ایک بیٹا ہے ،  میری بہن کی شادی میرے ماموں کے بیٹے سے  ہوئی تھی، میرے ماموں کے 3 بیٹے تھے جس میں ایک بیٹے  یعنی میرے بہنوئی کا انتقال ماموں سے دو سال پہلے ہوا اور دو بیٹیاں ہیں،  اور میری ممانی کا انتقال ماموں سے پانچ سال پہلے ہو چکا ہے، ماموں کے انتقال کے وقت والدین دادا دادی نانی میں سے کوئی زندہ نہیں تھے،  وراثت میں میرے ماموں کا ایک گھر ہے جس کی قیمت  35 لاکھ  روپے  ہے۔ برائے کرم اس کی تقسیم بتا دیں کس طرح سے ہوگی؟ اور ہماری بہن اور بچوں کو ماموں کی جائیداد میں سے کتنا حصہ ملے گا؟
جواب: بصورتِ  مسئولہ  چوں کہ آپ کے بہنوئی کا انتقال ان کے والد سے پہلے ہوگیا تھا؛ اس لیے  شرعًا  میّت  کے بیٹوں کی موجودگی میں ان کے ترکہ میں ان کے مرحوم بیٹے کی اولاد  (یعنی میت کے پوتے اور پوتیاں ) حق دار نہیں ہیں، باقی مرحوم کی میراث کی تقسیم کا شرعی طریقہ یہ ہے کہمرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمے کوئی قرض ہو  اسے ادا کرنے کے بعد ،اگر مرحوم نے کوئی جائز وصیت کی ہو  اسے  بقیہ ترکے کے ایک تہائی  میں سے نافذ کرنے کے بعد، باقیکل جائیداد منقولہ و غیر منقولہ کو   چھ (6) حصوں میں تقسیم کرکے دو/ دو  حصے مرحوم کےہربیٹے کو اور ایک ایک حصہ ہر بیٹی  کو ملیں گے۔یعنی فیصد کے اعتبار سے  سو روپے میں سے 33.33روپے ہر بیٹے کو اور  16.66روپے ہر بیٹی کو ملیں گے۔عمدۃ القاری شرح صحیح البخاری  میں ہے:"و قال زيد : ولد الأبناء بمنزلة الولد إذا لم يكن دونهم ولد ذكر ذكرهم كذكرهم وأنثاهم كأنثاهم يرثون كما يرثون ويحجبون كما يحجبون ولا يرث ولد الابن مع الابن."( باب ميراث ابن الابن إذا لم يكن ابن، ج:23، ص:238، ط:داراحیاء التراث العربی)فقط واللہ اعلم
                                                  
عنوان: مرحوم کے ترکہ میں پہلی بیوی کے بچوں کے حق دار ہونے کا حکم
سوال: ایک مرد  جس نے شادی کی، اور  اس بیوی  سے ان کی دو بیٹیاں ہوئیں،  اور ملک چھوڑ دیا،  دوسرے ملک جاکر دوسری شادی کی، اور  ان سے ان کے چار بیٹے ایک بیٹی ہوئی،  اور پھر پہلی بیوی کو طلاق دے دی،  اور اپنی اولادوں سے کوئی تعلق نہیں رکھا، نہ کوئی رابطہ کیا ،  والد صاحب کی  وفات ہو گئی اور جو ان کے نام جائیداد ہے،  وہاں دوسری بیوی کی جو اولاد ہیں  اس میں وہ رہ رہی ہیں،  دونوں بیویاں وفات پا چکی ہیں،  اس سب کو مدنظر رکھتے ہوئے کیا جائیداد میں پہلی دو بیٹیاں جو ہیں ان کا حق بنتا ہے؟
جواب: واضح رہے کہ والد کے ترکہ میں ان کی انتقال کے بعد شرعی طور پر تمام اولاد  (نرینہ/ مادہ)  اپنے  شرعی حصوں کے تناسب سے حق دار ہوتی ہے،  والد کے انتقال کے بعد ان کے ترکہ کو تقسیم نہ کرنا اور اس پر بعض ورثاء کا    خود  تنِ تنہا قبضہ کرلینا ، فائدہ حاصل کرنا اور کچھ  ورثاء کو  ان کے شرعی حصے سے محروم کرنا ناجائز اور سخت گناہ ہے، جس پر مختلف احادیث میں سخت وعیدیں آئی ہے،لہذا مرحوم کے ترکہ میں جس طرح دوسری بیوی کے بچے حق دار  ہیں اسی طرح پہلی بیوی کے بچے بھی حق دار  ہیں، مرحوم کے دوسرے   ورثاء  پر لازم ہے  کہ وہ مرحوم کی پہلی بیوی کے بچوں    کو ان کا حق وحصہ  اس دنیا میں دے  دیں، ورنہ آخرت میں دینا پڑے گا اور آخرت میں دینا آسان نہیں ہوگا ، جیسے کہ حدیث شریف میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".( مشکاۃ المصابیح،  باب الغصب والعاریة، ج:1، ص:254،  ط: قدیمی كتب خانه)ترجمہ: حضرت سعید  بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا؛ جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔فقط والله اعلم
                                                  
عنوان: ایزی پیسہ اکاونٹ کے کیش بیک کا حکم
سوال: ایزی پیسہ سے ملنے والا کیش بیک سود کے زمرے میں آتا ہے یا نہیں؟ اگر آتا ہے تو جو پیسے کیش بیک کی صورت میں ملے ہوں  اور استعمال  کرلیے ہوں  ان کا کیا حکم ہے؟ کیا صرف توبہ کرلینا کافی ہے یا وہ کیش بیک لوٹا نے کا کوئی طریقہ ہے؟ اگر مقدار معلوم ہو تو !
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی  "ایزی پیسہ اکاؤنٹ"  کھلواچکا ہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتا ہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے، یہ رعایت اور کیش بیک   اسی بینک کی طرف سے ملتا ہے، اس لیے یہ  رعایت حاصل کرنا جائز نہیں ہے،  کیوں کہ یہ  رعایت بینک  اس اکاؤنٹ والے  کو اس قرض کی وجہ سے دے رہا ہے  جو اس نے اکاؤنٹ کی صورت میں  بینک میں رکھوایا ہے اور جو فائدہ قرض کی وجہ سے حاصل ہو وہ  سود کے زمرے میں آتا ہے۔اور سود کی رقم لینا حرام ہے، البتہ اگر کسی نے سود کی رقم لے لی ہو اور اب وہ اس گناہ سے توبہ اور تلافی کرنا چاہتا ہو تو اس کا طریقہ یہ ہے کہ سود کی رقم جس سے لی ہو اسی ( رقم کے مالک) کو وہ رقم واپس لوٹادے۔جب تک اصل مالک یا اس کے ورثاء کو لوٹانا ممکن ہو  اس رقم کو صدقہ کرنا جائز نہیں ہے۔اگر پوری کوشش اور تمام ذرائع استعمال کرنے کے باوجود اصل مالک یا اس کے ورثاء تک پہنچانا ممکن نہ ہو تو ثواب کی نیت کے بغیر اصل مالک کی طرف سے کسی مستحقِ زکات کو دینا ضروری ہوگا۔ "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن."(5/166، مطلب کل قرض جر نفعا، ط: سعید)"اعلاء السنن"میں ہے:"قال ابن المنذر: أجمعوا علی أن المسلف إذا شرط علی المستسلف زیادةً  أو هدیةً فأسلف علی ذلك، إن أخذ الزیادة علی ذلك ربا."(14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: ای ایم آئی (EMI) کے ذریعہ خریداری کا حکم
سوال: ای ایم آئی سے موٹر سائیکل یاکوئی دوسری چیز خریدنے کا کیا حکم ہے؟
جواب: ہماری معلومات کے مطابق EMI (Equated Monthly Installment) کا طریقہ کار یہ ہے کہ کسی کمپنی کا صارف اس کمپنی سے قرض حاصل کرتا ہے اور اس قرض کی رقم سے اپنی مطلوبہ چیز خریدتا ہے۔ قرض حاصل کرنے کے لیے وہ کمپنی سے قرض لوٹانے کی مدت طے کرتا ہے اور اس مدت تک ہر ماہ کی متعین تاریخ پر اصل قرض اور سودی رقم کا مخصوص حصہ لوٹاتا ہے۔ مذکورہ طریقہ سودی قرض ہے جو کہ شرعاً ناجائز اور حرام ہے؛  لہذا اس طریقے پر قرض  لے کر کوئی چیز  نہ خریدی جائے۔الدر المختار وحاشية ابن عابدين (رد المحتار) (5 / 21):"ففيها فضل خال عن العوض و هو الربا."فقط واللہ اعلم
                                                  
عنوان: ’’ایزی پیسہ یا جیز کیش اکاؤنٹ‘‘ کے ذریعہ بیلنس لوڈ کروانے یا کسی کو رقم بھیجنے کا حکم
سوال: اگر میں ایزی پیسہ یا جیز کیش صرف اس لیے استعمال کرتا ہوں کہ اس کے ذریعے بیلنس لوڈ کرلوں یا کسی کو پیسے بھیج دوں اور اس ذریعے سے کوئی غلط نفع نہیں حاصل کرتا تو اس کا کیا حکم ہے؟ کیا صرف بیلنس لوڈ کرنے کے لیے استعمال کرسکتا ہوں؟ مثلًا  میں اکاؤنٹ میں 1000 روپے رکھتا ہوں اور وقفے وقفے سے 1000 روپے بیلنس کے لیے استعمال کرتا ہوں اور کوئی نفع حاصل نہیں کرتا کیا یہ جائز ہے؟
جواب: "ایزی پیسہ یا جیز کیش اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ، نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے،  جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے،  اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع کے لین دین کو شریعتِ مطہرہ میں  سود قرار دیا گیا ہے۔ (مصنف بن أبی شیبہ، رقم:20690) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ مذکورہ بالا تفصیل تو ’’ایزی پیسہ اکاؤنٹ ہولڈر‘‘ کے اعتبار سے ہے۔ اگر کوئی شخص خود ایزی پیسہ اکاؤنٹ نہ کھولے، بلکہ کسی دکان یا فرنچائز سے ایزی پیسہ کے ذریعے اپنی رقم دوسرے شہر منتقل کرے تو کسٹمر کے لیے رقم منتقل کرنے کی اجازت ہوگی، بشرطیکہ جتنی رقم منتقل کرنی ہو وہ مکمل منتقل ہو اور خدمات مہیا کرنے کے عوض دکان دار جداگانہ طور پر مناسب اجرت وصول کرلے۔"فتاوی شامی" میں ہے:"و في الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلك، إن أخذ الزیادة علی ذلك ربا".(14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: زیادہ ایڈوانس دے کر گھر میں رہنا
سوال: ایک آدمی کو  دس  لاکھ  روپے ایڈوانس ادا کر کے ،متعین مدت تک اس کے مکان میں رہنا،پھر وہاں سے جاتے وقت مالک مکان ،وہ پوری رقم واپس کردے۔ تو  کیا اس صورت میں وہاں  رہنا جائز ہے؟
جواب: صورتِ  مسئولہ  میں ایڈوانس رقم اگر  زرِ  ضمانت  کے  طور  پر  ادا  کی  گئی  ہو، اور گھر کا کرایہ  الگ   سے ادا کرنے کا معاہدہ ہوا  ہو  اور کرایہ عرف کے مطابق ہو تو ایسی صورت میں متعین کردہ مدت تک رہائش اختیار کرنا جائز ہوگا،  اور مدت  کی تکمیل پر ایڈوانس جمع شدہ رقم مالک مکان کی جانب سے کرایہ دار کو واپس کرنا درست عمل ہوگا۔ البتہ اگر ایڈوانس دس لاکھ  کی ادائیگی کے بعد بغیر کرایہ  کے متعین مدت تک گھر میں رہنے کا معاہدہ  طے پایا ہو، یا  زیادہ ایڈوانس دے کر   ماہانہ  عرف سے کم کرایہ  طے کرنے کا معاہدہ  ہوا ہو  تو ایسی صورت میں  مذکورہ معاہدہ شرعًا جائز نہ ہوگا، یہ بھی  قرض سے انتفاع کی ایک صورت ہے جسے  شرعًا  " سود"   کہا گیا ہے۔ فتاوی شامی میں ہے:"[مَطْلَبٌ كُلُّ قَرْضٍ جَرَّ نَفْعًا حَرَامٌ](قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا كَمَا عُلِمَ مِمَّا نَقَلَهُ عَنْ الْبَحْرِ، وَعَنْ الْخُلَاصَةِ وَفِي الذَّخِيرَةِ وَإِنْ لَمْ يَكُنْ النَّفْعُ مَشْرُوطًا فِي الْقَرْضِ، فَعَلَى قَوْلِ الْكَرْخِيِّ لَا بَأْسَ بِهِ وَيَأْتِي تَمَامُهُ."(كتاب البيوع، باب المرابحة و التولية، فصل في القرض، ٥ / ١٦٦، ط: دار الفكر)مزید تفصیل کے  لیے دیکھیے:زیادہ ایڈوانس دے کر کم کرایہ پر گھر لینافقط واللہ اعلم
                                                  
عنوان: کسی اور کو بیٹی گود دی ہو تو اس کا میراث میں حصہ / ترکہ کے مکان پر تعمیر
سوال: 1- ہم ماشاءاللہ 6 بھائی اور 6 بہنیں ہیں،  ایک بہن پیدائش کے بعد والد صاحب نے اپنے دوست کو دے دی تھی،  ان کی اولاد نہیں تھی،  اب وہ شادی شدہ ہے،  ہم سے ملنا جلنا کم ہے،  کیا اس کو بھی وراثت میں حصہ ملے گا؟2- والد صاحب کے مکان میں دوسرے نمبر والے بڑے بھائی نے اپنی مرضی سے اپنا پیسہ لگایا گھر کو بنانے کے  لیے، سب نے اس کو منع کیا مگر اس نے تقریباً 25  لاکھ سے گھر دوبارہ  تعمیر کروا دیا،  اب والد صاحب کے انتقال کو تقریباً  4  سال سے زیادہ ہو گیا ہے،  وہ بھائی جس نے پیسے اپنی مرضی سے لگائے تھے،  وہ یہ کہتا  ہے  کہ مکان میں سے حصہ والد صاحب کی تعمیر والے مکان سے ملے گا اور جو ابھی مکان کی قیمت ہے اس پر فروخت کر کے والد صاحب کی تعمیر والے مکان کی قیمت سے سب کو حصہ ملے گا اور باقی قیمت وہ خود اپنے لیے رکھے گا، آپ کیا کہیں گے اس بارےمیں؟
جواب: 1۔۔ مرحوم کی مذکورہ بیٹی کا میراث میں سے حصہ ہوگا۔2۔۔ اگر دیگر ورثاء کے منع کرنے باوجود  اس نے اپنی مرضی سے مشترکہ مکان پر از خود تعمیر کرائی تو وہ اس کی طرف سے تبرع واحسان ہوگا، اور مذکورہ مکان کی موجودہ قیمت مکمل ترکہ شمار ہوگا، اور اگر اس نےاپنے لیے بنایا  ہو  تو اس کو  صرف اس تعمیر کے اکھڑے ہوئے  ملبے کی قیمت ملے گی اور مکان ترکہ میں تقسیم ہوگا۔شرح المجلہ میں ہے:’’تقسم حاصلات الأموال المشتركة في شركة الملك بين أصحابها بنسبة حصصهم‘‘.( كتاب الشركة،رقم المادة: ١٠٧٣، ص: ٢٢، ط: دار الكتب العلمية)وفیه أیضًا:إذَا عَمَّرَ أَحَدُ الشَّرِيكَيْنِ الْمِلْكَ الْمُشْتَرَكَ بِإِذْنِ الْآخَرِ وَصَرَفَ مِنْ مَالِهِ قَدْرًا مَعْرُوفًا فَلَهُ الرُّجُوعُ عَلَى شَرِيكِهِ بِحِصَّتِهِ أَيْ أَنْ يَأْخُذَ مِنْ شَرِيكِهِ مِقْدَارَ مَا أَصَابَ حِصَّتَهُ مِنْ الْمُصْرَفِ."(4/229،230،  المادہ: 1309، الباب الخامس، ط؛رشیدیہ)فقط واللہ اعلم
                                                  
عنوان: 4 بیٹوں اور 2 بیٹیوں میں پندرہ لاکھ  روپے ترکہ کی تقسیم
سوال: میرے والد صاحب کا ایک گھر جو کہ 15 لاکھ میں فروخت کیا ہے والد اور والدہ  اللہ کو پیارے ہو گئے ہیں،  اب ہم 4 بھائی اور 2 بہنیں ہیں؛  لہذا شریعت کے مطابق اس رقم کو بھائیوں اور بہنوں میں کیسے تقسیم کیا جائے گا؟
جواب: صورتِ  مسئولہ میں آپ کے مرحوم والدین کے ترکہ کی تقسیم کا طریقہ یہ ہے کہ مرحوم کے ترکہ میں سے  ان کے حقوق متقدمہ (بالترتیب تجہیز وتکفین کے اخراجات، کل مال سے قرض کی ادائیگی، بقیہ ترکے کے ایک تہائی سے جائز وصیت کا نفاذ) ادا کرنے کے بعد باقی کل منقولہ وغیر منقولہ ترکہ کو 10 حصوں میں تقسیم کرکے مرحوم کے ہر ایک بیٹے کو  دو،دو حصے، اور ہر ایک بیٹی کو ایک، ایک حصہ ملے گا۔یعنی 1500000 روپے میں سے مرحوم کے ہر ایک بیٹے کو 300000 روپے اور ہر ایک بیٹی کو 150000 روپے ملیں گے۔ فقط واللہ اعلم
                                                  
عنوان: وصیت شدہ جگہ کے علاوہ دوسری جگہ مسجد بنانا
سوال: میرے والد صاحب نے  مسجد بنانے کی وصیت کی، جس جگہ کا بتایا اس کا راستہ نہیں ہے، کیا ہم کسی اور جگہ یہ تعمیر کر سکتے  ہیں؟
جواب: فقہاء نے لکھا ہے کہ اگر کوئی شخص اپنی زمین سے متعلق وصیت کرتا ہے کہ اس کو مسجد بنا دیا جائے تو اس کی یہ وصیت نافذ العمل ہو گی، اور اس نے جس جگہ کے متعلق وصیت کی ہو اسی زمین کو مسجد بنایا جائے گا، اس کے علاوہ کسی دوسری جگہ کو مسجد بنانا درست نہ ہو گا، لیکن اگر وہ جگہ ایسی ہو جہاں مسجد بنانا بالکل نا ممکن ہو اور آنے جانے کا بالکل کوئی راستہ نہ ہو  تو ایسی صورتِ حال میں اجازت ہو گی کہ مسجد کسی دوسری جگہ بنا دی جائے۔واضح رہے کہ وصیت کے  قابلِ عمل ہونے کے  لیے ایک شرط یہ ہے کہ وصیت ایک تہائی ترکہ میں کی گئی ہو ، لہذا مذکورہ وصیت  اگر ایک تہائی ترکہ میں  سے نافذ ہوتی ہو تو اس کو نافذ کیا جائے گا،  ورنہ   یہ  وصیت ایک تہائی ترکہ تک محدود رہے گی، ایک تہائی سے زیادہ تمام عاقل بالغ ورثاء کی اجازت پر موقوف ہوگی۔الفتاوى الهندية (6/ 97):"ولو أوصى أن يجعل أرضه مسجدًا يجوز بلا خلاف."الدر المختار وحاشية ابن عابدين (رد المحتار) (4/ 433):"قولهم: شرط الواقف كنص الشارع أي في المفهوم والدلالة."الدر المختار وحاشية ابن عابدين (رد المحتار) (4/ 433):"(قوله: أي في المفهوم و الدلالة إلخ) كذا عبر في الأشباه والذي في البحر عن العلامة قاسم في الفهم و الدلالة و هو المناسب لأن المفهوم عندنا غير معتبر في النصوص و المراد به مفهوم المخالفة المسمى دليل الخطاب، وهو أقسام مفهوم الصفة، والشرط والغاية والعدد واللقب أي الاسم الجامد كثوب مثلًا، و المراد بعدم اعتباره في النصوص أن مثل قولك: أعط الرجل العالم أو أعط زيدًا إن سألك أو أعطه إلى أن يرضى أو أعطه عشرةً أو أعطه ثوبًا لايدل على نفي الحكم عن المخالف للمنطوق بمعنى أنه لايكون منهيًّا عن إعطاء الرجل الجاهل، بل هو مسكوت عنه وباق على العدم الأصلي، حتى يأتي دليل يدل على الأمر بإعطائه أو النهي عنه و كذا في البواقي، و تمام الكلام على ذلك في كتب الأصول."الدر المختار وحاشية ابن عابدين (رد المحتار) (4/ 384):"مطلب في استبدال الوقف و شروطه(قوله: وجاز شرط الاستبدال به إلخ) اعلم أن الاستبدال على ثلاثة وجوه: الأول: أن يشرطه الواقف لنفسه أو لغيره أو لنفسه وغيره، فالاستبدال فيه جائز على الصحيح و قيل: اتفاقًا. و الثاني: أن لايشرطه سواء شرط عدمه أو سكت لكن صار بحيث لاينتفع به بالكلية بأن لايحصل منه شيء أصلًا، أو لايفي بمؤنته فهو أيضًا جائز على الأصح إذا كان بإذن القاضي و رأيه المصلحة فيه. و الثالث: أن لايشرطه أيضًا و لكن فيه نفع في الجملة و بدله خير منه ريعًا و نفعًا، و هذا لايجوز استبداله على الأصح المختار، كذا حرره العلامة قنالي زاده في رسالته الموضوعة في الاستبدال."فقط واللہ اعلم
                                                  
عنوان: میزان بینک اور بینک اسلامی کے ساتھ معاملات کا حکم
سوال: کیا میزان بینک اور  بینک اسلامی کے ساتھ تمام قسم کے معاملات طے کرنا جائز ہے؟
جواب: مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، اور مروجہ اسلامی بینکوں اور  کنونشنل بینکوں کےبہت سے  معاملات  تقریباً ایک جیسے ہیں، لہذا کنونشنل بینکوں کی طرح میزان بینک اور  بینک اسلامی میں بھی سرمایہ کاری کرنا جائز نہیں ہے، اور اس سے حاصل ہونے والا نفع  حلال نہیں ہے۔   تفصیلی معلومات کے لیے  "مروجہ اسلامی بینکاری" (تجزیاتی مطالعہ، شرعی جائزہ، فقہی نقد وتبصرہ) ( مکتبہ بینات، جامعہ علوم اسلامیہ علامہ بنوری ٹاؤن کراچی)  کا مطالعہ کیجیے۔احکام القرآن للجصاص میں ہے:"وعلى أن النهي عن أكل مال الغير معقود بصفة وهو أن يأكله بالباطل، وقد تضمن ذلك أكل أبدال العقود الفاسدة كأثمان البياعات الفاسدة" .(باب التجارات وخیار البیع (3/128)،ط.دار إحياء التراث العربي - بيروت، تاريخ الطبع: 1405)حدیث شریف میں ہے: « إن الحلال بين وإن الحرام بين وبينهما مشتبهات لا يعلمهن كثير من الناس فمن اتقى الشبهات استبرأ لدينه وعرضه ومن وقع فى الشبهات وقع فى الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه».(أخرجه مسلم في«باب أخذ الحلال وترك الشبهات» (5/ 50) برقم (4178)، ط. دار الجيل  بيروت)ترجمہ: ”بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں“۔عمدة القاری ميں ہے:"وقال الخطابي كل شيء يشبه الحلال من وجه والحرام من وجه هو شبهة، والحلال اليقين: ما علم ملكه يقينا لنفسه، والحرام البين: ما علم ملكه لغيره يقينا، والشبهة ما لايدري أهو له أو لغيره؟ فالورع اجتنابه، ثم الورع على أقسام: واجب كالذي قلناه، و مستحب كاجتناب معاملة من أكثر ماله حرام و مكروه كالاجتناب عن قبول رخص الله و الهدايا."(«كتاب البیوع »«باب تفسير المشبهات» (11/236)، ط. دارالكتب العلمية. الطبعة الاولى: 1421ه)فقط والله أعلم
                                                  
عنوان: ایزی پیسہ اکاؤنٹ کھولنا
سوال: Easypaisa Account کھولنا کیسا ہے؟   جب کہ وہ اس قسم کے آفر دیتے  ہوں:۔۔۔ Super Offer: Easypaisa App main Rs. 1000 ya zaid ka balance rakhny per paen Free 50 MBs aur 50 Mins rozana. T&C Apply. App link: http://bit.do/eD6aE
جواب: صورتِ  مسئولہ میں ”ایزی پیسہ اکاؤنٹ“  میں ہزار روپے رکھنے کی شرط پر ملنے والی سہولیات کا استعمال ناجائز ہے، اور اکاؤنٹ کھلوانا اس شرط کے ساتھ مشروط ہو  تو اکاؤنٹ کھلوانا بھی ناجائز ہوگا۔ مزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:ایزی پیسہ اکاونٹ کی شرعی حیثیتفقط واللہ اعلم
                                                  
عنوان: انشورنس کا شرعی متبادل
سوال: انشورنس  اور بیمہ پالیسی وغیرہ کا متبادل اسلام میں موجود ہے یانہیں ؟  اگر  هے  تو اس کا شرعی اسلامی طریقہ کارکیاهے؟  علماء اور مفتیان کرام کے اقوال کی روشنی میں مکمل تفصیل سے آگاہ فرمادیں تو نوازش هوگي،  هم کچھ احباب مل کر آپس میں اس طرح کی کوئی ترتیب بنانا چا هتے هيں  کہ هم کوئی مخصوص فنڈ جمع کریں جو مشکل اوقات میں همارے کام آئے ، اس کی ترتیب کیا هوني چاهيے اور اس رقم کو کاروبار میں لگانا (مشکل میں کام آنے والی رقم کی بڑھوتری کے ليے  ) شرعًا کیسا هے؟
جواب: انشورنس کا متبادل باہمی امداد اور تعاون پر مبنی ایسا نظام ہے جو سود اور  جوے سے خالی ہو، اس موضو ع پر   حضرت مفتی اعظم  پاکستان مفتی محمد شفیع صاحب رحمہ اللہ    اور حضرت مفتی اعظم  پاکستان مفتی ولی حسن ٹونکی صاحب رحمہ اللہ   کی تحریروں کا مجموعہ  كتابي صورت ميں   ’’بیمۂ زندگی‘‘  کے نام سے مطبوع ومتداول ہے، اس كا مطالعه مفيد رهے گا۔فقط والله اعلم
                                                  
عنوان: بی فار یو کمپنی کا حکم
سوال: B4U کمپنی کے متعلق جدید فتوی  چاہیے،بہت ضرورت ہے!
جواب: مذکورہ ادارے   کے طریقۂ  تجارت میں کئی شرعی سقم موجود ہیں، جس کے سبب اس میں سرمایہ کاری کرنا شرعًا جائز نہیں۔مزید تفصیل کے  لیے دیکھیے:b4u (بی فار یو) کے ساتھ کام کرنا فقط  واللہ اعلم
                                                  
