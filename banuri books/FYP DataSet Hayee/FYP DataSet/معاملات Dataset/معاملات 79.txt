عنوان: والد کی زندگی میں بیٹے کی تعلیم پر آنے والے اخراجات ترکہ کی تقسیم کے وقت بیٹے کے حصہ سے منہا کرنے کا حکم، ذاتی پیسوں سے تعمیر کیے گئے مکان میں والد کے دیگر ورثا کا حق
سوال: 1- والد کی حیات میں بیٹےکے بیرونِ شہر تعلیم حاصل کرنے پر جو خرچ آیا کیا وہ اس کے ترکے میں سے شامل کر کے تقسیم ہوگا جب کہ پہلے والد صاحب کا انتقال ہوا، اس کے 30سال بعد بیٹے کا انتقال ہوا۔ اب پوتا اپنے والد کا حصہ طلب کرتا ہے تو پنچ حضرات نے جو پوتے کے والد مرحوم کے بھائیوں کی طرف سے تھے ایسا مطالبہ کر دیا گیا ہے، کیا پنچ رہتے ہوئے ایسا سوال کرنا چاہیے اور کیا اسلامی شریعت قانون کی روشنی میں اخراجات کاٹ کر پوتے کو حصہ دیا جائے گا؟2- والد صاحب نے دادا کے انتقال کے بعد  اپنی ذاتی محنت اور آمدنی سے ایک مکان تعمیر کیا وہ بھی بنا مشترکہ مال تو  کیا اب دادا کی املاک تقسیم کے وقت پنچ حضرات ارو مرحوم کے سگے بھائی اور دیگر مشترکہ میراث کے وارثین اس بھائی کے مکان کو مشترکہ میراث میں شامل کرنے کے لیے بضد ہے، کیا پنچ حضرات اور مشترکہ میراث کے شرکاء کا مطالبہ شرعی حیثیت سے جائز مانا جائے گا؟ کیا وہ مکان مشترکہ میراث میں شامل کیا جائے گا ؟3- دادا کے انتقال کے بعد سے میرے والد اپنی محنت کی کمائی سے اپنی بیوی اور بچوں کا  گزر بسر اور دیگر اخراجات کرتے تھے، صرف دادا کے چھوڑے ہوئے مکان کے ایک کمرے میں رہتے تھے، جو مشترکہ کاروبار تھا اس کی آمدنی میں سے کچھ بھی نہ لیتے تھے، جب کہ ان کے سگے بھائیوں سمیت ان کے بچوں کی پرورش، تعلیمی اخراجات، شادی بیاہ اور  دینی فرائض مشترکہ میراث کے کاروبار سے پورے ہوتے تھے، اب کیا  دادا کی وراثت کی تقسیم کے وقت مشترکہ کاروبار کی آمدنی سے جو سب وارثین نے اپنی اور بیوی بچوں پر خرچ کیا ہے، کیا شریک وارثوں کے حصے میں سے کاٹا جائے گا یا نہیں؟  سب کے اخراجات کے حساب سے پوتا والد کا حصہ طلب کر تا ہے، کیا ایسا کرنا پوتے کےلیے صحیح ہے، شرعی طور سے طلب کر سکتا ہے؟ مشترکہ میراث میں جو کاروبار تھا اس کی آمدنی سے جو کچھ اضافہ ہوا ہے اس میں بھی پوتا شریک مانا جائےگا کیا ؟
جواب: 1) والد کی زندگی میں بیٹے کی تعلیم پر جو خرچہ خود والد نے کیا تھا وہ والد کی طرف سے تبرع تھا، والد کے انتقال کے بعد ترکہ کی تقسیم کے وقت اس خرچے کو بیٹے کے حصہ سے منہا کرنا جائز نہیں ہے۔2) آپ کے والد نے اپنی ذاتی کمائی سے جو مکان تعمیر کیا تھا وہ خالص ان کی ملکیت تھا، اس مکان میں دیگر بھائیوں یا دادا کے دیگر ورثا کا کوئی حصہ نہیں ہوگا، آپ کے والد مرحوم کے انتقال کے بعد وہ صرف آپ کے والد مرحوم کے شرعی ورثا (بیوہ ، بچوں اور والدہ اگر زندہ ہوں) کے درمیان تقسیم ہوگا۔3)آپ کے دادا مرحوم نے ترکہ میں جو کاروبار چھوڑا تھا، اس کی آمدنی پر آپ کے والد سمیت تمام ورثاء  کا میراث کے ضابطۂ شرعی کے موافق حق و حصہ تھا، دادا کی وفات سے لے کر اب تک جتنی آمدنی ہوئی ہے اس کا حساب لگاکر اس میں آپ کے والد مرحوم کا جو حصہ میراث کے ضابطہ شرعی کے موافق بنتا ہو والد کی زندگی میں انہیں اور ان کی وفات کی صورت میں ان کے ورثاء کو دینا ضروری ہے۔ اسی طرح دادا کے متروکہ کاروبار میں جو اضافہ ہوا ہے اس میں بھی آپ کے والد مرحوم اور ان کی وفات کے بعد ان کے شرعی ورثاء (مذکورہ صورت میں ان ورثاء میں پوتا بھی داخل ہے)  کا حق ہے۔ فقط واللہ اعلم
                                                  
عنوان: میزان بینک میں ملازمت کرنا
سوال: کیا میزان بینک میں ملازمت کرنا جائز ہے؟
جواب: مروجہ اسلامی بینکوں کا طریقۂ  تمویل اکثر اہلِ فتوی کی تحقیق کے  مطابق اسلامی  نہیں ہے، لہٰذا ایسے اداروں میں ملازمت اختیار کرنا شرعاً جائز نہیں ہوگا، اور اس کی تنخواہ بھی حلال نہیں ہوگی. فقط والله أعلم
                                                  
عنوان: والد کی دو کان میں کاروبار کرکے بنائی گئی جائیداد کاحکم
سوال: ہم پانچ بھائی ہیں، میرے والد نے 25 سال پہلے گھریلو جھگڑے کی بنا پر مجھے بیوی بچوں سمیت بغیر کوئی  حصہ دیے گھر سے بے دخل کر دیا تھا۔اس وقت میرے والد کی جائیداد میں10 لاکھ روپے اور ایک 1200 فٹ کا مکان اور دو کرائے کی دکانیں تھیں، چوں کہ اس زمانے میں دکانوں سے کوئی خاص منافع نہیں مل رہا تھا، مگر اب میرے والد کا انتقال ہو چکا ہے اور میرے باقی چار بھائیوں نے اس دکان میں سے والد کے زیر کفالت رہ کر جائیدادیں بنا کر اپنے نام کر رکھیں ہیں۔اب میراث کے تقسیم کے وقت وہ مجھے سوائے 1200فٹ مکان کے میرے بے دخل کرنے کے بعد دکانوں سے کما ئی گئی جائیداد میں یہ کہہ کر حصہ نہیں دے رہے کہ وہ ہم نے اپنی محنت سے بنائی ہیں۔کیا میرا اس جائیداد میں جو میرے بھائیوں نے باپ کی دکان میں کاروبار کرکے بنائی ہیں حصہ نہیں بنتا ؟
جواب: صورتِ مسئولہ میں اگر بھائیوں نے والد کی دوکان میں اپنا کام شروع کیا تھا اور اس میں محنت کرکے جائیداد بنائی ہے تو اس میں سائل کا حصہ نہیں ہوگا، یہ ان ہی بھائیوں کی شمار ہوگی۔اور اگر کاروبار والد کا تھا اور اسی کاروبار کو بھائیوں نے آگے بڑھایا ہے اور اس سے جائیداد بنائی ہے تو یہ اضافی جائیداد بھی والد ہی کا ترکہ شمار ہوگی اور دیگر ورثاء کی طرح سائل کابھی اس میں حصہ ہوگا ۔فقط واللہ اعلم
                                                  
عنوان: نیشنل سیونگ اور مروجہ اسلامی بینکوں میں سرمایہ کاری
سوال: جو نیشنل سیونگ سے منافع آتا ہے یہ کیوں کر جائز نہیں ہے؛ کیوں کہ اسلامی بینکوں کی طرح نیشنل سیونگ کے جو پیسے ہوتے ہیں وہ بھی تو کسی کاروبارمیں لگتے ہیں اور اس کا منافع جو ہے تمام اسٹیک ہولڈرز کو دیا جاتا ہے تو کیوں اسلامی بینکنگ حلال ہے اور نیشنل سیونگ سے آنے والا منافع حلال نہیں ہے؟
جواب: نیشنل سیونگ سرٹیفکٹ کے ذریعہ جو سرمایہ کاری کی جاتی اس میں شرعی اصولوں کی رعایت نہیں کی جاتی، اس میں متعین شرح منافع پر سرمایہ کاری جاتی ہے ، جو رقم اس مد میں جاتی ہے اس کی حیثیت قرض کی ہوتی ہے اور اس پر جو منافع ملتا ہے وہ سود ہے، اس لیے نیشنل سیونگ میں سرمایہ کاری جائز نہیں ہے۔اسی طرح ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی (اسلامی) بینکوں کا طریقہ کار  بھی شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے ۔فقط واللہ اعلم
                                                  
عنوان: حکومت کی واجب الادا رقم صدقہ کرنا
سوال: میں ایک تاجر ہوں اور وقتاً فوقتاً باہر ملک سے مال لاتا ہوں، تقریباً چار سال پہلے میں نے ایک شپ مال منگوایا تھا، جس کی پورٹ ڈیوٹی 40000 ڈالر تھی، جو ڈرافٹ کی شکل میں ادا کی گئی تھی، جو اتنا عرصہ گزرنے کے بعد بھی کیش نہیں ہوا ہے اور کیش ہونے کی امید بھی نہیں ہے، میں نے ہر ممکن کوشش کی اور بار بار محکمہ کو یاد دلایا، مگر پھر بھی وہ ڈرافٹ کو کیش نہیں کرتے ہیں، میں یہ سمجھتا ہوں کہ یہ رقم میرے ذمہ گورنمنٹ کا قرض ہے اور میں اس سے بری ہونا چاہتا ہوں، گورنمنٹ کو کسی اور طریقہ سے لوٹا بھی نہیں سکتا، کیوں کہ یہ احتمال ہے کہ مستقبل میں اگر مطالبہ ہوا تو دوبارہ دینا پڑے گا، کیا یہ رقم مسجد یا مدرسہ میں بغیر ثواب کی نیت کے دے سکتا ہوں؟ کیا ایسا کرنے سے بندہ عند اللہ مسئول ہوگا یا نہیں؟نوٹ:بندہ ذہنی طور پر تیار ہے کہ اگر مستقبل میں گورنمنٹ کی طرف سے مطالبہ ہوگا تو وہ رقم واپس کیے  بغیر اپنی طرف سے ادا کر دےگا ۔
جواب: سائل کے ذمہ حکومت کی جو رقم واجب ہے اس سے وہ تب ہی بری ہوگا جب وہ سرکاری خزانے تک پہنچ جائے، بغیر ثواب کی نیت کے یہ رقم مسجد یا مدرسہ میں صدقہ کرنے سے یہ ذمہ داری ادا نہیں ہوگی، لہذا سائل متعلقہ اداروں کی اس جانب توجہ مبذول کرائے اور انہیں اپنی رقم لینے پر آمادہ کرے، لیکن اگر وہ پھر بھی رقم نہیں لیتے تو سائل  کسی بھی طرح سے یہ رقم سرکاری خزانے تک پہنچا دے۔ فقط وا للہ اعلم
                                                  
عنوان: مقروض بھائی خوشی سے قرض خواہ بھائی کو تحفہ دے
سوال: زید اور بکر سگے بھائی ہیں، زید بکر کو 10 لاکھ قرضِ حسنہ غیر مشروط اور بغیر کسی منافع کی طمع کے ایک سال کے لیے دے دیتا ہے، بکر کا سونے کی تجارت کا کام ہے وہ بغیر مانگے اپنے سگے بھائی کو مہینے بعد کچھ غیرمتعین رقم مثلاً 20 ہزار یا 30 ہزار زید کو بطورِ ہدیہ احساناً دے دیتا ہے، کیا اس طرح کرنا بکر کے لیے جائز ہوگا؟
جواب: صورتِ مسئولہ میں اگر بکر اپنے بھائی کو برضا و خوشی 20 یا تیس ہزار  بطورِ تحفہ دیتا ہے تو شرعاً اس کی ممانعت نہیں۔  لیکن اگر ’’مہینے بعد کچھ غیرمتعین رقم ‘‘ دینے سے مراد یہ ہے کہ  قرض دینے کے بعد ہر مہینے بطورِ ہدیہ یہ رقم دیتاہے، تو ظاہر ہے کہ یہ ہدیہ قرض کی وجہ سے دیتاہے، اس صورت میں اجتناب کرنا چاہیے۔  فقط واللہ اعلم
                                                  
عنوان: غیر قانونی طور پر ملک سے باہر جانے والوں کی کمائی کا حکم
سوال: موجودہ زمانہ میں جو لوگ روزگار کے سلسلے میں، یا پڑھائی کےلیے غیر قانونی طریقہ سے بیرون ملک جاتے ہیں ان کی کمائی کا کیا حکم ہے؟اور اکثر اس طرح کے واقعات پیش آتے ہیں کہ ان کو راستے میں بہت سی تکلیفات کا سامنا کرنا پڑتاہے،اور ان کو  مار دیا جاتا ہےیا وہ خودکشی کرلیتے ہیں۔تو ان کی موت کا کیا حکم ہے؟
جواب: بیرونِ ملک جانے کے لیے غیر  قانونی طریقے اختیار کرنا  (خواہ کسی بھی مقصد کے لیے اختیار کیے جائیں)  قانوناً جرم ہے، اور اپنی جان اور عزت خطرے میں ڈالنا ہے، جس کی شرعاً اجازت نہیں، تاہم اگر کوئی شخص  مذکورہ طریقہ سے باہر  چلاگیا، اور حلال نوکری مل گئی تو  اس کی تنخواہ   کو ناجائز نہیں کہا جاسکتا ہے، بشرطیکہ  وہ اپنی ذمہ داری کو پوری ایمان داری سے انجام دے، اس میں کسی قسم کی کمی  و کوتاہی نہ  کرے۔اگر وہ اس دوران خود کشی کرلیتاہے تو یہ ناجائز اور گناہ کی بات ہے، خود کشی کرنے پر احادیث میں وعید وارد ہوئی ہے۔ جہاں تک تکلیف اٹھانے یا حدود پار کرتے ہوئے مارے جانے کا تعلق ہے، تو  اگرچہ خود ان تکالیف اور جان کے خطرے میں خود کو ڈالنا شرعاً منع ہے، تاہم یہ خود کشی کے حکم میں نہیں ہوگا، لہٰذا اس صورت میں اس کی نمازِ جنازہ بھی ادا کی جائے گی اور اس کے لیے دعا بھی کی جائے گی۔فقط واللہ اعلم
                                                  
عنوان: قسطوں پر بائیک لینا
سوال: موٹر سائیکل نقد 56 ہزار کاہے، قسط والے نے مجھے دیاہے 78 ہزار پر۔ ایڈوانس میں پہلے 7000 ساتھ ہزار روپیہ مانگتا ہے اور مہینے کا تین 3000 ہزار قسط مانگتا ہے،  کیا یہ اتنا زیادہ منافع شریعت کی رو سے صحیح ہے یا نہیں ؟
جواب: قسطوں پر موٹرسائیکل یا دیگر اشیاء لینا جائز ہے، تاہم شرط یہ ہے کہ عقد کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے اور عقد میں یہ شرط نہ ہو کہ اگر قیمت جلدی ادا کردی گئی تو قیمت کم ہوگی۔ مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔واضح رہے کہ نقدی یا سونا چاندی قسطوں پر خریدنا جائز نہیں ہے۔فقط واللہ اعلم
                                                  
عنوان: لونڈی سے پیدا کی گئی اولاد کے لیے ترکہ/ وراثت میں سے حصہ ہو گا یا نہیں؟
سوال: لونڈی سے پیدا کی گئی اولاد کے لیے ترکہ/وراثت میں سے حصہ ہو گا یا نہیں?
جواب: واضح رہے کہ باندی سے اولاد کے حصول کی صورت میں اولاد آزاد نہیں ہوتی جب تک اس کو آزاد نہ کیا جائے یعنی اگر آقا نے اپنی باندی کی شادی کسی آدمی سے کروا دی تو ان سے پیدا ہونے والی اولاد آقا کی غلام ہو گی اور غلامی چوں کہ میراث کے حصول سے مانع ہے؛  لہذا اس غلام کے والد کے انتقال کی صورت میں اس کو میراث میں کوئی حصہ نہیں ملے گا۔  اور اگر آقا نے خود اپنی باندی سے جماع کیا اور اولاد پیدا ہوئی تو یہ اولاد آزاد ہو گی اور والد کے انتقال کی صورت میں میراث میں حق دار ہو گی۔الدر المختار وحاشية ابن عابدين (رد المحتار) (3/ 657):
"(ولد الأمة من زوجها ملك لسيدها) تبعًا لها (وولدها من مولاها حر)". الدر المختار وحاشية ابن عابدين (رد المحتار) (3/ 653):
"(والولد) ما دام جنينًا (يتبع الأم) .....  (في الملك)".الدر المختار وحاشية ابن عابدين (رد المحتار) (3/ 655):
"(قوله: واستيلاد) بأن زوج أم ولده فحملت تبعها ولدها في حكم أمومية الولد فيعتق بموت السيد كالأم".  فقط واللہ اعلم
                                                  
عنوان: رشوت یا سفارش کے ذریعہ نوکری کا حصول
سوال: کسی شخص نے رشوت دے کر یا ناجائز سفارش کے ذریعے ملازمت حاصل کی تو اس کی کمائی کا حکم ہوگا؟
جواب: رشوت لینے اور دینے والے پر حضورِ اکرم ﷺ نے لعنت  فرمائی ہے، نیز شرعی حدود کا خیال رکھتے ہوئے کسی حق دار کو اس کاحق دلانے کی جائزسفارش کرنا تو اجروثواب کا باعث ہے، لیکن اہلیت نہ ہو تو سفارش کرنا گناہ کا باعث ہے، لہذا  رشوت لینا اور دینا نیز نا جائز سفارش کرنا دونوں عمل ناجائز ہیں،  بغیر استحقاق و اہلیت کے محض رشوت /ناجائز سفارش کی بنیاد پر ملازمت حاصل کرنا بھی ناجائز ہے۔البتہ اگر کوئی شخص نوکری کا اہل بھی ہو اور مستحق بھی ہو  اوروہ سفارش کے ذریعہ نوکری حاصل کرلے تو اس میں کوئی گناہ کی بات نہیں ہے، اور متعلقہ ذمہ داریاں اگر امانت داری کے ساتھ بحسن و خوبی انجام دیتاہے تو تنخواہ بھی حلال ہوگی۔البتہ اگر اہلیت اور استحقاق کے باوجود رشوت دے کر نوکری حاصل کی تو رشوت دینے کا عمل بہرحال ناجائز اور گناہ ہوگا، لیکن اس ملازمت سے متعلقہ امور کی دیانت دارانہ انجام دہی پر تنخواہ حلال ہوگی۔فقط واللہ اعلم
                                                  
عنوان: چلتے ہوئے کلینک میں شراکت داری کی ایک ناجائز اور متبادل جائز صورت
سوال: کیا فرماتے ہیں مفتیانِ کرام اس مسئلے کے بارے میں کہ:ایک شخص چھوٹا سا کلینک چلاتا ہے، پٹی کرانا، انجکشن لگانا  اور اس طرح کی ابتدائی طبی سہولت دیتا ہے، اور روزانہ ہزار سے پندرہ سو کمالیتاہے، کلینک میں کرسی ، ٹیبل ، بیڈ اور کچھ طبی چیزیں رکھی ہوئی ہیں، دوکان کی مالیت کے علاوہ ان سب چیزوں کی کل مالیت تقریباً چالیس ہزار روپے تک ہوگی۔ دوسری طرف یہ شخص بہت زیادہ مقروض ہے، اب دوسرا شخص اس کو کہتا ہے کہ میں آپ کو چارلاکھ روپے مضاربت کے طور پر دوں گا، اس سے تم اپنے قرضے ادا کرلوگے، اور کلینک سے جو بھی نفع ہوگا وہ ہم دونوں کے درمیان آدھوں آدھ تقسیم ہوگا۔ سوال یہ ہے کہ کیا مذکور طریقے سے معاملہ کرنا شرعاً درست ہوگا ؟ اگر بالفرض یہ درست نہ ہو تو اس کی متبادل صورت کیا ہوگی؟
جواب: صورتِ مسئولہ میں سوال میں ذکر کردہ صورت شرعی مضاربت یا شرکت نہیں، لہٰذا اس کے مطابق معاملہ کرنا اور نفع لینا شرعاً جائز نہیں ہے۔اس کی متبادل صورت یہ ہے کہ سب سے پہلے کلینک کے سرمایہ کی مکمل مقدار معلوم کی جائے، پھر اگر دوسرا شخص شریک ہونا چاہے تو وہ کلینک کے سامان کا آدھا حصہ مالک سے خرید لے، اس طرح دونوں کلینک کی ہر چیز میں نصف نصف حصہ دار بن جائیں اور پھر نقد سرمایہ بھی مساوی طور پر لگائیں اور پھر نفع اور نقصان میں دونوں شریک ہوکر کاروبار کریں، اگر نصف نصف کے بجائے کمی بیشی کے ساتھ سرمایہ کاری کی جائے تب بھی جائز ہے۔نیز نقصان کی صورت میں نقصان کی تلافی سب سے پہلے منافع سے کی جائے گی اور اگر نقصان منافع سے زائد ہو تو پھر ہر فریق اپنے اپنے سرمایہ کے مطابق نقصان کا ذمہ دار ہوگا۔بدائع الصنائع میں ہے:"منها: (شرائط جواز الشركة) أن يكون الربح معلوم القدر ... وأن يكون جزءً شائعًا في الجملة لا معينًا ... أما الشركة بالأموال فلها شروط، منها أن يكون رأس المال من الأثمان المطلقة ... وهي الدراهم والدنانير عنانًا كانت الشركة أو مفاوضة ... ولو كان من أحدهما دراهم ومن الآخر عروض فالحيلة في جوازه أن يبيع كل واحد منها نصف ماله بنصف دراهم صاحبه ويتقابضا ويخلطا جميعًا حتى تصير الدراهم بينهما والعروض بينهما ثم يعقدان عليهما عقد الشركة فيجوز". (بدائع الصنائع: 6/59، ط: سعيد)فتاویٰ ہندیہ میں ہے:"وأما شرط جوازها فكون رأس المال عينًا حاضرًا أو غائبًا عن مجلس العقد لكن مشارًا إليه والمساواة في رأس المال ليست بشرط ويجوز التفاضل في الربح مع تساويهما في رأس المال كذا في محيط السرخسي".وفيه أيضًا:"لو كان المال منهما في شركة العنان والعمل على أحدهما إن شرطا الربح على قدر رءوس أموالهما جاز ويكون ربحه له ووضعيته عليه وإن شرطا الربح للعامل أكثر من رأس ماله لم يصح الشرط ويكون مال الدافع عند العامل بضاعة ولكل واحد منهما ربح ماله، كذا في السراجية، ولو شرطا العمل عليهما جميعا صحت الشركة وإن قل رأس مال أحدهما وكثر رأس مال الآخر واشترطا الربح بينهما على السواء أو على التفاضل فإن الربح بينهما على الشرط والوضيعة أبدًا على قدر رءوس أموالهما، كذا في السراج الوهاج".وفيه أيضًا:"فإن عملا وربحا فالربح على ما شرطا وإن خسرا فالخسران على قدر رأس مالهما، كذا في محيط السرخسي". (319، 320، كتاب الشركة، الباب الثالث في شركة العنان، ط: ماجديه كوئته) فقط والله أعلم
                                                  
عنوان: مروجہ پرائز بانڈ کی خریدوفروخت اور اس پر ملنے والے انعام کا حکم
سوال: مروجہ پرائز بانڈ کی خرید و فروخت کا کیا حکم ہے؟ نیز اس کے انعام میں ملنے والی رقم کا کیا حکم ہے؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے؛  کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے، اسی طرح سود کی ایک اور حقیقت جو قرآنِ کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے، سود کی یہ تعریف ایک حدیث میں ان الفاظ کے ساتھ آئی ہے ”کل قرض جر منفعةً فهو ربوا“ یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہو وہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ بانڈز  کی حیثیت قرض کی ہوتی ہے، حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے، ’’جو ا‘‘ جسے عربی زبان میں’’قمار‘‘ کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائز بانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے، لہذا پرائز بانڈ ز کی خریدوفروخت کرنا اور اس سے ملنے والا انعام حاصل کرنا شریعت کی رو سے  ناجائز اور حرام ہے۔قرآنِ کریم میں ہے:﴿يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَل الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]      شرح معانی الآثار میں ہے:"عن عمرو بن يثربي، قال: خطبنا رسول الله صلى الله عليه وسلم فقال: «لايحل لامرئ من مال أخيه شيء إلا بطيب نفس منه»". (2/313، کتاب الکراھۃ، ط: حقانیہ)حدیث مبارکہ میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه». وقال: «هم سواء»".  (الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)الجامع الصغیر میں ہے:           "كل قرض جرّ منفعةً فهو ربا". (الجامع الصغیر للسیوطی، ص:395، برقم :9728، ط: دارالکتب العلمیہ، بیروت)      فتاوی عالمگیری میں ہے:"وهو في الشرع عبارة عن فضل مال لا يقابله عوض في معاوضة مال بمال".(3/ 117، کتاب البیوع، الباب التاسع فیما یجوز بیعہ وما لا یجوز، الفصل السادس فی تفسیر الربوٰ واحکامہ، ط: رشدیہ)      مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط؛ مکتبہ رشد، ریاض)أحکام القرآن  میں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه".      (احکام القرآن للجصاص، 1/ 398،  باب تحریم المیسر، سورۃ البقرۃ، ط: دار الکتب العلمیۃ بیروت - لبنان)فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".  (6 / 403، کتاب الحظر والاباحۃ، ط ؛ سعید) فقط واللہ اعلم
                                                  
عنوان: مرحومہ کے بھتیجوں کے لیے میراث
سوال: ایک عورت کا انتقال ہوا اور اس کے اصول اور فروع میں کوئی نہیں ہیں، نا ہی اس کا شوہر اور اولاد ہے۔ نہ ہی اس کی بہن ہے۔ اب وراثت تو بھائی کی طرف جائے گی۔ پوچھنا یہ تھا کہ جو اس کے بھائی اس کے انتقال سے پہلے انتقال کر گئے (ان کی اولاد کو)اس عورت کی وراثت سے کچھ ملے گا؟
جواب: بصورتِ مسئولہ اگر مرحومہ کی وفات کے وقت اس کا کوئی بھائی زندہ ہو تو جو بھائی مرحومہ  سے پہلے انتقال کرگئے ان کا یا ان کی اولاد کا مرحومہ کی وراثت میں سے کچھ حصہ نہیں ہوگا۔"ثم العصبات بأنفسهم أربعة أصناف: جزء الميت ثم أصله ثم جزء أبيه ثم جزء جده (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل". (فتاوی شامی، ۶/۷۷۴، سعید)"وللإرث شروط ثلاثة … ثانيها: تحقق حياة الوارث بعد موت المورث". (الموسوعة الفقهية الکویتية ، 3 / 22، دار السلاسل) فقط واللہ اعلم
                                                  
عنوان: ایزی پیسہ کیش بیک
سوال: ایزی پیسہ میں ہر ایزی لوڈ اور ٹرانزیکشن پر کچھ رقم کیش بیک کی صورت میں دی جاتی ہے،  کیا یہ رقم لینا جائز ہے یا نہیں؟
جواب: مذکورہ رقم قرض کے بدلہ میں ملنے والا نفع ہے جو کہ شرعاً سود ہے؛ لہذا یہ رقم لینا اور اس کا استعمال کرنا، دونوں ناجائز اور حرام ہے۔ فقط واللہ اعلمتفصیل کے لیے جامعہ کا فتوی یہاں ملاحظہ ہو :ایزی پیسہ کیش بیک
                                                  
عنوان: بیوہ ، 1 بیٹے اور دو بیٹیوں کے درمیان میراث کی تقسیم
سوال: ایک شخص کا انتقال ہوا ہے، اس کا متروکہ گھر ہے جو 3 کروڑ 20 لاکھ میں فروخت ہوا ہے، اس کے ورثاء میں ایک بیوہ، ایک بیٹا اور دو بیٹیاں ہیں. ان کے درمیان تقسیم کیسے کی جائے؟ واضح رہے کہ میت کے والدین کا میت سے پہلے ہی انتقال ہوچکا ہے.
جواب: صورتِ مسئولہ میں مرحوم کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ (مثلاً بیوی کا مہر وغیرہ) ہو تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ  کو 32حصوں میں تقسیم کر کے اس میں سے 4 حصے مرحوم کی بیوہ کو، 14 حصے مرحوم کے بیٹے کو اور 7  حصے مرحوم کی ہر ایک بیٹی کو ملیں گے۔  یعنی تین کروڑ بیس لاکھ میں سے چالیس لاکھ روپے مرحوم کی بیوہ کو، ایک کروڑ چالیس لاکھ روپے مرحوم کے بیٹے کو اور ستر لاکھ روپے مرحوم کی ہر ایک بیٹی کو ملیں گے۔ فقط واللہ اعلم
                                                  
عنوان: گروی مکان میں تصرف
سوال: کیا گروی مکان لینا یا دینا جائز ہے؟
جواب: واضح رہے کہ گروی رکھوانے والا (یعنی جو گروی رکھی ہوئی چیز کا اصل مالک ہے) ’’راہن‘‘  کہلاتا ہے اور گروی رکھنے والا ’’مرتہن‘‘ کہلاتا ہے۔قرض لیتے وقت بطورِ وثیقہ رہن (گروی) رکھنے کی اجازت ہے۔ لیکن گروی رکھے ہوئے مکان میں مرتہن کو کسی بھی قسم کا تصرف کرنے کی اجازت نہیں ہےاور راہن کے لیے گروی رکھے ہوئے مکان کا لین دین کرنا، مرتہن کی اجازت کے بغیر جائز نہیں ہے۔الفتاوى الهندية (5 / 462):
"وتصرف الراهن قبل سقوط الدين في المرهون إما تصرف يلحقه الفسخ كالبيع والكتابة والإجارة والهبة والصدقة والإقرار ونحوها، أو تصرف لايحتمل الفسخ كالعتق والتدبير والاستيلاد، أما الذي يلحقه الفسخ لاينفذ بغير رضا المرتهن، ولايبطل حقه في الحبس، وإذا قضى الدين وبطل حقه في الحبس نفذت التصرفات كلها.ولو أجاز المرتهن تصرف الراهن نفذ وخرج من أن يكون رهنا والدين على حاله، وفي البيع يكون الثمن رهنا مكان المبيع، وكذا إذا كان تصرفه في الابتداء بإذن المرتهن". فقط واللہ اعلم
                                                  
عنوان: ماں، بیٹی، بہن یا بیوی کو حالتِ زنا میں دیکھ کر قتل کرنا
سوال: کیا والد اپنی بیٹی کو، بھائی بہن کو، بیٹا ماں کو، شوہر بیوی کو، حالتِ زنا میں دیکھ کر قتل کر سکتا ہے؟
جواب: صورتِ مسئولہ میں اگر کسی شخص نے اپنی بیوی، ماں، بہن، بیٹی یا اپنی کسی اور محرم عورت کو عین زنا کی حالت میں دیکھا جب کہ زنا عورت کی مرضی سے ہورہاہو، اور اسی حالت میں زانی اور مزنیہ دونوں کو یا ان میں سے کسی ایک کو  قتل کردے تو یہ قتل ہدر ہے،  قاتل پر کسی قسم کا ضمان واجب نہیں ہوگا۔لیکن اگر بعد میں پتا چلا کہ بیوی یا کسی محرم عورت نے زنا کیا ہے تو اس وقت قتل کرنا جائز نہیں ہوگا، بلکہ شرعی طریقہ کار کے مطابق بحکمِ عدالت ان کو سزا دی جائے گی۔فتاوی شامی میں ہے:"(قوله: بما في البزازية وغيرها) أي كالخانية، ففيها: لو رأى رجلاً يزني بامرأته أو امرأة آخر وهو محصن فصاح به فلم يهرب ولم يمتنع عن الزنا حل له قتله، ولا قصاص عليه اهـ.   (قوله: فيحمل على المقيد) أي يحمل قول المنية: قتلهما جميعًا على ما إذا علم عدم الانزجار بصياح أو ضرب.
 قلت: وقد ظهر لي في التوفيق وجه آخر وهو أن الشرط المذكور إنما هو فيما إذا وجد رجلاً مع امرأة لاتحل له قبل أن يزني بها فهذا لايحلّ قتله إذا علم أنه ينزجر بغير القتل سواء كانت أجنبيةً عن الواجد أو زوجةً له أو محرماً منه.
 أما إذا وجده يزني بها فله قتله مطلقًا ولقد قيد في المنية بقوله: "وهو يزني" وأطلق قوله: قتلهما جميعًا، وعليه فقول الخانية الذي قدمناه آنفًا: "فصاح به" غير قيد، ويدل عليه أيضًا عبارة المجتبى الآتية، ثم رأيت في جنايات الحاوي الزاهدي ما يؤيده أيضًا حيث قال: رجل رأى رجلاً مع امرأة يزني بها أو يقبلها أو يضمها إلى نفسه وهي مطاوعة فقتله أو قتلهما لا ضمان عليه ولايحرم من ميراثها إن أثبته بالبينة أو بالإقرار". (63/4ط: سعید)
فتاوی ہندیہ میں ہے:"قالوا: لكل مسلم إقامة التعزير حال مباشرة المعصية، وأما بعد المباشرة فليس ذلك لغير الحاكم، قال في القنية: رأى غيره على فاحشة موجبة للتعزير بغير المحتسب فللمحتسب أن يعزر المعزر إن عزره بعد الفراغ منها، كذا في البحر الرائق. سئل الهندواني - رحمه الله تعالى - عن رجل وجد مع امرأته رجلاً أيحل له قتله؟ قال: إن كان يعلم أنه ينزجر عن الزنا بالصياح والضرب بما دون السلاح لايحل، وإن علم أنه لاينزجر إلا بالقتل حل له القتل، وإن طاوعته المرأة حل له قتلها أيضًا، كذا في النهاية". (167/2 ط: رشیدیه)فقط واللہ اعلم
                                                  
عنوان: ایزی پیسہ اکاؤنٹ کے استعمال پر ملنے والا کیش بیک وغیرہ استعمال کرنا جائز ہے یا نہیں؟
سوال: آج کل جو ایزی پیسہ کیش بیک کا مسئلہ چل رہا ہے اس کے جواز و عدمِ جواز کے بارے میں ارشاد فرمائیں!
جواب: ’’ایزی پیسہ اکاؤنٹ ‘‘ ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر  بھی ایک قسم کا بینک ہی ہے  جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس، میسیجز  یا انٹرنیٹ وغیرہ کی سہولت فراہم کرتی ہو یا ٹرانزیکشن (یعنی ایزی پیسہ اکاؤنٹ سے کسی دوسرے کے اکاؤنٹ میں رقم کی منتقلی یا خریداری کر کے ایزی پیسہ اکاؤنٹ کے ذریعہ پیسوں کی ادائیگی) کرنے پر  یا ایزی پیسہ اکاؤنٹ سے اپنے یا کسی دوسرے کے نمبر پر  ایزی لوڈ کروانے پر ڈسکاؤنٹ یا کیش بیک (مثلاً ۲۰۰ روپے) دیتی ہو تو  ان کا استعمال جائز نہیں ہوگا، اس لیے کہ ایزی پیسہ اکاؤنٹ سے مذکورہ بالا ادائیگیاں کرنے کے لیے پہلے اس اکاؤنٹ میں رقم  ڈلوانی پڑے گی اور  اس اکاؤنٹ میں رقم رکھوانا درحقیقت  قرض ہے، اور  قرض دینا  فی نفسہ تو جائز ہے، لیکن قرض کی وجہ سے حاصل ہونے والا نفع حدیث کی رو سے شرعاً سود کے حکم میں ہونے کی وجہ سے ناجائز ہے۔  (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم رکھوانے  کی شرط کے بغیر ہی کھولا جائے،  یا کمپنی نے از خود کھول دیا ہو تو  پھر رقم کی منتقلی، بلوں کی ادائیگی اور دیگر اس طرح کے جائز کاموں کےلیے  اس اکاؤنٹ کا استعمال جائز ہوگا، اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اس جگہ سے مل رہی ہو جہاں سے خریداری وغیرہ کی گئی ہو   تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت ایزی پیسہ کمپنی یا اس کی پشت پر موجود بینک کی طرف سے مل رہی ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور (اس صورت میں یعنی جب کہ اکاؤنٹ کھلوانا ناجائز معاملے کے ساتھ مشروط نہ ہو) جب تک معلومات نہ ہوں ان کیش بیک اور سہولیات کے استعمال سے اجتناب کیا جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعًا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا". (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: جانور سے بدفعلی کی سزا
سوال: وہ جانور جن کا گوشت کھانا حلال ہے یا حرام ان کے ساتھ بد فعلی کرنے والے شخص کے بارے کیا حکم ہے؟
جواب: ایسے شخص کے اوپر تعزیری سزا جاری کی جائے گی جس کی مقدار کا تعین حاکم کے سپرد ہے۔ البحر الرائق شرح كنز الدقائق (13 / 69):
"(قوله: وببهيمة) أي لايحد بوطء بهيمة؛ لأنه ليس في معنى الزنا في كونه جناية وفي وجود الداعي؛ لأنّ الطبع السليم ينفر عنه، والحامل عليه نهاية السفه أو فرط الشبق، ولهذا لايجب ستره إلا أنّه يعزر لما بينا". فقط واللہ اعلم
                                                  
عنوان: انصاف کارڈ سے علاج کی سہولت حاصل کرنے کا حکم
سوال: حکومت آج کل جو انصاف صحت کارڈ عوام کو دیتی ہے اس پر اسٹیٹ لائف انشورنس لکھا ہوتا ہے، کیا ایسا کارڈ بنوانا یا استعمال کرنا جائز ہے یا نہیں؟
جواب: حکومت جو انصاف صحت کارڈ جاری کرتی ہے اور عوام کو علاج کی سہولت دیا کرتی ہے اس کی فنڈنگ کے  لیے جو طریقہ اختیار کیا گیا ہے وہ انشورنس اور سود پر مشتمل ہے اور مذکورہ کارڈ بنوا کر علاج کی سہولت حاصل کرنا اس عمل میں ایک طرح کی معاونت ہے؛ لہذا  اگر عام شخص سےاس مد میں کوئی کٹوتی نہیں ہوتی تو اس شخص کے لیے جائز نہیں کہ وہ اس طریقہ کار سے سے علاج کی سہولت حاصل کرے ،البتہ اگر اس کی مد میں کوئی کٹوتی اس شخص سے بھی ہوتی ہو تو پھر اس شخص کے لیے اپنی کٹوتی (یعنی اپنی طرف سے ادا کردہ رقم) کے بقدر علاج کی سہولت  حاصل کرنا جائز ہے۔البتہ اگر کوئی مستحق اور غریب ہو تو وہ اس کارڈ سے علاج کی سہولت حاصل کر سکتا ہے؛ اس لیے کہ مذکورہ سودی معاہدہ حکومت کا ہے اور اس میں مستحق شخص بلاواسطہ شامل نہیں ہے۔ فقط واللہ اعلم
                                                  
عنوان: سود کیا ہے؟
سوال: سود کیا ہے؟
جواب: قرآنِ کریم میں ’’ربوا‘‘کو حرام قراردیاگیاہے، اس کا ترجمہ اردومیں ’’سود‘‘سے کیاجاتاہے، مگر’’ربوا‘‘ عام مفہوم رکھتاہے اور مروجہ سود بھی اسی کا ایک فرد اور ایک صورت ہے۔ربوا کی دو قسمیں ہیں : (1)  ربا الفضل:  وہ مشروط زیادتی جو عقدِ معاوضہ میں کیلی اور وزنی چیزوں میں متعاقدین میں سے کسی ایک کے لیے لگائی جائے، یعنی جو چیزیں بھی اصلاً  ناپ کر یا تول کر فروخت کی جاتی ہیں، جب ان کا تبادلہ ان ہی  کی جنس کے ساتھ کیا جائے تو یہ  ضروری ہے کہ وہ  دونوں چیزیں برابر، برابر ہوں، اور یہ معاملہ دست بدست کیا جائے، اس میں اُدھار بھی ناجائز ہے اور کمی بھی ناجائز ہے، اور ایسا معاملہ سودی ہوگا۔(2)  ربا النسیئہ:  یعنی وہ زیادتی جو مدت کے مقابلہ میں وصول کی جائے، قرآنِ کریم ،سنتِ نبویہ اور آثارِ صحابہ اوراجماعِ امت نے قرض پرطے کرکے لی جانے والی ہرزیادتی کو ’’ربوا‘‘قراردیاہے۔ تفصیلات کے لیے ملاحظہ ہو:(جواہرالفقہ،از:مفتی اعظم پاکستان محمدشفیعؒ-4/533،ط:دارالعلوم کراچی)۔(فتاویٰ بینات،از:جامعہ علوم اسلامیہ علامہ بنوری ٹاؤن-4/9،ط:مکتبہ بینات)۔ فقط واللہ اعلم
                                                  
عنوان: میزان بینک میں سیونگ اکاؤنٹ کھلوانا
سوال: کیا میزان بینک میںsaving account کھلواسکتے ہیں؟
جواب: میزان بینک سمیت کسی بھی مروجہ اسلامی بینک میں سیونگ اکاؤنٹ (saving account ) کھلوانا جائز نہیں ہے۔ فقط واللہ اعلم
                                                  
عنوان: ایک بہن، چار بھتیجوں اور دو بھتیجییوں کے درمیان میراث کی تقسیم
سوال: کیا فرماتے ہیں مفتیانِ کرام اس مسئلے کے بارے میں:ایک عورت غیر شادی شدہ فوت ہو گئی ہے اور اس کی ایک بہن زندہ ہےجو بہن زندہ ہے اس کا ایک بیٹا بھی ہےاور فوت شدہ عورت کے دو بھائی ہیں جو کہ فوت ہوچکے ہیں، ان میں سے ایک بھائی کے دو بیٹے اور دو بیٹیاں ہیں اور دوسرے بھائی کے دو بیٹے ہیں صرف،  تو ان میں سے ہر ایک کو وراثت میں کتنا حصہ ملے گا ؟
جواب: صورتِ مسئولہ میں مرحومہ عورت کی ایک بہن اور چار بھتیجے اس کے وارث بنیں گے بشرطیکہ مرحومہ کے والدین زندہ نہ ہوں، بھائی کی بیٹیاں (بھتیجیاں) اس کی وارث نہیں بنیں گی، مرحومہ عورت کے ترکہ کی تقسیم کا شرعی طریقہ کار یہ ہے کہ سب سے پہلے مرحومہ کی کل جائیداد منقولہ و غیر منقولہ میں سے مرحومہ کے حقوق متقدمہ یعنی تجہیز و تکفین کے اخراجات نکالنے اور اگر مرحومہ کے ذمہ کوئی قرضہ ہو تو قرضہ کی ادائیگی کے بعد، اور اگر مرحومہ نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو آٹھ حصوں میں تقسیم کر کے اس میں سے 4 حصے مرحومہ کی بہن کو اور ایک ، ایک حصہ مرحومہ کے ہر ایک بھتیجے کو ملے گا۔ فیصد کے اعتبار سے 100 فیصد میں سے 50 فیصد مرحومہ کی بہن کو اور 12.5 فیصد مرحومہ کے ہر ایک بھتیجے کو ملے گا۔الدر المختار وحاشية ابن عابدين (رد المحتار) (6/ 773):
"(والثلثان لكل اثنين فصاعدًا ممن فرضه النصف) وهو خمسة: البنت، وبنت الابن، والأخت لأبوين، والأخت لأب، والزوج (إلا الزوج) لأنه لايتعدد". فقط واللہ اعلم
                                                  
عنوان: مضاربہ اکاؤنٹ
سوال: اسلامی بینک میں ’’مضاربہ‘‘ کے تعلق سے نفع اور نقصان کی بنیاد پر اکاؤنٹ کھولنے کی شرعی حثیت کیا ہے؟ اور بینک کی جانب سے طے شدہ مدت کےبعد جمع شدہ رقم پر نفع / نقصان کو اپنے استعمال میں لانا جائز ہے یا نہیں؟شرائط: بینک اکاؤنٹ میں رکھی گئی رقم کو مناسب جگہ پر سرمایہ کاری کے لیے استعمال کر سکتا ہے،  نفع اور نقصان کا تعین بینک کے قوانین اور سٹیٹ بینک کی ہدایات کے مطابق کیا جاتا ہے، جب کہ اکاؤنٹ ہولڈر کو نفع / نقصان کے حوالے سے لاگو فارمولے / حساب کتاب کے بارے میں پوچھ گچھ کرنے کا حق نہیں ہو گا،  منافع کی شرح تبدیل ہوتی رہتی ہے اور بینک اکاؤنٹ ہولڈر کے علم میں لائے بغیر تبدیلی کا حق رکھتا ہے۔ نفع نقصان کی رقم ٹرانسفر کرنے کی مدت بینک خود طے کرتا ہے۔
جواب: ملک کے جمہور علمائے کرام اور مقتدر مفتیانِ کرام کی رائے کے مطابق مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، نیز مضاربہ کی بنیاد پر مذکورہ اکاؤنٹ کو بھی ان مفتیان نے جائز نہیں قرار دیا۔ اس لیے کسی بھی  بینک (چاہے سودی ہو  یا مروجہ اسلامی ہو) میں سیونگ اکاؤنٹ کھلوانا اور نفع حاصل کرنا جائز نہیں ہے، آپ اپنا سیونگ اکاؤنٹ فوری طور پر بند کروانے کی کوشش کریں۔ فقط واللہ اعلم
                                                  
عنوان: بیوہ، ایک بیٹے اور دو بیٹیوں میں وراثت کی تقسیم
سوال: والد کا انتقال ہوچکا ہے ،انہوں نےزمین 1382فٹ چھوڑی ہے ،ورثاء میں دو بیٹیاں ، ایک بیٹا اور ایک بیوہ ہے۔تقسیم مطلوب ہے۔
جواب: صورتِ مسئولہ میں والد مرحوم کے کل ترکہ کو 32حصوں میں تقسیم کیا جائے گا، جس میں سے 4حصے مرحوم کی بیوہ کو ،14 حصے مرحوم کے بیٹے کو اور 7.7حصے ہر ایک بیٹی کو  دیے جائیں گے۔ یعنی فی صد کے اعتبار سے 12.5% بیوہ کو، 21.87% ہر ایک بیٹی کو اور 43.75% بیٹے کو ملیں گے۔ فقط واللہ اعلم
                                                  
عنوان: بینک سے کمائی ہوئی رقم سے گھر خریدنا
سوال: انیس سو ننانوے میں بینک میں ملازمت  کرتا تھا، وہاں سے قرضہ لے کر میں نے گھر خریدا اور اپنی بیگم کے نام کردیا ، بیگم کو مالک بنانا میرا مقصود نہیں تھا،  پھر میری تنخواہ  سے قسطیں کٹتی رہیں اس کے بعد جب میں ریٹائر ہوا تو پینشن سے بقیہ رقم جو رہ گئی تھی وہ بینک نے کاٹ دی اور اس کے بعد 2007 میں اوپر کا پورا فلور میں نے بنایا ، یہ پوچھنا ہے کہ اب اس کا شرعی مالک کون ہے؟
جواب: آپ نے بینک کی کمائی سے جو گھر بنایا ہے وہ کمائی ہی آپ کے  لیے حلال نہیں تھی اور اس سے خریدے ہوا مکان بھی آپ کے  لیے حلال نہیں، ہاں! اگر آپ کے پاس کوئی حلال رقم ہو اور اس حلال رقم میں سے اس مکان کی قیمت کے بقدر مستحقینِ زکاۃ کو دے دیں تو یہ  مکان آپ کے  لیے حلال ہو جائے گا۔اور چوں کہ آپ نے یہ مکان صرف کاغذات میں بیوی کے نام کیا تھا، حقیقۃً بیوی کو  مالک نہیں بنایا تھا،  اس لیے اگر یہ رقم حلال ہوتی اور آپ اس رقم کے مالک ہوتے تو بھی بیوی اس مکان کی مالک نہ ہو تی، اس لیے مذکورہ صورت میں بدرجہ اولیٰ بیوی مالک نہیں ہوگی۔ فقط واللہ اعلم
                                                  
عنوان: مقتول کے ورثا کی جانب سے دیت کی معافی کا حکم
سوال: ڈرائیونگ کرتے ہوئے رات کی تاریکی میں مجھ سے ایک دس بارہ سالہ بچی زخمی ہوکر وفات ہوگئی، بچی کے ورثاء نے مجھے دل سے معاف کر دیا تھا اور کسی قسم کا تاوان لینے سے انکار کردیا تھا، لیکن اب چند سال گزرنے کے بعد میرے دل میں مختلف وسوسے پیدا ہورہے ہیں کہ میں نے قتلِ خطا کیا تھا، مجھ  پر بچی کی دیت لازم ہوئی تھی یا نہیں؟ اگر لازم ہوئی تھی تو ورثا کے معاف کرنے سے وہ معاف ہوگئی یا نہیں؟
جواب: ڈرائیور  اگر  بلاارادہ غلطی  سے ایکسیڈنٹ کے ذریعہ اپنی سواری کے علاوہ کسی دوسرے کو قتل کردے تو یہ قتلِ خطا ہے اور  اس کی وجہ سے کفارہ اور دیت دونوں لازم ہوں گے  (بشرط یہ کہ ایکسیڈنٹ ڈرائیور کی غلطی کی وجہ سے ہوا ہو)۔ لیکن اگر مقتولہ کے تمام ورثا بالغ تھے اور انہوں نے برضا ورغبت دیت معاف کردی تو دیت معاف ہوگئی،  لیکن نابالغ ورثا  بھی ہوں تو دیت میں ان کا حصہ معاف نہ ہوگا۔البتہ  کفارے  کے طور پر اس ڈرائیور کو مسلسل ساٹھ روزے رکھنے پڑیں گے۔تکملة فتح الملهم (۲ ؍ ۵۲۳ ):"ثم لم یذکر الفقهاء حکم السیارة لعدم وجودها في عصرهم. والظاهر أن سائق السیارة ضامن لما أتلفته في الطریق ، سواء أتلفته من القدام أو من الخلف. و وجه الفرق بینها و بین الدابة علی قول الحنفیة أن الدابة متحرکة بإرادتها، فلاتنسب نفحتها إلی راکبها، بخلاف السیارة، فإنها لاتتحرك بإرادتها ، فتنسب جمیع حرکاتها إلی سائقها، فیضمن جمیع ذلك، والله سبحانه و تعالیٰ أعلم". فقط والله أعلم
                                                  
عنوان: سیگریٹ بیچنے اور سیگریٹ بیچنے والی کمپنی میں ملازمت کرنے کا حکم، سیگریٹ کی کمائی پر زکاۃ کے وجوب کا حکم
سوال: سگریٹ بیچنا یا اس کمپنی میں نوکری کرنا کیسا ہے؟ حلال حرام یا مکروہ ؟نیز سگریٹ کی کمائی پر زکاۃ ہوگی؟
جواب: واضح رہے کہ سیگریٹ نوشی منہ میں بدبو کا سبب ہونے کی وجہ سے مکروہِ تنزیہی ہے،  حرام و ناجائز نہیں ہے ،  چنانچہ سیگریٹ بیچنے کا کاروبار کرنا یا ایسی کمپنی میں نوکری کرنا جائز ہے، اس کی کمائی کو حرام نہیں کہا جاسکتا ہے۔ تاہم  اس میں کراہتِ تنزیہی ہے اس لیے اگر اس کے علاوہ ملازمت مل جائے تو اسے اختیار کرنا بہتر ہوگا۔سیگریٹ کے کاروبار سے کمائی گئی رقم اگر نصاب کے بقدر ہوجائے اور اس پر سال گزرجائے تو اس کمائی پر بھی زکاۃ واجب ہوگی۔کفایت المفتی میں ہے:"(سوال ) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں، یہ ناجائز تو نہیں ہوگا ؟ 
( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے۔ (۲) محمد کفایت اللہ کان اللہ لہ‘ ۔  فقط واللہ اعلم
                                                  
عنوان: زندگی میں جائیداد ہبہ کرنا
سوال: میرا کوئی بیٹا نہیں ہے، میری دو بیٹیاں ہیں اور ایک بیوی ہے، میری تین بہنیں اور ایک بھائی ہے، کیا میری جائیداد میں میری بہنوں اور بھائی کا حصہ لازمی ہوگا؟ اگر میں اپنی جائیدادمیں سے اپنی زندگی میں اپنی دونوں بیٹیوں  کے نام کردوں تو بھی کیا میرے بھائی اور بہنوں کا حصہ ہوگا؟
جواب: اگر آپ کی نرینہ اولاد میں سے کوئی حیات نہیں ہے، اس صورت میں آپ کے انتقال کے بعد آپ کی بیٹیوں سمیت آپ کے بہن بھائیوں میں سے جو حیات ہوگا وہ اور آپ کی اہلیہ آپ کے وارث ہوں گے۔اگر آپ اپنی زندگی میں اپنی جائیداد میں سے جس قدر اپنی دونوں بیٹیوں  کے نام کردیں اور مکمل تصرف اور اختیار  بھی ان ہی کے سپرد کردیں یعنی مکمل قبضہ کے ساتھ ان کی ملکیت میں دے دیں تو وہ اس جائیداد کی مالک بن جائیں گی ،اس صورت میں اس ہبہ کردہ جائیداد میں کسی اور کا حصہ نہیں ہوگا۔ البتہ بھائی اور بہنیں محروم رہ جائیں اور انہیں کچھ نہ ملے تو اس میں کراہت ہوگی۔ لہٰذا  اگر بیٹیوں کو کچھ ہبہ کرنا ہو تو  سائل کو چاہیے کہ بھائی بہنوں کا حصہ کم کرکے انہیں نقصان پہنچانے کی نیت نہ رکھے۔ فقط واللہ اعلم
                                                  
عنوان: ہنڈی کا کاروبار
سوال: کیا ہنڈی کاکام جائز ہے؟
جواب: صورتِ مسئولہ میں ہنڈی کے کاروبار میں اگر حکومت کی طرف سے پابندی نہ ہو تو اس کے ذریعے سے رقوم بھیجنا جائز ہے،  نیز یہ بھی واضح رہے کہ ہنڈی کے ذریعے سے بھینے جانے والی رقم کی ترسیل کے سلسلے میں جو اخراجات آتے ہیں اس مد میں کوئی اجرت طے کرکے لینا بھی جائز ہے اور یہ سود کے زمرے میں داخل نہیں ہے، چوں کہ ہنڈی ایک حوالہ ہے جس کی  کچھ اجرت متعین کی گئی ہے، لہٰذا وکیل کے لیے بعض امورِ متعلقہ کی اجرت لینا جائز ہے، البتہ درج ذیل باتوں کا خیال رکھنا ضروری ہے:1: جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی کرنا جائز نہیں ہے، البتہ بطورِ فیس الگ سے اضافی رقم لی جاسکتی ہے۔2: اگر کرنسی دوسرے ملک بھجوائی جارہی ہے تو ادائیگی کے وقت اس ملک کی کرنسی کے متعین کردہ ریٹ کے مطابق ادائیگی کی بجائے اس ریٹ کے خلاف کمی بیشی کرکے لین دین کرنا جائز نہیں ہے۔درمختار میں ہے:"ضمن المحيل مثل الدين للمحتال عليه وفي الرد إنما لم يقبل بما أداه لأنه لو كان المحال به ويراهم فأدى دنانير أو عكسه صرفا رجع بالمحال به، وكذا إذا أعطاه عرض وإن أعطاه زيوفاً بدل الجياد رجع بدل الجياد، وكذا لو صالحه بشيء رجع بالمحال به إلا إذا صالحه عن جنس الدين بأقل فإنه يرجع بقدر المودّى". (5/346)لہٰذا صورتِ مسئولہ میں حکومتی قوانین کو مدِّ نظر رکھتے ہوئے درج بالا شرائط کے ساتھ ہنڈی کے ذریعے رقم ارسال کرنا یا ہنڈی کا کاروبار کرنا جائز ہے۔ فقط واللہ اعلم
                                                  
عنوان: والدین،بچے ایک ساتھ قتل ہوجائئں تو دیت کی تقسیم کا حکم
سوال: کسی واقعہ میں اگر والدین اور بچے سب قتل ہو جائیںتو  بچوں کی دیت کی رقم کیسے تقسیم ہوگی؟  بچوں کے دادا دادی فوت ہیں۔  بچوں کے چچا اور پھوپھی دونوں زندہ ہیں۔  بچوں کے نانا نانی اور ماموں، خالہ بھی زندہ ہیں ۔
جواب: صورتِ مسئولہ میں اگر والدین اور بچے ایک ساتھ قتل ہوئے، انتقال میں کوئی تقدیم وتاخیر نہ ہو تو بچوں کی دیت کے حق دار ان کے چچا ہوں گے، جتنے تایا، چچا ہوں سب برابر کے حق دار ہوں گے۔فقط واللہ اعلم
                                                  
عنوان: UBL AMEEN ISLAMIC BANKING  (یو بی ایل امین اسلامک بینکنگ) میں تعلیمی اکاونٹ کھلوانا
سوال: UBL AMEEN ISLAMIC BANKING  (یو بی ایل امین اسلامک بینکنگ) میں اپنے بچے کے لیے ایجوکیشن پلان لینے کا کیا حکم ہے؟ یعنی مجھے ہر سال 30،000 یا اس سے زیادہ بینک کو ادا کرنا پڑےگا، لگاتار پانچ یا دس سال تک، اس کے بعد یہ مجھے ٹوٹل جمع شدہ رقم دیں گے بمع پروفٹ بینک پلان کے تحت، تو یہ ایجوکیشن پلان شرعاً درست ہے؟
جواب: مذکورہ معاملہ چوں کہ سود پر مشتمل ہے، لہذا مذکورہ اکاؤنٹ کھلوانا اور اس طرح کا معاملہ کرنا جائز نہیں ہے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ کُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔[البقرۃ:۲۷۸،۲۷۹-بیان القرآن]نیز سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔ حدیث شریف میں ہے:’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلاثین زنیةً في الخطیئة‘‘. (دار قطنی)نیز سود کا انجام تباہی اور بربادی ہی ہے۔ سودی معاملے کی سنگینی کا اندازہ اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، اس لیے سودی معاملہ کرنا جائز نہیں۔ ہر شخص پر لازم ہے کہ وہ سود بلکہ سود کے شبہ  سے بھی اپنے آپ کو محفوظ رکھے۔ فقط واللہ اعلم
                                                  
عنوان: ایک بیوہ، دو بیٹوں اور چھ بیٹیوں کے درمیان میراث کی تقسیم
سوال: ایک بیوہ،  2بیٹوں  اور 6 بیٹیوں کے درمیان میراث کی تقسیم کیسے ہوگی؟
جواب: صورتِ مسئولہ میں مرحوم کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو 80 حصوں میں تقسیم کر کے اس میں سے 10  حصے مرحوم کی بیوہ کو،14،14 حصے مرحوم کے ہر ایک بیٹے کو اور 7 حصے مرحوم کی ہر ایک بیٹی کو ملیں گے۔ فیصد کے اعتبار سے 100 فیصد میں سے 12.5 فیصد مرحوم کی بیوہ کو، 17.5 فیصد مرحوم کے ہر ایک بیٹے کو اور 8.75 فیصد مرحوم کی ہر ایک بیٹی کو ملیں گے۔ فقط واللہ اعلم
                                                  
عنوان: زندگی میں جائیداد میں حقوق
سوال: میرا نام اقبال احمد ہے، میں ایک فلیٹ جس کی مارکیٹ value تقریباً 35 لاکھ ہے میں رہائش پذیر ہوں، میرے ساتھ میری اہلیہ اور تین بیٹے بھی رہتے ہیں، جب کہ ایک لڑکا جو کہ شادی شدہ ہے ملک سے باہر رہتا ہے. قرآنِ مجید اور احادیث کی روشنی میں اس جائیداد میں کس کا کتنا حصہ ہے؟
جواب: اگر مذکورہ فلیٹ  اپنی رقم سےآپ کا خریدا ہوا ہو تو یہ آپ ہی کی ملکیت ہے، آپ کی زندگی میں آپ کی مملوکہ جائیداد میں کسی کا کوئی حق نہیں، البتہ آپ کی وفات کے وقت جو ورثاء ہوں گے، ان میں میراث کے اصول کے مطابق فلیٹ تقسیم ہوگا۔فقط واللہ اعلم
                                                  
عنوان: شراکت ختم کرنے کا حکم
سوال: دو بھائی مشترکہ طور کام کررہے تھے اور جب الگ ہونے کا وقت آیا، دونوں بھائیوں میں سے دوسرا چھوٹا بھائی جونئیر بڑے بھائی کو کہہ رہا ہے کہ ہم اپنے مال میں سے ماں، باپ ، بہنوں کو پورا حصہ مطلب جتنا ایک حق دار کا حق ہوتا ہے ان کو دیتے ہیں۔  بڑے بھائی نے کہہ دیا کہ میرے سر پر بہت ذمہ داریاں ہیں اور میرے دو جوان بیٹے شادی کی عمر میں ہیں  اور ان کے لیے گھراور سامان لانا ہے۔ میں کسی کو حصہ نہیں دے سکتا، ہاں میں کھانے،پینے،کپڑے کا خرچہ ضرور کروں گا۔ لیکن چھوٹا بھائی نہیں مانا اور اپنی شریک مالیت کو تینوں پر تقسیم کیا ۔مطلب  والد کو بھی شامل کیا اور دوسری بات یہ کہ چھوٹے بھائی نے شراکت میں ایک سال گھر پر گزارا کچھ ذاتی معاملے کی وجہ سے۔ بڑے بھائی نے ایک سال کا عوض مانگا، ان کا عوض جائز ہے؟
جواب: اگر آپ کے سوال سے مقصود یہ ہے کہ دو بھائیوں نے سرمایہ لگاکر مشترکہ کاروبار شروع رکھاتھا اور دونوں اس کاروبار میں شریک تھے اور دونوں عامل(یعنی محنت کرنے والے)تھے، اس صورت میں اگر اب دونوں بھائی اپنی اس شراکت کو ختم کرنا چاہتے ہیں تو اب نفع ونقصان کا حساب کرکے لین دین ختم کرکے  شراکت سے علیحدہ ہوسکتے ہیں۔شرکت ختم کرنے کی صورت میں سرمایہ سے خریداجانے والا جو سامان ہوگا اس مشترکہ سامان کی قیمت لگاکر ہر ایک کا حصہ اور منافع اپنی اپنی سابقہ شرائط کے مطابق تقسیم کرلیاجائے، اور چاہیں تو ہر ایک شریک اپنے موجود سرمایہ کی رقم کے بقدر سامان لے لے یا دوسرا فریق باہمی رضامندی سے سامان اپنے پاس رکھ کر نقد رقم دے دے دونوں صورتیں درست ہیں۔(امدادالاحکام ص:340)شراکت اگر صرف دو بھائیوں کی تھی اور اس میں والد یا کسی اور کا سرمایہ شامل نہ تھا اس صورت میں شراکت ختم کرکے دونوں اپنے اپنے حصے کے مالک بن جائیں گے کسی اور کو حصہ دینے کے یہ پابند نہیں ہیں؛ لہذا چھوٹے بھائی کا یہ کہنا کہ اس شراکت کو ختم کرکے والد اور بہنوں وغیرہ کو بھی حصہ دیا جائے اور اس پر بڑا بھائی راضی نہیں ہے تو  یہ مطالبہ درست نہیں ہے۔ اگر والد صاحب  نفقے کے انتظام پر قادر نہیں ہیں تو والدین اور غیر شادی شدہ بہنوں کے نان نفقے کا انتظام بھائیوں کے ذمے ہوگا، اور خرچہ دینے کے لیے بڑا بھائی بھی راضی ہے، اس لیے چھوٹے بھائی کو چاہیے کہ مستقل حصہ دینے کا مطالبہ نہ کرے۔اس شراکتی کاروبار کے عرصہ میں اگر ایک بھائی نے ایک سال عمل نہیں کیا اور ایک سال کا عرصہ گھر پر گزارا اور اس دورانیہ میں دوسرابھائی محنت کرتا رہا اگر اس اضافی محنت کے سلسلہ میں پہلے سے باہمی طور پر عامل(محنت کرنے والے )بھائی کو زیادہ نفع دینا طے تھا تو اس صورت میں بڑا بھائی طے شدہ زیادہ نفع لینے کا حق دار ہے، لیکن اگر پہلے سے اس طرح کا کوئی معاہدہ نہیں ہوا تھا، بلکہ ایک  کی محنت کے باوجود سابقہ معاہدہ کے مطابق نفع کی تقسیم پر دونوں کی رضامندی تھی تو اس صورت میں بڑا بھائی اضافی عوض لینے کا حق نہیں رکھتا۔نوٹ:اگر مذکورہ کاروبار والد کا ہو اور بیٹے محنت کرنے والے ہوں یا والد کا سرمایہ اس کاروبار میں شامل ہو یا وراثتی کاروبار ہوتو اس کی وضاحت کرکے دوبارہ دریافت کرلیں۔فقط واللہ اعلم
                                                  
عنوان: فری لانسنگ کے ذریعہ رقم کمانا
سوال: فری لانسنگ کے ذریعے پیسے کمانا کیسا ہے؟ مثلاً کسی کے لیے کوئی لوگو ڈیزائن کرنا یا بزنس کارڈ بنانا یا ویب سائٹس بنانا ۔
جواب: فری لانسنگ  کے ذریعہ گرافک ڈیزائننگ یا ویب سائٹس بنا کر بیچنا اور اس سے رقم کمانا شرعاً جائز ہے، بشرطیکہ اس میں جان دار کی تصاویر اور موسیقی وغیرہ ناجائز امور شامل نہ ہوں۔  فقط وا للہ اعلم
                                                  
عنوان: حلال سرمایہ  کاری کے ذرائع
سوال: حلال انویسٹمنٹ کے کیا ذرائع ہیں؟ میں ایک ایجوکیشن کمپنی کا آغاز ایک سال قبل کر چکا ہوں، میرا مقصد اس سے بہت زیادہ کمانا نہیں ہے۔ میں ایک سسٹم متعارف کرانا چاہتا ہوں جسے آپ کے ساتھ شئیر بھی کروںگا۔ فی الحال مجھے انوسٹمنٹ کا کافی مسئلہ آرہا ہے، میرے لیے دعا بھی کریں اور پاکستان میں حلال طریقے سے کیسے انوسٹمنٹ مل سکتی ہے؟ اس پر ایک مفصل جواب دے کر میری راہ نمائی کی جائے!
جواب: حلال طریقہ سے سرمایہ کاری کے بہترین طریقے شرکت اورمضاربت ہیں، لہذا شرائط کا لحاظ رکھتے ہوئے کسی کے ساتھ پارٹنر شپ یا مضاربت کا عقد کرلیا جائے۔ آپ نے جن بنیادوں پر کمپنی کا آغاز کیا ہے، اس کی تفصیل کسی مستند عالم کو بتاکر شرعی راہ نمائی لے لیجیے۔اس ویب سائٹ پر  شرعی راہ نمائی کی جاتی ہے، اس حوالے سے اصولی راہ نمائی کردی گئی ہے، جہاں تک اس بات کا تعلق ہے کہ پاکستان میں حلال طریقے سے کیسے انویسٹمنٹ مل سکتی ہے، اس حوالے سے معاشی و تجارتی ماہرین سے مشورہ کرلیجیے۔ فقط واللہ اعلم
                                                  
عنوان: یو ٹیوب کے ذریعہ کمائی کرنے کا حکم
سوال: یوٹیوب پر کمائی کا کیا حکم ہے ؟
جواب: یو ٹیوب پر جو پیسہ کمایا جاتا ہے اس میں درحقیقت صارف اپنا مواد  ویڈیو  کی شکل میں بنا کر یوٹیوب کو دیتا ہے اور یوٹیوب کے صارفین اس مواد کو زیادہ دیکھتے ہیں،  یا پسند کرتے ہیں تو اس پر "یوٹیوب" صارف کو طے شدہ رقم ادا کرتا ہے۔اس ادائیگی کے لیے وہ گوگل ایڈ سینس کا اکاؤنٹ استعمال کرتا ہے۔لہذا اپنی ویڈیوز کے ذریعے پیسے کمانے کے لیے ان شرائط کا لحاظ ضروری ہے:1-ویڈیوز میں کسی جان دار کی  تصویر نہ ہو۔2-ویڈیو میں کسی غیر شرعی اور ناجائز امر کی ترویج نہ   کی گئی ہو۔3- ویڈیو میں موسیقی نہ ہو۔4- پیسوں کی وصولی یا ادائیگی  کرنے مٰیں  کوئی سودی معاملہ  یا فاسد عقد نہ کرنا پڑتا ہو۔5-  جان دار کی تصاویر والے یا کسی طور پر بھی غیر شرعی اشتہارات اس چینل پر نہ چلتے ہوں۔اگر ان شرائط کا لحاظ رکھ کر چینل چلایا جاسکتاہے تو اس کی کمائی جائز ہوگی۔ہماری معلومات کے مطابق یوٹیوب پر ایسا چینل چلانا موجودہ دور میں تقریباً  ناممکن ہے، کیوں کہ اپنے تئیں اگر ان شرائط کا لحاظ رکھ بھی لیا جائے تو یوٹیوب انتظامیہ کی طرف سے چینل پر اپنی مرضی سے اشتہارات چلائے جاتے ہیں، جو مختلف ممالک اور علاقوں کے اعتبار سے تبدیل بھی ہوتے ہیں، جن میں بہت سے غیر شرعی امور پر مشتمل اشتہارات ہوتے ہیں، لہٰذا یوٹیوب پر چینل بناکر اس کے ذریعے کمانے سے اجتناب کیا جائے۔فتاوی شامی میں ہے:"وظاهر كلام النووي في شرح مسلم: الإجماع علي تحريم تصوير الحيوان؛ و قال: وسواء لما يمتهن أو لغيره فصنعه حرام لكل حال لأن فيه مضاهاة لخلق الله". (١/ ٦٤٧، ط: سعيد)فقہ السیرہ میں ہے:"و الحق أنه لاينبغي تكلف أي فرق بين أنواع التصوير المختلفة ... نظراً لإطلاق الحديث". (٤/ ٩٧)الفتاوى الهندية (5/ 349)"وفي المنتقى: إبراهيم عن محمد - رحمه الله تعالى - في امرأة نائحة أو صاحب طبل أو مزمار اكتسب مالاً، قال: إن كان على شرط رده على أصحابه إن عرفهم، يريد بقوله: "على شرط" إن شرطوا لها في أوله مالاً بإزاء النياحة أو بإزاء الغناء، وهذا؛ لأنه إذا كان الأخذ على الشرط كان المال بمقابلة المعصية، فكان الأخذ معصيةً، والسبيل في المعاصي ردها، وذلك هاهنا برد المأخوذ إن تمكن من رده بأن عرف صاحبه، وبالتصدق به إن لم يعرفه؛ ليصل إليه نفع ماله إن كان لايصل إليه عين ماله، أما إذا لم يكن الأخذ على شرط لم يكن الأخذ معصيةً، والدفع حصل من المالك برضاه فيكون له ويكون حلالاً له". فقط واللہ اعلم
                                                  
عنوان: گھر خریدنے کے لیے بینک سے قرض لینا
سوال: کیا اپنا گھر خریدنے کے لیے بینک سے لون (قرض) لے سکتے ہیں؟ کیوں کہ ہم کرایہ کے مکان میں رہتے ہیں اور کچھ بچتا نہیں کہ ہم ذاتی گھر کے لیے پیسے جمع کرسکیں۔
جواب: بینک  مختلف کاموں کے لیے جو قرضہ دیتے ہیں وہ سودی قرضہ ہوتا ہے،   جس طرح سودی قرضہ دینا حرام ہے اسی طرح سودی قرضہ لینا بھی حرام ہے، اور حدیث شریف میں سود لینے اور دینے والے پر لعنت وارد ہوئی ہے، اس لیے آپ اپنا ذاتی گھر خریدنے کے لیے سودی قرضہ لینے کے بجائے کوئی دوسرا  جائز متبادل راستہ (مثلاً غیر سودی قرضہ ) اختیار کریں، اور جب تک غیر سودی قرضہ نہ مل سکے اس وقت تک کرائے کے مکان میں ہی گزارا  کرنے کی کوشش کریں۔ فقط واللہ اعلم
                                                  
عنوان: سودی لاٹری
سوال: ہمارے یہاں ایک لاٹری ہے، جس میں مسلم اور غیر مسلم سب پیسے ڈالتے ہیں، پھر مہینے میں ایک بار قرعہ اندازی ہوتی ہے، جس میں جس کا نام نکلا اس کو دے دیتے ہیں اور جو پرائز ہے وہ مقرر ہے جیسے کہ اس مہینے کو 12 لاکھ ملے گا جس کا نام نکلا چاہے ،قرعہ اندازی کرنے والوں کے پاس پیسے جتنے بھی جمع ہو گیا ہو، ان کو دینا بس 12 ہی لاکھ ہے، کیا ان پیسوں سے وہ اپنی حلال ضروریات پوری کر سکتا ہے؟
جواب: اگر ہر شخص 12 لاکھ روپے جمع کروائے اور اسے 12 لاکھ پیشگی یا بعد میں ملیں تو مذکورہ قرعہ اندازی جائز ہے، (گویا یہ بی سی کی ہی صورت ہوگی) لیکن اگر کوئی شخص 12 لاکھ سے کم یا زیادہ جمع کروائے اور اسے 12 لاکھ ملیں تو یہ معاملہ سود ہے، لہذا اس سے اجتناب کیا جائے۔  فقط وا للہ اعلم
                                                  
عنوان: ملازم کو فرض نماز کے لیے جانے سے روکنا
سوال: اگرکوئی شخص ملازم کو نماز کے لیے جانے پر کہے کہ میں نماز کو نہیں مانتا، مجھے صرف کام چاہیے، ایسے شخص کے متعلق شریعت کا کیا حکم ہے؟
جواب: دورانِ ملازمت ملازم کو فرض نماز  کی اجازت دینا ضروری ہے، اسے فرض نماز سے روکنا شرعاً درست نہیں، لہذا مذکورہ شخص کا اپنے ملازم سے یہ کہنا  درست نہیں کہ :’’میں نماز کو نہیں مانتا، مجھے صرف کام چاہیے‘‘، مذکورہ جملہ کی وضاحت مذکورہ شخص سے لیے بغیر اس کا حکم نہیں لگایا جاسکتا۔"قال في التتارخانية: وفي فتاوى الفضلي: وإذا استأجر رجلًا يومًا يعمل كذا، فعليه أن يعمل ذلك العمل إلى تمام المدة ولايشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضًا. واتفقوا أنه لايؤدّي نفلًا، وعليه الفتوى. وفي غريب الرواية قال أبو علي الدقاق: لايمنع في المصر من إتيان الجمعة ويسقط من الأجير بقدر اشتغاله إن كان بعيدًا، وإن قريبًا لم يحط شيء فإن كان بعيدًا واشتغل قدر ربع النهار يحط عنه ربع الأجرة". (الدر المختار وحاشية ابن عابدين، كتاب الإجارة، باب ضمان الأجير 6 / 70 ط: سعيد) فقط واللہ اعلم
                                                  
عنوان: ڈالر کو جیز کیش اکاؤنٹ میں ٹرانسفر کرنے کا حکم
سوال: میں فری لانسر ہوں، میں جب ڈالر اپنے لوکل بینک میں ٹرانسفر  کرتا ہوں تو مجھے ڈالر اوپن مارکیٹ سے 2 روپے کم ریٹ پر ملتاہے، لیکن جیزکیش پر کرتا ہوں تو مجھے ڈالر کا ریٹ پورا ملتا ہے، کیا جیزکیش پر جو پورا ملتا ہے وہ درست ہے، کوئی سود تو نہیں ہے؟
جواب: جو رقم ’’جیز کیش اکاؤنٹ‘‘  میں آپ ڈالر  سے ٹرانسفر کرتے ہیں اگر اس رقم کی مقدار اتنی ہی ہو جتنی ڈالر کی مارکیٹ ویلیو ہوتی ہے، یعنی ڈالر کی پوری پوری رقم آپ کے اکاؤنٹ میں ٹرانسفر ہو جاتی ہے تو ٹرانسفر کرنا جائز ہو گا اس میں شرعاً کوئی حرج نہیں ہو گا۔لیکن واضح رہے کہ جیز کیش اکاؤنٹ میں رقم رکھنے کی وجہ سے کمپنی کی طرف سے کچھ اضافی سہولیات دی جاتی ہیں، اس لیے جیز کیش اکاؤنٹ کھلوانا یا  ان سہولیات کو وصول کر کے ان سے فائدہ اٹھانا جائز نہیں؛ کیوں کہ وہ سود کے حکم میں ہوتی ہیں۔ فقط واللہ اعلم
                                                  
عنوان: مضاربت کی ایک جائز صورت
سوال: ایک کاروبار میں چار افراد شریک ہیں،  ایک کا عمل باقی تین افراد کا پیسہ، کیا ان کا نفع نقصان برابر ہوگا یا جس فرد کے جتنے پیسے ہوں گے اس کے مطابق منافع ہوگا اور منافع متعین نہیں ہے اور کاروبار کی مدت چار ماہ ہےاور کاروبار ختم ہونے کی صورت میں پیسےواپس ہوں گے، کیا اس طرح کاروبار درست ہے یانہیں ؟
جواب: صورتِ مسئولہ میں اس طرح کام کرنا کہ چار ماہ کےلیے  تین افراد سرمایہ کاری کریں اور ایک آدمی محنت کرے  شرعاً درست ہے،لیکن اس کے لیے ضروری ہے کہ ہر ایک کانفع فیصد کے اعتبار سے متعین ہو ، اسے مجہول نہ چھوڑا جائے ورنہ معاملہ فاسد ہوجائےگا، منافع کی تعیین باہمی رضامندی سے کرلی جائے، چار ماہ بعد اگر کاروبار میں نقصان نہ ہوا ہو تو ہر ایک سرمایہ کار کو اس کاسرمایہ اور نفع دے دیا جائے اور  مضارب کو اس کے حصے کا منافع دے دیا جائےاور اگر کاروبار میں نقصان ہوجائے  تو پہلے نفع سے پورا کیا جائے گا ،اگر نفع سے پورا نہ ہو تو ہر سرمایہ دار اپنے اپنے حصے کے بقدر نقصان برداشت کرے گا۔فقط واللہ اعلم
                                                  
عنوان: پہلی قیمت سے کم پر اقالہ کرنا
سوال: اگر کوئی شخص 1000 روپے کی چیز خرید لیتا ہے اور ایک دو دن کے بعد اسی دکان دار کو واپس کرے بغیر استعمال کرنے کے،  تو  دُکان دار اس سے وہ چیز  900 روپے میں واپس لیتا ہے اور کہتا ہے کہ 100 روپے کی کٹوتی پشیمانی کی ہے۔ کیا ایسا کرنا درست ہے؟
جواب: جب کوئی شخص ایک چیز خرید کر پشیمان ہو جائے اور اس کو واپس کرنا چاہتا ہو  تو اس کو  ’’اقالہ‘‘  کہا جاتا ہے، اور  ’’اقالہ‘‘  میں ضروری ہے کہ پہلی والی قیمت پر ہی معاملہ کو فسخ کیا جائے، اگر دکان دار  کم قیمت کی شرط لگاتا ہے تو اس کا یہ فعل غلط ہے اور  پہلی والی قیمت ہی ادا کرنا  لازم ہو گی۔النهر الفائق شرح كنز الدقائق (3/ 453):
"(وتصح) الإقالة (بمثل الثمن الأول) حتى لو كان الثمن عشرة دنانير فدفع إليه دراهم عوضاً عنها ثم تقايلا وقد رخصت رجع بالدنانير لا بما دفع، وكذا لو رد بالعيب، وكذا في الإجارة لو فسخت ولو عقداً بدراهم وكسدت ثم تقايلا رد الكاسد، كذا في (الفتح).(وشرط الأكثر) من الأول (و) شرط (الأقل) ......(لغو ولزمه الثمن الأول)".الدر المختار شرح تنوير الأبصار وجامع البحار (ص: 423):
"(تصح بمثل الثمن الاول وبالسكوت عنه) ويرد مثل المشروط ولو المقبوض أجود أو أردأ.
ولو تقايلا وقدكسدت رد الكاسد (إلا إذا باع المتولي أو الوصي للوقف أو للصغير شيئًا بأكثر من قيمته أو اشتريا شيئًا بأقل منها) للوقف أو للصغير لم تجز إقالته ولو بمثل الثمن الاول، وكذا المأذون كما مر (وإن) وصلية (شرط غير جنسه أو أكثر منه أو) أجله، وكذا في (الاقل)". فقط واللہ اعلم
                                                  
عنوان: ناجائز کام کا اجارہ
سوال: میں ایک گھنٹے کے 5 ڈالر لیتا ہوں اور وہ مجھ سے کوئی بھی کام کرواتے ہیں،  کبھی وہ اُس ایک گھنٹے میں مجھ سے سیل میں سے میوزک ٹکٹس خریدنے کا بھی کہتے ہیں تو  کیا یہ کام جائز ہے ؟
جواب: کوئی بھی ناجائز کام کسی کے لیے اجرت پر کرنا یا بلا اجرت کرنا جائز نہیں۔میوزک ٹکٹس کی خرید و فروخت جائز نہیں؛ لہذا  آپ ان سے یہ شرط رکھ دیں کہ آپ اس وقت میں کوئی ناجائز کام نہیں کریں گے۔ فقط واللہ اعلم
                                                  
عنوان: جیز کیش اکاؤنٹ کھلوانے کا حکم
سوال: کیا میں اپنی ضرورت کے لیے جازکیش jazzcash اکاؤنٹ بنا سکتا ہوں?
جواب: جیز کیش اکاؤنٹ کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو  اس حد تک اس اکاؤنٹ کااستعمال درست ہوگا،لیکن  اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے تو چوں کہ جیز کیش اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز سودی معاہدہ کےساتھ مشروط ہے ؛ اس لیے یہ اکاؤنٹ کھلوانا یا کھولنا ہی جائز نہیں ہوگا۔واضح رہے کہ عموماً ’’ جیز کیش اکاؤنٹ‘‘دوسری صورت کا ہوتاہے ؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کمپنی پہلی صورت کے مطابق ''جیز کیش اکاؤنٹ '' کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔  فقط واللہ اعلم
                                                  
عنوان: قرض کی صراحت کیے بغیر پیسے دینے سے قرض ادا ہوجائے گا یا نہیں؟
سوال: صورتِ مسئلہ یہ ہے کہ ہوٹل سے سالن لیا تھا 100روپے کا،  لیکن پیسے بعد میں دینے کاکہاتھا،  اب کافی وقت گزر گیا اگر پوشیدہ طور پر بتائے بغیر 100 روپے اداکرکے قرض کی ادائیگی کی نیت کی جائے تو مذکورہ قرض ادا ہوجائے گا یا نہیں؟
جواب: اگر آپ اس ہوٹل والے کو سو روپے کچھ بتائے بغیر بھی دے دیں گے تو آپ کا قرض ادا ہوجائے گا۔فقط واللہ اعلم
                                                  
عنوان: مالکِ مکان کا ایڈوانس سودی بینک میں جمع کرنے کے بعد سود سمیت واپس کرنا
سوال: جس ملک میں میں رہتا ہوں وہاں یہ معمول ہے کہ جب کوئی فلیٹ کرائے پر لینا چاہتا ہے تو مالک مکان تین مہینوں کا کرایہ ایڈوانس میں مطالبہ کرتا ہے، اسے  فلیٹ میں آنے سے پہلے یہ رقم ادا کرنی ہوتی ہے، مالک مکان یہ رقم بینک کے سیونگ اکاؤنٹ میں ڈالتا ہے، مالک مکان ایسا اس لیے کرتا ہے کہ اگر کرایہ دار اس کے ساتھ کوئی دھوکا کرے یا  فلیٹ کی کسی چیز کو نقصان پہنچائے تو اس کے پاس ایک اچھی خاصی رقم ہوگی،  بینک اس پر سود کی رقم لگاتا ہے،  لہذا اسے 3500 ڈالر ایڈوانس دینے ہوتے ہیں،  مثلًا 20 سال بعد یہ 35 سو ڈالر 7 ہزار ڈالر بن جاتے ہیں، جب کرایہ دار اس فلیٹ سے جاتا ہےتو مالک مکان اسے سود سمیت ایڈوانس واپس کرتا ہے، لہذا کرایہ دار 7 ہزار ڈالر واپس لیتا ہے، کیا اس معاہدہ کے ساتھ کرایہ داری کا معاہدہ کرنا جائز ہے؟ اگر فلیٹ تلاش کرنا مشکل ہو، جہاں مجھے اس طرح کا معاہدہ نہ کرنا مشکل ہو، تو مجھے کیا کرنا چاہیے؟ کرایہ دار ایڈوانس کے ساتھ کیا کرے جب وہ سود کے ساتھ واپس لے ؟
جواب: سائل ایڈوانس کی جو رقم دے اس کے بارے میں یہ معاہدہ نہ کرے کہ مالکِ مکان اسے سیونگ اکاؤنٹ میں جمع کرائے، اگر اس طرح کا معاہدہ کرلیا تو اس کا گناہ سائل کو ہوگا اور  سودی رقم لینا کسی صورت  جائز نہیں ہوگا۔ تفسير القرطبي  (4 / 295):"الرضا بالمعصية معصية".الفتاوى الهندية (5 / 342):"(الباب الثاني عشر في الهدايا والضيافات) أهدى إلى رجل شيئًا أو أضافه إن كان غالب ماله من الحلال فلا بأس إلا أن يعلم بأنه حرام، فإن كان الغالب هو الحرام ينبغي أن لايقبل الهدية، ولايأكل الطعام إلا أن يخبره بأنه حلال ورثته أو استقرضته من رجل، كذا في الينابيع".  فقط وا للہ اعلم
                                                  
عنوان: مصنفین کا پبلشر کے ساتھ معاہدہ
سوال: میں ایک سائنس دان ہوں  جو کہ آئرلینڈ میں تدریسی اور تحقیقی کام انجام دے رہا ہوں، میرا سوال  کتاب کے چھپوانے اور اس کا معاوضہ لینے سے متعلق ہے، عالمی سطح پر دنیا کے اندر بہت سارے پبلیشرز ہیں جو کہ سائنس دانوں کو کتابیں اعلیٰ معیار پر چھاپ کر دیتےہیں، ان میں سے کچھ مشہور پبلشرز  یہ ہیں: Springer, Wiley, Cambridge University Press, CRC Press etc.صورتِ اول: اس  صورت  میں کتاب لکھنے کے لیے  پبلشر کے پاس ایک مضمون ہوتا ہے، وہ دنیا بھر میں دیکھتا ہے کہ کون سا سائنس دان ہے جو کہ اس مضمون کا ماہر ہے، پھر وہ پبلشر اس سائنس دان سے رابطہ کرتا ہے کہ کیا آپ ہمارے لیے یہ کتاب اس مضمون پر لکھ کردے دیں گے؟ اگر وہ سائنس دان اس بات پر راضی ہو جاتا ہے تو پبلشر اس سائنس دان کے ساتھ معاہدہ کرتا ہے اور اس کو کہتا ہے کہ ہم آپ کو ایک مقررہ  وقت دیتے ہیں، اس عرصے میں آپ ہمیں یہ کتاب لکھ کر دے دیں، اس معاہدے کے اندر یہ بھی لکھا ہوا ہوتا ہے کہ کوئی بھی فریق جب چاہے یہ معاہدہ منسوخ کرسکتا ہے، نیز یہ کہ جب آپ ہمیں یہ کتاب لکھ کر دے دیں گے تو آپ ہمیں یہ حقوق (کاپی رائٹ) دیں گے کہ ہم آپ کی اس کتاب کو  چھاپ سکیں، تقسیم کرسکیں، اس کو بیچ سکیں، وغیرہ وغیرہ۔  نیز اس کتاب کے اوپر آپ کا نام لکھا ہوا ہوگا کہ یہ آپ کا کام ہے، مگر ہم اس کے پبلشر ہوں گے، اس کے علاوہ جب آپ ہمیں یہ کتاب لکھ کر دے دیں گے تو اس کےدیتے ہی ہم آپ کو کچھ پیسے دیں گے، مثلاًایک ہزار ڈالر دیں گے اور جب دو سال گزر جائیں گے پھر چھاپنے کے بعد دو سال کے اندر اس کتاب کے جتنے نسخے بکیں گے اس کا آٹھ فیصد پبلشر سائنس دان کو دے گا، اس کےدو سال بعد یہ کتاب بکنے پر پبلشر کچھ بھی معاوضہ سائنس دان کو نہیں دے گا۔صورتِ دوم:  دوسری صورت یہ ہے کہ بجائے اس کے  کہ پبلشرسائنس دان سے رابطہ کرے، سائنس دان خود پبلشر سے رابطہ کرتا ہے اور باقی تمام تفصیل صورتِ اول جیسی ہی ہوتی ہے۔اب میرا سوال یہ ہے کہ  کیا اس طرح کے معاہدے (صورت اول اور صورت دوم) سے سائنس دان کااپنی کتابوں کا معاوضہ لینا جائز ہے؟اور اگر جائز نہیں ہے تو پھر پوری دنیا کے مسلمان سائنس دان کس طریقے سے اپنی کتابیں ان پبلیشرز کے پاس چھپوائیں؟  کیا یہ دونوں صورتیں (اول و دوم) بیع سمجھی جائیں گی یا ہم اس کو محنت کی اجرت سمجھ سکتے ہیں؟
جواب: پہلی اور دوسری صورت میں جب سائنس دان پبلشر کو کتاب لکھ کر دے تو ابتدا ہی میں اس سے یک مشت ساری رقم لے لے،  یہ رقم اس مسودے کی قیمت ہوگی جو سائنس دان  پبلشر کو حوالے کرے گا، اس  کے بعد پبلشر اس کتاب کے چھاپنے اور اس کا سارا نفع اپنے پاس رکھنے کا مجاز ہوگا، یہ بیع کی صورت ہے۔  فقط و اللہ اعلم
                                                  
عنوان: ادھار فروخت کرنے کی صورت میں قیمت میں اضافہ کرنا
سوال: اگر کسی کو کوئی چیز بیچی جائے اور اس کا دام مقرر ہو 150 روپے اور ایک ہفتے کا وقت ہو ایک ہفتے کے بعد وہ اس مال کی قیمت ادا کرے گا اور دوسری شرط یہ ہے کہ اگر وہ ایک ہفتہ میں قیمت ادا نہیں کرتا اس کے بعد اس کی قیمت 155 روپے ہوں گے،جب کہ وہ چیز اس کو دے دی گئی ہے, کیا یہ جائز ہے؟
جواب: واضح رہے کہ خرید و فروخت کے شرعاً درست ہونے کے لیے  سودا کرتے وقت قیمت متعین کرنا (خواہ قیمت کم طے کرے یا زیادہ) شرعاً ضروری ہے، پس باہمی رضامندی سے نقد فروخت کرنے کی صورت میں کم قیمت اور ادھار فروخت کرنے کی صورت میں زیادہ قیمت متعین کرناتو شرعاً درست ہے،شرط یہ ہے کہ  عقد کے وقت نقد یا ادھار کوئی ایک صورت متعین کردی جائے۔نیز ادھار فروخت کرنے میں عقد کے صحیح ہونے کے لیے ایک شرط یہ بھی ہے کہ خریدار کی جانب سے قیمت کی ادائیگی میں تاخیر کی صورت میں جرمانہ وغیرہ کے نام سے قیمت میں اضافہ نہ کیا جائے،   اگر اس شرط کی خلاف ورزی کی گئی تو سودا  شرعاً درست نہیں ہوگا۔
صورتِ مسئولہ میں چوں کہ عقد کے وقت،  تاخیر سے قیمت ادا کرنے پر جرمانہ مقرر کیا گیا ہے، لہٰذا یہ عقد جائز نہیں ہے، تاخیر سے قیمت کی ادائیگی کی صورت میں اضافی چارجز (جرمانہ) کی شرط ختم کرکے ادھار پر سودا کرنا بھی جائز ہے، اور نقد کے مقابلے میں قیمت کچھ زیادہ وصول کرنا بھی جائز ہے، البتہ ابتدا سے ہی ایک قیمت مقرر کی جائے،  جس میں جلد ادائیگی کی صورت میں کمی اور تاخیر سے ادا کرنے کی صورت میں اضافے کی شرط نہ ہو۔فقط واللہ اعلم
                                                  
