عنوان: لکی کمیٹی سے موٹر سائیکل حاصل کرنے کا حکم
سوال: "لکی کمیٹی" کے نام پر موٹر سائیکل ملتی ہے، جس کا طریقہ کار یہ ہوتا ہے کہ 2500 ماہانہ لیتے ہیں، پھر پرچی ڈالتے ہیں، جس کا نام آجائے اسے بائک مل جاتی ہے، اور بقیہ رقم نہیں دینی پڑتی۔کیا اس طرح کی کمیٹی سے بائک  لینا جائز ہے؟
جواب: واضح  رہے کہ مروجہ کمیٹی میں جمع شدہ رقم کی شرعی حیثیت قرض کی ہوتی ہے، جس کا شرعی حکم یہ ہے کہ جتنی رقم  جمع کرائی جائے، اتنی ہی رقم واپس ملے، پس اگر اصل رقم سے زائد   ملنا مشروط ہو تو ایسا قرض کا معاملہ سودی ہونے کی وجہ سے شرعًا حرام ہوتا ہے، پس صورتِ مسئولہ میں لکی کمیٹی  میں نام نکلنے کی صورت میں موٹر سائیکل حاصل کرنا  اور بقیہ کیمیٹیاں ادا کرنے سے آزاد ہوجانا، شرعًا حرام ہوگا۔فتاوی شامی میں ہے:"[مَطْلَبٌ كُلُّ قَرْضٍ جَرَّ نَفْعًا حَرَامٌ](قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا كَمَا عُلِمَ مِمَّا نَقَلَهُ عَنْ الْبَحْرِ، وَعَنْ الْخُلَاصَةِ وَفِي الذَّخِيرَةِ وَإِنْ لَمْ يَكُنْ النَّفْعُ مَشْرُوطًا فِي الْقَرْضِ، فَعَلَى قَوْلِ الْكَرْخِيِّ لَا بَأْسَ بِهِ وَيَأْتِي تَمَامُهُ."(كتاب البيوع، باب المرابحة و التولية، فصل في القرض،٥ / ١٤٤، ط: دار الفكر) فقط واللہ اعلم
                                                  
عنوان: شریک کے انتقال کے بعد شراکت کا حکم
سوال: میں نے ایک ساتھی کے ساتھ مل کر اس طرح کاروبار شروع کیا کہ ہم ایک کمپنی سے ادھار مال خریدتے اور آگے فروخت کردیتے، اپنا سرمایہ ہم دونوں میں سے کسی نے بھی نہیں لگایا تھا، آمدنی میں سے کمپنی کے مال کی رقم واپس کرنے کےبعد جو منافع بچتا ہم آدھا آدھا تقسیم کرلیتے۔ اب میرے شریک کا انتقال ہو گیا ہے تو کیا اب بھی اس کاروبار میں اس کی شراکت باقی ہے؟ اور کیا میرے ذمہ لازم ہے کہ مرحوم سا تھی کے کسی رشتہ دار کو کاروبار میں شریک کروں؟
جواب: صورتِ مسئولہ میں شریک کے انتقال کے بعد اس کے اور سائل کے درمیان شراکت ختم ہوچکی ہے، اور سائل کے لیے مرحوم شریک کے رشتہ دار کو کاروبار میں شریک کرنا شرعاً لازم نہیں ہے، البتہ اگر کسی کو شریک کرنا چاہیں تو نئے معاہدہ کے ساتھ شریک کرسکتے ہیں۔الفتاوى الهندية (ج:2، ص:335، ط:دار الفكر):"و تبطل الشركة بموت أحدهما علم به الشريك أو لا."فقط والله اعلم
                                                  
عنوان: بٹ کوائن میں انوسٹمنٹ کرنا
سوال: BITcoin  میں انوسمنٹ  کرنا کیسا ہے؟ شرعی اعتبار سے کوئی قباحت تو نہیں؟
جواب: بٹ کوائن اور دیگر ڈیجیٹل کرنسیوں کا معاملہ ابھی تک مشکوک ہے، لہذا جب تک اس کا معاملہ واضح نہ ہو جائے اُس وقت تک اس میں انویسٹمنٹ کرنے سے اجتناب کیا جائے۔ فقط واللہ اعلم
                                                  
عنوان: زرعی بینک سے قرضہ لینے کا حکم
سوال: کیا زرعی بینک سے چار فیصد قرضہ لینا جائز ہے؟ جو کہ حکومت فصل پر خرچ کرنےکے لیے زمین دار کی مدد کے لیے دیتی ہے، اس پر اسلام کیا کہتا ہے؟
جواب: واضح رہے بینک خواہ روایتی ہو یا مروجہ غیرسودی ہو، ان تمام بینکوں کے تمویلی معاملات  سود پر مشتمل ہوتے ہیں، اور سود لینا اور دینا دونوں اسلام میں حرام ہے، قرآنِ مجید میں سودی لین دین کے معاملہ کو اللہ تعالی اور اس کے رسول ﷺکے ساتھ اعلانِ جنگ قرار دیا گیا ہے جیسے کہ سورہ بقرہ میں ہے:" اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر کوئی  ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔" (سورۃ البقرۃ، رقم الآیۃ:278/79/88، ترجمہ:بیان القرآن )نیز حدیث شریف میں بھی سود لینے اور دینے والے پر لعنت وارد ہوئی ہے۔بصورتِ مسئولہ زرعی بینک سے قرضہ لینا (خواہ کم ہو یا زیادہ ہو) شرعاً جائز نہیں ہے، کیوں کہ مذکورہ بینک قرضہ دیتے وقت یہ شرط لگاتی ہے کہ متعینہ مدت میں اگر قرضہ ادا نہیں کیا گیا تو قرضہ سود سمیت (یعنی اضافی رقم کے ساتھ) ادا کرنا ہوگا، لہذا مذکورہ معاملہ میں سودی معاہدہ پائے جانے کی وجہ سے قرضہ لینا ہی جائز نہیں ہے۔فتاوی شامی میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعًا، ط: سعید)الجامع لاحکام القرآن (تفسير القرطبي) میں ہے:"قَوْلُهُ تَعَالَى: (فَلا تَقْعُدُوا مَعَهُمْ حَتَّى يَخُوضُوا فِي حَدِيثٍ غَيْرِهِ) أَيْ غَيْرِ الْكُفْرِ. (إِنَّكُمْ إِذاً مِثْلُهُمْ) فَدَلَّ بِهَذَا عَلَى وُجُوبِ اجْتِنَابِ أَصْحَابِ الْمَعَاصِي إِذَا ظَهَرَ مِنْهُمْ مُنْكَرٌ، لِأَنَّ مَنْ لَمْ يَجْتَنِبْهُمْ فَقَدْ رَضِيَ فِعْلَهُمْ، وَالرِّضَا بِالْكُفْرِ كُفْرٌ، قَالَ اللَّهُ عَزَّ وَجَلَّ: (إِنَّكُمْ إِذاً مِثْلُهُمْ). فَكُلُّ مَنْ جَلَسَ فِي مَجْلِسِ «1» مَعْصِيَةٍ وَلَمْ يُنْكِرْ عَلَيْهِمْ يَكُونُ مَعَهُمْ فِي الْوِزْرِ سَوَاءً، وَيَنْبَغِي أَنْ يُنْكِرَ عَلَيْهِمْ إِذَا تَكَلَّمُوا بِالْمَعْصِيَةِ وَعَمِلُوا بِهَا، فَإِنْ لَمْ يَقْدِرْ عَلَى النَّكِيرِ عَلَيْهِمْ فَيَنْبَغِي أَنْ يَقُومَ عَنْهُمْ حَتَّى لَا يَكُونَ مِنْ أَهْلِ هَذِهِ الْآيَةِ. وَقَدْ رُوِيَ عَنْ عُمَرَ بْنِ عَبْدِ الْعَزِيزِ [رَضِيَ اللَّهُ عَنْهُ «2»] أَنَّهُ أَخَذَ قَوْمًا يَشْرَبُونَ الْخَمْرَ، فَقِيلَ لَهُ عَنْ أَحَدِ الْحَاضِرِينَ: إِنَّهُ صَائِمٌ، فَحَمَلَ عَلَيْهِ الْأَدَبَ وَقَرَأَ هَذِهِ الْآيَةَ (إِنَّكُمْ إِذاً مِثْلُهُمْ) أَيْ إِنَّ الرِّضَا بِالْمَعْصِيَةِ مَعْصِيَةٌ، وَلِهَذَا يُؤَاخَذُ الْفَاعِلُ وَالرَّاضِي بِعُقُوبَةِ الْمَعَاصِي حَتَّى يَهْلَكُوا بِأَجْمَعِهِمْ."(سورة النساء، رقم الآية:141/142، ج:5، ص:418، ط:المكتبة المصرية)فقط واللہ اعلم
                                                  
عنوان: کسٹم سے نیلامی کے کنٹینرز خریدنا
سوال: کسٹم سے نیلامی کے کنٹینرز خریدنا صحیح ہے یا نہیں  جس مال پر جرمانا لگا ہو؟
جواب: حکومت  نے اشیاء کی در آمد اور برآمد پر جو ٹیکس مقرر کر رکھا ہے اس کو ”کسٹم“ کہتے ہیں،  اور  حکومت  کسٹم نہ دینے کی صورت میں یا کسی اور وجہ سے جو امپورٹڈ مال ضبط کرکے نیلامی کرتی  ہے، اس کو عرف میں کسٹم کا مال کہا جاتا ہے، اس کی تقریباً پانچ  صورتیں ہیں، آپ اپنی  صورتِ مسئولہ کا جواب  ان صورتوں میں دیکھ سکتے ہیں:1) جرمانہ کی صورت میں ضبط کیا ہوا مال۔2) ڈیوٹی کا مال۔3) ڈیمرج  ( Demurrage) زیادہ لاگو ہونے کی وجہ سے چھوڑا گیا  مال۔4) رضامندی سے چھوڑا ہوا مال۔5) لاوارث مال۔ان  پانچوں صورتوں  کے مال کی خرید وفروخت  کا حکم درج ذیل ہے:         (1)        جرمانہ کی صورت میں ضبط کیا ہوا مال:حکومت بعض اموال امپورٹر سے جرمانہ کے طور پر ضبط کرلیتی ہے، مثلًا:1۔ قانون کے خلاف مال آئے تو حکومت ضبط کرلیتی ہے۔2۔ بعض اوقات مخصوص مقدار تک سامان بیرون ممالک سے امپورٹ کرنے کی اجازت ہوتی ہے، اس سے زیادہ امپورٹ  کرنے کی اجازت نہیں ہوتی، اگر کوئی امپورٹر اس مخصوص مقدار سے زائد مال لایا تو حکومت ایسا مال وسامان ضبط کرلیتی ہے۔3۔بعض چیزیں امپورٹ کرنا قانونی اعتبار سے منع ہے، اگر کوئی امپورٹر  ایسی ممنوع چیز لے کر آتا ہےتو حکومت ضبط  کرلیتی ہے، ان صورتوں کے علاوہ مال ضبط کرنے کی اور بھی صورتیں ہوں گی۔بہر حال امپورٹر کا مال ضبط کرنا اور اسے جرمانہ کے طور پر اپنی تحویل میں لینا جائز نہیں ہے؛ اس لیے کہ مالی جرمانہ لاگو کرنا شرعاً صحیح نہیں ہے، البتہ حکومت جائز قانون کی خلاف ورزی کرنے والے کو سزا دے سکتی ہے؛ لہذا حکومت ایسا مال نیلام کرے تو معلوم ہونے کی صورت میں ایسا مال خریدنا اور بولی میں حصہ لینا جائز نہیں ہے۔         (2)      ڈیوٹی کا مال:ڈیوٹی سے مراد وہ مال ہے جو امپورٹر کو باہر ممالک سے  قانونی طور پر منگوانے کی اجازت ہوتی ہے اور حکومت اس پر ڈیوٹی (ٹیکس) عائد کرتی ہے، اس میں سیلز ٹیکس اور دوسرے ٹیکسز شامل ہوتے ہیں، بعض اوقات  ایسا ہوتا ہے کہ امپورٹر ٹیکس اور ڈیوٹی ادا نہیں کرتے، حکومت ان کو نوٹس دیتی ہے کہ اتنے دنوں تک اپنی ڈیوٹی ادا کرکے اپنا مال اٹھالیں ورنہ سارا مال ضبط کرلیا جائے گا، اس نوٹس کے بعد بعض لوگ   ٹیکس اور ڈیوٹی ادا کرکے اپنا  سامان اٹھالیتے ہیں، بعض لوگ ڈیوٹی ادا نہیں کرتے اور مال وہیں چھوڑدیتے ہیں اور حکومت اس کو ضبط کرلیتی ہے، پھر اس کو فروخت کرکے اپنا ٹیکس وصول کرتی ہے، جان بوجھ کر ایسے مال کو خریدنے سے بھی بچنا چاہیے، اس لیے کہ اس کو بیچنے  پر اصل مالک راضی نہیں ہے اور اصل مالک کی اجازت کے بغیر مال بیچنا جائز نہیں ہوتا۔         (3)     ڈیمرج  ( Demurrage) زیادہ لاگو ہونے کی وجہ سے چھوڑا گیا  مال:امپورٹر جب باہر ممالک سے مال منگواتا ہے تو بعض اوقات  ائیرپورٹ  اور بندرگاہ وغیرہ سے بروقت مال کو کلیئر نہیں کیا جاتا اور اس کا  ڈیمرج (Demurrage) بڑھ جاتا ہے، ڈیمرج کبھی مال کے برابر بلکہ اس سے بھی زیادہ بن جاتا ہے، ایسی صورت میں نوٹس دینے کے باجود امپورٹر مال کلیئر کرکے مال وصول نہیں کرتا، اور وہ گودام میں پڑا رہتا ہے، بعد میں کسٹم  حکام ڈیمرج حاصل کرنے کے لیے  اسے نیلام کردیتے ہیں، کسٹم حکام کے لیے ڈیمرج حاصل کرنا جائز ہے، کیوں کہ یہ اصل میں اس گودام یا جگہ کا کرایہ ہے  جہاں مال رکھا گیا ہے، لہذا کسٹم والے ایسا مال نیلام کرکے ڈیمرج کی حد تک اپنا حقِ اجرت وصول کرسکتے ہیں، اور کسٹم والوں سے ایسا مال خریدنا بھی جائز ہے، اگر ڈیمرج کی رقم سے زیادہ پر فروخت ہو تو کسٹم والوں پر بقیہ رقم اصل مالک  یا اس کے ورثاء تک پہنچانا لازم ہوگا۔         (4)     رضامندی سے چھوڑا ہوا مال:بعض اوقات امپورٹر کسی خاص وجہ کی بنا پر  اپنا درآمد کیا ہوا مال وصول نہیں کرتا، مثلاً بعض اموال کو برآمد کرنے پر پابندی ہے اور بعض اموال  کے برآمد کی اجازت ہے، مگر حکومت کی جانب سے ایک حد متعین ہے، لیکن کچھ امپورٹر اس  طرح کا مال چھپا کر زیادہ لے آتے ہیں، اور ان کا خیال یہ ہوتا ہے کہ اگر پکڑا گیا تو چھوڑدیں یا کچھ رقم دے کر چھڑالیں گے، لیکن ایسا آسان نہیں ہوتا۔ اور بعض اوقات ایسا بھی ہوتا ہے  سستا اور کم قیمت سامان منگوایا جاتا ہے،  لیکن اس پر ڈیوٹی زیادہ لگتی ہے، ڈیوٹی دے کر چھڑانے میں کوئی فائدہ نہیں ہوتا، لہذا ایسے مال کو پورٹ میں چھوڑدیا جاتا ہے، کسٹم والوں کی طرف سے نوٹس بھی ملتا ہے، لیکن امپورٹر ایسے مال کو وصول نہیں کرتا تو ایسے مال کا حکم ”لقطہ“ کا ہے، کسٹم والوں کے لیے ایسے مال کو نیلام کرنا اور لوگوں کے لیے ایسے مال کو خریدنا جائز ہے، تاہم کسٹم والوں پر جگہ کی اجرت وغیرہ نکال کر باقی رقم مالک کو واپس کردینا ضروری ہے۔         (5)     لاوارث مال:کبھی کبھار  ایسا ہوتا ہے کہ کسٹم  میں  کسی نے مال بھیجا، لیکن بعد میں اس نے کسی وجہ سے مال وصول کرنے کے لیے رابطہ نہیں کیا اور کسٹم حکام بھی بعض دفعہ کسی وجہ سے رابطہ کرنے سے قاصر رہتے ہیں، ایسے مال کا حکم بھی ’’لقطہ‘‘ والا ہوگا، ایسی صورت میں کسٹم حکام جب تک ممکن ہو مالک کے آنے کا انتظار کریں اور اگر انہوں نے اتنی مدت تک انتظار کیا کہ مالک آنا چاہتا تو آسکتا لیکن خود بھی نہیں آیا، رابطہ بھی نہیں کیا، کسی وکیل  اور نمائندہ کو بھی نہیں بھیجا  تواس صورت میں  مجبوراً کسٹم حکام اس مال کو فروخت کرسکتے ہیں اور لوگوں کے لیے ایسے مال کو خریدنا بھی جائز ہے، البتہ مال فروخت کرنے کے بعد  جو رقم ملے گی وہ  کسٹم حکام کے لیے حلال نہیں ہوگی۔ بلکہ مالک کے لیے محفوظ رکھنی ہوگی، اور فروخت کرنے کے بعد اگر مالک آجائے تو رقم اس کو دے دیں، ورنہ اس کی رقم لاوارث، ضرورت مند، غربا اور فقراء پر صدقہ کردی جائے،یا ان کی ضرویات میں صرف کردی جائے۔اور  مذکورہ صورتوں میں اگر خریدار کو حکومت کی طرف سے نیلام کردہ سامان  کے بارے میں اصل صورتِ حال کا یقینی علم نہ ہو تو چوں کہ اس میں یہ احتمال موجود ہے  کہ ’’لقطہ‘‘ ہونے کی صورت میں متعلقہ ادارے نے اس کی تشہیر کرائی ہوگی اور مالک کو تلاش کیا ہوگا، اور مالک کے  ملنے سے مایوسی کے بعد اس کو فروخت کیا جارہا ہے، یا یہ سامان کسی واجبی حق کی وصول یابی کے لیے نیلام کیا جارہا ہے، مثلاً حکومت یا اس کے متعلقہ ادارے کے پاس گروی  رکھا ہوا سامان وغیرہ، یا ڈیمرج کی وصولی کے لیے فروخت کیا جار ہا ہے یا رضامندی سے چھوڑا ہوا مال ہے،  (اور خریدار کو یقینی طور پر اس کا علم بھی نہیں ہے) اور وہ یہ سامان خریدلے تو اس کی آمدنی کو ناجائز نہیں کہا جائے گا، البتہ ایسی صورت میں  اس کے خریدنے سے اجتناب کرنا بہتر ہے۔ فقط واللہ اعلم
                                                  
عنوان: دار الکفر میں کفار سے سود لینا
سوال: کفار کے بینک میں مثلاً انڈیا کے بینک میں سیونگ اکاؤنٹ کھلوا لیں اور وہ خود سے ہمارے اکاؤنٹ میں پیسے ڈال دیں تو ان پیسوں کا استعمال مباح ہے یا حرام ہے؟
جواب: صورتِ مسئولہ میں سیونگ اکاؤنٹ کھلوانے کے لیے سودی معاملہ پر رضامندی کرنا اور اس پر دستخط کرنا حرام ہے۔ نیز اس اکاؤنٹ میں جو سودی رقم جمع ہو، اس کا استعمال بھی حرام ہے؛ کیوں کہ دار الکفر میں بھی سودی معاملات کرنا اور کفار سے سود وصول کرنا ناجائز ہے۔عمدة القاري شرح صحيح البخاري (11 / 200):"إن آيات الربا التي في آخر سورة البقرة مبينة لأحكامه وذامة لآكليه، فإن قلت: ليس في الحديث شيء يدل على كاتب الربا وشاهده؟ قلت: لما كانا معاونين على الأكل صارا كأنهما قائلان أيضا: إنما البيع مثل الربا، أو كانا راضيين بفعله، والرضى بالحرام حرام".فقط و الله اعلم
                                                  
عنوان: کینیڈا میں سودی قرض لے کر گھر خریدنا
سوال: میں کینیڈا میں رہتا ہوں اور پوچھنا چاہتا ہوں کہ رہن کے ذریعہ مکان خریدنا ٹھیک ہے یا نہیں؟  مجھے بتایا گیا کہ کینیڈا دارالاسلام نہیں ہے؛ لہذا رہن کے ذریعہ خریدنا ٹھیک ہے، براہِ کرم مجھے تفصیلی جواب عنایت فرمائیں!
جواب: رہن پر مکان لینے سے مراد اگر mortage  (مورگیچ) پر مکان لینا ہے تو سائل کے لیے mortage  (سودی  طریقہ پر قرض) کے ذریعہ کینیڈا میں   مکان خریدنا جائز نہیں ہے؛ اس لیے کہ غیر مسلم ممالک میں بھی مسلمانوں کے لیے سودی لین دین جائز نہیں ہے، اور   سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللّٰهَ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے، اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )سود کے ایک درہم کو رسول اللہﷺ نے 36 مرتبہ زنا کرنے سے زیادہ سخت گناہ قرار دیا ہے۔ حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلاثین زنیةً في الخطیئة‘‘. (دار قطني)"امداد المفتیین" میں ہے:"سوال: کیا ہندوستان میں آج کل سرکاری بینک اور ڈاک خانہ اور غیر مسلموں سے سود لینا جائز ہے یا نہیں؟جواب: دار الحرب میں غیر مسلموں سے سود لینے میں اختلاف ہے، امام اعظم اور امام محمد رحمہما اللہ  جائز فرماتے ہیں اور جمہور علماء اور امام مالک اور امام شافعی اور امام احمد اور حنفیہ میں سے امام ابو یوسف رحمہم اللہ حرام فرماتے ہیں، روایات اور آیاتِ قرآن کریم میں بظاہر مطلقاً سود کی حرمت اور سخت وعیدیں مذکور ہیں؛ اس لیے احتیاط یہی ہے کہ ناجائز قرار دیا جائے۔سود لینا کسی سے جائز نہیں مسلمان ہو یا ہندو۔ احتیاطی فتویٰ یہی ہے۔(کتاب الربوٰ و القمار، ص :۷۰۶ ،درا الاشاعت )کذا فی امداد الفتاویٰ، کتاب الربوٰ ، سوال: ۲۰۳ ، ج: ۳ ؍ ۱۵۳  ط:مکتبہ دار العلوم کراچیکذا فی ’’تحذیر الاخوان عن الربوٰ فی الہندوستان، ص: ۵۔فقط واللہ اعلم
                                                  
عنوان: قسطوں کے کاروبار میں جب مدت متعین نہ ہو، تو اس کا حکم
سوال: میں ایک رکشہ ڈرائیور ہوں، میں نے ایک بندے سے قسطوں پر نیا رکشہ لیا ہے، جو قسطوں کا کاروبار کرتاہے، سوال یہ ہے کہ رکشہ کی اصل قیمت دو لاکھ روپے ہے، اس نے مجھے یہ رکشہ تین لاکھ پندرہ ہزار میں دیا ہے، اور اس کی دس ہزار روپے ماہانہ قسط ہے، اسے میں نے پچاس ہزار ایڈوانس بھی دیے ہیں، اس پر اس نے جو ایک لاکھ پندرہ ہزار زیادہ لیے ہیں، کیا یہ زیادہ روپے میرے لیے اس کو دینا جائز ہے؟ ایک حساب سے ایک لاکھ پچاس ہزار پر ایک لاکھ پندرہ ہزار لینا جائز ہے، اور اس میں ان قسطوں پر کوئی وقت مقرر نہیں ہے، اگر یہ قسطوں کو دو سال یا تین چار سال میں دوں، تو کوئی جرمانا نہیں ہے، کیا یہ ایک لاکھ پندرہ ہزار زیادہ دینا سود کی مد میں تو نہیں آتا ہے؟
جواب: ہر شخص کے لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دنوں طرح  فروخت کرنے کا اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے،  اسے اصطلاح میں ”بیع بالتقسیط“ یعنی قسطوں پر خریدوفروخت  کہتے ہیں،  اور اس  بیع کے صحیح ہونے کے لیے درج ذیل  شرائط کا لحاظ  اور رعایت کرنا ضروری ہے:1: قسط کی رقم متعین ہو۔2:مدت متعین ہو۔3:معاملہ متعین ہو کہ نقد کا معاملہ کیا جارہا ہے یا ادھار۔4: قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اگر بوقتِ عقد یہ شرط ہوگی تو پورا معاملہ ہی فاسد ہوجائے گا۔بصورتِ مسئولہ چوں کہ قسطوں پر اشیاء کا لین دین (خواہ نقد کے مقابلے میں زیادہ قیمت پر ہی کیوں نہ ہو) درست ہے، اور کل رقم بھی متعین ہے؛ اس لیے آپ کا اضافی رقم ایک لاکھ پندرہ ہزار  قسط وار دینا درست ہے، اور یہ سود کے زمرے میں نہیں آتا۔  البتہ مذکورہ معاملے  میں مدت  متعین نہیں ہے، اس وجہ سے اس کی تعیین ضروری ہے، تاہم قسط کی ادائیگی میں تاخیر پر اضافی رقم ادا  کرنا  ناجائز ہے۔شرح المجلہ میں ہے:"البیع مع تأجیل الثمن و تقسیطه صحیح، یلزم أن یکون المدة معلومةً في البیع بالتأجیل و التقسیط."(شرح المجله لسلیم رستم باز،ص:125،رقم الماده:245)البحر الرائق شرح كنز الدقائق میں ہے:"ويزاد في الثمن لأجله إذا ذكر الأجل بمقابلة زيادة الثمن قصدًا."(البحرالرائق،ج:6،ص:115،ط:مکتبة رشیدیة)المبسوط میں ہے:"وَإِذَا اشْتَرَى شَيْئًا بِنَسِيئَةٍ فَلَيْسَ لَهُ أَنْ يَبِيعَهُ مُرَابَحَةً حَتَّى يَتَبَيَّنَ أَنَّهُ اشْتَرَاهُ بِنَسِيئَةٍ؛ لِأَنَّ بَيْعَ الْمُرَابَحَةِ بَيْعُ أَمَانَةٍ تَنْفِي عَنْهُ كُلَّ تُهْمَةٍ وَجِنَايَةٍ، وَيُتَحَرَّزُ فِيهِ مِنْ كُلِّ كَذِبٍ وَفِي مَعَارِيضِ الْكَلَامِ شُبْهَةٌ فَلَا يَجُوزُ اسْتِعْمَالُهَا فِي بَيْعِ الْمُرَابَحَةِ ثُمَّ الْإِنْسَانُ فِي الْعَادَةِ يَشْتَرِي الشَّيْءَ بِالنَّسِيئَةِ بِأَكْثَرَ مِمَّا يَشْتَرِي بِالنَّقْدِ فَإِذَا أَطْلَقَ الْإِخْبَارَ بِالشِّرَاءِ فَإِنَّمَا يَفْهَمُ السَّامِعُ مِنْ الشِّرَاءِ بِالنَّقْدِ فَكَانَ مِنْ هَذَا الْوَجْهِ كَالْمُخْبِرِ بِأَكْثَرَ مِمَّا اشْتَرَى بِهِ."(المبسوط للسرخسي، ج:13،ص:78،ط:دارالمعرفة بیروت)ہدایہ میں ہے:"وكل شرط لايقتضيه العقد وفيه منفعة لأحد المتعاقدين أو للمعقود عليه وهو من أهل الاستحقاق يفسده كشرط أن لا يبيع المشتري العبد المبيع لأن فيه زيادة عارية عن العوض فيؤدي إلى الربا أو لأنه يقع بسببه المنازعة فيعري العقد عن مقصوده."(الهداية،ج:3،ص:59،باب البیع الفاسد)فقط والله اعلم
                                                  
عنوان: قرض پر نفع حاصل کرنا
سوال: ہم پی وی سی پائپ بناتے ہیں، جس کا مین خام مال ریزن ہے جو کہ ہم اُدھار پر خریدتے ہیں، اُدھار کی وجہ سے سپلائر ہمیشہ ہمیں مارکیٹ ریٹ سے 200 روپے فکسڈ اضافی ریٹ لگاتا ہے۔ ہم نے سپلائر کا تقریباً 2 کروڑ بیلنس دینا ہے۔ سپلائر نے ہمیں اس بات کی اجازت دی ہوئی ہے کہ ہم نے جو اُس کا بیلنس دینا ہے اُن پیسوں کا ریزن خود خرید لیں اور قیمتِ خرید میں 200 روپے جمع کر کے سپلائر کے کھاتے میں خرید جمع کر دیں۔ اس طرح سپلائر کو کبھی بھی نقصان کا ڈر نہیں رہتا، کیا ایسا کرنا شرعاً جائز ہے؟
جواب: صورتِ مسئولہ میں مذکورہ سپلائر کا کمپنی کے ذمے قرضہ ہے جو کہ ان کو ادا کرنا ہے، اب سپلائر کا ان کو یہ کہنا کہ کمپنی والے اُن پیسوں سے از خود مال خرید کر سپلائر کو اس پر نفع دیں تو یہ قرض پر نفع ہونے کی وجہ سے سود ہے جو کہ حرام ہے، حدیث میں اس کی ممانعت آئی ہے۔سود کا لین دین شرعاً اس قدر قبیح اور ناپسندیدہ ہے کہ اسے اللہ اور اس کے رسول ﷺ کے ساتھ اعلانِ جنگ قرار دیا گیا ہے۔ قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللّٰهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے، اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔ حدیث شریف میں ہے:’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلاثین زنیةً في الخطیئة‘‘. (دار قطني)نیز سود کا انجام تباہی اور بربادی ہی ہے۔ سودی معاملے کی سنگینی کا اندازا  اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام و ناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، عموماً جو لوگ سود پر قرض لے کر کاروبار کرتے ہیں، ساری زندگی سود سے پیچھا چھڑانے میں گزرجاتی ہے، بلکہ بکثرت ایسے واقعات پیش آتے ہیں کہ سرمایہ مع نفع سب سے ہاتھ دھونا پڑجاتاہے۔  اس لیے سودی معاہدہ کرنا اور سود کی بنیاد پر قرضہ لینا جائز نہیں ہے۔ ہر شخص پر لازم ہے کہ وہ سود، بلکہ سود کے شبہ  سے بھی اپنے آپ کو محفوظ رکھے۔ فقط واللہ اعلم
                                                  
عنوان: شرطِ فاسد کی موجودگی میں بیع کرنا
سوال: ایسی شرطِ فاسد جو مفضی الی المنازعہ نہ ہو، ایسی بیع کا کیا حکم ہے؟ اور عاقدین اس پر راضی بھی ہوں۔
جواب: واضح رہے کہ خرید و فروخت کا معاملہ کرتے وقت ایسی شرط لگانا جس شرط کا یہ عقد نہ تقاضا  کرتا ہو  اور نہ ہی یہ شرط اس معاملہ کے مناسبات میں سے ہو  اور اس شرط میں بیچنے والے یا خریدنے والے کا کوئی فائدہ ہو (یا مبیع کا فائدہ ہو، بشرطیکہ مبیع اس کا اہل ہو، مثلاً: غلام ہو) تو یہ شرط خرید و فروخت کے معاملہ کو فاسد کردیتی ہے، شرعی اعتبار سے  شرطِ فاسد کی صورت میں  فروخت کنندہ اور خریدار کے لیے حکم یہ ہے کہ اس معاملہ کو ختم  کر کے نئے سرے سے معاملہ کریں۔ شرطِ فاسد کی موجودگی میں مشتری کے لیے مبیع سے استفادہ جائز نہیں ہوتا، فقہاءِ کرام نے بیوعِ فاسدہ کو سود کے حکم میں شامل کیا ہے۔شروطِ فاسدہ کی بنا پر شریعت نے جب بیع کو فاسد قرار دیا ہے تو اس میں عاقدین کی رضا وعدم رضا کا اعتبار نہیں، بلکہ اس عقد میں موجود اس خرابی (شرط فاسد) کو جب تک دور نہ کیاجائے اس وقت تک شریعت کی نگاہ میں وہ بیع درست نہیں ہے، ایسی بیع کو ختم کرکے شرطِ فاسد کے بغیر بیع کرنا لازم ہے۔البحر الرائق شرح كنز الدقائق - (5 / 32("فالحاصل أن كل جهالة تفضي إلى المنازعة مبطلة فليس يلزم أن ما لايفضي إليها يصح معها بل لا بد مع عدم الإفضاء إليها في الصحة من كون المبيع على حدود الشرع ألا ترى أن المتبايعين قد يتراضيا على شرط لا يقتضيه العقد وعلى البيع بأجل مجهول كقدوم الحاج ونحوه ولايعتبر ذلك مصحّحًا، كذا في فتح القدير."الهداية شرح البداية - (3 / 48):"وكل شرط لا يقتضيه العقد وفيه منفعة لأحد المتعاقدين أو للمعقود عليه وهو من أهل الاستحقاق يفسده كشرط أن لا يبيع المشتري العبد المبيع لأن فيه زيادة عارية عن العوض فيؤدي إلى الربا أو لأنه يقع بسببه المنازعة فيعري العقد عن مقصوده."مجمع الأنهر في شرح ملتقى الأبحر - (3 / 90):"ولو كان البيع بشرط لايقتضيه العقد وفي نفع لأحد المتعاقدين أي البائع والمشتري أو  لمبيع يستحق النفع بأن يكون آدميًّا فهو أي هذا البيع فاسد لما فيه من زيادة عرية عن العوض فيكون ربا وكل عقد شرط فيه الربا يكون فاسدًا."البحر الرائق شرح كنز الدقائق - (8 / 19):"قال رحمه الله: (يفسد الإجارة الشرط) قال في المحيط: كل جهالة تفسد البيع تفسد الإجارة؛ لأن الجهالة المتمكنة في البدل أو المبدل تفضي إلى المنازعة وكل شرط لايقتضيه العقد وفيه منفعة لأحد المتعاقدين يفضي إلى المنازعة فيفسد الإجارة."الهداية شرح البداية - (3 / 51):"ولكل واحد من المتعاقدين فسخه رفعًا للفساد وهذا قبل القبض ظاهر؛ لأنه لم يفد حكمه فيكون الفسخ امتناعًا منه، و كذا بعد القبض إذا كان الفساد في صلب العقد لقوته وإن كان الفساد بشرط زائد فلمن له الشرط ذلك دون من عليه لقوة العقد إلا أنه لم تتحقق المراضاة في حق من له الشرط".الاختيار لتعليل المختار - (2 / 23):"(و) ولهذا كان (لكل واحد من المتعاقدين فسخه) إزالةً للخبث ورفعًا للفساد (و يشترط قيام المبيع حالة الفسخ)؛ لأن الفسخ بدونه محال."فقط واللہ اعلم
                                                  
عنوان: کمیشن کے جواز کے لیے کمیشن کا تعین ضروری ہے
سوال: ہم پراپرٹی ڈیلر ہیں، یہاں پر بائع اور مشتری دونوں سے ایک ایک فیصد کمیشن ڈیلر لیتا ہے، مگر کبھی کبھی صورتِ حال ایسی ہوتی ہے کہ زید کے پاس بائع ہوتا ہے اور بکر کے پاس مشتری ہوتا ہے مگر عمرو بیچ میں زید اور بکر کے درمیاں واسطہ بنتا ہے، اب بائع تو کمیشن زید کو دیتا ہے اور مشتری بکر کو، اب عمرو اپنا حصہ پلاٹ کی قیمت سے نکال لیتا ہے وہ اس طرح کہ بائع بیچتا ہے چالیس لاکھ میں تو یہ عمرو بکر کی واسطے سے اسی پلاٹ کو بیالیس لاکھ کا بیچ دیتا ہے اور مشتری کو پتا ہی نہیں چلتا، اسے وہ 42 لاکھ کا کہہ دیتے ہیں، حال آں کہ بائع تو 40 لاکھ کا ہی دیتا ہے، اس صورت میں وہ بائع اور مشتری کی ملاقات ہونے بھی نہیں دیتے، بلکہ دونوں سے دستخط الگ الگ سے لے لیتے ہیں، کیا ایسا کرنا جائز ہے؟
جواب: صورتِ مسئولہ میں ذکر کردہ طریقہ کار کے مطابق عمرو کا بائع اور مشتری کے علم میں لائے بغیر  مذکورہ طریقے سے کمیشن  لینا جائز نہیں ہے، یہ صورت ناجائز ہے۔ یا تو کمیشن متعین کرکے وصول کرے، یا پہلے عمرو باقاعدہ طور پر وہ مکان یا دکان وغیرہ خرید کر اپنی ملکیت و قبضے میں لے، پھر اسے نفع پر خریدار یا دوسرے ایجنٹ کو بیچے تو یہ جائز ہوگا۔فتاوی شامی میں ہے:"ولو قال اشتر هذه الجارية بألف درهم كان مشورة والشراء للمأمور إلا إذا زاد، على أن أعطيك لأجل شرائك درهما؛ لأن اشتراط الأجر له يدل على الإنابة. وأفاد أنه ليس كل أمر توكيلا بل لا بد مما يفيد كون فعل المأمور بطريق النيابة عن الآمر فليحفظ اهـ."(کتاب الوکالة، ج: 5، صفحه: 509، ط: ایچ، ایم، سعید)فقط واللہ اعلم
                                                  
عنوان: جی پی فنڈ میں منافع کا حکم
سوال: حکومت سرکاری ملازمین سے تنخواہ میں جی پی فنڈ کے نام سے کٹوتی کرتی ہے اور پھر اس پر سالانہ منافع لگاتی ہے اور ریٹائرمنٹ پر یہ رقم واپس کرتی ہے۔ اس رقم پر منافع کا کیا حکم ہے؟ اس منافع کو ختم کرنے کا آپشن بھی موجود ہے، کوئی بھی ملازم منافع ختم کر سکتا ہے۔ اس صورت میں یہ سود کے زمرے میں آتا ہے یا نہیں؟
جواب: "جی پی   فنڈ"  جس  کی کٹوتی ملازمین کی مرضی سے نہ ہوتی ہو  اس کی اصل رقم بمع اضافی رقم کے لینا جائز ہے۔  اور اس کی وجہ سے تنخواہ پر اثرنہیں  پڑتا۔ البتہ جہاں کٹوتی اختیاری ہو ،وہاں  اضافی رقم لینا درست نہیں ہے۔ اور جہاں کٹوتی تو جبری ہو، لیکن انٹرسٹ کے نام سے ملنے والی رقم کو لینے یا نہ لینے کا اختیار ہو تو وہاں کٹوتی کردہ اور محکمے کی طرف سے شامل کردہ (یہ دو) رقمیں لی جاسکتی ہیں، اضافہ لینا درست نہیں۔  فقط واللہ اعلمہماری ویب سائٹ پر تفصیلی فتویٰ کے لیے درج ذیل لنک ملاحظہ کیجیے:جی پی فنڈ (GP Fund) پر ادارے کی طرف سے ملنے والے منافع کا حکم
                                                  
عنوان: مرحومہ کی دو بیٹیوں میں سے ایک کے انتقال کی صورت میں ترکہ کا حق دار
سوال: عورت میت کی دو بیٹیوں میں سے ایک کا انتقال ہوا ہے، جس کے نہ بچے ہیں اور  نہ شوہر ہے،  ایک بیٹی زندہ ہے، جس کے ۶ بچے ہیں، کیا سارا ترکہ بیٹی کو مل جائے گا؟
جواب: صورتِ مسئولہ میں اگر مرحومہ کی  بیٹی کا انتقال مرحومہ سے پہلے ہوا ہے اور اب اس کی ایک بیٹی زندہ ہو  تو اس بیٹی کو کل ترکے  کا آدھا حصہ ملے گا، اور باقی ترکہ مرحومہ کے عصبہ (بالترتیب بیٹا، باپ، بھائی بہن، بھائی کی اولاد، چاچا اور اس کی اولاد)   کو ملے گا، اور اگر مرحومہ کی بیٹی کا انتقال مرحومہ کے انتقال کے بعد ہوا ہے تو اس صورت میں مرحومہ کے ترکہ کے تین حصوں میں دو حصے  بیٹیوں کے ہوں گے اور باقی عصبات کو ملیں گے، اور پھر جب ایک بیٹی کا انتقال ہوگیا تو اس کو ملنے والا حصہ اس کے ورثاء میں تقسیم ہوگا۔لہذا ترکہ کی مکمل تقسیم معلوم کرنے کے لیے  مرحومہ کے ورثاء کی مکمل تفصیل اور ان کی مرحومہ بیٹی کے ورثاء کی بھی  مکمل تفصیل لکھ کر  جواب حاصل کیا جاسکتا ہے۔فقط واللہ اعلم
                                                  
عنوان: بیوہ، پانچ بیٹے، چار بیٹیوں میں تقسیمِ میراث
سوال: والد صاحب فوت ہوگئے ہیں، ورثاء میں ایک بیوہ، پانچ بیٹے اور چار بیٹیاں ہیں، (8,200٫000) بیاسی لاکھ کی پراپرٹی فروخت کی ہے، کس کو کتنا حصہ ملے گا؟ واضح رہے کہ بیٹیاں ساری شادی شدہ ہیں، اور جو پراپرٹی سیل کی ہے، اس میں سارے بھائی رہائش پذیر تھے، جس میں بھائیوں نے بجلی کا بل دو لاکھ چڑھا دیا تھا، یہ بل کے پیسے صرف بھائیوں کے حصے میں سے کاٹے جائیں گے یا بہنوں کے حصے میں سے بھی بل کی رقم کٹے گی؟
جواب: بصورتِ مسئولہمرحوم کی میراث کی تقسیم کا شرعی طریقہ یہ ہے کہمرحوم کے ترکہ میں سے حقوقِ متقدمہ یعنی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقیکل جائیداد منقولہ و غیر منقولہ کو سولہ (16) حصوں میں تقسیم کرکے دو (2) حصے مرحوم کی بیوہ کو، اور دو/دو (2/2) حصے مرحوم کےہربیٹے کو اور ایک ایک (1/1) حصہ مرحوم کی ہر بیٹی کو ملے گا۔اگر مرحوم کا کل ترکہ (حقوقِ متقدمہ ادا کرنے کے بعد) بیاسی لاکھ (8200000) ہی ہے تو اس میں سے دس لاکھ پچّیس ہزار (1025000) روپے مرحوم کی بیوہ کو، اور دس لاکھ پچّیس ہزار (1025000) روپے مرحوم کے ہر بیٹے کو، اور پانچ لاکھ بارہ ہزار پانچ سو (512500) روپے مرحوم کی ہر بیٹی کو ملیں گے۔نیز مرحوم کے انتقال کے بعد مرحوم کے مکان کا آنے والا (دو لاکھ روپے) بجلی کا بل مکان میں رہائش پذیر افراد (یعنی مرحوم کے رہائش پذیر بیٹوں) کے ذمے ادا کرنا لازم ہوگا اور ان ہی کے حصوں میں سے  منہا کیا جائےگا، وہ مرحوم کے ترکے میں سے منہا نہیں کیاجائے گا۔ فقط واللہ اعلم
                                                  
عنوان: مروجہ غیر سودی بینک سے گاڑی لینا
سوال: اسلامى بنک سے گاڑی لینا جائز ہے یا نہیں؟ اگر جائز ہے تو کن شرائط پر؟ اور کسی کو گاڑی لے کر دینے پر بنک کمیشن دیتا ہے، اس کا کیا حکم ہے؟
جواب: مروجہ غیر سودی بینک (یعنی مروجہ اسلامی بینک) سے گاڑی لینے کا طریقہ مکمل طور پر اسلامی نہیں ہے؛ لہذا اس سے گاڑی خریدنا ناجائز ہے اور کسی کو بینک سے گاڑی لے کر دینے پر بینک سے کمیشن لینا بھی ناجائز ہے۔ فقط واللہ اعلم
                                                  
عنوان: گیس کا میٹر نہ لگنے کی وجہ سے بل دیے بغیر گیس استعمال کرنا
سوال: میں نے سوئی گیس کے میٹر کے لیے دس مہینے پہلے رقم جمع کرائی تھی، گیس کا کنیکشن مل گیا، لیکن میٹر ابھی تک نہیں لگا، جس کی وجہ سے ماہانہ بل بھی نہیں آتا، تو کیا میں بل دیے بغیر یہ گیس استعمال کر سکتا ہوں، یا یہ میرے لیے ناجائز ہے؟
جواب: صورتِ مسئولہ میں  جب  آپ  نے سوئی گیس کے ادارے کو میٹر لگانے کے لیے رقم جمع کرادی ہے تو آپ انہیں میٹر لگانے کی  درخواست بھی دیتے رہیں، اور جب تک میٹر نہیں لگ جاتا اس وقت تک آپ کے لیے   اپنی ضرورت کے مطابق گیس کی سہولت سے فائدہ اٹھانا تو  جائز ہے، لیکن   جب میٹر لگ جائے اور متعلقہ ادارہ  پرانا بل بھی بھیج دے تو اس وقت ان مہینوں کا  بل ادا کردیں، اور اگر وہ بل نہ بھیجیں تو آپ انہیں اس کی اطلاع دے دیں کہ گزشتہ اتنے مہینوں کا بل نہیں آیا ہے، اور اگر  اس صورت کے مطابق بل جمع کرنا ممکن  نہ ہو تو ان سب مہینوں کا  غالب گمان کے مطابق اندازا  کرکے اتنی رقم متعلقہ ادارے میں کسی بھی طرح جمع کرانا ضروری ہوگا۔’’ الدر المختار مع رد المحتار ‘‘:"غصب دراهم إنسان من کیسه، ثم ردها فیه بلا علمه برئ، وکذا لو سلمه إلیه بجهة أخری کهبة، أو إیداع، أو شراء، وکذا لو أطعمه فأکله خلافاً للشافعي. زیلعي".(۹/۲۶۷ ، کتاب الغصب ، مطلب في رد المغصوب وفیما لو أبی المالک قبوله)فقط واللہ اعلم
                                                  
عنوان: وارث کا ترکہ میں سے اپنا حصہ دیگر ورثاء کو گفٹ کرنے کے بعد دوبارہ اس کا مطالبہ کرنا
سوال: اگر ایک شخص وراثت میں اپنا شرعی حصہ بہن بھائیوں کو ہبہ کرتا ہے تو کیا وہ دوبارہ ان سے طلب کر سکتا ہے؟
جواب: واضح رہے کہ ترکہ کی تقسیم سے پہلے کسی وارث کا ترکہ میں سے  اپنے شرعی حصہ سے بلا عوض  کسی دوسرے وارث یا ورثاء کے حق میں دست بردار ہوجانا شرعاً معتبر نہیں ہے، اس سے اس کا حق ختم نہیں ہوتا۔ اسی طرح اگر ترکہ میں کئی ورثاء کا حق ہو اور وہ ترکہ ان سب میں مشترک ہو تو کسی ایک وارث کا تقسیم سے پہلے اپنا حصہ دوسروں کو دینے  سے ہبہ نافذ نہیں ہوتا۔البتہ ترکہ کی تقسیم ہوجانے کے بعد  اپنا حصہ کسی   کو ہبہ کرنا  یا کسی کے حق میں دست بردار ہوجانا شرعاً جائز اور  معتبر ہے۔اسی طرح کوئی وارث ترکہ میں سے کوئی چیز لے کر (خواہ وہ معمولی ہی کیوں نہ ہو)  صلح کرلے اور ترکہ میں سے اپنے باقی حصہ سے دست بردار ہوجائے تو یہ بھی درست ہے، اسے اصطلاح میں " تخارج" کہتے ہیں۔ان دونوں صورتوں میں پھر ایسے شخص کا اس ترکہ میں حق باقی نہ رہے گا۔لہذا  صورتِ مسئولہ میں اگر مذکورہ وارث  تقسیم سے پہلے اپنے حصہ سے دست بردار ہوا تھا یا  اس نے اپنا حصہ دیگر ورثاء کو ہبہ کردیا تھا تو اس کا دست بردار ہونا شرعًا معتبر نہیں ہوا، اب اگر وہ دوبارہ مطالبہ اپنے حق کا مطالبہ کرنا چاہے تو کرسکتا ہے۔ لیکن اگر مذکورہ وارث  نے  ترکہ کی تقسیم کے بعد اپنا حصہ وصول کر کے کسی ایک وارث کو یا متعدد ورثاء کو متعین کرکے  الگ الگ گفٹ کردیا تھا یا  ترکہ میں کوئی چیز لے کر باقی حصہ معاف کردیا ہو تو اس صورت میں اس کا دست بردار ہونا معتبر ہوگا، اب اس کے بعد وہ دوبارہ اس کا مطالبہ نہیں کرسکتا۔" تکملۃ رد المحتار علی الدر المختار" میں ہے:" الإرث جبري لَا يسْقط بالإسقاط".(ج: 7/ص:505 / کتاب الدعوی، ط :سعید)"الأشباہ والنظائر" لابن نجیم  میں ہے:  "لَوْ قَالَ الْوَارِثُ: تَرَكْتُ حَقِّي لَمْ يَبْطُلْ حَقُّهُ؛ إذْ الْمِلْكُ لَايَبْطُلُ بِالتَّرْك".(ص:309- ما یقبل الإسقاط من الحقوق وما لایقبله، ط:قدیمی)الفتاوى الهندية (4 / 378):"والشيوع من الطرفين فيما يحتمل القسمة مانع من جواز الهبة بالإجماع، وأما الشيوع من طرف الموهوب له فمانع من جواز الهبة عند أبي حنيفة - رحمه الله تعالى - خلافا لهما، كذا في الذخيرة."  فقط واللہ اعلم
                                                  
عنوان: مستقبل کی قیمت کے بدلے گندم بیچنا
سوال: ایک بندہ گندم خریدتا ہے، پھر وہ یہ گندم دوسرے بندے کو دیتا ہے اور اس کو اختیار دیتا ہے، چاہے وہ گندم کو اپنے پاس رکھے یا آگے فروخت کر دے، لیکن دینے والا بندہ کہتا ہے مجھ کو چھ ماہ یا آٹھ ماہ کے بعد جو ریٹ ہو اس کے حساب سے گندم کے مجھے پیسے دے دینا، کیا اس طرح کرنا درست ہے؟
جواب: واضح رہے کہ سودے کے وقت قیمت طے کرنا ضروری ہے؛ لہذا اس شرط پر گندم دینا کہ اس کی مستقبل کی قیمت (مثلاً چھ ماہ بعد کی قیمت) اس کے بدلے ہو، یہ صورت ناجائز ہے؛ کیوں کہ اس میں قیمت مجہول ہے۔بدائع الصنائع في ترتيب الشرائع (5 / 137):"وجهالة الثمن تمنع صحة البيع."فقط واللہ اعلم
                                                  
عنوان: لاعلمی میں سودی معاملہ کرلیا
سوال: ایک شخص نے سود کی حرمت سے عدمِ واقفیت کی بنا پر بینک سے سود لیا، او ر اب اسے اس گناہ کا علم ہوا ہے، لیکن وہ سودی قرض کی قسطیں ادا کر رہاہے، اور دس اقساط باقی ہیں۔ اور اس کے پاس اتنی وسعت نہیں کہ تما م اقساط یک مشت ادا کردے۔ تو کیا شریعت کی نظر میں اس کو اجا زت ہوگی کہ وہ بقیہ اقساط کی ادائیگی کر ے؟
جواب: جس قدر  ہوسکے جلد از جلد قرض ادا کرنے کی سعی کرے اور توبہ و استغفار کرتا رہے، اور سودی قرض کے وبال سے جلد جان خلاصی کے لیے اللہ تعالیٰ سے دعا کرتا رہے۔ فقط واللہ اعلم
                                                  
عنوان: جی پی فنڈ
سوال: میں سرکاری ملازم ہوں، مجھ سے جی پی فنڈ کی کٹوتی جبرًا کی جاتی ہے، تاہم جی پی فنڈ پر اضافی رقم لینے یا نہ لینے کا ہمیں اختیار دیا گیا ہے، اب کیا یہ اضافی رقم لینا سود کے زمرے میں آتا ہے یا نہیں؟
جواب: صورتِ مسئولہ میں (اگرچہ جبرًا کٹوتی ہوتی ہے، لیکن اضافی رقم لینے یا نہ لینے کا اختیار ہے تو) کٹوتی ہونے والی مقدار اور محکمے کی طرف سے ملنی والی مقدار لینے کی تو اجازت ہوگی، لیکن اس سے زائد رقم (انٹرسٹ) لینے کی اجازت نہیں ہوگی۔فقط واللہ اعلم
                                                  
عنوان: جاز کیش سے رقم کی وصولی اور منتقلی پرلی جانے والی اضافی رقم کا حکم
سوال: میں jazzcash our esy paisa کا کام کرتا ہوں اور لوگ مجھ سے ان اکاؤنٹس کے ذریعے اپنے یوٹیلیٹی بلز، رقم نکلوانے اور بھیجنے کے لیے آتے ہیں تو میں ان سے بلز کی ادائیگی اور 1000 رقم نکلوانے اور بھیجنے پر 20 روپے اضافی چارجز وصول کرتا ہوں، کیا میرے لیے یہ اضافی چارجز وصول کرنا جائز ہے یا نہیں!نوٹ:  کمپنی مجھے بہت کم نفع دیتی ہے اس لیے بطور نفع کے میں گاہک سے یہ اضافی چارجز وصول کرتا ہوں اور مارکیٹ میں بھی سب دوکاندر اضافی چارجز وصول کرتے ہیں!
جواب: صورتِ مسئولہ میں رقوم کی منتقلی پر کمپنی کی جانب سے جب  کوئی فیس وصول نہیں کی جاتی اور کمپنی اپنے نمائندہ کو مقررہ شرح کے مطابق نفع بھی دیتی ہے اور ان کو کسٹمر سے زائد رقم  وصول نہ  کرنے کا پابند بھی کرتی ہے تو اس صورت میں کمپنی کے نمائندوں کے لیے کسٹمر سے زائد رقم وصول کرنا شرعاً ناجائز ہوگا۔ فقط واللہ اعلم
                                                  
عنوان: سونا قرض میں دینے کا طے کرکے سونے کو فروخت کرکے اس کی قیمت مقروض تک پہنچانا
سوال: زید نے بکر سے ایک سال کے لیے دو لاکھ روپیہ قرض مانگا۔ بکر نے کہا میرے پاس دو لاکھ روپیہ تو نہیں ہے، لیکن میرے پاس لڑکی کی شادی کے لیے اسی (80) گرام سونا ہے جس کی قیمت فی الحال (یعنی آج سے ایک سال پہلے) دو لاکھ روپیہ ہے، اگر تم چاہو تو وہ سونا میں تم کو دے سکتا ہوں۔ زید نے کہا ٹھیک ہے سونا ہی دے دو۔ اب ہوا یہ کہ زید رہتا ہے کولکاتا اور بکر رہتا ہے بنگلور ۔ بنگلور سے کولکاتا سونا بھیجنا مشکل ہے؛ اس لیے بکر نے زیدکو دو لاکھ روپیہ بھیج دیا۔ سوال یہ ہے کہ اب زید بکر کو دو لاکھ روپیہ دے یا اسی گرام سونا دے گا؟
جواب: صورتِ مسئولہ میں اگر  بکر نے زید کو 80  گرام سونا قرض میں دینے کا کہا تھا اور زید نے بھی کہا تھا کہ مجھے سونا قرض میں دے دو، میں آپ کو یہ واپس لوٹادوں گا،  لیکن چوں کہ  سونا پہنچانا مشکل  تھا تو زید کے کہنے پر بکر نے اس سونے کو فروخت کرکے  اس کی قیمت زید کو بھیج دی تو اس صورت میں یہ  80 گرام سونا ہی قرض ہے، اور  سونے کو فروخت کرنے میں بکر ، زید کا وکیل تھا، اس لیے  قرض کی واپسی کے وقت  80 گرام سونا یا اس کی قیمت واپس کی جائے گی۔لیکن اگر  بکر نے  زید کے کہے بغیر اپنے طور پر اس سونے کو فروخت کردیا اور پھر اس کی قیمت زید کو بھجوائی تو اس صورت میں قرض سونا نہیں ہوگا، بلکہ دو لاکھ روپے ہی ہوں گے اور اور زید  پر دو لاکھ روپے واپس کرنا لازم ہوں گے۔الدر المختار وحاشية ابن عابدين (رد المحتار) (5/ 694):"(وملك) بالقبول (بلا قبض جديد لو الموهوب في يد الموهوب له) ولو بغصب أو أمانة؛ لأنه حينئذٍ عامل لنفسه، والأصل أن القبضين إذا تجانسا ناب أحدهما عن الآخر، وإذا تغايرا ناب الأعلى عن الأدنى لا عكسه.(قوله: ولو بغصب) انظر الزيلعي (قوله: عن الآخر) كما إذا كان عنده وديعة فأعارها صاحبها له فإن كلاً منهما قبض أمانة، فناب أحدهما عن الآخر، (قوله: عن الأدنى) فناب قبض المغصوب والمبيع فاسداً عن قبض المبيع الصحيح، ولاينوب قبض الأمانة عنه، منح (قوله: لا عكسه) فقبض الوديعة مع قبض الهبة يتجانسان؛ لأنهما قبض أمانة ومع قبض الشراء يتغايران؛ لأنه قبض ضمان، فلاينوب الأول عنه، كما في المحيط، ومثله في شرح الطحاوي".العقود الدرية في تنقيح الفتاوى الحامدية (1/ 279):"(سئل) في رجل استقرض من آخر مبلغاً من الدراهم وتصرف بها ثم غلا سعرها فهل عليه رد مثلها؟(الجواب) : نعم ولاينظر إلى غلاء الدراهم ورخصها كما صرح به في المنح في فصل القرض مستمداً من مجمع الفتاوى".فقط والله اعلم
                                                  
عنوان: تکافل کا شرعی حکم
سوال: آج کل تکافل میں سرمایہ کاری کرنے کے لیے ان کے ایجنٹ مختلف قسم کے علماءِ کرام کے فتووں کا سہارا لے کر عوام کو سود سے پاک اور حلال منافع کی طرف راغب کرتے ہیں، مہربانی فرما کر اس سلسلے میں راہ نمائی فرمائیں تاکہ شرعی دلائل سے ان سے بچا جا سکے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی، سود اور قمار (جوا) کا مرکب  و مجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے؛ لہذا کسی بھی قسم کی تکافل کی پالیسی لینے سے اجتناب کرنا لازم ہے۔ فقط واللہ اعلممزید تفصیل کے لیے درج ذیل لنک پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: جی پی فنڈ کا حکم
سوال: میں محکمہ ایجوکیشن میں جونئیر انگلش ٹیچر کی آسامی پر تعینات ہوں، ہماری تنخواں سے جی پی فنڈ کے نام پر ماہوار کٹوتی ہوتی ہے، حکومت اس پر انٹرسٹ یا سودی کاروبار کرتی ہے، جس کا منافع ملازم کو بھی ملتا ہے، میں نے فارم بھرتے وقت انٹرسٹ کے خانے میں نو لکھا، اب مجھے ان کاروبار کا منافع نہیں ملتا۔ اب ایک دوست کہتا ہے کہ حکومت ویسے بھی تمہارے جی پی فنڈ کی رقم پر سودی کاروبار کرتی ہے تو کیوں نہ آپ دوبارہ فارم بھر کر انٹرسٹ کا خانہ بھر دیں تو آپ کو بھی منافع ملے گا۔ آپ کو بتاتا چلوں کہ جی پی فنڈ کی رقم پینشن کے وقت ملتی ہے۔ کیا ایسا کرنا جائز ہوگا؟
جواب: جی پی فنڈ کی دو صورتیں ہیں: (1) اختیاری (2) جبری۔اگر جی پی فنڈ کا جمع کرنا ملازم کے اختیار میں ہو اور ملازم اپنے اختیار سے کٹوتی کروائے اور اس رقم پر اضافہ مل جائے کمپنی یا ادارہ کی طرف سے کہ ہم اس کو ڈبل کرکے واپس کریں یا چالیس فیصد زیادہ کرکے دیں یا انشورنس میں ڈال کر اس پر اضافہ دیں گے تو اس اختیاری جی پی فنڈ کا حکم یہ ہے کہ اصل رقم حلال ہے، اصل رقم کے علاوہ کمپنی  اپنی طرف سے جو رقم شامل کررہی ہے اس کا لینا بھی جائز ہے۔ لیکن اصل اور کمپنی کی طرف سے شامل کردہ رقم کو کمپنی یا ادارہ، انشورنس کمپنی یا بینک میں جمع کرے تو اس انشورنس یا سود والی اضافی رقم کا حکم یہ ہے کہ  چوں کہ یہ جی پی فنڈ اختیاری ہے، اس صورت میں کمپنی یا ادارہ ملازم کے لیے وکیل بن جائے گا،  اور وکیل کا قبضہ موکل کا قبضہ ہوتاہے، لہٰذا بیمہ کمپنی یا بینک میں رقم منتقل ہونے کے بعد ملازم اس رقم کا مالک بن جائے گا، اب اس رقم پر جو اضافہ کے ملے گا وہ شرعاً سود ہی ہے، اس کا استعمال ملازم کے لیے ناجائز ہے۔اگر جی پی فنڈ کا جمع کرنا آدمی کے اختیار میں نہ ہو اور کمپنی یا ادارہ جی پی فنڈ کی مد میں پیسے کاٹے اور اصل پیسے کے بجائے دوگنے پیسے دے یا اس سے زیادہ دے تو یہ اصل رقم حلال ہے اور اس پر اضافہ سود کے زمرے میں نہیں آتا، اس میں ملازم کا عمل دخل نہیں ہے اور یہ ملازم کے لیے عطیہ کی طرح ہے، اس کا لینا ملازم کے لیے جائز ہے۔اس صورت میں جب کہ جی پی فنڈ کٹنا لازم ہو، لیکن اسے انٹرسٹ فری کروانے (یعنی اس پر سود نہ لینے ) کا اختیار ملازم کو ہو (جیسا کہ آپ نے سوال میں لکھا ہے) تو ملازم پر لازم ہے کہ اپنے جی پی فنڈ کو انٹرسٹ (سود) فری کروائے، اس صورت میں اضافی رقم لینا جائز نہیں ہوگا۔  لہٰذا آپ کے لیے اب اجازت نہیں ہے کہ آپ دوبارہ فارم بھر کر اضافی رقم لینے کی درخواست دیں۔ فقط واللہ اعلم
                                                  
عنوان: سودی قرضہ لینا
سوال: آج کل گورنمنٹ آف پاکستان میں بینک کے ذریعے ہاؤس لون دینا شروع کیا ہے، جس میں میزان بینک اور دیگر اسلامی بینک بھی حصہ لے رہے ہیں، کیا یہ قرض لینا جائز ہے؟ اس میں صاف لکھا ہوا ہے کہ پانچ سے نو فیصد تک سود ہے؟
جواب: بینک کسی بھی قسم کا ہو، اس  سے کسی بھی قسم کا سودی قرضہ لینا جائز نہیں ہے؛ لہذا صورتِ مسئولہ میں گھر کے لیے دیے جانے والا قرضہ جو کہ سود پر مشتمل ہے، اس کو لینے کی اجازت نہیں ہے۔ مروجہ غیر سودی بینک اس اسکیم میں شرکتِ متناقصہ کی بنیاد پر قرض فراہم کرنے کا دعویٰ کررہے ہیں، اس عقد میں بھی جواز کے تقاضے شرعًا مکمل نہیں ہیں، لہٰذا مذکورہ اسکیم کے تحت گھر بنانے کے لیے مروجہ غیر سودی بینکوں سے بھی قرض لینے کی شرعًا اجازت نہیں ہوگی۔ فقط واللہ اعلم
                                                  
عنوان: جاز کیش میں کمپنی کے منع کرنے کے باوجود کسٹمر سے اضافی چارجز لینے کا حکم
سوال: میں jazz cash &easy paisa کا کام کرتا ہوں، اور جب کوئی کاہگ مذکورہ اکاؤنٹ میں سے اپنی رقم نکلوائے یا بھیجے، تو میں بھی دیگر دوکان داروں کی طرح ان سے ہزار (1000) روپے نکالوانے یا بھیجنے پر بیس (20) روپےاضافی سروس چارج لیتا ہوں تو کیا میرا یہ (20) روپے اضافی لینا جائز ہوگا یا نہیں؟
جواب: بصورتِ مسئولہ   ایزی پیسہ/ جازکیش میں کمپنی کی طرف سے دوکاندار کوکسٹمر سے مزید چارجز لینے پر پابندی ہوتی ہے اور باقاعدہ کسٹمر کے پاس مزید چارجز نہ دینے کا میسج بھی آتاہے، لہذا اس صورت میں کمپنی کے قوانین کا لحاظ کرتے ہوئے کسٹمر سے اضافی رقم لینا جائز نہیں ہے، اگر کوئی دوسرا دوکاندار کمپنی کے منع کرنے باوجود گاہک سے اضافی رقم لیتا ہے تو وہ ظلم کرتا ہے، نیز کسی کے ناجائز کام کرنے سے وہ ناجائز کام جائز نہیں ہوتا۔فتاوی شامی میں ہے:"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا، فذاك حرام عليهم."(مطلب في أجرة الدلال، ج:6، ص:63، ط:ايج سعيد)فقط والله اعلم
                                                  
عنوان: سرکاری ملازم کا نیشنل بینک میں سیونگ اکاؤنٹ
سوال: میں سرکاری ملازمت کرتا ہوں، تنخواہ بینک کے ذریعے آتی ہے، میرا اکاؤنٹ سیونگ ہے  نیشنل بینک، میں پوری تنخواہ نکال لیتا ہوں، ATM کے ذریعے مگر 500/ روپے سے کم رقم اکاؤنٹ میں رہ جاتی ہے کیوں کہ 500/ سے کم رقم ATM کے ذریعے نہیں نکلتی تو کیا یہ اکاؤنٹ میرا صحیح ہے یا نہیں؟
جواب: جس طرح سود لینا اور استعمال کرنا ناجائز ہے،  اپنی رضامندی اور اختیار سے سود کا معاہدہ کرنا بھی ناجائز ہے، کسی بھی بینک میں سیونگ اکاؤنٹ کھلوانے میں چوں کہ سودی معاہدہ ہوتا ہے؛ لہذا کسی بھی بینک میں سیونگ اکاؤنٹ کھلوانا جائز نہیں ہے۔ شدید مجبوری ہو تو کرنٹ اکاؤنٹ کھلوانے کی اجازت ہے۔ اگر لاعلمی میں سیونگ اکاؤنٹ کھول لیا ہو یا اپنے اختیار کے بغیر ادارے نے کھول دیا ہو تو اولاً اسے کرنٹ اکاؤنٹ میں تبدیل کردیا جائے اور  اصل رقم پر اضافہ وصول نہ کیا جائے۔ اور اگر فی الحال کرنٹ اکاؤنٹ میں تبدیل کرنا ممکن نہ ہو تو سودی/ منافع کی رقم وصول ہی نہ کی جائے۔ فقط واللہ اعلم
                                                  
عنوان: جاز کیش سے رقم کی منتقلی پر ملنے والے اضافے کا حکم
سوال: جاز کیش سے رقم کی وصولی پر  ملنے والا اضافہ ناجائز ہوتا ہے۔ اس کا کیا کریں؟ ضائع کردیں؟
جواب: جاز کیش اور اس جیسی دوسری سروسز  جن میں پیسے قرض رکھوانے کی وجہ سے ڈسکاؤنٹ ملتا ہو،  ایسے اکاؤںٹ کھولنا چوں کہ ناجائز معاملے کے ساتھ مشروط ہوتے ہیں؛ اس لیے ایسا اکاؤنٹ اپنے اختیار سے کھولنا ہی جائز نہیں ہے، نیز ان سے ڈسکاؤنٹ (مثلًا کیش بیک، فری منٹس، فری انٹرنیٹ اور فری ایس ایم ایس وغیرہ) وصول کرنا بھی جائز نہیں ہے، کیوں کہ بنیاد قرض ہے۔ اور قرض کی وجہ سے  ملنے والے نفع کو حدیث شریف میں سود کہا گیا ہے، لہٰذا اگر کسی نے لاعلمی میں ایسا اکاؤنٹ کھلوا لیا ہو اور اس پر کسی بھی شکل میں کوئی اضافہ (چاہے رقم کی صورت میں ہو یا فری منٹس وغیرہ کی صورت میں) ملا ہو تو اس سے استفادہ کرنے کے بجائے اس اکاؤنٹ کو ہی بند یا ترک کردیا جائے۔ اور اگر لاعلمی یا غفلت میں اضافی رقم وصول کرلی ہو تو اسے ثواب کی نیت کے بغیر کسی غریب کو دے دیں۔  فقط واللہ اعلم
                                                  
عنوان: سود کی رقم سے حکومتی جرمانہ ادا کرنے کا حکم
سوال: ماسک نہ پہننے پر حکومتِ ہند کی طرف سے ہزار روپیہ کا جرمانہ لگایا جاتا ہے، کیا جرمانے میں سود کی رقم دینا جائز ہے؟
جواب: بصورتِ مسئولہ حکومت کی طرف سے ماسک نہ پہننے پر جو ہزار روپے بطور جرمانہ لیتے ہیں یہ تعزیر بالمال کہلاتا ہے، اور احناف کے نزدیک تعزیر بالمال جائز نہیں ہے، لہذا مذکورہ جرمانہ میں سودی رقم منہا کرنا جائز ہے، بشرطیکہ سودی رقم کسی سرکاری بینک وغیرہ سے ملی ہو، البتہ اگر سود کی رقم سرکاری بینک وغیرہ سے وصول نہیں کی گئی،  بل کہ کسی پرائیویٹ بینک یا کسی عام انسان سے وصول کی گئی ہے، تو اس رقم سے مذکورہ جرمانہ دینا جائز نہیں ہے۔واضح رہے کہ از روئے فتویٰ سودی اکاؤنٹ کھولنا یا سود وصول کرنا غیر مسلم ملک میں بھی جائز نہیں ہے، اور اگر مجبورًا یا غیر اختیاری طور پر سودی اکاؤنٹ کھول دیا جائے تو حکم یہ ہے کہ حتی الوسع یہ رقم اکاؤنٹ سے نہ نکالی جائے، تاکہ سود لینے کے گناہ سے بھی بچا جاسکے۔فتاوی شامی میں ہے:"ويردونها على أربابها إن عرفوهم، وإلا تصدقوا بها؛ لأن سبيل الكسب الخبيث التصدق إذا تعذر الرد على صاحبه."(كتاب الحظر والاباحة، ج:6، ص:385، ط:ايج ايم سعيد)معارف السنن میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفیة)فقط والله اعلم
                                                  
عنوان: گیم کے سکوں میں ہار جیت سود ہے یا نہیں؟
سوال: آج کل آن لائن گیم کھیلی جاتی ہیں، ان میں کچھ فرضی سکے ہوتے ہیں، اگر وہ موجود ہوں تو دوسری گیم کھیل سکتے ہیں، ورنہ نہیں کھیل سکتے۔ جب دو لوگ آن لائن کھیل رہے ہوں، پچاس سکے ایک کے اور دوسرے کے بھی پچاس سکے لے کر ایک گیم لگادی جاتی ہے۔ پھر جو جیتتا ہے، اسے سو سکے مل جاتے ہیں، حال آں کہ اس نے پچاس سکے لگائے ہوتے ہیں۔ اب پوچھنا یہ ہے کہ یہ صورت سود کے زمرے میں تو نہیں آتی؟
جواب: صورتِ مسئولہ میں اگر گیم میں ایسے فرضی سکے ہوں جو حقیقت میں "مال" کے طور پر استعمال نہ ہوسکتے ہوں، یعنی ان سے کوئی خرید و فروخت نہ کی جاسکتی ہو تو صرف گیم میں ایسے سکوں سے گیم کھیلنا اور اس پر زیادہ سکے کمانا سود نہیں ہے۔  البتہ اگر گیم جان دار کی تصاویر پر مشتمل ہو، یا اس میں انہماک کی وجہ سے فرائض سے بھی غفلت ہو اور اس کا کوئی دنیاوی فائدہ بھی نہ ہو تو یہ کھیل جائز نہیں ہوگا۔علاوہ ازیں اگرچہ مذکورہ صورت سود یا جوا تو نہیں ہے، لیکن رسول اللہ ﷺ کی ہدایت ہے کہ اگر کوئی شخص یہ کہے کہ آؤ جوا کھیلیں، تو اسے چاہیے کہ وہ صدقہ دے، یعنی جو گناہوں کی نقل کرے یا صرف زبانی طور پر ایسے الفاظ کہے تو بھی شرعًا یہ اتنا ناپسندیدہ ہے کہ اس پر توبہ و استغفار کے ساتھ صدقہ بھی کرنا چاہیے۔الدر المختار وحاشية ابن عابدين (رد المحتار) (5 / 249):"و ذلك فضل خال عن العوض فيكون ربًا، و الربا لايكون في المعاوضات الغير المالية ولا في التبرعات."فقط والله اعلم
                                                  
عنوان: لاک ڈاون میں کرایہ لینے کا حکم
سوال: دوران لاک ڈاؤن دوکانوں کا کرایہ لینا مالک دوکان کیلے شرعاً جائز ہے یا نہیں برائے ؟
جواب: صورتِ مسئولہ میں کرایہ پر دی ہوئی دکانوں اور دفاتر کے بارے میں شرعی حکم یہ ہے کہ اگر یہ جگہیں کرایہ دار کے قبضے اور تحویل میں ہیں اور اس نے یہ جگہیں مالک کو واپس نہیں کیں تو مالک اس دکان، مکان اور دفتر کے کرایہ کا حق دار ہوگا اور کرایہ دارشریعت کے قانون کے مطابق کرایہ ادا کرنے کا پابند ہوگا۔تفصیل یہاں ملاحظہ کریں :لاک ڈاؤن کے دوران دُکانوں کے کرایہشامی میں ہے :(و) اعلم أن (الأجر لایلزم بالعقد فلایجب تسلیمہ) بہ (بل بتعجیلہ أو شرطہ في الإجارۃ) المنجزۃ ۔۔۔۔۔ (أو الاستیفاء) للمنفعۃ (أو تمکنہ منہ) إلا في ثلاث مذکورۃ في الأشیاء۔ (قولہ أو تمکنہ منہ) في الہدایۃ: وإذا قبض المستاجر الدار فعلیہ الأجرۃ وإن لم یسکن۔ قال في النہایۃ: وہٰذہ مقیدۃ بقیود: أحدہما التمکن، فإن منعہ المالک أو الأجنبي أو سلم الدار مشغولۃ بمتاعہ لاتجب الأجرۃ۔‘‘ (ج:۶، ص:۱۱، ط:سعید)فقط والله أعلم
                                                  
عنوان: ایک ہی ملک کی نئی اور پرانی کرنسی کا کمی زیادتی کے ساتھ تبادلہ
سوال: موجودہ دور میں عام طور پر شادی وغیرہ کے لیے 1020 روپے دے کر 1000 روپے کے نئے نوٹ لیے جاتے ہیں۔ کیا ایسا کرنا شریعت میں جائز ہے؟
جواب: نوٹ یا سکے جو ایک ہی ملک کے ہوتے ہیں اور ایک ہی قسم کی مالیت رکھتے ہیں، اگرچہ پرانے اور نئے ہوں، ان کا آپس میں تبادلہ مساوی طور پر ہاتھ  در ہاتھ جائزہے۔ کمی زیادتی کے ساتھ  تبادلہ سود ہونے کی وجہ سے ناجائزہے، لہٰذا ایک ہزار روپے کے نئے نوٹ 1020 میں فروخت کرنا اور انہیں خریدنا ناجائز اور سود ہے۔اگر ایسا عقد کرنا بہت ہی ضروری ہو تو اس کے جواز کی صورت یہ ہوسکتی ہے کہ نئے نوٹ دینے والا شخص 1000 روپے مالیت کے نوٹوں کے ساتھ ملا کر ایک ہی عقد میں کوئی اور چیز بھی فروخت کرے، مثلاً: ایک عدد قلم وغیرہ ساتھ رکھ دے، اور مثلاً 1050 میں فروخت کردے، چناں چہ ایک ہزار روپے کے عوض ایک ہزار روپے ہو جائیں گے، اور اضافی رقم قلم کے عوض ہوجائے گی۔ فقط واللہ اعلم
                                                  
عنوان: مروجہ غیر سودی بینک میں جمع کروائی ہوئی رقم پر ماہانہ نفع لینا
سوال: ہم اسلامی بینک میں پیسے رکھتے ہیں، اس پر جو ماہانہ نفع ملتا ہے وہ حلال ہے یا حرام؟
جواب: ملک کے جمہور علماءِ کرام اور مقتدر مفتیانِ کرام کی رائے کے مطابق مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں؛ اس لیےکسی بھی مروجہ اسلامی بینک میں انویسمنٹ کرنا  شرعاً جائز نہیں ہے۔  تفصیلی بحث کے لیے ’’مروجہ اسلامی بینکاری (مطبوعہ مکتبہ بینات جامعہ بنوری ٹاؤن)‘‘ نامی کتاب کا مطالعہ کریں۔لہذا آپ کا کسی بھی  بینک میں انویسمنٹ کرنا اور اس کا منافع لینا اور خرچ کرنا جائز نہیں ہے۔ فقط واللہ اعلم
                                                  
عنوان: کرایہ وقت پر ادا نہ کرنے کی صورت میں جرمانہ وصول کرنا
سوال: دکان، مکان کا کرایہ وقت پر ادا نہ کرنے پر سرچارج لینا کیا سود ہے؟
جواب: شریعت میں مالی جرمانہ لینا جائز نہیں ہے؛ اس لیے صورتِ مسئولہ میں دکان یا مکان کا کرایہ ادا کرنے میں تاخیر کی صورت میں سرچارج/ جرمانہ وصول کرنا شرعاً سود  ہے۔  اگر اب تک جرمانہ وصول کیا ہو، تو وہ کرایہ دار کو واپس کرنا ضروری ہے۔فتاوی شامی میں ہے:(4/61):"وفي شرح الآثار: التعزير بالمال كان في ابتداء الإسلام ثم نسخ. والحاصل أن المذهب عدم التعزير بأخذ المال."مجمع الأنهر، (371/2):"وفي البحر: ولایکون التعزیر بأخذ المال من الجاني في المذهب".فقط واللہ اعلم
                                                  
عنوان: بونڈ کے انعام میں ملی رقم کا حکم
سوال: ایک شخص کا بونڈ میں انعام نکلا 10 لاکھ اس نے 10 لاکھ سے ایک کاروبار شروع کیا اور جو نفع آتا گیا وہ بغیر ثواب کی نیت سے صدقہ کرتا گیا، جب اسی طرح 10 لاکھ صدقہ کردیا تو اس کے بعد جو نفع آۓ گا وہ حلال ہوگا یا حرام  ہی ہوگا؟ اور اگر حلال ہوگا تو یہ صورت بہتر ہے یا پوری انعام کی رقم صدقہ کرنا اور اس سے کوئی کاروبار نہ کرنا بہتر ہے؟
جواب: صورتِ مسئولہ میں بونڈ کے انعام کی رقم حلال نہیں تھی اور اس کا حکم یہ تھا کہ اسے بغیر ثواب کی نیت کے صدقہ کردیا جائے؛ کیوں کہ  ایسی رقم کا استعمال ناجائز ہے۔ تاہم اگر استعمال کرکے اس سے کاروبار شروع کردیا تو پھر اتنی ہی مقدار (جیسے سوال میں 10 لاکھ روپے ہے) صدقہ کرنا لازم ہوگا، اسے صدقہ کرنے کے بعد کاروبار مکمل حلال ہوجائے گا۔اور اگر ابھی کاروبار شروع نہیں کیا، بلکہ پیشگی مسئلہ معلوم کرنا مقصود ہے کہ دونوں صورتوں میں سے کون سی صورت بہتر ہے، تو اس صورت کا حکم متعین ہے جو اوپر بتایا گیا کہ انعام کی پوری رقم صدقہ کرنا ضروری ہے، اسے کاروبار میں لگانا یا کسی بھی طرح ذاتی استعمال میں لانا جائز نہیں ہے۔فقط واللہ اعلم
                                                  
عنوان: فاریکس ٹریڈنگ کا حکم
سوال: کیا forex جو آن لائن Investment company ha اس میں پیسہ لگانا جائز ہے؟
جواب: فاریکس ٹریڈنگ کے تحت کئی قسم کے کاروبار ہوتے ہیں ،جن میں سے چند ایک درج ذیل ہیں :۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے، اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے، یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں۔۱۔مختلف بینک:  اکثر بڑے سودے  بینک کرتے ہیں، کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔فاریکس کے بارے میں مذکورہ تفصیلات درج ذیل مواضع سے حاصل کی گئی ہیں۔۱-https://en.wikipedia.org/wiki/Foreign_exchange_market2-http://www.forex.com/uk/forex-video-tutorials.html3-http://www.learntotradethemarket.com/forex-university/introduction-what-is-forex-trading۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل، مختلف دھاتیں جیسے کاپر، لوہا وغیرہ  اور مختلف اجناس  جیسے گندم، چاول وغیرہ  بھی اسی فورم پر خریدی اور بیچی جاتی ہیں، اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے،  اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا آپ کا سودا  کینسل کردیاجاتا ہے۔ اگرخریدارمزید رقم جمع نہ کرائے تو  بروکر پورا سودا کینسل کردیتا ہے،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے، لہذا اسپاٹ ٹریڈ ہو یا فیوچر ٹریڈ، ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ الحاصل تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) طے شدہ  اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps (بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر، اسی فیصد لوگ اس مارکیٹ میں خریداری محض کرنسی ریٹ کے اتار چڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا۔ نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہے جب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اور اگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے، نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔ فقط واللہ اعلم
                                                  
عنوان: امتحان میں محنت اور نقل کرکے نوکری حاصل کرنا
سوال: اگر کسی نے محنت اور نقل کر کے امتحان پاس کیا ہے اور اس امتحان کی بنا پر اس نے نوکری حاصل کی ہےتو کیا نوکری سے کمائی حلال ہو گی یا حرام؟
جواب: امتحانات میں نقل کرنا  جھوٹ، خیانت، دھوکا دہی، فریب اور حق داروں کی  حق تلفی جیسے گناہوں پر مشتمل ہونے  کی وجہ سے ناجائز ہے، لہذا  امتحانات میں نقل کرنا شرعاً جائز نہیں ہے۔ اس پر توبہ و استغفار کرنالازم ہے، اور اس سند سے کسی ملازمت کے حصول میں بھی جعل سازی اور دھوکا دہی کا پہلو ہے؛ اس لیے اس کی بنیاد پر بھی کسی ملازمت کا حصول بھی جائز نہیں۔باقی اگر کسی نے اس طرح  ملازمت  حاصل کرلی  ہو  تو    جو  تنخواہ  وصول کی  جائے اس کے  حلال یا حرام ہونے سے متعلق  یہ ضابطہ ہے کہ اگر مذکورہ   شخص   متعلقہ ملازمت اور نوکری کی صلاحیت رکھتا  ہو اور اس کے تمام امور دیانت داری کے ساتھ انجام دیتا  ہو (یعنی مطلوبہ وقت دینے کے ساتھ ساتھ وہ ذمہ داری اسی معیار کے مطابق ادا کرے جو اس منصب کے لیے مطلوب ہے) تو اس کی تنخواہ حلال ہوگی، اس لیے کہ تنخواہ کے حلال ہونے کا تعلق فرائض کی درست ادائیگی سے  ہے، اور اگر   وہ شخص  اس ملازمت  اور نوکری کا اہل نہیں ہے، یا اہل تو ہے مگر دیانت داری کے ساتھ کام نہیں کرتا  تو اس کی تن خواہ حلال نہیں ہوگی، (یعنی جس قدر خیانت ہوگی اسی قدر تن خواہ حلال نہیں ہوگی)۔واضح رہے کہ متعلقہ ادارے کو ایسے شخص کی جعل سازی کا علم ہونے کے بعد شرعی دائرے میں رہ کر قانونی چارہ جوئی و کار روائی کا حق ہوگا۔  فقط واللہ اعلم
                                                  
عنوان: روبوٹ بنانا اور اس کی آمدنی
سوال: روبوٹ بنانے کا کیا حکم ہے؟ اور اس کی آمدنی جائز ہے یا نہیں؟
جواب: روبوٹ میں اگر کسی جان دار کی حکایت ہو، مثلاً چہرہ ہو تو ایسا روبوٹ مجسمہ کے حکم میں ہے اور اسے بنانا ناجائز ہے اور اس کی آمدنی بھی حلال نہیں۔ اور اگر روبوٹ میں جان دار کی حکایت نہ ہو، تو اس صورت میں روبوٹ بنانا جائز ہے اور اس کی آمدنی بھی حلال ہے۔فتاوی شامی میں ہے:"وظاهر كلام النووي في شرح مسلم: الإجماع على تحريم تصوير الحيوان، وقال: وسواء صنعه لما يمتهن أو لغيره، فصنعته حرام بكل حال؛ لأن فيه مضاهاة لخلق الله تعالى، وسواء كان في ثوب أو بساط أو درهم وإناء وحائط وغيرها اهـ". (حاشية ابن عابدين: كتاب الصلاة، مطلب: مكروهات الصلاة، 1/647، ط: سعيد)فقط والله اعلم
                                                  
عنوان: انگلینڈ میں مورگیج پر مکان لینا
سوال: اسلام میں سود لینے والے کے بارے میں تو صاف ہے، لیکن مجبوراً بینک سے رقم لینے کے بعد سود کے ساتھ واپس کرنے والے کے لیے کیا احکامات ہیں؟ اور اگر موڈگیج پر گھر لیا ہو  انگلینڈ میں؛ کیوں کہ کرایہ برداشت نہیں کر سکتے تو اس کے بارے میں کیا حکم ہے؟ بینک کو رقم واپس کرتے ہوئے سود بھی دینا پڑتا ہے۔
جواب: قرآنِ کریم اور احادیثِ مبارکہ میں  سودی معاملات کرنے والوں کے لیے سخت وعیدیں وارد ہوئی ہیں   جس میں سود کا لینا اور دینا دونوں شامل ہے، یعنی جس طرح سود پر قرضہ دینا حرام ہے، اسی طرح سودی قرضہ لینا بھی حرام ہے، لہذا اس قسم کے قرضہ لینے سے اجتناب کرنا ضروری ہے۔ہاؤس مورگیج (mortgage) ایک سودی قرضہ ہے، جو  بینک  گھر خریدنے میں تعاون کے لیے رقم دیتے ہیں اور اس پر سود وصول کرتے ہیں، اس کا لین دین جائز نہیں ہے،   سود کا معاملہ کرنے والوں کے لیے اللہ اور اس کے رسول کی طرف سے جنگ کا اعلان ہے، بے شمار قرآنی آیات اوراحادیث میں اس کی شناعت اور قباحت ذکر ہوئی ہے، لہذا انگلینڈ  میں ہاؤس مورگیج کے ذریعے گھر خریدنا جائز نہیں ہے۔اگر وہاں رہائش کی صورت میں  گھر خریدنا ضروری ہی ہو تو کسی سے غیر سودی قرض لینے کی کوشش کیجیے؛ تاکہ سود کی لعنت سے بچ سکیں۔پھر  اگر کسی ملک میں مسلمان کے لیے حلال سے اپنی ضروریات پوری کرنا ناممکن یا مشکل ہوجائے تو مسلمان کو چاہیے کہ ایسے ملک میں منتقل ہوجائے جہاں شرعی احکام پر چلنا آسان ہو، خصوصاً جب کہ یورپ میں رہنے والا وہاں کا اصل باشندہ نہ ہو تو اس کے لیے صرف کسبِ معاش یا دنیاوی معیارِ زندگی بلند کرنے کی خاطر  وہاں جانا شرعاً پسندیدہ نہیں ہے۔اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادةً أو هديةً، فأسلف علی ذلك إن أخذ الزیادة علی ذلك ربا".(14/513، باب کل قرض جر  منفعۃ، کتاب الحوالہ، ط؛ ادارۃ القرآن) فقط واللہ اعلم
                                                  
عنوان: سرکاری چیزیں خرید کر بیچنا
سوال: میں ایک پرچون دکان چلاتا ہوں،  مجھے کوئی سیلز مین یوٹیلیٹی سٹور کا گھی فروخت کرنا چاہتا ہے جو کہ بازار کے ریٹ سے تھوڑا سستا ہے،  کیا یوٹیلیٹی سٹور کا گھی اس طرح اپنی دکان میں فروخت کرنا جائز ہے؟
جواب: صورتِ مسئولہ میں اگر آپ کو باوثوق ذرائع سے یہ بات معلوم ہے کہ وہ شخص سرکاری اسٹور سے مال چوری کرکے آپ کو بیچتا ہے تو چوں کہ چوری کے مال کا وہ خود بھی مالک نہیں بنتا تو اس کو آگے بیچنا بھی جائز نہیں ہوگا اور  چوری کا مال خریدنا اور اس کو آگے بیچنا اور اس کا نفع استعمال کرنا سب ناجائز اور حرام ہے، اسی طرح وہ خلافِ قانون خفیہ طور پر آپ کو بیچتا ہے، اگرچہ اس کی قیمت سرکار کے کھاتے میں جمع کراتا ہے تو بھی یہ خیانت ہے، اس کام میں اس کا تعاون کرنا اور اس سے یہ خریدنا جائز نہیں ہوگا۔ اور اگر یہ مال چوری کا نہیں ہے اور باوثوق ذرائع سے آپ کو پتا چلے کہ یہ واقعی خریدا ہوا مال ہے اور کسی جگہ سے اس نے باقاعدہ اس کو خریدا ہے اور آپ کو بیچ رہا ہے تو آپ کا خریدنا، بیچنا اور اس کا منافع لینا سب جائز ہے۔السنن الکبری   میں ہے:"عن شرحبيل مولى الأنصار , عن أبي هريرة عن النبي صلى الله عليه وسلم أنه قال: "من اشترى سرقةً وهو يعلم أنها سرقة فقد أشرك في عارها وإثمها".(5/ 548) کتاب البیوع، باب كراهية مبايعة من أكثر ماله من الربا أو ثمن المحرم، ط: دار الكتب العلمية، بيروت – لبنان)فتاوی شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه". (5/99،مَطْلَبٌ فِيمَنْ وَرِثَ مَالًا حَرَامًا، ط: سعید)وفیه أیضاً:"وفيه: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه. (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه".(5/ 98، کتاب البیوع،باب البیع الفاسد ، مطلب الحرمۃ تتعدد، ط: سعید)فقط واللہ اعلم
                                                  
عنوان: بیٹے کو دکان دے کر پھر وفات سے پہلے بیٹیوں کو دے دی
سوال: میرے سسر نے میری شادی سے پہلے دکان میرے شوہر کے نام کردی تھی، پھر وفات سے پہلے سب بچوں سے دستخط لے کر اپنی دو بیٹیوں کے نام کردی تھی۔ میرا سوال یہ ہے کہ جب دکان ان کی ملکیت سے نکل گئی تھی تو کیا اس طرح بیٹیوں کی وہ ہوجائے گی؟
جواب: واضح رہے کہ شرعی طور پر ہبہ (گفٹ) مکمل ہونے کے لیے ضروری ہے کہ واہب (ہبہ کرنے والا) جس چیز/جائیداد کا ہبہ کر رہا ہے اس سے اپنا قبضہ اور تصرف مکمل طور پر ہٹا کر موہوب لہ (جس کو ہبہ کیا جا رہا ہے)  کے مکمل قبضہ اور تصرف  میں دے دے۔ اگر واہب (ہبہ کرنے والے) نے اپنا قبضہ اور تصرف اس جائیداد سے نہیں ہٹایا تو محض نام کرنے سے ہبہ مکمل نہیں ہوتا اور موہوب لہ (جس کو ہبہ کیا جارہا ہے) کی ملکیت اس چیز/جائیداد میں ثابت نہیں ہوتی۔صورت مسئولہ میں اگر آپ کے سسر نے آپ کے شوہر کو مکمل قبضہ کے ساتھ دکان دے دی تھی تو وہ دکان آپ کے شوہر کی ملکیت میں آگئی تھی۔ پھر جب آپ کے سسر نے اپنی تمام اولاد سے دستخط لے کر اپنی بیٹیوں کے نام کی، اگر اس وقت آپ کے سسر نے مکمل قبضے کے ساتھ وہ دکان دو بیٹیوں کو دے دی تھی تو اب اس دکان کی مالک وہی دو ہوں گی، لیکن اگر آپ کے شوہر نے صرف دستخط کیے، اور وہ دکان بہنوں کو مکمل قبضے کے ساتھ نہیں دی گئی  تو اس دکان کے مالک آپ کے شوہر ہی ہیں۔اور اگر آپ کے سسر نے آپ کے شوہر کو مکمل قبضہ کے ساتھ دکان نہیں دی تھی تو وہ دکان آپ کے سسر کی ملکیت سے نہیں نکلی تھی۔ پھر جب انہوں نے تمام ورثاء کی رضامندی سے اپنی دو بیٹیوں کے نام دکان کی، اگر انہیں مکمل قبضہ دے دیا تھا تو وہ دونوں اس کی مالک ہیں اور اگر قبضہ نہیں دیا تھا تو وہ دکان سسر کی ملکیت سے نہیں نکلی اور سسر کی وفات کے بعد وہ دکان ان کے ترکہ میں شامل ہوکر شرعی طور پر تقسیم ہوگی۔فتاوی شامی میں ہے :(وتتم) الهبة (بالقبض) الكامل (ولو الموهوب شاغلا لملك الواهب لا مشغولا به) والأصل أن الموهوب إن مشغولا بملك الواهب منع تمامها(کتاب الهبة، ۵/۶۹۰، سعید)فقط واللہ اعلم
                                                  
عنوان: کسی دوسرے طالب علم کا پرچہ حل کرکے اس پر اجرت لینے کا حکم
سوال: اگر ہم کسی دوسرے شخص کا امتحانی پرچہ حل کرتے ہیں، اور دوسرے لوگوں کے امتحان کو حل کرنے کے لیے کچھ پیسے حاصل کرتے ہیں، تو یہ صحیح ہے؟ کیوں کہ ہم اپنی کوششوں کی ادائیگی لے رہے ہیں جو کہ ہم کاغذ کو حل کرتے ہوئے کر رہے ہیں؛ کیوں کہ اب تعلیم کے مقصد کے لیے ایک آن لائن نظام چل رہا ہے تو ہر ایک ایسا کر رہا ہے!
جواب: بصورتِ مسئولہ دوسرے شخص کی جگہ امتحان دینا اور اس کا پرچہ حل کرنا یہ خیانت ہے، اور اسلام میں خیانت کرنا حرام اور کبیرہ گناہ ہے، اور کسی بھی ناجائز کام کی اجرت بھی ناجائز ہوتی ہے، لہٰذا دوسرے کی جگہ پرچہ حل کرکے اجرت (مزدوری) لینا بھی حرام ہے۔نیز ملحوظ رہے کہ کسی کے حرام کام کرنے سے وہ  حرام کام حلال نہیں ہوگا، اگر ادارے کو پتا چلے کہ طالب علم دھوکا دہی کا مرتکب ہے تو اسے سند جاری نہیں کی جائے گی۔ الموسوعة الفقهية میں ہے:"وَلاَيَجُوزُ اسْتِئْجَارُ كَاتِبٍ لِيَكْتُبَ لَهُ غِنَاءً وَنَوْحًا؛ لأَِنَّهُ انْتِفَاعٌ بِمُحَرَّمٍ."(الإِْجَارَةُ عَلَى الْمَعَاصِي وَالطَّاعَاتِ، ج:1، ص:290، ط:اميرحمزه كتب خانه)الفقہ الاسلامی میں ہے:"ولایجوز الاستئجار علی المعاصي کاستئجار الإنسان للعب و اللهو المحرم ... لأنه استئجار علی المعصیة والمعصیة لاتستحق بالعقد."(شروط صحة الإجارة، ج:5، ص:3817، ط:دارالفكر)فقط والله اعلم
                                                  
عنوان: قرض کی رقم لوٹانے میں کتاب کی مالیت کی شرط
سوال: میں نے کسی کو 500 روپے دیے اور یہ شرط لگائی کہ آج اس کتاب کی قیمت 400 روپے ہے، پیسوں کی واپسی کے وقت جو اس کتاب کی قیمت ہوگی،  مجھے وہ لوٹائی جائے، چاہے وہ 1000 ہو یا 300۔ کیا یہ جائز ہے؟
جواب: صورتِ  مسئولہ میں جو 500 روپے قرض کے طور پر دیے گئے ہوں، اس کی واپسی کے لیے ایسی شرط لگانا جس سے اس رقم میں کمی بیشی ہو، سودی معاملہ ہونے کی وجہ سے ناجائز ہے۔ آپ نے جو رقم قرض دی ہے، اتنی ہی رقم واپس لینے کے مستحق ہیں۔الدر المختار وحاشية ابن عابدين (رد المحتار) (5 / 2):"لأن الربا هو الفضل الخالي عن العوض وحقيقة الشروط الفاسدة هي زيادة ما لايقتضيه العقد ولايلائمه."فقط واللہ اعلم
                                                  
عنوان: تیز رفتاری کی وجہ سے ایکسیڈنٹ میں مرنے والوں کی دیت کا حکم اور مقدار
سوال: میرے ماموں کا بیٹا اور اس کی ایک بیٹی کچھ دن پہلے کار ایکسیڈنٹ میں شہید ہو گئے، ایکسیڈنٹ ایک نوجوان کی تیز رفتاری سے پیش آیا۔ میرے ماموں کا ایک ہی بیٹا تھا جس نے دو شادیاں کی تھیں، جن سے 3 سال سے لے کر 7 سال تک کے بچے تھے، اب گھر میں کمانے والا کوئی نہیں۔ سوال یہ ہے کہ شرعی طور پر اس کی دیت کیا بنتی ہے؟
جواب: ڈرائیور اگر غلطی سے غیر عمدی طور پر ایکسیڈنٹ کے ذریعہ اپنی سواری کے علاوہ کسی دوسرے کو قتل کردے تو یہ قتلِ خطا ہے اور  اس کی وجہ سے کفارہ اور دیت دونوں لازم ہوں گے  (بشرط یہ کہ ایکسیڈنٹ ڈرائیور کی غلطی کی وجہ سے ہوا ہو)۔کفارے کے طور پر اس ڈرائیور کو مسلسل ساٹھ روزے رکھنے پڑیں گے۔ البتہ دیت کی ادائیگی اس ڈرائیور کی "عاقلہ" کے ذمہ ہے۔ عاقلہ سے مراد وہ جماعت، تنظیم یا کمیونٹی ہے جس کے ساتھ اس ڈرائیور کا تناصر (یعنی باہمی تعاون) کا تعلق ہو، یہ دیت تین سال میں ادا کی جائے گی، سونے کی صورت میں اگر دیت ادا کی جائے تو دیت کی مقدار ایک ہزار دینار اور درہم  کے اعتبار سے دس ہزار (۱۰،۰۰۰ ) درھم ہے جس کا اندازا  جدید پیمانے سے   30  کلو 618 گرام چاندی یا اس کی قیمت ہے۔صورتِ مسئولہ میں چوں کہ تیز رفتار گاڑی چلانے والے کی غفلت سے دو انسانی جانیں (باپ اور اس کی بچی) ضائع ہوئی ہیں؛ اس لیے دو دیت لازم ہوں گی، ایک آپ کے ماموں کے بیٹے کی اور دوسری ان کی بچی کی، البتہ اگر مرحوم کے اولیاء دیت کے بجائے اس سے کم پر  باہمی رضامندی سے صلح کرلیں تو یہ بھی جائز ہے۔فتح القدير للكمال ابن الهمام(10/ 330):"(قال:ومن قاد قطاراً فهو ضامن لما أوطأ)، فإن وطئ بعير إنساناً ضمن به القائد والدية على العاقلة؛ لأن القائد عليه حفظ القطار كالسائق وقد أمكنه ذلك وقد صار متعدياً بالتقصير فيه، والتسبب بوصف التعدي سبب للضمان، إلا أن ضمان النفس على العاقلة فيه وضمان المال في ماله (وإن كان معه سائق فالضمان عليهما) لأن قائد الواحد قائد للكل، وكذا سائقه لاتصال الأزمة، وهذا إذا كان السائق في جانب من الإبل، أما إذا كان توسطها وأخذ بزمام واحد يضمن ما عطب بما هو خلفه، ويضمنان ما تلف بما بين يديه لأن القائد لا يقود ما خلف السائق لانفصام الزمام، والسائق يسوق ما يكون قدامه".تکملة فتح الملهم (۲ ؍ ۵۲۳ ):"ثم لم یذکر الفقهاء حکم السیارة لعدم وجودها في عصرهم. والظاهر أن سائق السیارة ضامن لما أتلفته في الطریق ، سواء أتلفته من القدام أو من الخلف. و وجه الفرق بینها و بین الدابة علی قول الحنفیة أن الدابة متحرکة بإرادتها، فلاتنسب نفحتها إلی راکبها، بخلاف السیارة، فإنها لاتتحرك بإرادتها ، فتنسب جمیع حرکاتها إلی سائقها، فیضمن جمیع ذلك، والله سبحانه و تعالیٰ أعلم".الدر المختار وحاشية ابن عابدين (رد المحتار) (6/ 530):"(و) الثالث (خطأ وهو) نوعان: لأنه إما خطأ في ظن الفاعل ك (أن يرمي شخصا ظنه صيداً أو حربياً) أو مرتداً (فإذا هو مسلم أو) خطأ في نفس الفعل كأن يرمي (غرضاً) أو صيدا (فأصاب آدمياً) أو رمى غرضاً فأصابه ثم رجع عنه أو تجاوز عنه إلى ما وراءه فأصاب رجلاً أو قصد رجلاً فأصاب غيره أو أراد يد رجل فأصاب عنق غيره، ولو عنقه فعمد قطعاً أو أراد رجلاً فأصاب حائطاً ثم رجع السهم فأصاب الرجل فهو خطأ؛ لأنه أخطأ في إصابة الحائط ورجوعه سبب آخر والحكم يضاف لآخر أسبابه، ابن كمال عن المحيط. قال: وكذا لو سقط من يده خشبة أو لبنة فقتل رجلاً يتحقق الخطأ في الفعل ولا قصد فيه، فكلام صدر الشريعة فيه ما فيه. وفي الوهبانية: وقاصد شخص إن أصاب خلافه ... فذا خطأ والقتل فيه معذروقاصد شخص حالة النوم إن يمن ... فيقتص إن أبقى دما منه ينهر(و) الرابع (ما جرى مجراه) مجرى الخطأ (كنائم انقلب على رجل فقتله) ؛ لأنه معذور كالمخطئ (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة".الفتاوى الهندية(4 / 260):جوز الصلح عن جناية العمد والخطأ في النفس وما دونها إلا أنه لو صالح في العمد على أكثر من الدية جاز، كذا في الاختيار شرح المختار ويكون المال حالا على الجاني في ماله دون العاقلة، كذا في الحاوي.وفي الخطأ لو صالح على أكثر من الدية لايجوز، كذا في الاختيار شرح المختار".  ’’الفقه الإسلامي وأدلته‘‘:"أما إذا کان المخطئ أحد المتصادمین کان الضمان علیه باتفاق الفقهاء". (۷/۵۷۹۰)فقط والله اعلم
                                                  
عنوان: دیت کی رقم سے مسجد کی تعمیر کرنے کا حکم
سوال: دیت کے پیسے سے مسجد بنانا جائز ہے یا نہیں؟
جواب: دیت کے پیسے مقتول کے ورثاء کا حق ہوتا ہے، لہٰذا اگر مقتول کے ورثاء دیت کے پیسے وصول کرنے کے بعد ان پیسوں کو مسجد کی تعمیر میں صرف کرنا چاہیں تو یہ جائز ہے، البتہ اس کے لیے تمام ورثاء کا بالغ ہونا اور سب کا راضی ہونا لازم ہوگا، اگر ورثاء میں سے بعض ورثاء نابالغ ہوں یا بعض بالغ ورثاء اپنے حصہ کی رقم مسجد کی تعمیر میں لگانے پر دل سے راضی نہ ہوں تو ایسے ورثاء کے حصہ کے بقدر رقم الگ کر کے باقی رقم کو مسجد کی تعمیر میں لگاسکتے ہیں۔ لیکن مقتول کے ورثاء کو رقم ادا کیے بغیر قاتل  خود دیت کی رقم سے مسجد کی تعمیر کرے تو دیت ادا نہیں ہوگی۔الموسوعة الفقهية الكويتية (21/ 93):"أما دية النفس فهي موروثة كسائر أموال الميت حسب الفرائض المقدرة شرعًا في تركته فيأخذ منها كل من الورثة الرجال والنساء نصيبه المقدر له باستثناء القاتل، وذلك لقوله تعالى: {ودية مسلمة إلى أهله}  ولما رواه عمرو بن شعيب عن أبيه عن جده أن رسول الله قال: العقل ميراث بين ورثة القتيل على فرائضهم  وذكر ابن قدامة روايةً أخرى عن علي رضي الله عنه قال: لايرث الدية إلا عصبات المقتول الذين يعقلون عنه، وكان عمر رضي الله عنه يذهب إلى هذا ثم رجع عنه لما بلغه عن النبي صلى الله عليه وسلم توريث المرأة من دية زوجها  . فقد ورد في حديث الضحاك الكلابي قال: كتب إلي رسول الله صلى الله عليه وسلم أن أورث امرأة أشيم الضبابي من دية زوجها أشيم . وإذا لم يوجد للمقتول وارث تؤدى ديته لبيت المال لقوله صلى الله عليه وسلم: أنا وارث من لا وارث له، أعقل عنه وأرثه ".فقط والله اعلم
                                                  
عنوان: میرا گھر میرا پاکستان کے تحت بینک سے قرضہ لینا
سوال: موجودہ حکومتی اسکیم "میرا گھر میرا پاکستان" کے تحت بینک قرضہ دے رہے ہیں، جن میں اسلامی بینکس بھی شامل ہیں، لیکن واپسی قسطوں میں ہے اور اصل رقم سے زائد واپس کرنا ہوگی۔ اس سکیم سے گھر لینا درست ہے یا نہیں؟
جواب: واضح رہے کہ مروجہ غیرسودی بینکوں کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماءِ کرام  کی رائے یہ ہے کہ  ان  بینکوں کا طریقِ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات  تقریباً  ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا اور قرضہ لینا جائز نہیں ہے۔بصورتِ مسئولہ مروجہ غیر سودی بینکوں سے مذکورہ اسکیم کے تحت قرضہ لینا بھی جائز نہیں ہے۔ میزان بینک کی ویب سائٹ پر موجود معلومات کے مطابق میزان بینک  "میرا پاکستان میرا گھر " نامی اسکیم میں شرکتِ متناقصہ (diminishing musharka) کے ذریعہ فائنینسنگ کرتا ہے۔ یہ طریقہ شرعی تقاضوں کو پورا نہ کرنے کی وجہ سے ناجائز  ہے اور سودی معاملہ کے مشابہ ہے؛ لہذا اس سکیم کے تحت گھر لینا جائز نہیں ہے۔ فقط واللہ اعلم
                                                  
عنوان: کریڈٹ کارڈ میں پراسیسنگ چارجز
سوال: اگر کوئی بینک یوں کہے کہ آپ کریڈٹ کارڈ صفر  شرح سود پر حاصل کرسکتے ہیں، ہاں صرف پراسیسنگ چارجز کی فیس 7 فیصد  لیں گے، تو کیا یہ شرعًا جائز ہے؟
جواب: مذکورہ صورت میں اگر شرح سود  کو  کام کے اخراجات کی مد میں 7 فیصد لیا جارہا ہو جو کہ حقیقی اخراجات  PROCESSING CHARGES  سے زائد ہو، یا اس معاہدے میں ایک خاص مدت تک شرح سود نہ لگائی جائے اور ایک خاص مدت کے بعد بطورِ جرمانہ ادائیگی کی تاخیر کی وجہ سے لگایا جائے تو کریڈٹ کارڈ کی یہ صورت بھی ناجائز ہے۔ فقط واللہ اعلم
                                                  
عنوان: امانت رکھوا کر مالک  وصول نہ کرے تو کیا حکم ہے؟
سوال: میں ایک دوکان دار ہوں، اکثر لوگ ہماری شاپ پر کوئی چیز بھول جاتے ہیں، جیسے عینک وغیرہ، میں اس چیز کو سنبھال کر رکھ دیتا ہوں کہ جب وہ بندہ لینے آئے تو میں اس کو واپس دے دوں گا، مگر زیادہ تر لوگ واپس لینے نہیں آتے تو کیا وہ چیز میں اپنے استعمال میں لا سکتا ہوں؟میرا دوسرا سوال یہ کہ لوگوں کے پاس اکثر کھلے روپے نہ ہوں تو میں ان کو کہتا ہوں کہ باقی روپے واپس آکر لے جانا، یا کہتا ہوں کہ مجھے واپسی پر دے جانا تو اکثر لوگ واپس لینے نہیں آتے یا میرے روپے مجھے بعد میں نہیں دے کر جاتے۔ان دونوں سوالات کا جواب عنایت فرمائیں!
جواب: 1)  مذکورہ اشیاء جو لوگ آپ کے پاس رکھ کر بھول جاتے ہیں اور واپس نہیں لیتے یہ اشیاء آپ کے پاس امانت ہیں اور امانت کاحکم یہ ہے کہ جس شخص نے امانت رکھوائی ہے اسے حتی الامکان تلاش کیاجائے اور اس کے بارے میں لوگوں سے معلومات حاصل کی جائیں، اگروہ شخص مل جاتاہے تو امانت اس کے حوالے کی جائے اور اگر کسی بھی طرح امانت رکھوانے والے کا پتا نہ چلے تو اس شخص کے ورثاء کو تلاش کیاجائے، ورثاء مل جانے کی صورت میں امانت ان کے حوالے کی جائے،  اگر ان میں سے کوئی صورت بھی ممکن نہ ہو تو   امانت کا حکم "لقطہ" (گم شدہ چیز) کا ہوگا، یعنی اس صورت میں بھی بہتر تو یہی ہوگا کہ آپ  اس چیز (عینک، رقم وغیرہ) کو محفوظ  رکھیں، تاکہ مالک آجانے کی صورت میں مشکل پیش نہ آئے۔ اور  یہ بھی جائز ہے کہ آپ  یہ  چیز کسی مستحقِ زکات کو صدقہ کردیں، اور اگرآپ  خود   زکاۃ کے  مستحق ہو تو خود بھی استعمال کرسکتے ہیں۔ البتہ صدقہ کرنے یاخود استعمال کرنے کے بعد صاحبِ مال آجاتاہے تو اسے اپنی امانت کے مطالبے کا اختیارحاصل ہوگا۔2) آپ کی رقم جو لوگوں کے ذمے ہوتی ہے اور لوگ وہ رقم واپس نہیں کرتے  تو اس صورت میں آپ ان لوگوں  سے اپنی رقم کے  مطالبہ کرنے کا حق رکھتے ہیں، اگر آپ انہیں جانتے ہیں تو ان سے مطالبہ کرلیا کریں، قصدًا کسی کے حق کو دبا کر رکھنا اور ادا نہ کرنا ظلم ہے، آخرت  میں مواخذہ ہوگا، البتہ اگر رقم معمولی ہے اور آپ   کی نیت یہ ہے کہ وہ لوگ اس  مواخذہ سے بچ جائیں تو ان کو معاف کردینا بہترہے۔لوگوں کی جو رقم آپ کے پاس رہ جاتی ہے اس کا حکم نمبر ایک کے تحت گزر چکا ہے۔المبسوط للسرخسي(2/11):"فَأَمَّا (النَّوْعُ الثَّانِي) وَهُوَ مَا يَعْلَمُ أَنَّ صَاحِبَهُ يَطْلُبُهُ فَمَنْ يَرْفَعُهُ فَعَلَيْهِ أَنْ يَحْفَظَهُ وَيُعَرِّفَهُ لِيُوَصِّلَهُ إلَى صَاحِبِهِ، وَبَدَأَ الْكِتَابُ بِهِ وَرَوَاهُ عَنْ إبْرَاهِيمَ قَالَ فِي اللُّقَطَةِ: يُعَرِّفُهَا حَوْلًا، فَإِنْ جَاءَ صَاحِبُهَا وَإِلَّا تَصَدَّقَ بِهَا، فَإِنْ جَاءَ صَاحِبُهَا فَهُوَ بِالْخِيَارِ إنْ شَاءَ أَنْفَذَ الصَّدَقَةَ، وَإِنْ شَاءَ ضَمَّنَهُ."بدائع الصنائع (173/7):"وَمِنْهَا الْمَطْلُ وَهُوَ تَأْخِيرُ قَضَاءِ الدَّيْنِ لِقَوْلِهِ عَلَيْهِ الصَّلَاةُ وَالسَّلَامُ: مَطْلُ الْغَنِيِّ ظُلْمٌ فَيُحْبَسُ دَفْعًا لِلظُّلْمِ لِقَضَاءِ الدَّيْنِ بِوَاسِطَةِ الْحَبْسِ."فقط واللہ اعلم
                                                  
عنوان: سودی رقم کا حکم
سوال: ایک بندہ سود کرتا ہو اور بعد میں توبہ کی، اب اگر اس کے پاس سود کے پیسے ہوں پہلے والے تو آیا وہ سود میں شمار ہوں گے؟ اگر سود میں شمار ہیں تو اب وہ اس کا کیا کرے؟
جواب: واضح رہے کہ سود کے گناہ سے توبہ کرنے کے بعد بھی جو سودی رقم پہلے وصول کرچکا ہے وہ سود ہی رہے گی، لہٰذا صورتِ مسئولہ میں اصل رقم سے زائد جو سودی رقم ہے، اسے مالک کو لوٹادے اور مالک موجود نہیں ہے تو اس کے ورثاء کو لوٹا دے، اور اگر مالک یا اس کے ورثاء کو لوٹانا ممکن نہ ہو تو یہ سودی رقم ثواب کی نیت کے بغیر کسی غریب کو صدقہ کرنا لازم ہے۔العرف الشذي شرح سنن الترمذي (1/ 38):"إنّ ها هنا شيئان: أحدهما: ائتمار أمر الشارع والثواب عليه.والثاني: التصدق بمال خبيث، والرجاء من نفس المال بدون لحاظ رجاء الثواب من امتثال الشارع، فالثواب إنما يكون على ائتمار الشارع، وأما رجاء الثواب من نفس المال فحرام، بل ينبغي لمتصدق الحرام أن يزعم بتصدق المال تخليص رقبته ولا يرجو الثواب منه، بل يرجوه من ائتمار أمر الشارع، وأخرج الدارقطني في أواخر الكتاب: أن أبا حنيفة رحمه الله سئل عن هذا فاستدل بما روى أبو داود من قصة الشاة والتصدق بها."فقط واللہ اعلم
                                                  
عنوان: b4u کمپنی میں انویسٹ کرنے کا حکم
سوال: بی فار یو (b4u) کے بارے میں مفصل فتوی درکار ہے!
جواب: مذکورہ ادارے کی ویب سائٹ سے حاصل شدہ معلومات کے مطابق B4U ٹریڈز نامی ادارہ کرپٹو کرنسی کے ذریعہ بزنس کرتا ہے، کرپٹو کرنسی حکومتِ  پاکستان کی جانب سے منظور شدہ نہیں ہے، اور اس کے ساتھ ساتھ اس کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم یہ ہے کہ کرپٹو کرنسی کو چوں کہ پاکستان میں قانونی حیثیت حاصل نہیں ہے، تاحال اس کرنسی کا معاملہ ہی  مشکوک ہے، اور ابھی تک علماء نے اس کی خرید و فروخت کی اجازت نہیں دی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔ لہذا اس کمپنی میں پیسے انویسٹ کرنا جائز نہیں ہے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)فقط والله اعلم
                                                  
