عنوان: رہن کے طور پر گھر کے کاغذات رکھنا
سوال: کیا گاڑی یا مکان وغیرہ کے صرف کاغذات بطورِ رہن رکھے جاسکتے ہیں؟
جواب: گھر یا گاڑی کے کاغذات بطورِ رہن رکھ سکتے ہیں۔ فقط واللہ اعلم
                                                  
عنوان: پرائز بانڈ کو استعمال کرنا اور اس پر نفع حاصل کرنا
سوال: پرائز بانڈ کا استعمال اور اس پر نفع حاصل کرنا مسئلے کے لحاظ سےکیسا ہے؟
جواب: پرائز بانڈ چوں کہ سود اور جوئے پر مشتمل ہوتا ہے؛ اس وجہ سے اس کی خرید و فروخت جائز نہیں۔  اگر لاعلمی میں لے لیا ہو یا تبادلے میں آگیا ہو  تو  اسے واپس کردیا جائے اور  اس صورت میں صرف اصل رقم کا  استعمال کرنا جائزہوگا، بانڈ پر انعام نکلنے کی صورت میں انعامی رقم کا استعمال شرعاً جائز نہیں اور ثواب کی نیت کے بغیر مستحقِ زکاۃ کو دینا ضروری ہے۔ فقط واللہ اعلممزید تفصیل کے لیے درج ذیل لنک پر جامعہ کا فتوی ملاحظہ فرمائیں:http://www.banuri.edu.pk/readquestion/%D8%A7%D9%86%D8%B9%D8%A7%D9%85%DB%8C-%D8%A8%D8%A7%D9%86%DA%88-%DA%A9%D8%A7-%D8%B4%D8%B1%D8%B9%DB%8C-%D8%AD%DA%A9%D9%85/02-10-2018
                                                  
عنوان: کتے کے پالنے اور خرید و فروخت کا حکم
سوال: کیا فرماتے ہیں علمائے کرام بارے اس مسئلے کے کہ :1۔ کتّے کی حیثیتِ نجاست شریعتِ اسلامیہ کی روشنی میں کیا ہے؟ نیز اس کے ثبوت میں پیش کی جانے والی روایات و آثار کی سندی حیثیت کیا ہے؟2۔ دوسرے یہ کہ کتّے کو پالنے کے جواز اور عدمِ جواز کا کیا حکم ہے؟ اور اس کے دلائل میں پیش کیے جانے والے آثار اور روایت کی سندی حیثیت کیا ہے؟3۔ تیسرے یہ کہ کتّے کے فوائد کے بارے میں وارد روایات کی کیا حیثیت ہے؟ نیز اصحابِ کہف کے واقعے کے ذیل میں ان کے کتے کا جس پیرائے میں بیان ہے، کیا وہ کتّے کی فضیلت پر دال ہے؟4۔ چوتھے یہ کہ کتّے کی تجارت کرنا کیسا ہے ؟  کیا شکاری کتے اور عام گھریلو پالتو کتّے کی تجارت کا حکم یکساں ہے؟ اور اگر تجارت جائز ہے تو کیا تجارت ہی کی غرض سے کتّے کو گھر میں رکھنا اور پالنا جائز ہے؟ نیز تجارت کی حلّت یا حرمت کی روایات کی سندی حیثیت کیا ہے؟5۔ پانچویں یہ کہ ذیلی مصادرِ فقہیہ کی روشنی میں عام گھریلو پالتو کتّے(نہ کہ شکاری) کو پالنے اور گھر میں رکھنے کے جواز کی کیا گنجائش ہے؟  حرمت کی صورت میں کیا مغربی معاشروں میں بھی کتّے کےپالنے کا حکم وہی ہے جو مسلم معاشروں میں ہے جب کہ مغربی معاشروں میں کتّے کا پالنا عموم میں پایا جاتا ہے؟6۔ چھٹے یہ کہ ماہرینِ نفسیات ڈپریشن اور ایسی دیگر نفسیاتی بیماریوں کے علاج کے لیے کتّے کا پالنا تجویز کرتے ہیں؛ کیوں کہ ان کا مشاہدہ اور تجربہ اس پر دلالت کرتا ہے کہ ایسی بیماریوں کے شکا ر مریض کتوں سے جلد مانوس ہو جاتے ہیں جس کے نتیجے میں بیماری میں افاقہ ہوجاتا ہے۔شرعی نقطہ نظر سے کتّے کا اس طور پر(یعنی بیماری کے علاج کے لیے) پالنا جائز ہے یا نا جائز؟ اور جواز یا عدمِ جواز کے کیا دلائل ہیں؟
جواب: 1۔احادیثِ مبارکہ میں وارد ہے کہ رسول اللہ صلی اللہ علیہ وسلم نے فرمایا کہ اگر کسی برتن میں کتا منہ مار دے تو اس  کو سات مرتبہ دھونا چاہیے۔ اسی طرح ایک اور حدیث میں ہے کہ جس برتن میں کتا منہ مار دے اس کو بہا دیا جائے اس کے بعد اس کو سات مرتبہ دھو لیا جائے۔ اس کے علاوہ کتے کے جھوٹے سے متعلق دیگر روایات بھی ہیں جن سے کتے کی نجاست ثابت ہوتی ہے۔  ان احادیث کی بنا پر فقہاءِ احناف نے کتے کو نجس قرار دیا ہے، لیکن یہ بات ملحوظ رہے کہ صحیح قول کے مطابق کتا  نجس ہے، "نجس العین" نہیں ہے؛ لہذا اس کی جلد وغیرہ بھی پاک ہو سکتی ہے اور اس سے استفادہ کیا جا سکتا ہے۔اور جن روایات میں کتے کی نجاست کا ذکر ہے ان کی سند صحیح ہونے کی وجہ سے قابلِ اعتماد ہیں۔2۔احادیث میں کتا پالنے کی سخت ممانعت آئی ہے، جہاں کتا ہوتا ہے وہاں رحمت کے فرشتے نہیں آتے ۔ اور ایک حدیث میں ہے کہ  بلا ضرورت کتا پالنے والے کے اعمال  میں سے روزانہ ایک قیراط کم کر دیا جاتا ہے۔ لہذا کتوں کو گھر میں رکھنا    خیر  و برکت سے محرومی کا باعث ہے ؛ اس لیے کتوں کے پالنے سے اجتناب بہت ضروری ہے۔  البتہ  اگر کتے کو  جانوروں  اور  کھیتی کی حفاظت کے لیے   یا  شکار کے لیے  پالا جائے تو اس کی شریعت نے اجازت دی ہے۔الفتاوى الهندية (5/ 361):"وفي الأجناس: لا ينبغي أن يتخذ كلباً إلا أن يخاف من اللصوص أو غيرهم".لہذا شوقیہ کتے کو پالنا جائز نہیں ہے، حفاطت یا شکار کی نیت سے پالنا درست ہے۔3۔  جن احادیث میں شکار یا حفاظت کی غرض سے کتے پالنے کی اجازت دی گئی ہے وہ بخاری شریف کی روایت ہے، اور بخاری شریف کا اصح الکتب ہونا کسی ذی علم سے مخفی نہیں؛ لہذا اس کی روایات بھی صحیح ہیں۔ نیز سورۃ المائدہ کی آیت 4 سے بھی شکاری کتے پالنے کا جواز معلوم ہوتاہے۔اصحابِ کہف کا تذکرہ کرتے ہوئے جہاں ان کے کتے کا ذکر آیاہے وہاں امام قرطبی نے لکھا ہے کہ اُس شریعت میں کتے پالنے کی اجازت ہو گی؛ اس لیے انہوں نے کتا ساتھ لیا ہو گا  یا کسی کی بکریوں کی حفاظت کے لیے تھا۔ اور فرعی احکام میں ایسا ہوتا رہتاہے کہ مختلف شریعتوں میں فروعی احکام مختلف دیے گئے۔ بہرحال اصحابِ کہف کے واقعہ سے کتے کو پالنے کے جواز پر استدلال کرنا درست نہ ہو گا، اسی طرح مفسرینِ کرام نے جہاں اصحابِ کہف کا ذکر کیا ہے تو وہاں اس بات کی بھی وضاحت فرمائی ہے کہ اصحابِ کہف کا کتا صلحاء کے ساتھ رہا اس کی برکت سے اللہ پاک نے قرآن مجید میں اس کا ذکر فرما دیا، یہ اس کتے کی جزوی فضیلت تھی، اصحابِ کہف کے کتے  سے مطلقاً  کتے کی فضیلت پر استدلال کرنا درست نہیں۔4۔ فقہاءِ  احناف نے شکار وغیرہ کے لیے کتے کی تجارت سے متعلق یہ صراحت فرمائی ہے کہ اس کی خرید و فروخت جائز ہے جب کہ وہ  کتا معلم ہو  (سدھایا ہواہو) یعنی شکاری ہو  یا حفاظت کے لیے ہو، لیکن اگر اس پر  یہ اعتراض کیا جا ئے  کہ حدیث شریف میں آتا ہے کہ رسول اللہ صلی اللہ علیہ وسلم نے کتے کی ثمن سے منع فرمایا ہے تو کیسے اس کی بیع جائز ہو گئی؟ تو اس کا جواب یہ ہے کہ یہ ابتداءِ اسلام کی بات ہے جب کتے سے کسی طرح انتفاع جائز نہیں تھا، پھر جب کتے سے انتفاع کو جائز قرار دیا گیا تو  ان خاص صورتوں میں اس کی خرید و فروخت بھی جائز ہوگئی۔احناف فرماتے ہیں کہ ابتداءً کتے سے کسی قسم کا انتفاع جائز نہ تھا پھر تخصیص آئی اور جب اس سے انتفاع جائز قرار دیا گیا تو اس کی خرید و فروخت بھی جائز قرار دی گئی، اسی وجہ سے صرف  قابلِ انتفاع کتے ہی کی  خرید و فروخت کی اجازت دی گئی ہے،  اس کے علاوہ مطلقاً کتے کی بیع کی اجازت نہیں،  ذیل کی فقہی عبارت میں اسی بات کی صراحت  ملتی ہے، ملاحظہ فرمائیے:الدر المختار وحاشية ابن عابدين (رد المحتار) (5/ 69):"بيع الكلب المعلم عندنا جائز، وكذا السنور".کتے کی تجارت کے جواز  کی صراحت کسی حدیث میں نہیں ہے، فقہاء نے اس کی صراحت فرمائی ہے، خلاصہ یہ کہ جس کتے سے انتفاع جائز ہے اس کی خرید و فروخت بھی جائز ہے، اور جس کتے سے انتفاع جائز نہیں اس کی خرید و فروخت بھی جائز نہیں۔5۔ بلا ضرورت کتے کو پالنا جائز نہیں اور فرشتوں کی آمد کے لیے رکاوٹ بھی ہیں،  مغربی معاشرہ کے غیر مسلمین شریعتِ محمدی کی جزئیات کے مکلف نہیں ہیں؛ اس لیے یہ احکامات ان کی طرف متوجہ نہیں ہوں گے۔6۔حدیث شریف میں آتا ہے کہ اس گھر میں فرشتے نہیں آتے جس گھر میں کتے ہوں یا تصاویر ہوں؛ لہذا کتوں کو گھر میں رکھنا رحمت کے فرشتوں سے محرومی کا موجب ہے؛ اس لیے اس سے جس قدر ہو سکے احتراز کرنا ضروری ہے۔فقط واللہ اعلم
                                                  
عنوان: وکیل بالشراء کا مؤکل سے زیادہ رقم لے کر خود رکھ لینا
سوال: مشتری کے دلال کا مشتری کو بتائے بغیر  بائع کے دلال کے ساتھ سازباز کر کے کمیشن لینا کیسا ہے؟ نذر نے احمد کو مکان خرید کر دیا، مالک مکان شکیل نے کہا کہ میرا مکان 25 کا بیچ دو، نذر نے احمد کو 27 کا لے کر دے دیا اور شکیل کے وکیل کو کہا کہ آپ اپنی کمیشن رکھ لیں،اوپر دو میرا ہے، اور دو اپنے لیے رکھ لیے تو کیا یہ دو لینا جائز ہوگا یا نہیں؟
جواب: مذکورہ معاملہ میں نذر  صرف اپنی اجرت کا مستحق ہے، اس سے زائد اس کے لیے رکھنا حلال نہیں۔ فقط واللہ اعلم
                                                  
عنوان: جائیداد کی تقسیم
سوال: میرے والدین حیات ہیں الحمداللہ۔اور ہم سات بھائی اور ایک بہن ہیں، اور سب شادی شدہ ہیں۔ چار بھائی باہر ملکوں میں اپنے بیوی بچوں سمیت رہتے ہیں۔ ایک بھائی ہم سے الگ ہے، اور اپنے بیوی بچوں سمیت ہمارے محلے میں رہتا ہے اور نوکری کرتا ہے۔ بہن شادی شدہ ہیں۔ اور میں اور سب سے بڑے بھائی والدین کے ساتھ ایک ہی گھر میں رہتے ہیں۔ بڑے بھائی کا ایک بیٹا بھی بمعہ بیوی بچوں باہر ملک میں ہے۔ ان کا دوسرا بیٹا شادی شدہ ہے اور ہمارے ساتھ رہتا ہے۔ اپنا چھوٹا موٹا کام کرتا ہے۔ان کا تیسرا بیٹا غیر شادی شدہ ہے اور بوجہ نافرمانی گھر سے الگ کیا گیا ہے۔بڑے بھائی کی ایک غیر شادی شدہ بیٹی ہے۔ میں اور بڑے بھائی اپنے والد صاحب کے قائم شدہ کاروبار کو چلا رہے ہیں۔ والد صاحب دو تین سالوں سے دکان میں عملی طور پر نہیں ہیں۔ میں اور بڑے بھائی اب الگ ہونا چاہ رہے ہیں۔ ہو سکتا ہے کہ یہ جدائی جائیداد اور کاروبار کی تقسیم کی وجہ بن جائے۔ اگر یہ صورتِ حال ہو اور والد صاحب بہ رضا و خوشی جائیداد اور کاروبار کو بچوں میں شریعت کے مطابق تقسیم کرنا چاہیں۔ تو اس کی کیا صورت ہوگی؟  جو غیر منقولہ جائیداد ہے، دکانات اور مکانات وغیرہ اور جو کاروبار ہےاس کی؟ باہر رہائش پذیر بھائیوں کا کیا حصہ ہوگا؟ تین بھائیوں نے باہر ملک میں بنک سے اقساط پر گھر لے رکھے ہیں، ایک بھائی باہر ملک میں کرایہ پر رہ رہا ہے۔ کیا ان کو اپنے وہ اثاثے والد صاحب کی جائیداد کےساتھ شامل کرنے ہوں گے؟ اگر ان بھائیوں میں سے کسی بھائی نے پیسے بھیجے ہوں اور والد صاحب نے ان پیسوں سے اپنے نام زمین خریدی ہو وہ بھی اس تقسیم میں شامل ہو گی یا وہ اس بھائی کی ملکیت سمجھی جائے؟
جواب: مذکورہ صورت میں آپ   کے والد کا کاروبار جس میں آپ لوگ کام کررہے ہیں اور والد صاحب کچھ عرصہ سے کام میں شریک نہیں والد ہی کی  ملکیت ہے۔ والد کی زندگی میں ان کی جائیداد میں  ان کی  اولاد کا میراث کا حصہ نہیں ہوتا،اور نہ ہی اولاد کو کسی حصہ کے مطالبہ کا حق حاصل ہے۔البتہ اگر اپنی خوشی سے  اپنی اولاد کے درمیان تقسیم کریں  تو تمام اولاد کے درمیان برابری کرنا ضروری ہے،یعنی  جتناایک بیٹے کو دیں اتنا ہی دوسرے بیٹے کو بھی دیں،اوراگر کسی بیٹے یا بیٹی کو اس کی زیادہ ضرورت یا خدمت گزاری کی وجہ سے زیادہ دیں تو یہ بھی جائز ہے، خواہ وہ ملک میں رہتا ہو یا بیرون ملک۔ ساری جائیداد کسی کو دے دینا یا کسی کو بالکل محروم کردینا جائز نہیں۔نیز اگر ان بھائیوں میں سے کسی بھائی نےوالد صاحب کو ہدیۃً پیسے بھیجے ہوں اور والد صاحب نے ان پیسوں سے اپنے نام زمین خریدی ہو  تو اوہ بھی والد کی ملکیت ہے، اگر وہ چاہیں تو اس کو بھی  اس تقسیم میں شامل کر سکتے ہیں۔اوراگر بھائیوں میں سے کسی بھائی نےوالد صاحب کو ہدیۃً  پیسے نہ بھیجے ہوں بلکہ اپنی  انویسمنٹ کے لیے بھیجے ہوں اور اس کی وضاحت کردی ہو، خواہ اشارۃً بتادیا ہو اور والد صاحب نے ان پیسوں سے اپنے نام پر زمین خریدی ہو تو اس نام پر ہونے سے ان کی ملکیت نہیں ہوگی، بلکہ  وہ اس بھائی کی ملکیت سمجھی جائے گی اور تقسیم میں شمار نہ ہوگی۔ فقط واللہ اعلم
                                                  
عنوان: ٹی وی  کا کاروبار کرنے کا حکم
سوال: ٹی وی  کا کاروبار کرنے کا کیا حکم ہے؟اگر کوئی مجبوری میں بیچے تو اس سے کمائی ہوئی رقم کا کیا حکم ہے؟
جواب: ٹی وی  کا استعمال جان دار کی تصاویر پر مشتمل پروگراموں کے دیکھنے میں ہوتا ہے اور ان  پروگراموں میں  فحش تصاویرنہ بھی ہوں تب بھی بوجہ تصویر ہونے کے از روئے شرع ان کا دیکھنا اور دکھانا حرام ہے، جب کہ ٹی وی پر آنے والے اکثر پروگرام فحاشی، عریانیت اور بے حیائی پر مشتمل ہوتے ہیں، لہٰذا  نہ تو ٹی وی کو گھر میں رکھنا جائز ہے اور نہ ہی ٹی وی کی خرید و فروخت اور کاروبار  جائز ہے ، نیز اس سے حاصل ہونے والی آمدنی بھی حلال نہیں۔اگر کوئی آدمی خرید چکا ہو اور اب اسے ٹی وی دیکھنے کے گناہ کا احساس ہوا ہو اور اللہ تعالیٰ نے اسے اس گناہ کبیرہ سے توبہ کی توفیق دے دی ہو تو اب اگر وہ اس گناہ سے جان چھڑانے کے لیے  اس ٹی وی کو کسی اور پر بیچے گا تو وہ دوسرا شخص اس گناہ میں مبتلا ہوگا اور یہ پہلا شخص اس کے اس گناہ میں ذریعہ بننے کی وجہ سے معاون اور مددگار ہوگا، حال آں کہ گناہ کے کاموں میں معاون اور ذریعہ بننا جائز نہیں ہے۔ چناں چہ اسے چاہیے کہ بجائے ٹی وی کو آگے کسی دوسرے پر بیچنے کے  وہ اس معصیت کے آلہ کو توڑ پھوڑ کر ضائع کردے، یا  ٹی وی کوکھول کر تمام پرزے الگ الگ کردے، پھر جو پرزے کسی مباح کام میں استعمال ہو سکتے ہوں تو ان پرزوں کو نکال کر الگ سے ان کو بیچنا جائز ہے۔ بصورتِ مجبوری جس شخص سے یہ ٹی وی خریدا تھا اس کو قیمتِ خرید یا اس سے کم پر واپس بھی کیا جاسکتا ہے، لیکن قیمت خرید سے زیادہ پر بیچ کر منافع حاصل کرنا جائز نہیں ہوگا، اسی طرح قیمتِ خرید پر کسی کافر کو بھی فروخت کر نا جائز  ہے کیوں کہ وہ فرعی مسائل کا مکلف نہیں ہے۔اگرصرف   اسکرین ہو جو کہ ان پروگراموں کے علاوہ  کسی میں استعمال ہوسکتی ہو تو ایسے آدمی پر اس کو فروخت کرنا جائز ہوگا جس کے بارے میں یہ بات معلوم ہو کہ وہ اسے کسی جائز کام میں استعمال کرے گا، (مثلًا:  ہوائی اڈوں (ایئر پورٹ) وغیرہ پر سامان کی چیکنگ اور ہوائی جہاز کے نظام الاوقات بتلانے یا مختلف اعلانات کرنے کے لیے استعمال کرنا،  اسٹاک ایکسچینج میں حصص  کی تفصیلات وغیرہ دکھانے کے لیے استعمال کرنا) اس کی گنجائش ہے۔
جن صورتوں میں ٹی وی بیچنا منع لکھا گیا ہے، ان صورتوں میں بیچنے کی صورت میں اس  رقم کا استعمال کرنا بھی جائز نہیں  ہے، اس رقم کو صدقہ کردیا جائے، اسی طرح قیمتِ فروخت سے زیادہ پر بیچنے کی صورت میں بھی اضافی رقم کو صدقہ کردیا جائے، اور بیچنے کی جو جائز صورتیں لکھیں گئی ہیں ان میں اس رقم کا استعمال کرنا بھی جائز ہے۔الدر المختار وحاشية ابن عابدين (رد المحتار) (6/ 391):
"(و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لا تقوم بعينه بل بعد تغيره، وقيل: يكره لإعانته على المعصية، ونقل المصنف عن السراج والمشكلات: أن قوله: ممن أي من كافر، أما بيعه من المسلم فيكره، ومثله في الجوهرة والباقاني وغيرهما، زاد القهستاني معزياً للخانية: أنه يكره بالاتفاق.
(بخلاف بيع أمرد ممن يلوط به وبيع سلاح من أهل الفتنة)؛ لأن المعصية تقوم بعينه، ثم الكراهة في مسألة الأمرد مصرح بها في بيوع الخانية وغيرها، واعتمده المصنف على خلاف ما في الزيلعي والعيني، وإن أقره المصنف في باب البغاة. قلت: وقدمنا ثمة معزياً للنهر أن ما قامت المعصية بعينه يكره بيعه تحريماً وإلا فتنزيهاً. فليحفظ توفيقاً.
 (قوله: وجاز) أي عنده لا عندهما بيع عصير عنب أي معصوره المستخرج منه، فلا يكره بيع العنب والكرم منه بلا خلاف، كما في المحيط. لكن في بيع الخزانة: أن بيع العنب على الخلاف، قهستاني. (قوله: ممن يعلم) فيه إشارة إلى أنه لو لم يعلم لم يكره بلا خلاف، قهستاني. (قوله: لا تقوم بعينه إلخ) يؤخذ منه أن المراد بما لا تقوم المعصية بعينه ما يحدث له بعد البيع وصف آخر يكون فيه قيام المعصية، وأن ما تقوم المعصية بعينه ما توجد فيه على وصفه الموجود حالة البيع كالأمرد والسلاح، ويأتي تمام الكلام عليه، (قوله: أما بيعه من المسلم فيكره)؛ لأنه إعانة على المعصية، قهستاني عن الجواهر.
أقول: وهو خلاف إطلاق المتون وتعليل الشروح بما مر وقال ط: وفيه أنه لا يظهر إلا على قول من قال إن الكفار غير مخاطبين بفروع الشريعة والأصح خطابهم وعليه فيكون إعانة على المعصية، فلا فرق بين المسلم والكافر في بيع العصير منهما فتدبر اهـ ولا يرد هذا على الإطلاق والتعليل المار.
(قوله: على خلاف ما في الزيلعي والعيني) ومثله في النهاية والكفاية عن إجارات الإمام السرخسي (قوله: معزياً للنهر) قال فيه من باب البغاة: وعلم من هذا أنه لا يكره بيع ما لم تقم المعصية به كبيع الجارية المغنية والكبش النطوح والحمامة الطيارة والعصير والخشب ممن يتخذ منه المعازف، وأما في بيوع الخانية من أنه يكره بيع الأمرد من فاسق يعلم أنه يعصي به مشكل.
والذي جزم به الزيلعي في الحظر والإباحة أنه لا يكره بيع جارية ممن يأتيها في دبرها أو بيع غلام من لوطي، وهو الموافق لما مر وعندي أن ما في الخانية محمول على كراهة التنزيه، وهو الذي تطمئن إليه النفوس إذ لا يشكل أنه وإن لم يكن معينا أنه متسبب في الإعانة ولم أر من تعرض لهذا اهـ وفي حاشية الشلبي على المحيط: اشترى المسلم الفاسق عبداً أمرد وكان ممن يعتاد إتيان الأمرد يجبر على بيعه (قوله: فليحفظ توفيقاً) بأن يحمل ما في الخانية من إثبات الكراهة على التنزيه، وما في الزيلعي وغيره من نفيها على التحريم، فلا مخالفة، وأقول: هذا التوفيق غير ظاهر؛ لأنه قدم أن الأمرد مما تقوم المعصية بعينه، وعلى مقتضى ما ذكره هنا يتعين أن تكون الكراهة فيه للتحريم، فلا يصح حمل كلام الزيلعي وغيره على التنزيه، وإنما مبنى كلام الزيلعي وغيره على أن الأمرد ليس مما تقوم المعصية بعينه كما يظهر من عبارته قريباً عند قوله وجاز إجارة بيت".
خلاصة الفتاویٰ (ج:۳ ؍ ۱۰۰ ):
"و بیع الغلام الأمرد ممن یعلم أنه ممن یعصی الله یکره، لأنه إعانة علی المعصیة."وضمن بکسر معزف … اٰلة اللهو کبرط ومزمار ودف، قیمته صالحًا لغیر اللهو … وصح بیعها …، وقالا: لایضمن ولا یصح بیعها، وعلیه الفتویٰ". (الدر المختار مع الشامي، کتاب الغصب / قبیل/مطلب: في ضمان الساعي ۹؍۳۰۷ زکریا، الفتاویٰ الهندیة، کتاب البیوع / الفصل الخامس في بیع المحرم الصید وفي بیع المحرمات ۳؍۱۱۶)
"ویجوز بیع البرط والطبل والمزمار … وأشباه ذٰلک في قول أبي حنیفة، وعندهما لا یجوز بیع هذه الأشیاء قبل الکسر". (الفتاویٰ الهندیة، کتاب البیوع / الفصل الخامس في بیع المحرم الصید وفي بیع المحرمات ۳؍۱۱۶) فقط واللہ اعلم
                                                  
عنوان: بینک کو کرسیاں فروخت کرنے والی کمپنی میں ملازمت کرنا
سوال: میں آفس کی کرسیاں بنانے والی کمپنی کے اکاؤنٹ کے شعبہ میں کام کرتا ہوں ، اور ہم کرسیاں ملک کے کافی بینکوں کو  فروخت کرتے ہیں،  آپ واضح کردیجیے کہ میرا  یہاں کام کرنا کیسا ہے؟
جواب: صورتِ مسئولہ میں آپ کے لیے مذکورہ کرسیاں بنانے والی کمپنی میں ملازمت کرنا جائز ہے۔الدر المختار وحاشية ابن عابدين (رد المحتار) (5/ 235):
"توضيح المسألة ما في التتارخانية حيث قال: رجل اكتسب مالاً من حرام ثم اشترى فهذا على خمسة أوجه: أما إن دفع تلك الدراهم إلى البائع أولاً ثم اشترى منه بها، أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقاً ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية؛ فإنه نص في الجامع الصغير: إذا غصب ألفاً فاشترى بها جاريةً وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي؛ دفعاً للحرج عن الناس اهـ. وفي الولوالجية: وقال بعضهم: لا يطيب في الوجوه كلها، وهو المختار، ولكن الفتوى اليوم على قول الكرخي؛ دفعاً للحرج؛ لكثرة الحرام اهـ وعلى هذا مشى المصنف في كتاب الغصب تبعاً للدرر وغيرها".  فقط واللہ اعلم
                                                  
عنوان: کتاب کے مسودہ کو  رائلیٹی پر لینا دینا / حق طباعت کی بیع کا حکم
سوال: کتابوں کی رائلٹی لینا اور دیناجائز ہے کہ نہیں؟ سارا خرچہ کتاب کی کمپوزنگ سے لے کر چھپائی تک پبلیشرز کرتا ہے، البتہ ہر ایڈیشن کے چھپتے ہی منافع کا ایک مخصوص فیصد مصنف کو دینے کا پابند ہوتا ہے، چاہے وہ ایڈیشن فروخت ہو یا نا ہو! البتہ بعض اوقات مصنف کمپوز کرواکر بھی دیتے ہیں اس صورت میں رائلیٹی کا کیا حکم ہوگا؟
جواب: واضح رہے کہ کتاب کا  مسوّدہ  اپنی ملکیت میں رکھ کر صرف حقِ طباعت کو فروخت کرنا درست نہیں ہے، اس لیے کہ حقِ طباعت کوئی مال نہیں کہ جس کو فروخت کیا  جاسکے، لہذا حقِ طباعت پر کسی بھی طرح اجرت لینا جائز نہیں ہے، نیز کتاب کو  سالانہ یا ہر ایڈیشن چھپنے پر  رائیلٹی پر دینا بھی درست نہیں ہے۔شرح المجلہ میں ہے:         "کل یتصرف في ملکه کیف شاء".(4/132، مادہ:1192،  الفصل الاول فی بیان بعض قواعد  فی احکام الاملاک، ط: رشیدیہ)      فتاوی عالمگیری میں ہے:"ومنها: أن يكون المبيع معلوماً والثمن معلوماً علماً يمنع من المنازعة؛ فبيع المجهول جهالةً تفضي إليها غير صحيح".(3 / 3،  کتاب البیوع، الباب الاول، ط: رشیدیہ)فتاوی شامی میں ہے:"وفي الأشباه: لا يجوز الاعتياض عن الحقوق المجردة كحق الشفعة، وعلى هذا لا يجوز الاعتياض عن الوظائف بالأوقاف.(قوله: لا يجوز الاعتياض عن الحقوق المجردة عن الملك) قال: في البدائع: الحقوق المفردة لا تحتمل التمليك ولا يجوز الصلح عنها". (4 / 518، کتاب البیوع،  ط: سعید) فقط واللہ اعلم
                                                  
عنوان: کریم ٹیکسی سروس کا حکم
سوال: آج کل جو کریم کار چلتی ہے اس کے بارے میں آپ  حضرات کی کیا رائے ہے ؟
جواب: عام پسینجرز کے لیے  اجرت متعین ہونے کی صورت میں  کریم ٹیکسی میں سفر کرنا تو درست ہے۔البتہ گاڑی مالکان اور کمپنیوں کے درمیان معاملہ کی  جوحیثیت ہے، اس کے بارے میں دارالافتاء جامعۃ العلوم الاسلامیہ علامہ محمد یوسف بنوری ٹاؤن سے   مذکورہ کمپنیوں کے کام کے طریقہ کار کی مکمل تفصیل اور کمپنی اور گاڑی مالکان  وغیرہ کے درمیان معاہدوں کے مکمل وضاحت بھیج کر سوال کیا  جاسکتا ہے۔جامعہ کے دارالافتاء  میں اس کے متعلق مشاورت جاری ہے، اب تک حتمی فتوی جاری نہیں ہوا۔ فقط واللہ اعلم
                                                  
عنوان: کرایہ کی ادائیگی میں تاخیر کی صورت میں جرمانہ لینا
سوال: مکان کرایہ پر دیا ہوا ہے دس ہزار روپے ماہانہ، اور بوقتِ معاہدہ یہ طے کیا کہ اگرمقررہ وقت پر کرایہ ادا  نہ کیا تو یومیہ 100 روپیہ کرایہ دار جرمانہ ادا کرے گا۔  آیا یہ جائز ہے یا نہیں؟ سود کے زمرے میں تو نہیں آتا؟ جرمانہ وصول کرچکے ہیں، اس کا کیا حکم ہے شریعت کے رو سے؟
جواب: صورتِ مسئولہ میں کرایہ ادا کرنے میں تاخیر کی صورت میں جرمانہ وصول کرنا شرعاً جائز نہیں۔  اور اب تک جتنا جرمانہ وصول کرلیا ہے وہ کرایہ دار کو واپس کرنا ضروری ہے ۔ فقط واللہ اعلم
                                                  
عنوان: بروکری پر کمیشن میں عمرہ ادا کرنا
سوال: کیا فرماتے ہیں مفتیانِ کرام اس مسئلہ کے بارے میں کہ ایک شخص علاقے میں محنت کر کے عمرہ کے لیے آدمی تیار کرتا ہے اور پاسپورٹ وغیرہ بنوانے کے لیے ان کے ساتھ جاتا ہے، اور آگے ایجنٹ کے ساتھ اس کی بات ہوتی ہے کہ 10 آدمی تم لے آؤ میں تم کو فری لے جاؤں گا،  کیا اس طرح جانا جائز ہے؟
جواب: صورتِ مسئولہ میں مذکورہ شخص نے دس افراد کے گروپ کی تیاری پر بطورِ کمیشن عمرہ پر بھیجنے کا معاہدہ اگر ٹریول ایجنسی سے کیا ہوا ہے تو اس صورت میں عمرہ پر جانا جائز ہوگا۔"قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ، فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا لِكَثْرَةِ التَّعَامُلِ وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ..." الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً: "لا فَرْقَ لُغَةً بَيْنَ السِّمْسَارِ وَالدَّلَّالِ، وَقَدْ فَسَّرَهُمَا فِي الْقَامُوسِ بِالْمُتَوَسِّطِ بَيْنَ الْبَائِعِ وَالْمُشْتَرِي، وَفَرَّقَ بَيْنَهُمَا الْفُقَهَاءُ، فَالسِّمْسَارُهُوَ مَا ذَكَرَهُ الْمُؤَلِّفُ، وَالدَّلَّالُ هُوَ الْمُصَاحِبُ لِلسِّلْعَةِ غَالِبًا أَفَادَهُ سَرِيُّ الدِّينِ عَنْ بَعْضِ الْمُتَأَخِّرِينَ ط وَكَأَنَّهُ أَرَادَ بِبَعْضِ الْمُتَأَخِّرِينَ صَاحِبَ النَّهْرِ، فَإِنَّهُ قَالَ: وَفِي عُرْفِنَا الْفَرْقُ بَيْنَهُمَا هُوَ أَنَّ السِّمْسَارَ إلَخْ... وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ". (ه/ ١٣٦) فقط واللہ اعلم
                                                  
عنوان: پرائز بانڈ انعام نکلنے کی صورت میں غریب کو دینے کی نیت سے رکھنا
سوال: کیا پرائز بانڈ اس بنا پر رکھ سکتے ہیں کہ اگر اس کا انعام لگ جائے تو وہ انعام کے پیسے کسی غریب کو دے دیے جائیں؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے،   اگر کسی شخص نے پرائز بانڈ   لے لیے ہوں تو  اس پر لازم ہے کہ وہ انہیں واپس کرکے اپنی اصل رقم وصول کرلے؛ کیوں کہ سودی معاملہ کرنے یا برقراررکھنے کی اسلام میں گنجائش نہیں ہے،  اس پر ملنے والا انعام چوں کہ سود ہے اور سود کا حکم یہ ہے کہ اسے وصول کرنا ہی جائز نہیں ہے،  اگر غلطی سے کوئی شخص وصول کرچکا ہوتو پھر اس کے لیے یہ حکم ہے کہ فقراء پر ثواب کی نیت کے بغیرصدقہ کردے؛ تاکہ حرام رقم سے گلوخلاصی ہوجائے، اس نیت سے سود وصول کرنا کہ اس کو خود استعمال نہیں کریں گے بلکہ غریبوں پر صدقہ کریں گے یہ شرعاً جائز نہیں ہے، ایسے لوگ  سودی معاملے کاارتکاب کرکے خود تو گناہ گارہوتے ہیں  اورغریبوں کادنیوی  فائدہ کرتے ہیں۔یہ نادانی ہے کہ انسان اپنا دینی نقصان کرکے دوسروں کابھلاکرے اور دوسروں کے دنیوی فائدے کے لیے اپنی آخرت بربادکرے۔سود کی رقم غلطی سے ملکیت میں آگئی ہوتو اسے صدقہ کرنا لازم ہے، مگر اس کایہ مطلب نہیں کہ صدقہ کی نیت سے انسان سود وصول کرتا رہے، جیساکہ توبہ کی نیت سے گناہ کی اجازت نہیں اوراس وجہ سے بدپرہیزی کرنا معقول نہیں کہ اس کی  دواموجود ہے۔ارشاد باری تعالیٰ ہے:﴿وَأَخْذِهِمُ الرِّبَا وَقَدْ نُهُوا عَنْهُ وَأَكْلِهِمْ أَمْوَالَ النَّاسِ بِالْبَاطِلِ وَأَعْتَدْنَا لِلْكَافِرِينَ مِنْهُمْ عَذَابًا أَلِيمًا﴾ [النساء: 161]ترجمہ:  اور بہ سبب اس کے کہ وہ سود لیا کرتے تھے حال آں کہ ان کو اس سے ممانعت کی گئی تھی اور بسبب اس کے کہ وہ لوگوں کے مال ناحق طریقہ سے کھاجاتے تھے اور ہم نے ان لوگوں کے لیے جو ان میں سے کافر ہیں دردناک سزا کا سامان کر رکھا ہے۔(از بیان القرآن )''فتاوی شامی'' میں ہے:'' والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه''. (5/99،مَطْلَبٌ فِيمَنْ وَرِثَ مَالًا حَرَامًا، ط: سعید)   فقط واللہ اعلم
                                                  
عنوان: مندر کے چڑھاوے کے ناریل کا تیل خریدنا
سوال: ایک آدمی مندر کے چڑھاوے کے ناریل (coconut) کو مندر کے پجاری سے خرید کر لاتا ہے ۔ پھر ان ناریلوں سے تیل (coconut oil) نکال کر بازار میں بیچتا ہے ۔ کیا اس تیل کوخرید کر استعمال کر سکتے ہیں ؟*نوٹ* :- اس تیل کو خرید نے کی وجہ اس کا اصلی و پیور ہونا ہے.
جواب: مندر پر جو چڑھاوے چڑھائے جاتے ہیں  وہ اگر بتوں کے لیے   چڑھائے جائیں تو اس سے وہ چڑھاوا اصل مالک کی ملکیت سے نہیں نکلتا، لہذا مندر کے پجاری سے اس کا خریدنے سے خریدنے والا اس کا مالک نہیں بنے گا، اور اگرچڑھاوے کے ناریل وغیرہ کے چڑھانے والے کی غرض  مندر پر چڑھاوے سے مندر کے پجاری کو دینا  ہو جیسا کہ غالب یہی ہے، تو اس صورت میں  مجاور وپجاری کے قبضہ کرنے سے وہ چیز اس کی ملکیت میں آجاتی ہے اس کے بعد ان سے وہ چیز خریدنا جائز ہے، لہذا اگر کوئی شخص ان سے ناریل  خرید کر  اس کا تیل نکال کر اسے فروخت کرتا ہے تو یہ جائز ہے، اور اس سے تیل خرید کر استعمال کرنا بھی جائز ہے۔(فتاوی محمودیہ 16/70 ، ط: فاروقیہ۔ فتاوی دار العلوم دیوبند  14/403،  ط: دارالاشاعت)  فقط واللہ اعلم
                                                  
عنوان: اسمگلنگ کا حکم
سوال: اسمگلنگ چاہے کسی بھی چیز کی ہو اس کا شرعی حکم کیا ہے؟
جواب: ناجائز اشیاء کی اسمگلنگ ناجائز  اورجائز کی جائز ہے, لیکن مفادِ عامہ کی خاطر اگر حکومتی سطح پر جائز اشیاء کی اسگلنگ ممنوع ہو تو گریز کرناچاہیے؛ کیوں کہ قانون شکنی کی صورت میں  مال اور عزت کا خطرہ رہتا ہے، البتہ جائز اشیاء کی اسمگلنگ سےجو نفع حاصل ہو گا وہ حلال ہو گا۔ فقط واللہ اعلم۔
                                                  
عنوان: کیا عورت نوکری کر سکتی ہے؟
سوال: کیا عورت یا بیوی نوکری کر سکتی ہے؟
جواب: واضح رہے کہ شریعتِ مطہرہ نے عورت کے نان و نفقہ کی ذمہ داری اس کے سرپرست پر رکھی ہے یعنی اگر وہ بیٹی ہے تو باپ کے ذمہ اس کے اخراجات اٹھانا لازم ہے، اور اگر وہ ماں ہے تو   اولاد اس کے نان و نفقہ کی ذمہ دار ہے، اور اگر وہ بیوی ہے تو شوہر اس کے اخراجات کا ذمہ دار ہے۔ البتہ اگر خاتون کے نان و نفقہ کی ذمہ داری اٹھانے والا کوئی نہ ہو اور گھر میں رہ کر اپنے اخراجات مکمل کرنے کی صورت نہ ہو تو اس صورت میں باپردہ اور اچھے ماحول میں رہتے ہوئے نوکری کرسکتی ہے۔ لیکن گھر سے باہر نکلنے کے دیگر شرعی احکام و آداب کا لحاظ رکھنا ضروری ہوگا۔ فقط واللہ اعلم
                                                  
عنوان: ٹکٹ بکنگ پر اجرت لینا
سوال: میں نے آپ سے ایک مسئلہ پوچھنا ہے وہ یہ ہے کہ میں پاکستان ریلوے کی ایپ سے لوگوں کو آن لائن سیٹیں بک کرکے دیتا ہوں. جب میں لوگوں کو آن لائن سیٹیں بک کر کے دیتا ہوں تو میں ان سے ہر سیٹ کی مقررہ قیمت سے 20 روپے اضافی وصول کرتا ہوں، یہ سوچ کر کہ(میں انٹرنیٹ کا پیکج کرتا ہوں تو میرے اس میں پیسے لگتے ہیں اور میری محنت اور میرا وقت لگتا ہے سیٹیں بک کرنے اور سیٹیں تلاش کرنے میں کہ سیٹیں پڑی ہیں یا نہیں گاڑی میں) اور جب میں لوگوں سے اضافی 20 روپے لیتا ہوں تو میں لوگوں کو بتا دیتاہوں کہ سیٹ کے اتنے پیسے ہیں اور میں آپ سے 20 روپے اضافی لے رہاہوں,تو وہ مجھے خود 20 روپے دے دیتے ہیں اور یہ کہہ دیتے ہیں کہ کوئی بات نہیں.اب میرا آپ سے یہ سوال ہے کہ میں جو لوگوں سے اضافی 20 روپے وصول کرتا ہوں فی سیٹ کے وہ میرے لیے جائز ہیں یا نہیں یعنی میں 20 روپے اضافی لے سکتا ہوں یا نہیں؟اور اگر 20 روپے اضافی لینا جائز ہے تو کیا میں لوگوں کو بغیر بتائے بھی 20 روپے اضافی لے سکتا ہوں یا نہیں؟اس سوال کا جواب آسان اور تفصیل سے دیجیے گا؛ تاکہ مجھے سوال کا جواب آسانی سے سمجھ آسکے اور اس سوال کے جواب میں آپ جو حوالہ اور فتویٰ دیں اس کی عربی کے ساتھ ساتھ ترجمہ بھی ساتھ ہو تاکہ مجھے جواب آسانی سے سمجھ آجائے!
جواب: صورتِ مسئولہ میں ٹکٹ بکنگ کرنے کی خدمت فراہم کرنے پر  اگر آپ پہلے سے  حق الخدمت طے کرلیتے ہیں یا حق الخدمت سے متعلق آپ نے دکان پر لکھ کر لگا دیا ہے تو ایسی صورت میں حق الخدمت وصول کرنا آپ کے لیے درست ہوگا۔ فتاوی شامی میں ہے:"قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ، فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا لِكَثْرَةِ التَّعَامُلِ وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ..." الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً:"لا فَرْقَ لُغَةً بَيْنَ السِّمْسَارِ وَالدَّلَّالِ، وَقَدْ فَسَّرَهُمَا فِي الْقَامُوسِ بِالْمُتَوَسِّطِ بَيْنَ الْبَائِعِ وَالْمُشْتَرِي، وَفَرَّقَ بَيْنَهُمَا الْفُقَهَاءُ، فَالسِّمْسَارُهُوَ مَا ذَكَرَهُ الْمُؤَلِّفُ، وَالدَّلَّالُ هُوَ الْمُصَاحِبُ لِلسِّلْعَةِ غَالِبًا أَفَادَهُ سَرِيُّ الدِّينِ عَنْ بَعْضِ الْمُتَأَخِّرِينَ ط وَكَأَنَّهُ أَرَادَ بِبَعْضِ الْمُتَأَخِّرِينَ صَاحِبَ النَّهْرِ، فَإِنَّهُ قَالَ وَفِي عُرْفِنَا الْفَرْقُ بَيْنَهُمَا هُوَ أَنَّ السِّمْسَارَ إلَخْ... وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ". (ه/ ١٣٦)فقط واللہ اعلم
                                                  
عنوان: غیر مسلم ملک کی نیشنلٹی حاصل کرنے کا حکم
سوال: میرے پاس کینیڈا کی نیشنیلٹی ہے، اور مجھے کسی نے بتایا کہ ایسے ملکوں کا پاسپورٹ رکھناجائز نہیں ہے؟  کیوں کہ ان ملکوں کے قانون میں زنا اور لواطت وغیرہ جائز ہے. تو کیا ایسے ملک کی نیشنیلٹی اور پاسپورٹ استعمال کرسکتے ہیں یا گناہ ہے؟
جواب: مسلمانوں کے ملک میں روز گار کے مواقع موجود ہوتے ہوئے غیر مسلم ملک میں صرف معاش کے لیے جانا اسلام میں پسندیدہ نہیں ہے، البتہ اگر دارالاسلام میں مواقع نہ ہوں اور غیر مسلم ملک میں جاکر ایمان، دینی احکام اور اسلامی تہذیب وآداب کی حفاظت کے ساتھ کمانا ممکن ہو تو اس کی اجازت ہوگی۔ اور جس صورت میں مردوں کے لیے وہاں جاکر رہنا جائز ہو تو خواتین چوں کہ  مردوں کی تابع ہوتی ہیں؛  لہٰذا ان کے لیے غیر مسلم ملک کا پاسپورٹ استعمال کرنے کی اجازت ہوگی۔ فقط واللہ اعلم
                                                  
عنوان: انشورنس / بیمہ پالیسی کا حکم
سوال: اسٹیٹ  لائف  انشورنس میں بیمہ پالیسی کرنا  یا کروانا جائز ہے یا حرام ؟ تفصیلی جواب عنایت فرمائیں!
جواب: زمانے کی جدت  کے  ساتھ ساتھ  ہر چیز کے اندر جدت اور تبدیلی آرہی ہے،  اسی حقیقت کے پیشِ نظر  سودی کاروبار اور جوئے کی شکلوں میں بھی خاصی تبدیلی آگئی ہے، لیکن ان شکلوں کے بنیادی عناصر کو دیکھا جائے  تو ان کی اصلیت  کھل کر سامنے آجاتی ہے۔مروجہ انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، کسی زمانے کی کوئی مصلحت اس حرام کو حلال نہیں کرسکتی۔انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]شرح معانی الآثار میں ہے:" عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»". (2/313، کتاب الکراهة، ط: حقانيه)صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط: مکتبہ رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، کتاب الحظر والاباحۃ، ط: سعید) فقط واللہ اعلم
                                                  
عنوان: دوسرے کا کریڈٹ کارڈ استعمال کرنے کا حکم
سوال: مجھے مجبوراً اپنی فیس کریڈٹ کارڈ کے ذریعہ جمع کرانی پڑتی ہے فورن کرنسی میں، میرے پاس کریڈٹ کارڈ نہیں، دوسرے سے لے کر استعمال کرتا ہوں، تو کیا اس میں گناہ ہو گا؟
جواب: اگر فیس ادا کرنے کے لیے آپ کے پاس کوئی دوسری جائز تدبیر نہیں ہےتو کسی دوسرے کا کریڈٹ کارڈ لے کر اس کے ذریعہ فیس ادا کرنے کی گنجائش ہو گی۔ فقط واللہ اعلم
                                                  
عنوان: میڈیکل کی جعلی رسید بنوانا
سوال: میں ایک سافٹ ویئر کمپنی میں جاب کرتاہوں، اور وہاں پر میڈیکل کی سہولت ہے  جو کہ میری سیلری کا پانچ پرسنٹ ہے. اور یہ رقم ہم کو میڈیکل سلپس دکھا کر ملتی ہے . ورنہ سال کے اختتام پر یہ رقم مل جاتی ہے. اب میں  کیا جعلی (نقلی ) سلپ بنوا کر یہ پیسے لے سکتا ہوں؟
جواب: کمپنی کی جانب سے آپ کو میڈیکل کی سہولت ادا کرنا ان کی طرف سے تبرع ہے جس کی تحقیق کے لیے انہوں نے ایک شرط لگائی ہے، اس کے لیے جعلی رسید بنوانا دھوکے میں شامل ہے؛ اس لیے جائز نہیں ، البتہ اگر آپ نے کہیں سے علاج کروایا ہو  اور اس کی رسید نہ بنوائی ہو  تو اس کی رسید اسی جگہ سے بنوالیں، یا ادارے والوں کو  یہ صورتِ حال بتا کر رقم لے لیں۔"عن أنس رضي اللّٰه عنه قال: ما خطبنا رسول اللّٰه صلی اللّٰه علیه وسلم إلا قال: لا إیمان لمن لا أمانة له، ولا دین لمن لا عهد له". (مشکاة المصابیح ۱؍۱۵)
"عن أبي هریرة رضي اللّٰه عنه أن رسول اللّٰه صلی اللّٰه علیه وسلم قال: من غش فلیس منا". (سنن الترمذي، باب ما جاء في کراهیة الغش في البیوع، ۱؍۲۴۵) فقط واللہ اعلم
                                                  
عنوان: وراثت کی تقسیم
سوال: کیا فرماتے ہیں علماء کرام اس مسئلہ کے بارے میں کہ غلام سرور یعنی بندہ کی وفات کے بعد میری اولاد میں میراث کیسے تقسیم ہوگی، جب کہ بندہ کی ایک زوجہ، سات بیٹے اور چار بیٹیاں ہیں، اور بندہ کی ملکیت میں 27 مرلہ زمین ہے. میراث کی تقسیم کیسے ہوگی؟
جواب: اگر کسی کی  وفات کے وقت یہی ورثاء موجود ہوں جو آپ نے لکھے ہیں تو  کل جائیداد  کے 144 حصے کرکےزوجہ کو 18 حصے اور ہر بیٹے کو 14 حصے اور ہر بیٹی کو 7 حصے ملیں گے۔ فقط واللہ اعلم
                                                  
عنوان: فروخت کردہ چیز زائد قیمت پر واپس خریدنا
سوال: کیا فرماتے ہیں مفتیانِ کرام کہ زید نے اپنا موبائل فون بکر کو1000 روپے کے عوض فروخت کیا ، بکر نے زید کو1000 دے کر موبائل پر قبضہ کر لیا۔ دو دن بعد زید بکر کے پاس آیا اور کہا کہ آپ اپنا موبائل مجھے بیچو گے ؟ بکر نے کہا کہ 1200 روپے میں فروخت کروں گا، تو زید نے کہا کہ میں 1200روپے دو ماہ میں ادا کروں گا، بکر نے کہا کہ مجھے منظور ہے۔ کیا یہ معاملہ شرعی طور پر درست ہے ؟
جواب: مذکورہ خریدوفروخت درست ہے۔فقط واللہ اعلم
                                                  
عنوان: ادھار خرید و فروخت میں شرح منافع
سوال: ادھار خرید و فروخت میں کتنے فیصد منافع وصول کیا جا سکتا ہے؟
جواب: واضح رہے کہ شریعتِ مطہرہ نے خرید و فروخت کی صحت کا مدار عاقدین کی باہمی رضامندی پر رکھا ہے اور منافع کے حوالہ سے کسی قسم کی پابندی یا حد مقرر نہیں کی، بلکہ اس معاملہ کو عرف پر چھوڑ دیا ہے، تاہم تاجر کو اس بات کا پابند بھی کیا ہے کہ وہ کسی کی مجبوری کا غلط فائدہ نہ اٹھائیں اور یہ اسلامی معاشیات کی اہم خوبی ہے۔مسند احمد میں ہے:"عَنْ اَبِي هُرَيْرَةَ اَنَّ رَجُلًا جَاءَ فَقَالَ: يَا رَسُولَ اﷲِ سَعِّرْ! فَقَالَ: بَلْ أَدْعُو، ثُمَّ جَاءَ هُ رَجُلٌ فَقَالَ: يَا رَسُولَ اﷲِ سَعِّرْ! فَقَالَ: بَلْ اﷲُ يَخْفِضُ وَيَرْفَعُ، وَإِنِّي لَاَرْجُو أَنْ أَلْقَی اﷲَ وَلَيْسَ لِأَحَدٍ عِنْدِي مَظْلَمَةٌ". ( ٢/ ٣٣٧، رقم الحديث: ٣٤٥٠، ط: موسسة قرطبة مصر)حضرت ابوہریرہ رضی اللہ عنہ سے روایت ہے کہ ایک شخص آیا اور رسول اکرم صلی اللہ علیہ وسلم سے درخواست کی کہ اے اللہ کے رسول (صلی اللہ علیہ وآلہ وسلم) (اشیاء) کے نرخ مقرر فرما دیجیے۔ آپ صلیٰ اللہ علیہ وآلہ وسلم نے فرمایا کہ میں دعا کروں گا، پھر ایک شخص نے آکر عرض کی: یا رسول اللہ (صلیٰ اللہ علیہ وآلہ وسلم)! بھاؤ مقرر فرما دیجیے۔ آپ صلیٰ اللہ علیہ وآلہ وسلم نے فرمایا: اللہ تعالیٰ ہی بھاؤ گھٹاتا اور بڑھاتا ہے اور میں یہ آرزو رکھتا ہوں کہ اس حال میں اللہ تعالیٰ سے ملاقات کروں کہ میں نے کسی پر بھی زیادتی نہ کی ہو۔ سنن ابی داؤد میں ہے:"عَنْ أَنَسٍ قَالَ النَّاسُ: يَا رَسُولَ اﷲِ غَلَا السِّعْرُ فَسَعِّرْ لَنَا، فَقَالَ رَسُولُ اﷲِ: إِنَّ اﷲَ هُوَ الْمُسَعِّرُ الْقَابِضُ الْبَاسِطُ الرَّازِقُ، وَإِنِّي لَأَرْجُو أَنْ أَلْقَی اﷲَ وَلَيْسَ أَحَدٌ مِنْکُمْ يُطَالِبُنِي بِمَظْلَمَةٍ فِي دَمٍ وَلَا مَالٍ". (٣ / ٢٧٢، رقم الحديث: ٣٤٥١)حضرت انس رضی اللہ عنہ نے فرمایا کہ لوگوں نے شکایت کی کہ اے اللہ کے رسول (صلیٰ اللہ علیہ وآلہ وسلم) بھاؤ بہت چڑھ گئے ہیں، لہٰذا ہمارے لیے نرخ مقرر فرما دیجیے۔ رسول اللہ صلیٰ اللہ علیہ وآلہ وسلم نے فرمایا کہ نرخ مقرر کرنے والا تو اللہ تعالیٰ ہے، وہی رزق کی تنگی اور کشادگی کرتا ہے، اور میں یہ تمنا رکھتا ہوں کہ اللہ تعالیٰ سے اس حال میں ملوں کہ تم میں سے کسی کا مجھ سے مطالبہ نہ ہو، جانی یا مالی زیادتی کا۔لہذا صورتِ مسئولہ میں ادھار خرید و فروخت کی صورت میں باہمی رضامندی سے جتنا نفع طے کرلیا جائے وہ لینا جائز ہوگا، البتہ بازار کے متعارف منافع سے زائد منافع رکھنا مناسب نہیں. نیز ابتدا میں جو قیمت طے کرلی جائے اس سے زائد رقم (چاہے قسط میں تاخیر کے نام پر بطور جرمانہ ہو یا کسی اور نام سے) وصول کرنا شرعاً جائز نہ ہوگا، نیز جرمانہ کی شرط کے ساتھ ادھار خرید و فروخت جائز نہیں۔واضح رہے کہ اگر بنیادی غذائی اشیاء کا بحران ہو تو ان کی قیمت بڑھا چڑھا کر لوگوں کی مجبوری سے فائدہ اٹھانے سے  کراہت مزید بڑھ جائے گی۔فقط واللہ اعلم
                                                  
عنوان: زندگی میں  جائیداد بچوں کو ھبہ کرنے کا حکم
سوال: بیوہ، ماں، بیٹے اور بیٹی کی میراث کے حوالے سے ایک سوال پوچھا تھا، جس کا جواب آپ کے ہاں سے جاری کیا گیا، اس سوال و جواب کے ضمن میں ایک سوال ہے کہ اگر مرحوم نے اپنی زندگی میں ہی بچوں کو اپنا ترکہ ھبہ  (گفٹ) کر دیا ہو  تو کیا حکم ہوگا؟سابقہ سوال وجواب درج ذیل ہے:عنوان: میراث، بیوہ، ماں، بیٹا، بیٹی۔ پنشن کا حکمفتوی نمبر 143909201282کتاب معاملات باب وراثت / وصیت فصل ورثاء اور ان کے حصصمجیب Muhammad Qasim مصحح shoaibسوال:شوہر کی وفات کے بعد ورثاء میں کون کون شامل ہے؟ ایک بیوہ، ایک بیٹا، ایک بیٹی، ایک ماں، دو بھائی۔ ورثاء کے نام بتادیں، یہ بھی بتائیں کہ کیا شوہر کی پنشن بھی ترکہ میں تقسیم ہو گی؟ جب کہ شوہر نے زندگی میں ہی کاغذات میں اپنی پنشن بیوی کے نام لکھوادی ہو؟ جواب:صورتِ مسئولہ میں مرحوم کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ ۷۲ حصوں میں تقسیم کر کے اس میں سے ۹ حصے مرحوم کی بیوہ کو، ۱۲ حصے مرحوم کی والدہ کو، ۳۴ حصے مرحوم کے بیٹے کو اور ۱۷ حصے مرحوم کی بیٹی کو ملیں گے، مرحوم کے بھائیوں کو مرحوم کے ترکہ میں سے کچھ نہیں ملے گا۔ پنشن حکومت کی طرف سے عطیہ ہے ، مرحوم کا ترکہ نہیں ہے، لہٰذا حکومت جس کو پنشن دے ،اسی کا حق ہوگا۔فقط واللہ اعلم
جواب: اگر مرحوم نے کوئی چیز  اپنے بچوں کو اپنی زندگی میں صرف زبانی طور پر ہبہ کی ہو، مکمل تصرف کا  اختیار اور قبضہ نہ دیا ہو تو یہ ہبہ تام نہ ہونے کی وجہ سے وفات تک مرحوم ہی کی ملکیت تھی اور اب میراث کے ضابطہ شرعی کے موافق تمام ورثاء میں تقسیم ہوگی۔ لیکن اگر مرحوم نے اپنی زندگی میں اپنی مملوکہ اشیاء میں سے کوئی چیز اپنے بچوں کو مکمل تصرف کے اختیار اور قبضہ کے ساتھ دی ہو تو وہ چیز مرحوم کی زندگی ہی میں  بچوں کی ملک بن چکی ہے،  لہٰذا مرحوم کے انتقال کے بعد وہ چیزیں مرحوم کا ترکہ شمار نہیں ہوں گی، بلکہ بچوں کی ذاتی ملکیت ہوں گی، اور اس ہبہ کی وجہ سے میراث میں سے بچوں کا حصہ کم نہیں ہوگا، البتہ اگر مرحوم نے اپنی زندگی میں بچوں کو ہبہ کرتے ہوئے یہ شرط لگائی ہو کہ آپ میری زندگی میں یہ اشیاء لے لو اور ترکہ میں سے اپنے حصہ سے دست بردار ہوجاؤ یعنی یہ اشیاء میں آپ کو اس شرط پر ہبہ کر رہا ہوں کہ آپ میراث میں سے حصہ نہیں لو گے اور بچوں نے یہ بات قبول کر کے وہ چیزیں لے لی ہوں تو اب معاہدہ کے مطابق بچوں کو اپنے والد کی میراث میں سے حصہ لینے کا حق نہیں ۔الدر المختار وحاشية ابن عابدين (رد المحتار) (6/ 655):" قال القهستاني: واعلم أن الناطفي ذكر عن بعض أشياخه أن المريض إذا عين لواحد من الورثة شيئاً كالدار على أن لا يكون له في سائر التركة حق يجوز، وقيل: هذا إذا رضي ذلك الوارث به بعد موته، فحينئذٍ يكون تعيين الميت كتعيين باقي الورثة معه، كما في الجواهر اهـ. قلت: وحكى القولين في جامع الفصولين فقال: قيل: جاز، وبه أفتى بعضهم، وقيل: لا اهـ". فقط واللہ اعلم
                                                  
عنوان: کمپیوٹر کے ذریعے دوسروں کے موبائل یا میموری کارڈ وغیرہ میں فلمیں اور گانے وغیرہ ڈالنے اور اس کی اجرت لینے کا حکم
سوال: کمپیوٹر کے ذریعے دوسروں کے موبائل یا میموری کارڈ وغیرہ میں فلمیں اور گانے وغیرہ ڈال کر ان سے پیسے لینا کیسا ہے؟ اور کیا گانے اور فلمیں ڈال کر دینے کے پیسے دکان کے کرائے میں دینا جائز ہے؟
جواب: کمپیوٹر کے ذریعے سے لوگوں کو موبائل یا میموری کارڈ وغیرہ میں فلمیں اور گانے وغیرہ ڈال کر دینا سخت گناہ کا کام ہے، وہ لوگ جب تک ان فلموں اور گانوں کو دیکھتے اور سنتے رہیں گے تو اس ڈالنے والے کو برابر گناہ ملتا رہے گا ؛ اس لیے اس کام سے مکمل اجتناب کرنا چاہیے، چوں کہ یہ ایک گناہ کا کام ہے اس لیے اس کام کے بدلہ پیسے وصول کرنا بھی جائز نہیں ہے۔ اور ان پیسوں سے نہ تو دکان کا کرایہ ادا کرنا جائز ہے اور نہ ہی کسی بھی قسم کا استفادہ کرنا جائز ہے۔ فقط واللہ اعلم
                                                  
عنوان: ایامِ تعطیل کی تنخواہ
سوال: بندہ ایک اسکول میں ٹیچر تھا اور ٹیچنگ کا سلسلہ اپریل سے شروع ہوا تھا،جب مئی کی ۱۵ تاریخ کو اسکولوں کی چھٹیاں ہوئیں تو بندہ کو اسکول والوں نے صرف مئی کے پندرہ دنوں کی تنخواہ دی جب کہ دوسرے ٹیچرز کو مئی کے ساتھ جون کی بھی پوری تنخواہ دی اور جولائی کی اگست میں دیں گے، اور اس کے ساتھ بندہ کو بغیر وجہ بتائے اسکول سے دست بردار بھی کیا گیا، سوال یہ ہے بندہ اسکول والوں سے مئی اور جون جولائی کی تنخواہ وصول کرنے کا حق رکھتا ہے؟ جب کہ بندہ کو اسکول والوں نے اس وقت جب کہ بندہ ٹیچر لگا اپنی کوئی ایسی پالیسی بھی نہیں بتائی کہ نئے استاد کو جون جولائی کی سیلری ملتی ہے یا نہیں اور عرف عام میں بھی کوئی ایسی بات نہیں کہ نئے استاد کو جون جولائی کی سیلری نہ ملتی ہو ۔ دوسرا سوال یہ ہے کہ اسکول والےبچوں سے فیسیں وصول کرتے ہیں جس سے ٹیچروں کو تنخواہ دی جاتی ہے اگر اسکول والے اپنی طرف سے کوئی ایسا قانون بنائے کہ نئے استاد کو جون جولائی کی سیلری نہیں دیں گے تو یہ شریعت کی رو سے جائز ہے جب کہ استاد کا گزر بسر اسی تنخواہ پرہو؟
جواب: کسی بھی ادارے کی انتظامیہ کو اپنی سہولت کے مطابق ملازمین رکھنے اور نکالنے کااختیار ہوتا ہے، اور ملازم مقرر کرتے وقت جو معاہدہ دونوں کے مابین طے پاجائے اسی کے مطابق عمل کرنا ضروری ہوتا ہے۔  اگر کوئی معاہدہ نہ ہو تو عرف پر فیصلہ ہوتا ہے اور ہمارے تعلیمی اداروں کا یہی عرف ہے کہ چھٹیوں کے ایام کی تنخواہ ان اساتذہ کو د جاتی ہے جن کو ملازمت کرتے ہوئے ایک سال ہوگیا ہو؛  لہذا اگر سائل کا تقرر رواں اپریل میں ہی ہوا تھا تو وہ جون جولائی کی تنخواہ لینے کا حق دار نہیں ہے۔ فقط واللہ اعلم
                                                  
عنوان: بہبود سرٹیفکیٹ کے نفع کا  حکم
سوال: مجھے بہبود سرٹیفکیٹ  کے بارے میں پوچھنا ہے جو  National saving center جاری کرتا ہے، یہ صرف بوڑھے لوگوں کے لیے ہوتے ہیں، جس میں سرمایہ کاری کی  کوئی حد ہے۔ایک آدمی ریٹائر ہے اور کسی طرح  آمدنی نہیں کرسکتا، اس کے لیے کیا اس کا  نفع حلال ہے یا نہیں؟
جواب: National saving center کا ادارہ عوام سے رقم جمع کرکے ان کو ان کی رقم پر منافع دیتا ہے۔بہبود سرٹیفکیٹ بھی اسی کی ایک قسم ہے۔ نیشنل سیونگ بہبود  سرٹیفکیٹ سے حاصل ہونے والا نفع شرعاً سود ہے، لہٰذا اس میں رقم لگانا اور اس کا نفع لینا حلال نہیں۔ ایسے شخص کو اپنی رقم کسی حلال کام میں لگا کر نفع کمانا چاہیے۔ فقط واللہ اعلم
                                                  
عنوان: ملازمت کی وجہ سے ترکِ نماز کا حکم
سوال: میں روٹی کی دکان میں کام کرتا ہوں ،میری دکان کا مالک نماز کے لیے نہیں چھوڑتا ہے، وہ کہتا ہے کہ نماز تم اپنے لیے پڑھتے ہو، میرے کام کو اس  میں مت لاؤ، اور میری مجبوری ہے کہ اور بھی کام نہیں کرسکتا ہوں، آپ بتائیں میں کیا کروں؟
جواب: ہر مسلمان عاقل پر پانچوں وقت نماز ادا کرنا فرضِ عین ہے، اور ان نمازوں کا بالکل ترک کردینا یا وقتِ مقررہ پر ادا نہ کرنا یابلاعذر جماعت کا چھوڑدیناشدید گناہ ہے، اور ملازمت ایسا عذر نہیں کہ اس کی وجہ سے نماز معاف ہوجائے،یاجماعت کو ترک کردیا جائے۔نیزمالک کے لیے اس بات کی اجازت نہیں کہ وہ ملازم کو فرض نماز کی ادائیگی سے منع کرے، اور نماز کے ترک کرنے میں مالک کی بات مانناجائز نہیں ہے۔لہذا مالک سے بات چیت کرکے اسے نماز کی اجازت پر آمادہ کیاجائے اور فرض نماز اور سنتِ مؤکدہ کی ادائیگی کا وقت طلب کیاجائے، یا اسے کہہ دیاجائے کہ جتنا وقت نماز میں صرف ہوتاہے اتنے وقت کو ملازمت کے وقت سے منہاکردیں اور جو وقت ملازمت میں خرچ ہوتاہے اس کی تنخواہ مقررکردے۔اور اگر مالک کسی صورت نماز کی اجازت دینے پر راضی نہ ہو تو ایسے شخص کے ہاں ملازمت جائز نہیں،مذکورہ ملازمت کے بجائے دوسری جگہ معاش کا ذریعہ تلاش کرنالازم ہے۔فقط واللہ اعلم
                                                  
عنوان: نقد اور ادھار کی الگ الگ قیمت کا حکم
سوال: نقد ایک قیمت اور ادھار ایک قیمت، اس کا کیا حکم ہے؟
جواب: کسی چیز کی نقد اور ادھار قیمتوں میں فرق کیا جاسکتا ہے، البتہ یہ ضروری ہے کہ خریداری کامعاملہ کرتے ہوئے ایک قیمت طے کرلی جائے۔فقط واللہ اعلم
                                                  
عنوان: ایک ملٹی نیشنل مارکیٹنگ کمپنی سے متعلق سوال
سوال: ایک ملٹی نیشنل کمپنی ہے جو بندہ اسے جوائن کرتا ہے اور اس سے کچھ خریداری بھی کرتا ہے اور  اس کے بعد تقریباً 5 افراد اور ساتھ ملاتا ہے اور وہ 5 افراد اپنے طور 5 ۔5 افراد کا اضافہ کرتے ہیں  اور خریداری کرتے ہیں تو  سب سے پہلے والے کو کچھ آمدن آتی ہے،  کیا اس کا کوئی  جواز ہے؟ یا اس کے جواز کی کوئی شقیں ہیں؟
جواب: کمپنی کا طریقہ کاروبار ملٹی لیول مارکیٹنگ کا ہے جوکہ ناجائز ہے۔فقط واللہ اعلم
                                                  
عنوان: بٹ کوائن کاحکم
سوال: جناب  بٹ کوائن حلال  ہے یا حرام؟
جواب: "بٹ کوائن" کی حیثیت تاحال واضح نہیں ہے ؛ اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdfفقط  واللہ اعلم
                                                  
عنوان: غلطی سے آدھی رقم وصول کرنے والے کی بقیہ رقم کا حکم
سوال: میں نے آن لائن دو پروڈکٹ خریدی تھی، انہوں نے غلطی سے مجھ سے آدھی رقم وصول کی، اب کیا میرے اوپر باقی رقم ان تک پہنچانا ضروری ہے؟
جواب: جی ہاں! آپ پر لازم ہے کہ ان کی بقیہ رقم ان تک پہنچا دیں۔ فقط واللہ اعلم
                                                  
عنوان: مخلوط تعلیمی ادارے میں تدریس اور اس کی کمائی کا حکم
سوال: ایک آدمی کا پیشہ ہی دنیاوی اداروں میں جدید تعلیم کی تدریس ہو اور جیسا کہ جدید تعلیمی اداروں کا ماحول ہوتا ہے کہ کلاس میں طلبہ و طالبات دونوں موجود ہوتے ہیں تو کیا وہاں تدریس کرنا جائز ہے؟ اور کیا اس سے حاصل شدہ کمائی حلال ہو گی؟
جواب: اولاً تو یہ سمجھنے کی ضرورت ہے کہ مخلوط تعلیمی نظام ہی شرعاً درست  نہیں ہے، اس لیے ایسے تعلیمی اداروں میں تعلیم حاصل کریں جہاں لڑکے اور لڑکیوں کا اختلاط نہ ہو، لڑکوں کو مرد اور لڑکیوں کو  خواتین معلمات پڑھائیں،مرد استاذ کا بالغ یا قریب البلوغ لڑکیوں کو پڑھانا، اسی طرح کسی عورت کا بالغ یا قریب البلوغ لڑکوں کو تعلیم دینا بھی شرعاً درست نہیں ہے، اس کے بعد بھی کبھی کسی غیر محرم عورت سے بات کرنے کی ضرورت پیش آجائےتو  بوقتِ ضرورت بقدرِ ضرورت بات کرنا جائز ہے ٗ بلاضرورت جائز نہیں ٗ ہنسی مزاح کرنے یا اس کا جواب دینے کی کوئی گنجائش نہیں ٗ سخت گناہ ہے بلاضرورت دیکھنا بھی جائز نہیں، حتیٰ الامکان حفاظتِ نظر بھی ضروری ہے۔ ایسے ماحول میں بات کرنا پڑے تو ان کو شرعی پردہ کرنے کی ترغیب دے۔اگر کوئی شخص مخلوط تعلیمی ادارے میں پڑھا رہاہو تو پہلے وہ کوشش کرے کہ اس ادارے میں شرعی ماحول قائم ہوجائے، اگر اس کی آواز مؤثر نہ ہو تو جب تک متبادل انتظام نہ ہو اپنی ذات کی حد تک شرعی احکام کی رعایت کرتے ہوئے وہاں تدریس کرے، اور کسی غیر مخلوط تعلیمی ادارے میں تدریس کی کوشش جاری رکھے، جیسے ہی غیر مخلوط تعلیمی ادارے میں ملازمت میسر آجائے وہاں منتقل ہوجائے۔
مخلوط تعلیمی اداروں میں تدریس کی تنخواہ کو حرام تو نہیں کہا جاسکتا، لیکن کراہت سے بہرحال خالی  نہیں ہوگی۔جدید تعلیم کے مسلمان ماہرین کو چاہیے کہ وہ مسلمان معاشرے میں جدید دنیاوی تعلیم کے لیے غیر مخلوط بلکہ شرعی ماحول والے ادارے قائم کریں؛ تاکہ ہماری نسل شرعی ماحول میں جائز ضروری دنیاوی تعلیم حاصل کرسکے۔ فقط واللہ اعلم
                                                  
عنوان: وراثت کی تقسیم
سوال: کیا فرماتے ہیں علماءِ کرام ومفتیانِ عظام اس مسئلے کے بارے میں کہ میری حقیقی والدہ فوت ہو چکی ہیں، والد نے دوسری شادی کرلی ہے،  اور اب میرے والد صاحب بھی فوت ہو گئے ہیں،کچھ اولاد پہلی والدہ سے  بھی ہے،اور کچھ اولاد سوتیلی والدہ سے  بھی۔آیا میراث میں میری حقیقی والدہ اور سوتیلی والدہ کا کتنا حصہ ہے؟
جواب: چوں کہ آپ کی والدہ کا انتقال آپ کے والد کی حیات میں ہی ہوچکاتھا؛ اس لیے والد کے ترکہ میں مرحومہ والدہ کا حصہ نہیں ہے۔البتہ پہلی اہلیہ کی اولاد اور دوسری اہلیہ سے ہونے اولاد نیز دوسری اہلیہ (آپ کی سوتیلی والدہ)یہ  والد مرحوم کے ترکہ میں حصہ دار ہوں گے۔تمام ورثاء کی تعداد لکھ کر دوبارہ ترکہ کی تقسیم پوچھ لیں ۔فقط واللہ اعلم
                                                  
عنوان: انشورنس کی اضافی  رقم صدقہ کرنا
سوال: کچھ سال پہلے میرے والد نے انشورنس پالیسی خریدی، انہوں نے آدھی رقم ادا کی، اب کئی سالوں کے بعد ایک آدمی انشورنس کمپنی سے آیا ، یہ کہہ رہا تھا کہ آپ کی رقم  ایک بڑی رقم میں تبدیل ہوگئی ہے، مجھے یہ علم ہے کہ میرے والد نے جو رقم دی ہے وہ حلال ہے، لیکن اضافی رقم حلال نہیں، میرا سوال یہ ہے کہ اس آمدنی کے ساتھ کیا کیا جائے؟کیا ہم یہ رقم کسی ضرورت مند یا رشتہ دار کو ثواب کی نیت کے بغیر دے سکتے ہیں؟
جواب: انشورنس پالیسی لینے پر  اصل رقم کے علاوہ جو اضافی رقم ملتی ہے اس کو وصول کرنا اور اس کو اپنے استعمال میں لانا  نا جائز ہے؛  اس لیے مذکورہ صورتِ حال میں آپ کے لیے حکم یہ ہے کہ  آپ مذکورہ  رقم وصول ہی نہ کریں، صرف اپنے والد کی جمع کروائی ہوئی حلال رقم وصول کر لیں  اور اگر وہ زائد  رقم وصول کر لی ہے یا ادارہ اصل رقم کے ساتھ  زائد رقم آپ کو دیتا ہی ہو تو اس کو وصول کرنے کے بعد بھی اگر وہ  زائد رقم ادارے کو واپس کرنے کی کوئی صورت ہو تو واپس کر دیں، اگر یہ بھی ممکن نہ ہو تو پھر کسی غریب (خواہ وہ رشتہ دار ہو) کو ثواب کی نیت کے بغیر دے دیں۔المبسوط للسرخسي (12/ 172):" والسبيل في الكسب الخبيث التصدق".الدر المختار وحاشية ابن عابدين (رد المحتار) (5/ 99):" والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه".فقط واللہ اعلم
                                                  
عنوان: باپ حکم دے کہ بیٹا اپنے مال میں تصرف نہیں کرسکتا
سوال: اگر ایک والد اپنے بیٹے کو کہے کہ تمہاری ہر چیز پر میرا حق ہے ، میرے حکم کے بغیر تم اپنے مال سے زمین جائیداد گاڑی وغیرہ نہیں خرید سکتے ۔کیا بیٹا اپنے مال سے زمین، جائیداد ، گاڑی وغیرہ  خریدے تو وہ باپ کی نافرمانی میں آجائے گا !
جواب: شریعتِ مطہرہ نے ہر شخص کو اپنے مال میں تصرف کا پورا اختیار دیا ہے اور شرعی حدود میں رہتے ہوئے اپنی مرضی سے تصرف کی مکمل آزادی دی ہے، جیسا کہ شرح مجلۃ الأحکام میں ہے:"كل يتصرف في ملكه كيف شاء". ( رقم المادة: ١١٩٢)لہذا صورتِ مسئولہ میں اگر مذکورہ شخص عاقل بالغ ہے، اور کاروباری سمجھ بوجھ رکھتا ہے اور نفع نقصان کی تمیز کرسکتا ہے تو ایسی صورت میں وہ والدین کے حقوق کی ادائیگی کے ساتھ اپنے مال سے گاڑی یا گھر وغیرہ خرید سکتا ہے، بطورِ مشورہ اپنے والد کے مشورہ پر بھی عمل کرسکتا ہے، تاہم والد کا یہ کہنا کہ بیٹے کے مال و اسباب پر اس کا حق ہے اور اس کی مرضی کے بغیر بیٹا کچھ نہیں کرسکتا، شرعاً درست نہیں۔ملحوظ رہے کہ یہ جواب اس صورت میں ہے جب کہ مال و اسباب بیٹے کا ہی ہو والد کا نہ ہو۔ لیکن اگر اصل مال کا مالک والد ہی ہو اور بیٹا اس کا کاروبار چلارہاہو تو اس کی مرضی کے بغیر بیٹے کو کسی تصرف کا حق شرعاً نہیں ہوگا۔ فقط واللہ اعلم
                                                  
عنوان: ایک کمپنی میں پیسہ لگانے سے متعلق سوال
سوال: ایک کمپنی ہے  Strategies) .F.S( Financial)جو لوگوں کا پیسہ کاروبار میں لگاتی ہے  120000روپے جو دیتا ہے  اگر وہ 6ماہ کا معاہدہ کرتا ہے  اسے ہر ماہ  7000سے 8000 روپے تک نفع ملتا ہے ،  اگر وہ 1سال کا معاہدہ کرتا ہے تو 7000ہزار سے9000 ہزار تک نفع ملتا ہے . نفع کا 40 فیصد ملتا ہے  60 فیصد کمپنی رکھتی ہے.اوروہ کہتے ہیں کہ ہم تمہارا مال حلال اور جائز کاروبار میں لگاتے ہیں.تو کیا اس طرح ان کے ساتھ کاروبار جائز ہے؟
جواب: آپ نے سوال میں مذکورہ کاروبار سے متعلق جو تفصیل لکھی ہے اس تفصیل کی رو سے مذکورہ کمپنی میں پیسہ کاروبار کے لیے دینا اور  اس سے نفع وصول کرنا نا جائز ہے۔ فقط واللہ اعلم
                                                  
عنوان: تاخیر سے قرض کی ادائیگی پر مالی جرمانہ کا حکم
سوال: اگر کوئی شخص یا ادارہ کسی کو قرض رقم دیتا ہےاور یہ کہتا ہے کہ اگر چالیس دن میں آپ نے یہ پیسے واپس نہ کیے تو میں آپ سے جرمانہ لوں گا اور یہ جرمانہ رقم کی صورت میں قرض کے علاوہ ہو گا۔ آیا ایسا قرض لینا یا ایسی شرط پہ قرض لے کر جرمانہ دینا یا لے کر بغیر جرمانے کے مقررہ وقت پہ واپس کر دینے کا کیا حکم ہے؟ اور آیا یہ جرمانہ اور اس قسم کا معاملہ سود کے زمرے میں آتا ہے یا نہیں؟  براہِ کرم وضاحت کے ساتھ جواب عنایت فرمائیں!
جواب: مالی جرمانہ  لینا یا قرض کے کسی بھی معاہدہ  میں ایسی شرط رکھنا ،یا ایسی شرط پر راضی ہونا ناجائز اور حرام ہے، لہذا  چالیس دن کی مدت میں قرض واپس نہ کرنے پر جرمانہ لگانا  یعنی دی ہوئی رقم سے زیادہ وصول کرنایا اس کی شرط پر راضی ہونا بھی  جائز نہیں، اگر کسی شخص نے مذکورہ معاہدے کے مطابق قرض لیا، پھر خواہ وقت کے اندر ہی ادا کردیا تب بھی یہ سودی معاملہ اور اس پر رضامندی کے زمرے میں آئے گا۔" والحاصل أن المذهب عدم التعزیر بأخذ المال .... لا یجوز لأحد من المسلمین أخذ مال أحد بغیر سبب شرعي". ترجمہ:غرض یہ کہ مذہب یہ ہے کہ مال کے ذریعہ سے کسی کو سزا دینا درست نہیں ... آگے لکھتےہیں:کسی شرعی وجہ کے بغیر کسی مسلمان کے لیے   کسی کا بھی مال لینا جائز نہیں۔(ابن عابدین ،حاشية رد المحتار على الدر المختار شرح تنوير الأبصار الناشر دار الفكر للطباعة والنشر.،1421هـ - 2000م.بيروت.باب التعزیر، مطلب في التعزیر بأخذ المال ج۶؍ص۱۰۶) فقط واللہ اعلم
                                                  
عنوان: ایڈوانس کی رقم استعمال کرنے کا حکم
سوال: اگر ہم اپنی دکان کرائے پے دیتے ہیں اور اس پر ہم سامنے والے بندے سے کچھ قیمت advanced کی صورت میں بھی لیتے ہیں اور یہ طے بھی کرتے ہیں کہ جب مدت ختم ہوگی تو یہ advanced کی رقم واپس بھی کرنی ہوگی تو آیا یہ advanced والی رقم ہم استعمال کر سکتے ہیں؟ اگر نہیں تو پھر کس طرح کر سکیں گے؟
جواب: ایڈوانس کی مد  میں لی ہوئی رقم کے استعمال کی اجازت ہے ۔ فقط واللہ اعلم
                                                  
عنوان: سپر مارکیٹ سے کسٹمر یا ملازم کے چوری کرنے پر جرمانہ لگانا
سوال: میں ایک سپر مارکیٹ میں کام کرتا ہوں ، یہاں پر اگر کوئی کسٹمر چوری کرتے ہوئے پکڑا جاتا ہے تو اس سے  مال کی تین گنا قیمت وصول کی جاتی ہے، اور اس سے مال بھی ضبط کرلیا جاتا ہے، مزید  اس کی اصلاح کے لیے اس کے ساتھ تشدد بھی کیا جاتا ہے، جیسے مارپیٹ وغیرہ،  تاکہ اس کی دوبارہ یہ حرکت کرنے کی ہمت نہ ہو، اس  طرح اگر کمپنی کا کوئی  ملازم چوری کے کیس میں پکڑا جاتا ہے تو اس کی تنخواہ ضبط کرلی جائے  اور اس کو نوکری سے بھی نکال دیا جاتا ہے۔سوال عرض یہ ہے کہ اس سارے معاملہ میں شریعت کی کوئی خلاف ورزی تو نہیں ہے،  اگر ہورہی ہے تو  نشان دہی فرمادیجیے، اور اصلاح بھی فرمادیجیے، یہ ساری صورت ہماری مجبوری ہے، اس طریقے سے حاصل ہونے والی ساری رقم ہم بغیر ثواب کی نیت سے غرباء کو دیتے ہیں ،  راہ نمائی فرمادیں؟
جواب: چوری اگر شرعی شرائط کے مطابق ثابت ہوجائے تو اس کی سزا کا اختیار اسلامی حکومت کو ہے، اسی طرح  جرائم پر تعزیراً  سزا دینے کا اختیار بھی ہرکس وناکس کو نہیں ہے، اگر جرائم پر ہر ایک کو سزائیں  دینے کا اختیار ہوتو پورا نظام فساد کا شکار ہوجائے گا، اسی طرح کسی پر مالی جرمانہ  لگانا یا  کسی کی خوشی وررضا کے بغیر اس سے مال لینا شرعاً ناجائز اور حرام ہے۔صورتِ  مسئولہ میں  اگر کوئی کسٹمر چوری کرتا ہے تو آپ حضرات ان سے صرف اپنا چوری شدہ مال واپس لے سکتے ہیں، باقی اس کے علاوہ جرمانہ لینا یا سزائیں دینا درست  نہیں ہے، بلکہ اسے سرکارکے حوالہ کردیا جائے یا معاف کرکے اس کی اصلاح کی کوشش کی جائے۔اور اسی طرح اگر کوئی  کمپنی کا ملازم چوری کرے تو اس سے چوری شدہ مال لینے کا تو حق ہے، لیکن اس کی پوری تنخواہ ضبط کرنا شرعاً ناجائز ہے، ہاں  کمپنی میں ضابطہ اخلاق  وانتظام کو برقرار رکھنے کے وجہ سے ایسے ملازم کو نوکری سے برطرف کرنے کا  کمپنی کو پورا حق حاصل ہے۔مالی جرمانہ لگانا ہی ناجائز  اور حرام ہے، اگر لگالیا تو اب اس کو اصل مالک کو واپس کرنا ضروری ہے، مالک کے موجود ہوتے ہوئے اسے صدقہ  وغیرہ کرنے سے ذمہ بری نہیں ہوگا۔       شرح المجلۃ میں ہے:"لایجوز لأحد  أن یأخذ  مال أحد  بلا سبب شرعي".  (1/264،  مادۃ: 97، ط: رشیدیہ)         البحر الرائق میں ہے:"وفي شرح الآثار: التعزير بالمال كان في ابتداء الإسلام ثم نسخ. والحاصل: أن المذهب عدم التعزير بأخذ المال".(5/41، فصل فی التعزیر،  ط: سعید) فقط واللہ اعلم
                                                  
عنوان: جانور بطورِ شرکت پالنے کے لیے دینا
سوال: اگر ہم کسی دوسرے شخص کو اپنے پیسوں سے بکرا/بکری  دلوائیں، اور اس کا یومیہ خرچہ بھی ہم دیں، اور اس جانورکا دودھ لیں ، اور جو بچے ہوں انہیں آدھا آدھا کردیں، کیایہ درست ہے؟
جواب: جانور بطورِ شرکت پالنے پر دینے کی مذکورہ صورت جائز نہیں ہے، دودھ اور بچے دونوں مالک کے ہوں گے، اور پالنے والے کو اجرت دی جائے گی،یعنی عام طورپر جانور کے چارہ وغیرہ کے علاوہ جانور پالنے اور رکھنے کی جواجرت بنتی ہے پالنے والااس اجرت کا مستحق ہوگا۔فقط واللہ اعلم
                                                  
عنوان: چھٹی کے دنوں فیس نہ دینا
سوال: آج کل حکومت کی طرف سے اعلانات ہوتے ہیں کہ پرائیویٹ ا سکولوں کوچھٹیوں کی فیس کوئی نہیں دے گا ، جب کہ ایک والد جب بچہ سکول میں داخل کرتا ہے تو اس کے ساتھ یہ معاہدہ   ہوتا ہے کہ سال کے 12 مہینے والد بچے کا فیس جمع کرانے کا پابند ہوگا جب کہ والد کو داخلے کے وقت چھٹیوں کا پتا ہوتا ہے۔ اب پوچھنا یہ ہے کہ کیا حکومتی پابندی کی وجہ سے والد کے ذمہ سکول کا حق ساقط ہوجاتا ہے؟ سکولوں والے مندرجہ ذیل دلائل دیتے ہیں کہ :1. ہم چھٹیوں میں بھی بلڈنگ کا کرایہ دیتے ہیں، اس دوران بچوں کے لیے یہ بلڈنگ بند ہوتی ہے جب کہ سمر کیمپ اور دوسری ایکٹویٹز پر بھی حکومتی پابندی ہے۔2. اساتذہ کرام اور جملہ سٹاف کو تنخواہیں بھی دی جاتی ہیں جب کہ چھٹیوں میں وہ لوگ گھر میں ہیں اس دوران ان پر مالکان کوئی ذاتی کام نہیں ڈالتے۔3.چھٹیوں سے پہلے چھٹیوں کے کام پر ڈبل ٹائم لگانا اور      چھٹیوں کے کام کی چیکنگ پر چھٹیوں کے بعد ڈبل ٹائم اور اضافی کام۔
جواب: جب والدین نے سال کے شروع میں اسکول والوں کے ساتھ 12 ماہ کی فیس ادا کرنے کا معاہدہ کیا تو وہ اس کی پاس داری کے پابند ہوں گے  تاآں کہ  حکومتی  اعلان کے تحت دونوں فریق  پرانے معاہدہ کو ختم کرکے نیا معاہدہ نہ کرلیں۔"عن عمرو بن عوف المزني عن أبیه عن جده رضي اللّٰه عنه أن رسو ل اللّٰه صلی اللّٰه علیه وسلم قال: الصلح جائز بین المسلمین إلا صلحًا حرّم حلالاً أو أحلّ حرامًا، والمسلمون علی شروطهم إلا شرطاً حرم حلالاً أو أحل حرامًا". (سنن الترمذي، أبواب الأحکام / باب ما ذکر عن النبي صلی اللّٰه علیه وسلم في الصلح بین الناس ۱؍۲۵۱)فقط واللہ اعلم
                                                  
عنوان: مزارعت میں مالک و کسان کے درمیان بیج کی تقسیم کی شرط لگانا
سوال: میری 15 ایکڑ زرعی زمین ہے ،میں نے ہاری / مزارع کام کے لیے رکھا ہوا ہے، کسی بھی فصل کو اگانے کے لیے بیج کی ضرورت ہوتی ہے، رواج آج کل یہ ہے کہ بیج کی آدھی رقم ہاری / مزارع سے لی جاتی ہے، شرعی لحاظ سے یہ امر کیسا ہے؟
جواب: مزارعت کی مروجہ صورت جس میں عامل یعنی ہاری سے آدھا بیج لیاجاتاہے ،اور آدھا بیج زمین کا مالک دیتاہے ،شرعی اعتبار سے ناجائز ہے۔شرعاً مزارعت کی مندرجہ ذیل صورتیں جائز ہیں:1۔زمین اور بیج ایک کا ہو اور بیل (یا ٹریکٹر) ومحنت دوسرے کی ہو۔2۔زمین ایک کی ہو اور بیج اور بیل اور محنت دوسرے کی ہو۔3۔زمین اور بیل (یا ٹریکٹر) اور بیج ایک کا ہو اور محنت دوسرے کی ہو۔اگر مذکورہ بالا صورتوں میں سے کوئی صورت نہ ہو تو مزارعت فاسد ہوجائے گی۔نیز مزارعت کے جواز کے لیے بنیادی شرائط مندرجہ ذیل ہیں :1۔ زمین کا قابلِ زراعت ہونا۔2۔زمین دار وکسان کا عاقل وبالغ ہونا۔3۔مدتِ زراعت کا بیان کرنا۔4۔یہ وضاحت کردینا کہ بیج زمین دار کا ہوگا یا کسان کا۔5۔جنسِ کاشت کا بیان کردینا کہ گیہوں ہوگی یا جو یا عام اجازت دینا کہ جو چاہو کاشت کرو۔6۔کسان کے حصے کا ذکر ہوجانا کہ کل پیداوار میں کس قدر ہوگا۔7۔زمین کو خالی کرکے کسان کے حوالہ کرنا۔8۔زمین کی پیداوار میں کسان اور مالک کا شریک ہونا۔فتاوی شامی میں ہے:"(دفع ) رجل ( أرضه إلى آخر على أن يزرعها بنفسه وبقره والبذر بينهما نصفان والخارج بينهما كذلك فعملا على هذا فالمزارعة فاسدة، ويكون الخارج بينهما نصفين، وليس للعامل على رب الأرض أجر )؛ لشركته فيه (و ) العامل ( يجب عليه أجر نصف الأرض لصاحبها )؛ لفساد العقد ( وكذا لو كان البذر ثلثاه من أحدهما وثلثه من الآخر والرابع بينهما ) أو ( على قدر بذرهما ) نصفين فهو فاسد أيضاً؛ لاشتراطه الإعارة في المزارعة"۔(شامی6/281)المبسوط للسرخسی میں ہے:"قال - رحمه الله -: وإذا دفع الرجل إلى الرجل أرضاً على أن يزرعها بنفسه وبقره ، والبذر بينهما نصفان ، والخارج بينهما نصفان فهذه مزارعة فاسدة ؛ لأن الدافع يصير كأنه قال : ازرع نصف الأرض ببذري على أن الخارج كله لي ، وازرع نصف الأرض ببذرك على أن الخارج كله لك ، وكل واحد من هذين صحيح لو اقتصر عليه ؛ لأن أحدهما استعان بالعامل ، والآخر أعاره الأرض ولكن عند الجمع بينهما يظهر المفسد بطريق المقابلة، وهو أنه لما جعل للعامل بإزاء عمله في نصف الأرض منفعة نصف الأرض وذلك في المزارعة لا يجوز ، والخارج بينهما نصفان على قدر بذرهما ولا أجر للعامل ؛ لأنه عمل في شيء هو شريك فيه ، فإنه ألقى في الأرض بذراً مشتركاً ثم عمل في زرع مشترك فلا يستوجب الأجر ، ولصاحب الأرض على العامل نصف أجر مثل الأرض ؛ لأنه استوفى منفعة نصف الأرض بحكم عقد فاسد ، وقد بينا أن الشركة في الخارج لا تمنع وجوب أجر مثل الأرض ؛ لأنه يجب أجر مثل النصف الذي هو مشغول بزرع العامل ، ثم يطيب نصف الخارج لصاحب الأرض ؛ لأنه رباه في أرضه ، وأما العامل فيتصدق بالفضل فيما بينه وبين ربه ؛ لأنه رباه في أرض غيره بسبب فاسد"۔(26/123)بدائع الصنائع میں ہے:"( ومنها ) : أن يشترط في عقد المزارعة أن يكون بعض البذر من قبل أحدهما ، والبعض من قبل الآخر ، وهذا لا يجوز ؛ لأن كل واحد منهما يصير مستأجراً صاحبه في قدر بذره ، فيجتمع استئجار الأرض والعمل من جانب واحد وإنه مفسد"۔(14/4)بہشتی زیور میں ہے:" مسئلہ:اپنی زمین دوسرے کو دی اس شرط کے ساتھ کہ یہ مالک خود بھی اپنے بیل(یا ٹریکٹر) سمیت کام کرے گا اور بیج دونوں کا نصف نصف ہوگا اور پیداوار بھی دونوں کو نصف نصف ملے گی تو یہ مزارعت فاسد ہے"۔فقط واللہ اعلم
                                                  
عنوان: سودی قرضہ دینے والی کمپنی میں ملازمت
سوال: میں ایک فائینشل کمپنی (مالیاتی ادارے) میں کام کرتا ہوں اور ان کے کام کرنے کا طریقہ  یہ ہے کہ  کمپنی جس کو  گاڑی یا گھر لینا ہوتا ہے اسے دلوا کر دیتی ہے، 20 ٪ ڈاؤن پیمنٹ  خریدار کرتا ہے اور  80  فیصد فائنانس کمپنی کرتی ہے،  اور جو 80 فیصد  بقیہ رقم ہوتی ہے اس پر سال میں 10 ٪ فیصد مارک اپ  رقم چارج کرتی ہے ، اور ماہانہ قسطیں جو اس کی بنتی ہیں  وہ اسے دینی پڑتی ہیں ہر مہینہ، اس کے علاوہ وہ کسی بھی طرح وہ اضافی رقم چارج نہیں کرتی ، براہ مہربانی کیا میں اس کمپنی میں کام  کرسکتا ہوں َ؟
جواب: اگر کمپنی کا یہی کام ہے کہ وہ لوگوں کو گھر یا گاڑی کی خریداری کے لیے بطورِ قرض رقم دیتی ہے اور اس پر مارک اپ وصول کرتی ہے تو ایسی کمپنی میں کام کرنا جائز نہیں ہے۔فقط واللہ اعلم
                                                  
عنوان: آن لائن خرید و فروخت
سوال: Reference:143909201921شق نمبر 1 پر سوال ہے کہ کیا یہ کنڈیشن اس طرح پوری ہو سکتی ہے کہ آن لائن اشیاء اس طرح فروخت کی جا رہی ہوں کہ ویب سائٹ پر  تحریر ہو کہ مطلوبہ چیز کسی دوکان دار سے خرید کر دی جائے گی یعنی مارکیٹ وینڈر کا نام لکھ دیا گیا ہو اور آن لائن شاپنگ کمپنی نے چیز کی مطلوبہ قیمت بھی ادھار لکھی ہوئی ہو ، مثال کے طور  درج ذیل لنک دیکھ لیا جائے:[https://homeshopping.pk/products/Braun-MQ-787-Hand-Blender-Processor-Price-In-Pakistan.html]اس ویب سائٹ پر مارکیٹ وینڈر کا نام'FK Electronics"دیا ہے جب کہ ہمیں 14010  روپے  homeshopping.pkکو ادا کرنی ہے ، کیا اس میں ضروری ہے کہ جب فون پر آرڈر کنفرم کیا جائے تو  homeshopping  مجھ سے کہے کہ یہ چیز ان کی ملکیت میں نہیں ہے وہ fk electronics سے خرید کر دیں گے جب کہ یہ بات ویب سائٹ پر پہلے سے تحریر ہے؟
جواب: پہلے جواب میں آن لائن خرید و فروخت کی جو جائز صورت بتلائی گئی تھی وہ یہ تھی کہ آن لائن شاپنگ کمپنی اگر کسی چیز کی خود مالک نہیں ہے تو وہ گاہک کو آگاہ کردے کہ ہم یہ چیز لوکل مارکیٹ سے خرید کر مہیا کریں گے ، پس اگر یہ بات ویب سائٹ پر تحریر کردی گئی ہو کہ مطلوبہ چیز فلاں دوکان دار سے لے کر دی جائے گی تو اس صورت میں دوصورتوں میں سے کوئی ایک صورت اختیار کی جاسکتی ہے:۱۔  آن لائن شاپنگ کمپنی بطورِ وکیل  (بروکر)  اپنی خدمات فراہم کرے اور   اپنی خدمات کا عوض طے کرلےاور ویب سائٹ پر تحریر بھی کردے تو فون پر مزید وضاحت کی ضروت نہیں ہوگی۔۲۔گاہگ سے پروڈکٹ کی مکمل تفصیلات طے کی جائیں اور پھر گاہگ سے پوری قیمت وصول کی جائے اور قیمت وصول ہونے کے بعد اسے چیز  حاصل کرکے فراہم کی جائے۔فقط واللہ اعلم
                                                  
عنوان: وکیل بالشراء کا اپنے لیے کمیشن رکھنے کا حکم
سوال: ٢ صورتوں کا حکم درکار ہے:١)اگر کوئی شخص کسی کو یہ کہے : بھائی آپ میرے  لیےفلاں جگہ سے فلاں چیز لیتے  آئیے گا ، میں پیسے دے دوں گا۔تو کیا چیز لانے والا بندہ اپنا کمیشن رکھ سکتا ہے؟٢)کسی بندہ نے کسی کے پاس کوئی چیز دیکھی  اور کہا کے مجھے بھی منگوادو تو کیا بندہ اس پر اپنا کمیشن رکھ سکتا ہے؟
جواب: واضح رہے کہ اگر کوئی شخص دوسرے کو یہ کہتا ہے کہ آپ میرے لیے  بازار سے فلاں چیز لے آؤ تو یہ توکیل (وکیل بنانے) کا معاملہ ہے، یعنی پہلے شخص نے دوسرے کو اپنا وکیل بالشراء بنایا ہے، اور وکالت جس طرح اجرت کے بدلے ہوتی ہے اسی طرح بطورِ تبرع بھی ہوتی ہے، اور بطورِ وکیل کوئی کام کرنے پر وکیل کو اجرت لینے کا حق اس وقت ہوتا ہے جب وکالت کے وقت صراحۃً  اجرت کی شرط لگالی گئی ہو یا پھر یہ دوسرا آدمی (وکیل) معروف اجرت کے بدلے ہی کام کرنے میں مشہور ہو یعنی اس کا پیشہ ہی یہ ہو کہ وہ اجرت کے بدلہ کام کر کے دیتا ہو، لیکن اگر ان دونوں باتوں میں سے کوئی ایک بھی نہ پائی جائے تو پھر وکیل کو مؤکل سے اجرت/کمیشن لینے کا حق نہیں ہے، لہٰذا سوال میں پوچھی گئی دونوں صورتوں کا حکم یہ ہے کہ چیز لانے والا آدمی اپنا کمیشن نہیں رکھ سکتا ہے،  البتہ اگر یہ چیز لانے والا آدمی ابتدا  ہی میں اپنی محنت اور وقت کے بدلہ میں مؤکل سے اجرت طے کرلے تو پھر طے شدہ اجرت یا کمیشن وصول کرنا جائز ہوگا، یا اس شخص کے متعلق مشہور ہو کہ وہ یہ چیز اجرت کے بدلے ہی لوگوں کو لاکر دیتاہے (سپلائی کرتاہے) تو   معتینہ اجرت لینے کی اجازت ہوگی۔درر الحکام فی شرح مجلۃ الاحکام میں ہے:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ...لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة".(الکتاب الحادی عشر الوکالة، الباب الثالث،الفصل االاول،المادة:۱۴۶۷ ،ج:۳؍۵۷۳،ط:دارالجیل)فقط واللہ اعلم
                                                  
عنوان: سرکاری ملازم کا گاڑی خریدنے کے لیے سودی قرض لینا
سوال: ایک سرکاری ملازم کو اگر گاڑی لینی ہو اور اس کے پاس پیسے بھی موجود ہو ں، مگر اس کو بینک سے ضروری لون لینا پڑتا ہے،  اور پھر سود دینا پڑتا ہے اور اگر وہ نقد ہی سب ہی پیسے دے دے تو سرکار اس پر انکوائری بٹھائے  گی کہ آپ نے یہ پیسہ کہاں سے لایا اور پھر ہر سال پیسوں کا حساب دینا پڑے گا ،تو اس میں کیا کیا جائے؟
جواب: بینک سے سودی قرضہ لینا کسی صورت جائز نہیں،اگر تفتیش کا خوف ہے تو آپ اپنی حلال آمدن کے ذرائع سرکار سے پوشیدہ نہ رکھیں،اور اگر ایسا ممکن نہ ہو تو کسی سے غیر سودی قرض لے کر اسے ظاہر کریں۔فقط واللہ اعلم
                                                  
عنوان: موبائل کی خرید وفروخت کی بعض صورتیں اور ان کا متبادل
سوال: میری ایک موبائل کی دکان ہے؛1. بعض دفعہ کسٹمراپنا موبا ئل بیچنے آتے ہیں تو میں اس موبائل کو مارکیٹ میں دکھاتا ہوں ، اگر میرے سے کوئی دکان دار خرید رہا ہوتا ہے تو میں کسٹومر کو 500 کم لگاتا ہوں، اگر وہ اپنا موبائل مجھے دینے پر آمادہ ہو جاتا ہے تو میں وہ موبائل  اگلے دکان دار جس سے میں نے بات کی تھی اس کو چیک کرنے کے لیے دے دیتا ہوں پھر جب مجھے دکان دار کہتا ہے: صحیح ہے تو پھر میں کسٹمر کو پیسے دے دیتا ہوں اور بعد میں دکان دار مجھے پیسے دے دیتا ہے، پوچھنا یہ تھا کہ میرے لیے درمیان میں اس طرح پیسے رکھنا درست ہے؟2.بعض دفعہ کسٹمر ایسا موبائل خریدنے آتا ہے جو میرے پاس موجود نہیں ہوتا ، پھر وہ موبائل میں مارکیٹ سے اس طور پر لاتا ہوں کہ اگر کسٹمرخرید لے گاتو میں پیسے دے دوںگا، ورنہ یہ موبائل واپس دے دوں گا، تو کیا ایسی صورت میں حاصل ہونے والا نفع میرے لیے حلال ہے یا نہیں ؟ دونوں باتوں کا وضاحت کے ساتھ جواب مطلوب ہے!
جواب: جواب سے پہلے  تمہید کے طور پر   دو باتیں  ملاحظہ ہوں:1۔۔  کسی چیز کو فروخت کرتے وقت  اگر نفسِ عقد میں کوئی ایسی شرط لگائی جائے   جو خرید وفروخت کے عقد کے تقاضوں کے خلاف ہو، اور اس میں خریدار  یا فروخت کرنے والے کا فائدہ ہو تو اس  طرح کی شرط لگانے سےوہ معاملہ فاسد ہوجاتا ہے ،اس کو فسخ کرنا واجب ہوتا ہے۔2۔۔  کسی بھی چیز کو اپنی ملکیت میں آنے سے پہلے آگے فروخت کرنا جائز نہیں ہے، اسی طرح کسی بھی منقولی چیز کو خریدنے کے بعد اس پر قبضہ کرنے پہلے اسے آگے فروخت کرنا جائز نہیں ہے۔اب آپ کے سوالوں کے جواب مندرجہ ذیل ہے:1۔۔ کسٹمر سے موبائل لے کر آپ دکان داروں کو دکھاتے ہیں اگر وہ لینے پر رضامند ہوں تو پھر آپ سودا کرکے کسٹمر سے موبائل لے لیتے ہیں تو اس میں یہ ملحوظ رہے  کہ ابتدا میں چوں کہ آپ کسٹمر سے موبائل کا باقاعدہ سودا نہیں کرتے،  بلکہ اس سے موبائل صرف دکھانے کے لیے لیتے ہیں تو  آپ کے لیے اس موبائل کو آگے دکان دار کو فروخت کرنا جائز نہیں ہے، اس صورت میں آپ  بیع (بیچنے) کے الفاظ ادا کرنے کی بجائے دکان دار سے بیع کا وعدہ کرلیں  کہ میں یہ موبائل آپ کو اتنے میں فروخت کروں گا، پھر آپ اپنے کسٹمر سے باقاعدہ سودا کرلیں اور اس کے بعد موبائل اپنے قبضہ میں لے کر دکان دار کو فروخت کردیں تو یہ معاملہ جائز ہوگا۔ اب اس صورت میں اگر اس موبائل میں کوئی عیب نکلتا ہے تو آپ اپنے کسٹمر کو واپس کرسکتے ہیں۔یہ باقاعدہ بیع کی صورت ہے، اور اس میں ملنے والا نفع آپ کے لیے لینا جائز ہوگا۔2۔۔  موبائل جب تک آپ نے دکان دار سے خریدا نہیں ہے تو آپ اپنے کسٹمر سے اس کا سودا نہیں کرسکتے، اس لیے  کہ یہ موبائل اب تک آپ کی ملکیت میں نہیں ہے، اور مالک بننے سے پہلے کسی چیز کو بیچنا جائز نہیں ہے۔ اسی طرح موبائل اگر آپ دکان سے خریدتے ہیں تو اس شرط کے ساتھ خریدنا بھی جائز نہیں کہ اگر یہ فروخت نہیں ہوا تو میں واپس کردوں گا، اس لیےکہ یہ  شرط عقد بیع کے تقاضوں کے خلاف ہے۔اس کے جواز کی  ایک صورت یہ ہے کہ آپ موبائل دکان دار سے نہ خریدیں،  بلکہ اس کی اجازت سے صرف دکھانے کے لیے لے لیں اور اس سے یہ وعدہ کرلیں کہ اگر میرے کسٹمر نے لے لیا تو میں آپ سے خرید لوں گا، پھر آپ یہ موبائل اپنے کسٹمر کو دکھائیں، اگر وہ لینے پر رضامند ہوجاتا ہے تو آپ اسے ابھی فروخت نہ کریں، بلکہ کسٹمر سے صرف بیع کا وعدہ کرلیں کہ میں یہ آپ کو اتنے میں بیچ دوں گا، اس کے بعد وہ موبائل دکان دار سے خرید لیں اور قبضہ کرنے کے بعد اپنے کسٹمر کو بیچ دیں یعنی سودا پکا کرلیں، اور اس وعدہ بیع کی مد میں آپ کسٹمر سے ایڈوانس رقم بھی لے سکتے ہیں۔اس معاملہ کے جواز کی دوسری صورت یہ ہوسکتی ہے کہ  آپ دکان دار سے کمیشن کا معاملہ طے کرلیں ، اس طرح کہ دکان دار سے موبائل لے کر کہیں کہ میں یہ موبائل آپ کو بیچ کر دوں گا اور اس پر اتنا کمیشن لوں گا، اگر وہ رضامند ہوجائے تو آپ کسٹمر سے ڈیل کرکے اسے یہ موبائل فروخت کردیں اور اپنے طے شدہ کمیشن رکھ کر باقی پیسے دکان دار کو ادا کردیں۔فتاوی شامی میں ہے:"(و) لا (بيع بشرط) عطف على إلى النيروز يعني الأصل الجامع في فساد العقد بسبب شرط (لا يقتضيه العقد ولا يلائمه وفيه نفع لأحدهما أو) فيه نفع (لمبيع) هو (من أهل الاستحقاق)..." الخ (5/ 84،  کتاب البیوع، باب البیع الفاسد، مطلب فی البیع بشرط فاسد، ط: سعید)تبیین  الحقائق  میں ہے :"قال - رحمه الله - : (لا بيع المنقول) أي لا يجوز بيع المنقول قبل القبض لما روينا ولقوله - عليه الصلاة والسلام - «إذا ابتعت طعاما فلا تبعه حتى تستوفيه» رواه مسلم وأحمد ولأن فيه غرر انفساخ العقد على اعتبار الهلاك قبل القبض؛ لأنه إذا هلك المبيع قبل القبض ينفسخ العقد فيتبين أنه باع ما لا يملك والغرر حرام لما روينا". (4/ 80،  کتاب البیوع، ط: المطبعة الكبرى الأميرية - بولاق، القاهرة)فتاوی شامی میں ہے:"ولو أعطاه الدراهم، وجعل يأخذ منه كل يوم خمسة أمنان ولم يقل في الابتداء اشتريت منك يجوز وهذا حلال وإن كان نيته وقت الدفع الشراء؛ لأنه بمجرد النية لا ينعقد البيع، وإنما ينعقد البيع الآن بالتعاطي والآن المبيع معلوم فينعقد البيع صحيحا. قلت: ووجهه أن ثمن الخبز معلوم فإذا انعقد بيعا بالتعاطي وقت الأخذ مع دفع الثمن قبله، فكذا إذا تأخر دفع الثمن بالأولى". (4/ 516، کتاب البیوع، مطلب البیع بالتعاطی،  ط: سعید) فقط واللہ اعلم
                                                  
عنوان: ترکہ کی مشترکہ دکان فروخت کرکے کچھ ورثاء کا مزید پیسہ ملاکر دوسرا مکان خریدنا، والدین کی خدمت کا حکم
سوال: میرے والد کی وفات کے بعد ہم نے ترکہ کی تقسیم نہیں کی تھی، والد صاحب ایک دکان چھوڑ کر گئے، اور جو گھر تھے وہ والدہ کے زیور سے خریدے ہوئے تھے ، والد کے بعد  دو بھائیوں نے اور ہم بہنوں نے مل کر گھر کے اخراجات  برداشت کیے، پھر ایک گھر خریدا  جس میں دو والدہ کے گھر ، والد صاحب کی دکان، ایک بھائی کے چھ لاکھ، اور ایک شادی والی بہن کے چار لاکھ  اس گھر میں لگ چکے ہیں، آج یہ گھر جس میں رہائش ہے ،کروڑ کی مالیت کو پہنچ چکا ہے،  اب بھائی ہمارے گھر خرچ اور ضروریات پوری نہیں کرتے،  چار بہنوں کی شادی ہوچکی ہے، دو بھائی شادی والے ہیں،  بڑے بھائی اپنے حصے کا مطالبہ کررہے ہیں، والدہ گھر کرایہ پر دے کر آمدنی کا ذریعہ بنانا چاہتی ہے، تین بہنیں حصہ لینے سے انکار کرر ہی ہیں ، ایک غیر شادی شدہ بہن ذہنی اور جسمانی  طور پر کمزور ہے، اپنے لیے کھانا پکانے یا روزگار کے لیے کچھ نہیں کرسکتی، ایک بہن ہماری مدد کرتی ہے، 25 لاکھ سب بھائی بہنوں کی شادی ، بیماری اور اس گھر پر لگ چکے ہیں ، اب ہم وہ دینے کے قابل نہیں رہے، میں سلائی  کرکے ماں بہن کی خدمت کر رہی ہوں، والدہ کی عمر 82 سال ہوچکی ہے، مجھے مشورہ دیں کہ والد کی جائیداد کی تقسیم ضروری ہے؟ اور چھوٹے بھائی اور بہن نے جو سرمایہ گھر میں لگایا ہے ان کو کس طرح دیا جائے؟ والدہ گھر فروخت نہیں کرنا چاہتی، اس لیے کہ بیٹے اب پیسہ تو نہیں دیتے ، خدمت بھی نہیں کرتے،اور روزگار کے لیے میں نے اپنا عالمہ کا کورس بھی چھوڑ دیا ہے۔
جواب: صورتِ مسئولہ میں آپ کے والد کے انتقال کے بعد ان کے کل ترکہ میں ان کے تمام شرعی ورثاء کا حق متعلق ہوگیا تھا، اور وہ ترکہ تمام ورثاء کے درمیان  مشترک ہوگیا تھا، اور تمام ورثاء اپنے اپنے شرعی حصوں کے مطابق اس میں شریک ہوگئے تھے،  بعد ازاں  ترکہ کی دکان  فروخت کرکے اس میں (مزید ) والدہ اور  ایک بھائی اور بہن نے رقم  ملاکر  مشترکہ طور پر جو دوسرا مکان خریدا تو اس مکان میں جتنا حصہ ترکہ کا تھا وہ سب ورثاء کا مشترکہ ہوگا اور باقی والدہ ، بھائی اور بہن   اپنی رقم کے مطابق اس مکان میں اپنے حصے کے تناسب سے  شریک ہوں گے،  اب جب کہ اس گھر کی قیمت ایک کروڑ تک پہنچ چکی ہے تو  گھر کی موجودہ مالیت میں ترکہ کی رقم کا جتنا فیصد بنتا ہے وہ والد کا ترکہ ہے، جتنا فیصد والدہ کا ہے اس کی مالک والدہ ہیں، اور جتنے فیصد بہن اور بھائی کے بنتے ہیں تو موجودہ قیمت میں اتنے فیصد ان کا حصہ ہوگا۔اب اس مشترکہ مکان میں سے کوئی شریک اپنے حصے کا مطالبہ کرے تو  اس کا حصہ دینا شرعاً ضروری ہے،   اور باہمی رضامندی سے اس کو اس کے حصے کی قیمت بھی دی جاسکتی ہے، لہذا بڑے بھائی  ترکہ میں سے اپنے حصے کا مطالبہ کررہے ہیں تو ان کو ان کا حصہ  ادا کردیں۔باقی آپ نےوالدہ کے ساتھ اپنے بھائیوں کے رویہ اور سلوک کی جو تفصیل ذکر کی اگر یہ واقعہ کے مطابق اور درست ہے تو ان کا رویہ انتہائی نامناسب ہے،  اولاد  پر جائز امور میں  اپنے  والدین کی اطاعت اور فرمانبرداری  فرض ہے، نیز والدین کے ساتھ حسن سلوک کا معاملہ کرنا بھی شرعاً ضروری ہے، ان کی نافرمانی اور ان کی ایذا رسانی  سخت حرام اور گناہِ کبیرہ  ہے، قرآنِ کریم اور احادیثِ نبویہ  میں والدین کے ساتھ حسنِ سلوک اور ان کی خدمت کی بڑی تاکید آئی ہے،  اور والدین کی نافرمانی،  ان کے ساتھ   بد کلامی  کے ساتھ پیش آنے، اور والدین کو ستانے کی بہت وعیدیں آئی  ہیں۔         ارشادِ باری تعالیٰ ہے:﴿وَقَضَى رَبُّكَ أَلَّا تَعْبُدُوا إِلَّا إِيَّاهُ وَبِالْوَالِدَيْنِ إِحْسَانًا إِمَّا يَبْلُغَنَّ عِنْدَكَ الْكِبَرَ أَحَدُهُمَا أَوْ كِلَاهُمَا فَلَا تَقُلْ لَهُمَا أُفٍّ وَلَا تَنْهَرْهُمَا وَقُلْ لَهُمَا قَوْلًا كَرِيمًا ً وَاخْفِضْ لَهُمَا جَنَاحَ الذُّلِّ مِنَ الرَّحْمَةِ وَقُلْ رَبِّ ارْحَمْهُمَا كَمَا رَبَّيَانِي صَغِيرًا﴾ [الإسراء: 23، 24]         ترجمہ: اور تیرے رب  نے حکم دیا ہے کہ بجز اس کے کسی کی  عبادت مت کرو، اور تم (اپنے)  ماں  باپ کے ساتھ حسن سلوک کیا کرو،  اگر  تیرے پاس ان میں سے ایک یا دونوں بڑھاپے کو پہنچ جاویں سو ان کو کبھی (ہاں سے) ہوں  بھی مت کرنا اور نہ ان کو جھڑکنا ، اور ان سے خوب ادب سے بات کرنا ، اور ان کے سامنے شفقت سے، انکساری کے ساتھ جھکے رہنا اور یوں دعا کرتے رہنا  کہ اے  پروردگار ان دونوں پر رحمت فرمائیں جیساکہ انہوں نےمجھ کو بچپن میں پالا پرورش کیا ہے۔ ( ازبیان القرآن)         ایک حدیث میں ہے:" عَنْ أَبِي أُمَامَةَ، أَنَّ رَجُلًا قَالَ: يَا رَسُولَ اللَّهِ، مَا حَقُّ الْوَالِدَيْنِ عَلَى وَلَدِهِمَا؟ قَالَ: «هُمَا جَنَّتُكَ وَنَارُكَ»". (مشکوٰۃ،  ج ؛ 2 ،ص؛ 421، باب البر والصلۃ، قدیمی)         ترجمہ: حضرت ابو  امامہ رضی  اللہ  تعالی عنہ سے روایت ہے ، فرماتے ہیں کہ ایک شخص نے پوچھا :  اے  اللہ کے رسول! والدین کا اولاد کے ذمہ کیا حق ہے؟ فرمایا : وہ تیری جنت یا دوزخ ہیں ، ( یعنی ان کی خدمت کروگے تو  جنت میں جاؤ گے ،  ان نافرمانی کروگے  تو دوزخ میں جاوگے)         (مظاہرِ حق ، 4/486، ط قدیمی)ایک اور حدیث میں ہے:"وَعَنْ أَبِي بَكْرَةَ رَضِيَ اللَّهُ عَنْهُ قَالَ: قَالَ رَسُولُ اللَّهِ صَلَّى اللَّهُ عَلَيْهِ وَسَلَّمَ: «كلُّ الذنوبِ يغفرُ اللَّهُ مِنْهَا مَا شاءَ إِلَّا عُقُوقَ الْوَالِدَيْنِ فَإِنَّهُ يُعَجَّلُ لِصَاحِبِهِ فِي الحياةِ قبلَ المماتِ»". (مشکاۃ المصابیح ،  2/421 ،باب البر والصلۃ، قدیمی)         ترجمہ: رسول کریمﷺ نے فرمایا ؛ شرک کے علاوہ تمام گناہ ایسے ہیں کہ اللہ تعالیٰ ان میں سے جس قدر چاہتا ہے بخش دیتا ہے، مگر والدین کی نافرمانی کے گناہ کو نہیں بخشتا، بلکہ اللہ تعالیٰ ماں باپ کی نافرمانی کرنے والے کو موت سے پہلے اس کی زندگی میں  جلد ہی سزا  دے دیتا ہے۔(مظاہرِ حق ، 4/487، ط قدیمی)لہذا بھائیوں کو چاہیے کہ وہ والدہ کی خوب خدمت کریں ، اس پیرانہ سالی میں انہیں مشقت میں نہ ڈالیں اور ان کی دعائیں لیں ، اور   آپ کی والدہ، آپ  اور آپ کی بہن کے اخراجات والد کے ترکہ میں سے جو آپ کو حصہ ملا ہے اس میں سے پورا کریں ، اگر اس  سے پورا کرنا ممکن نہ ہو تو پھر آپ  ، آپ کی والدہ اور دوسری بہن کا نان ونفقہ اور خرچہ شرعاً  آپ کے بھائیوں پر برابری کے بنیاد پر لازم ہے، اور نہ دینے پر وہ گناہ گار ہوں گے۔اگر سب ورثاء رضامندی سے یہ مکان برقرار رکھنا چاہتے ہیں تب تو ٹھیک ، ورنہ  ترکہ کی تقسیم کرلیں ،  ورثاء کو ان کا حصہ دے دیں  ، حصہ دینے کے بعد اگر کوئی وارث اپنا حصہ نہ لینا چاہے اور کسی دوسرے وارث کے حق میں دست برادر ہوجائے تو شرعاً یہ درست ہے، البتہ ترکہ کی تقسیم سے پہلے  کسی وارث کا کچھ عوض لیے بغیر دست بردار ہوجانا  شرعاً معتبر نہیں ہے، اس لیے جو بہنیں خوشی سے اپنے حصے سے دست بردار ہونا چاہیں تو انہیں یا تو کچھ دے دیں اور صلح کرلیں یا ان سے کہیں کے ترکہ کی تقسیم کے بعد  پھر دست بردار ہوجائیں۔پھر بعد ازاں آپ کے حصے میں جو رقم آئے اس سے ذرا کم قیمت کا مکان لے لیں ، یا کہیں سے رقم کا بندوبست ہوسکتا ہے تو مطالبہ کرنے والے ورثاء کو ان کے حصے کی رقم دے کر  یہی موجودہ مکان میں سے ان کا حصہ خرید لیں۔نیز اللہ سے مانگیں اس کے خزانہ لامحدود ہیں، ان شاء اللہ اللہ تعالیٰ بہتر اسباب اور وسائل پیدا فرمادیں گے۔شرح المجلہ میں ہے:"(الْمَادَّةُ 1073) تَقْسِيمُ حَاصِلَاتِ الْأَمْوَالِ الْمُشْتَرَكَةِ فِي شَرِكَةِ الْمِلْكِ بَيْنَ أَصْحَابِهِمْ بِنِسْبَةِ حِصَصِهِمْ".(4/14، الفصل الثاني: في بيان كيفية التصرف في الأعيان المشتركة،ط:رشیدیہ)       فتاوی عالمگیری میں ہے:"وإن كان الأب قد مات وترك أموالاً، وترك أولاداً صغاراً كانت نفقة الأولاد من أنصبائهم، وكذا كل ما يكون وارثاً فنفقته في نصيبه". (1/564، الفصل الربع فی نفقۃ الاولاد، ط: رشیدیہ)فتاوی شامی میں ہے:"(و) تجب أيضاً (لكل ذي رحم محرم صغير أو أنثى) مطلقاً (ولو) كانت الأنثى (بالغةً) صحيحةً (أو) كان الذكر (بالغاً) لكن (عاجزاً) عن الكسب (بنحو زمانة) كعمى وعته وفلج، زاد في الملتقى والمختار: أو لا يحسن الكسب لحرفة أو لكونه من ذوي البيوتات أو طالب علم (فقيراً) حال من المجموع". (3/627، باب النفقہ، ط: سعید) فقط واللہ اعلم
                                                  
عنوان: مضاربت میں نقصان ہونے کی صورت
سوال: ہمارے پاس ایک شخص نے دس لاکھ روپے بطورِ مضاربت کے شرکت کی، شروع کے دو ماہ ہم نے اسے منافع دیا اور پھر اس کے اگلے ہی مہینے ہمیں نقصان ہوا اور یہ نقصان مسلسل تین ماہ تک ہوتا رہا، ابھی وہ اپنی رقم کا مطالبہ کر رہا ہے اور نقصان بھی قبول نہیں کررہا اور ہمارے پاس یہ جو نقصان ہوا ہے اس کا کوئی حساب کتاب بھی موجود نہیں ہے۔ اس صورت میں کیا کیا جائے کہ جس میں لڑائی جھگڑا بھی نہ ہو اور کسی کا حق بھی نہ مارا جائے؟
جواب: چوں کہ  نقصان کا دعوی آپ کر رہے  ہیں  اور رب المال انکار کررہاہے؛ اس لیےنقصان  ثابت کرنا آپ  کی ذمہ داری ہے، اگر آپ  ثابت کردیتے  ہیں تو  آپ  پر ضمان نہیں، لیکن یہ کہنا کہ ہمارے پاس حساب کتاب نہیں،عذر نہیں ؛ لہذا   مذکورہ معاملے میں نقصان ثابت ہوجانے کی صورت میں سب سے پہلے دو  ماہ تک جو نفع ہوا اس سے نقصان کی تلافی کی جائے گی اس کے بعد اگر نفع کی رقم بچتی ہو تو اس کو نفع کی طے شدہ شرح  کے مطابق تقسیم کیا جائے گا  اور اگر نقصان نفع سے بڑھ جائے تو اولاً مکمل نفع سے نقصان پورا کیا جائے گا،  پھر جو نقصان باقی ہو  اسے راس المال( اصل رقم جو تجارت میں لگائی گئی تھی) سے پورا کیا جائے گا۔ فقط واللہ اعلم
                                                  
