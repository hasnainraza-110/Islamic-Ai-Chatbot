عنوان: زندگی میں جائیداد کی تقسیم
سوال: عرض ہے کے ہمارے خاندان میں ماں/بیٹیوں /بہنوں کو وراثت میں حق نہیں دیا جاتا ہے۔ میرے والد والدہ زندہ ہیں۔ میرے والد نے اپنی زمینوں کو تین حصوں میں تقسیم کیا ہے۔  ایک میرا ایک میرے بھائی کا اور ایک والد کا۔ میرا بھائی مجھ سے الگ رہتا ہے والد اور والدہ کبھی میرے گھر کبھی بھائی کے گھر کھاتے پیتے رہتے ہیں۔ سوال یہ ہے کیا والد کی وفات کے بعد وراثت میں تمام کی ملکیت رکھاجائے گا؟ یا مجھے جو ملکیت ملا ہےوہ میرا ہے اور بھائی کو جو ملا ہے وہ بھائی کا ہے؟
جواب: والد پر لازم ہے کہ اپنی جائیداد کو صرف اپنے بیٹوں میں تقسیم نہ کریں، بلکہ (اگر زندگی میں ہی جائیداد تقسیم کرنی ہے تو) بیٹیوں کو بھی ان کاحق دیں، ورنہ گناہ ہوگا۔ تاہم اگر مذکورہ زمینیں بیٹوں کو قبضہ کے ساتھ دے دی  ہیں او رخود  ان میں تصرف نہیں کرتے تو  اب یہ زمین ان کےبیٹوں کی ہے، مشترکہ نہیں ہے۔ لیکن اس صورت میں بیٹیوں کو نہ دینے کی وجہ سے وہ گناہ گار ہوں گے، لہٰذا آپ اور آپ کے بھائی کو چاہیے کہ والد کو شرعی مسئلے سے آگاہ کریں، اور اپنے والد کو گناہ سے بچانے میں ان کی مدد کریں۔مزید تفصیل کے لیے درج ذیل لنک ملاحظہ کیجیے:زندگی میں جائیداد کی تقسیم کا طریقہ
                                                  
عنوان: دوسرے کے کاروبار میں رقم لگا کر متعین نفع لینا
سوال: میرا اپنا ذاتی کاروبار ہے، کوئی مجھے کہتا ہے کہ میں تمہیں 5 لاکھ روپے دیتا ہوں، تم اس پر کاروبار کرو،  بس ہر ماہ مجھے دس ہزار روپے دیا کرو، مطلب ایک لاکھ  کے عوض دو ہزار روپے ۔ میرا سوال یہ ہے کیا اس طرح جائز ہے  جب کہ نفع نقصان میں وہ شریک نہیں ہوتا؟
جواب: واضح رہے کہ کسی کاروبار میں رقم لگا کر نفع حاصل کرنے کے جائز ہونے کے لیے یہ ضروری ہے کہ  نفع کے ساتھ  نقصان میں بھی شرکت ہو  اور  نفع بھی فکس رقم کی صورت میں مقرر نہ ہو ، بلکہ مضاربت (انویسمنٹ) میں  نفع کی تعیین نفع کے فیصد کے اعتبار سے کرنا ضروری ہے، مثلاً: جتنا نفع حاصل ہوگا اس نفع کا 70 فیصد کام کرنے والے کا اور 30 فیصد انویسٹر کا ہوگا۔ اگر نفع کی تعیین ایک مقرر  رقم کے ذریعے کی جائے، یا نقصان کی شرط کام کرنے والے ہی پر لگائی جائے، یا کاروبار ہی نہ ہو، بلکہ محض رقم دے کر نفع لیا جائے تو یہ جائز نہیں ہے، بلکہ یہ قرض دے کر اس پر نفع حاصل کرنا ہے، اور قرض دے کر اس پر مشروط نفع حاصل کرنا سود ہے، اور سود کا لینا،دینا، اس کا معاملہ کرنا ناجائز، حرام اور گناہِ  کبیرہ ہے۔بدائع الصنائع  میں ہے:"(ومنها) : أن يكون الربح جزءًا شائعًا في الجملة، لا معينًا، فإن عينا عشرةً، أو مائةً، أو نحو ذلك كانت الشركة فاسدةً؛ لأن العقد يقتضي تحقق الشركة في الربح والتعيين يقطع الشركة لجواز أن لايحصل من الربح إلا القدر المعين لأحدهما، فلايتحقق الشركة في الربح". (6/ 59، کتاب الشرکة، فصل في بيان شرائط جواز أنواع الشركة، ط: سعید) فقط والله أعلم
                                                  
عنوان: بینک ملازم کی تنخواہ کا حکم
سوال: کوئی بندہ  جو سودی  بینک میں ملازمت کرتا ہو اس کو جو تنخواہ ملتی ہے وہ حلال ہے یا حرام؟
جواب: بینک چوں کہ سودی ادارہ ہے، لہذا اس ادارہ کے  ملازم کی تنخواہ حلال نہیں۔ فقط واللہ اعلم
                                                  
عنوان: والد سے تنخواہ لینا
سوال: میں اپنے والد صاحب کی دوکان پر کام کرتا ہوں، کیا میں اپنے والد سے تنخواہ لے سکتا ہوں؟
جواب: آپ اپنے والد سے تنخواہ طے کرکے لے سکتے ہیں۔ اس صورت میں آپ اپنے والد کے کاروبار میں بحیثیت ملازم کام کریں گے، شریک (حصہ دار) نہیں ہوں گے۔ فقط واللہ اعلم
                                                  
عنوان: فلیٹ بننے سے پہلے خرید لینا
سوال: ہم نے پڑھا تھا کہ جس چیز کا وجود نہ ہو، اس کی خرید وفروخت جائز نہیں ہے اور یا جو چیز قبضہ میں نہ ہو ، لیکن آج کل جو بڑی بڑی بلڈنگ بنتی ہیں ان میں دکان اور مکان کا ابھی وجود نہیں ہوتا لیکن پھر بھی اس کی خرید و فروخت ہو جاتی ہے، اب اس کا تفصیلی حکم کیا ہے؟
جواب: جی ہاں!  جب تک اس فلیٹ کا اسٹرکچر (ڈھانچا) بن نہ جائے تب تک اس کا بیچنا جائز نہیں۔ البتہ اگر بنانے والا وعدہ کرلے کہ جب بن جائے گا تو میں تم کو بیچ دوں گا تو یہ جائز ہے۔یہ بیع نہیں بلکہ بیع کا وعدہ ہے، پھر جب بن جائے تو یہ بلڈر اس کو بیچ دے۔الدر المختار وحاشية ابن عابدين (رد المحتار) (5 / 277):"ولو بعده على وجه الميعاد جاز لزم الوفاء به؛ لأنّ المواعيد قد تكون لازمةً لحاجة الناس، وهو الصحيح".الدر المختار وحاشية ابن عابدين (رد المحتار) (5 / 84):"وفي جامع الفصولين أيضًا: لو ذكرا البيع بلا شرط ثم ذكرا الشرط على وجه العقد جاز البيع ولزم الوفاء بالوعد، إذ المواعيد قد تكون لازمةً فيجعل لازمًا لحاجة الناس تبايعا بلا ذكر شرط الوفاء ثم شرطاه يكون بيع الوفاء؛ إذ الشرط اللاحق يلتحق بأصل العقد عند أبي حنيفة، ثم رمز أنه يلتحق عنده لا عندهما، وأن الصحيح أنه لايشترط لالتحاقه مجلس العقد. اهـ وبه أفتى في الخيرية وقال: فقد صرح علماؤنا بأنهما لو ذكرا البيع بلا شرط ثم ذكرا الشرط على وجه العدة جاز البيع ولزم الوفاء بالوعد". فقط و الله أعلم
                                                  
عنوان: ایک بیوہ پانچ بیٹوں اور تین بیٹیوں میں متروکہ سو من گندم کی تقسیم
سوال: ہمارے والد وفات پا چکے ہیں اور ہماری زمین جو کہ ابھی تک والد کے نام ہے. 100 من گندم زمین کی پیداوار ہو تو وہ ہم کیسے تقسیم ہو گی؟ ہم 5 بھائی اور 3 بہنیں اور ایک ہماری والدہ(بیوہ) ہیں اور کوئی ابو کے والدین اور بہن بھائی حیات نہیں ہے.  برائے مہربانی حساب کا طریقہ بھی سمجھا دیں تا کہ آئندہ کےلیے بھی ہم بآسانی تقسیم کرلیا کریں.
جواب: صورتِ  مسئولہ میں سو من گندم میں سے ساڑھے بارہ من گندم بیوہ کو،  13.46 من گندم ہر بیٹے کو اور 6.73من گندم ہر بیٹی کو ملی گی۔نیز آئندہ کے لیے ایک بیوہ، پانچ بیٹوں اور تین بیٹیوں میں مرحوم کا ترکہ تقسیم کرنے کا طریقہ یہ ہے کہ جو بھی ترکہ ہو اس کے ایک سو چار حصے کرکے تیرہ (13) حصے بیوہ کو ، چودہ(14) حصے ہر بیٹے کو اور سات (7) حصے ہر بیٹی کو دے دیے جائیں۔اور اگر فیصد کی صورت میں تقسیم کرنا چاہیں تو اس کا تناسب وہی ہوگا جو ابتدا میں درج کیا گیا، یعنی کل پیداوار کا 12.5فیصد بیوہ کو، 13.46 فیصد ہر بیٹے کو اور 6.73فیصد ہر ایک بیٹی کو ملے گا۔  نیز واضح رہے کہ مرحوم نے اگر کوئی جائز وصیت کی ہو یا اس کے ذمہ کسی کا قرض ہو تو ترکہ تقسیم کرنے سے پہلے اس کا قرض ادا کیا جائے گا، اور پھر ایک تہائی ترکہ میں سے وصیت کو پورا کیا جائے گا، اس کے بعد ترکہ تقسیم کیا جائے گا۔فقط واللہ اعلم
                                                  
عنوان: ایجوکیشن انشورنس پالیسی لینا
سوال: کیا ایجوکیشن انشورنس جائز ہے جو خاص طور پر چھوٹے بچوں کی عصری تعلیم کے لیے کیا جاتا ہے؟
جواب: انشورنس کی مروجہ تمام اقسام سود اور جوے پر مشتمل ہونے کی وجہ سے ناجائز ہیں، لہذا ایجو کیشن انشورنس پالیسی لینا ناجائز و حرام ہے، مزید تفصیل کے لیے دیکھیے:انشورنس کی شرعی حیثیتفقط واللہ اعلم
                                                  
عنوان: ایک شریک کا مشترکہ گاڑی کرائے پر دینا
سوال: میں دبئی میں رہتا ہوں،  ہم دو دوستوں نے مل کر ایک گاڑی لی ہے، گاڑی کی قیمت 20000 درھم ہے،  جس میں میرے دس ہزار ہیں. اب گاڑی وہ کرائے پر چلاتا ہے مجھے  مہینے کے 700 درھم دیتا ہے جو کے فکس کیے ہیں،  کیا یہ فکس رقم سود میں شامل ہوگی ؟
جواب: صورتِ مسئولہ میں جب گاڑی دونوں کے درمیان مشترک ہے اور ایک شریک گاڑی چلاکر دوسرے کو اس کے حصے کا متعین کرایہ ادا کرتاہے تو ایسا کرنا جائز ہے،  یہ سود میں شامل نہیں ہے۔فتاوی تاتار خانیہ میں ہے:"قال محمد رحمه اللّٰه تعالی: في رجل آجر نصف داره مشاعًا من أجنبي لم یجز، وإذا أجر من شریکه یجوز بلا خلاف في ظاهر الروایة، سواء کان مشاعًا یحتمل القسمة أو لایحتمل". (الفتاویٰ التاتارخانیۃ ۱۵؍۱۲۴ رقم: ۲۲۴۰۳) فقط والله أعلم
                                                  
عنوان: دو بیٹوں، تین بیٹیوں میں ایک کروڑ کی تقسیم
سوال: ہم تین بہنیں اوردو بھائی ہیں، والدین حیات نہیں ہیں، ایک مکان ہےجس کی مالیت ایک کروڑ طے ہوئی ہے، مکان والدہ کے نام تھا اور اس حوالے سے ان کی کوئی وصیت نہیں براہِ کرم آگاہ فرمائیں کہ یہ رقم تین بہنوں اور دو بھائیوں میں کس طرح تقسیم ہوگی؟
جواب: صورتِ مسئولہ میں ایک کروڑ روپے کو سات حصوں میں تقسیم کرکے دو حصے ہر  بیٹے کو اور ایک حصہ ہر بیٹی کو ملے گا یعنی ایک کروڑ روپے میں سے 2857142/85 روپے ہر بیٹے کو اور 1428571/42 روپے ہربیٹی کو ملیں گے۔فقط واللہ اعلم
                                                  
عنوان: مکان بطور گروی لینا
سوال: گروی مکان لینے کی شرعی حیثیت کیا ہے؟
جواب: قرض کے لین دین کے وقت بطورِ وثیقہ (گروی) رکھنا یا رکھنے کا مطالبہ کرنا جائز ہے۔اگر آپ کے سوال کا مقصد یہ ہے کہ مثلاً: آپ سے کوئی شخص قرض لیتا ہے اور آپ کے پاس مکان گروی رکھتا ہے تو یہ مکان مرہون (گروی)ہے، آپ کے لیے قرض کی رقم کے بدلہ گروی میں مقروض سے مکان لے کر اپنے پاس رکھنا جائز ہے، اس صورت میں آپ  مرتہن ہیں، اور  جس کے پاس  کوئی چیز  گروی رکھی جائے وہ اس کا مالک نہیں ہوتا، نہ اس کو استعمال کرنے کی اجازت ہے، اگر اس دوران گروی رکھی ہوئی چیز سے استفادہ کیا تو یہ سود کے حکم میں اور ناجائزہوگا۔ لہذا اس مکان سے (جو گروی کی صورت میں آپ کے پاس رکھوایاگیا ہے) فائدہ اٹھانا آپ کے لیے جائز نہ ہوگا، البتہ اگرمرتہن  (قرض دینے والا)رہن کے مکان میں راہن کی اجازت سے کرایہ پر رہنا چاہے تو  رہ سکتاہے ، لیکن پہلا معاملہ (عقدِ رہن) کا ختم ہوجائے گا، اور اس پر اِجارہ (کرایہ داری) کے احکام جا ری ہوں گے، تاہم قرض کی وجہ سے کرایہ میں کمی نہیں کی جائے گی۔ اور اگر گروی کے عوض ہی اس میں رہائش رکھی گئی  کرایہ ادا نہ کیا گیاتو  یہ اپنے قرض سے نفع اٹھانا ہے جو شرعاً سود کے حکم میں ہے۔اور اگر سوال کا مقصد یہ ہے کہ مکان کرایہ پر لینے کے لیے سیکورٹی کے طور پر کچھ  رکھوانا جائز ہے یا نہیں؟ تو شرعاً یہ جائز ہے، البتہ  سیکورٹی کی رقم میں اضافہ کرکے کرایہ معروف کرایہ سے بہت کم کرنا  شرعاً جائز نہیں خواہ فریقین کی باہمی رضا مندی سے ہی کیوں نہ ہو ۔ اگر سوال سے کچھ اور مقصود ہے تو واضح کرکے دوبارہ سوال کیجیے۔فقط واللہ اعلم
                                                  
عنوان: اسلامی بینک سے قرضہ لینا
سوال: مجھے ایک گھر لینا ہے، لیکن اس وقت میں اس گھر کی کل رقم ادا نہیں کرسکتا ،مجھے کچھ دوستوں نے کہا کہ آپ بینک سے لے لو، لیکن بینک کا لین دین سود پر ہے؛ اس لیے میں نے انکار کر دیا۔ اب کچھ کا کہنا ہے کہ میزان بینک سود سے پاک ہے،  اب میں کیا  کروں؟
جواب: میزان بینک سے بھی گھر کے لیے قرض لینا جائز نہیں ہے۔فقط واللہ اعلم
                                                  
عنوان: کیا بینک میں ملازمت کرنا جائز ہے؟
سوال: کیا بینک میں ملازمت کرنا جائز ہے؟
جواب: بینک  اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے؛ اس لیے بینک میں کسی بھی قسم کی ملازمت  حلال نہیں۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء". (الصحيح لمسلم، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔ فقط واللہ اعلم
                                                  
عنوان: مرحوم بیٹے کا والد کے ترکہ میں حصہ
سوال: اگر کسی شخص کے دو بیٹوں میں سے  ایک مرحوم ہے (مرحوم بیٹے  کی اولاد بھی موجود ہے یعنی پوتا بھی ہو) تو  کیا مرحوم بیٹاوالد کے ترکہ میں  وارث بنے گا؟
جواب: صورتِ مسئولہ میں اگر  بیٹے کا انتقال والد کی زندگی میں ہوچکا ہو تو اس صورت میں مرحوم بیٹا اپنے والد  کی میراث میں حصہ دار نہیں ہوگا۔ اسی طرح اگر مرحوم بیٹے کے علاوہ کوئی اور بیٹا والد کی وفات کے وقت زندہ ہو تو مرحوم بیٹے کا بیٹا (یعنی پوتا) بھی اپنے دادا کی میراث میں حصہ دار نہیں ہوگا۔ہاں !اگر دادا نے اپنی زندگی میں مرحوم بیٹے کو یا پوتے کو مکمل قبضے کے ساتھ کچھ دے دیا ہو تو اس صورت میں یہ مرحوم بیٹے اور پوتے کی ملکیت شمار ہوگی، اور جو چیز مرحوم بیٹے کو مالک بناکر دی وہ اس کے ترکے میں شامل ہوگی، جس میں پوتا اپنے شرعی حصے کے بقدر وارث ہوگا۔ ورنہ براہ راست پوتا اپنے دادا کی میراث میں حق دار نہیں ہے۔البتہ اگر پہلے والد کا انتقال ہواہو اور بیٹے کا انتقال بعد میں ہوا ہو تو اس صورت میں مرحوم بیٹا اپنے والد کے ترکہ میں وارث ہوگا اور مرحوم بیٹے کے حصہ کو  اس کے ورثاء میں تقسیم کیاجائے گا۔ لہذا جو صورت ہو اس کی وضاحت اور ورثاء کی تفصیل کے ساتھ شرعی حصص سے متعلق دوبارہ دریافت کرسکتے ہیں ۔فقط واللہ اعلم
                                                  
عنوان: دکان کا ایڈوانس استعمال کرنا
سوال: دوکان وغیرہ پر جو ایڈوانس لیا جاتا ہے، اور کرایہ الگ ہوتاہے، آیا ایسا ایڈوانس استعمال کیا جاسکتا ہے یا نہیں؟
جواب: دوکان کرائے پردیتے وقت ایڈوانس لےسکتے ہیں، چوں کہ عرفاً مالکِ مکان کو اس رقم کے استعمال کی اجازت ہوتی ہے؛ لہذا یہ رقم استعمال کر سکتے ہیں اور شرعاً مالک کے ذمہ قرض ہوگی۔ مکان یا دوکان خالی کرتے وقت یہ رقم واپس کرنا ضروری ہے۔ فقط واللہ اعلم
                                                  
عنوان: ٹیلی نار کیش بیک
سوال: جب ہم بل یا پیسے بھیجتے ہیں تو ٹیلی نار والے پھر 5 ، 6 یا 7 روپے اگلے دن بھیجتے ہیں کہ آپ نے یہ پیسے استعمال کیے تھے، اس لیے آپ کو یہ دیتے ہیں، اس کے بارے میں کیا فتوی ہے؟
جواب: ایزی پیسہ اور اس جیسی دوسری سروسز  جن میں پیسے قرض رکھوانے کی وجہ سے ڈسکاؤنٹ ملتا ہو،  ایسے اکاؤںٹ کھولنا چوں کہ ناجائز معاملے کے ساتھ مشروط ہے، اس لیے ایسا اکاؤنٹ اپنے اختیار سے کھولنا ہی جائز نہیں ہے، نیز ان سے ڈسکاؤنٹ وصول کرنا بھی جائز نہیں ہے، چاہے وقتی طور پر اکاؤنٹ میں رقم موجود ہو یا نہ ہو ،کیوں کہ بنیاد قرض ہے۔ اور قرض کی وجہ سے ملنے والے نفع کو حدیث شریف میں سود کہا گیا ہے۔مزید تفصیل کے لیے درج ذیل فتوی دیکھیں:ایزی پیسہ کا کیش بیکفقط واللہ اعلم
                                                  
عنوان: سیونگ اکاؤنٹ اور تکافل کا حکم
سوال: میزان بینک میں سیونگ اکاؤنٹ کھلوانا کیسا ہے؟اور تکافل کرنا کیسا ہے؟  کیا یہ دونوں جائز ہیں؟
جواب: جس طرح سود لینا اور استعمال کرنا ناجائز ہے،  اسی طرح اپنی رضامندی اور اختیار سے سود کا معاہدہ کرنا بھی ناجائز ہے۔ میزان بینک یا کسی بھی بینک میں سیونگ اکاؤنٹ کھلوانے میں چوں کہ سودی معاہدہ ہوتا ہے؛ لہذا میزان بینک سمیت کسی بھی بینک میں سیونگ اکاؤنٹ کھلوانا ہی جائز نہیں ہے۔ مجبوری ہو تو کرنٹ اکاؤنٹ کھلوانے کی اجازت ہے، اگر لاعلمی میں سیونگ اکاؤنٹ کھول لیا ہو یا اپنے اختیار کے بغیر ادارے نے کھول دیا ہو تو اولاً اسے کرنٹ اکاؤنٹ میں تبدیل کردیا جائے اور  اصل رقم پر اضافہ وصول نہ کیا جائے۔ اور اگر فی الحال کرنٹ اکاؤنٹ میں تبدیل کرنا ممکن نہ ہو تو سودی/ منافع کی رقم وصول ہی نہ کی جائے۔جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا میزان بینک یا دیگر اداروں کی تکافل پالیسی لینے اور اس میں رقم جمع کرانے سے اجتناب کرنا لازم ہے۔فقط واللہ اعلم
                                                  
عنوان: خراب موبائیل فروخت کردینا
سوال: کافی ماہ پہلے میں نے ایک بندے سے 12000 میں موبائل لیا، مگر وہ خراب موبائل تھا۔  میں نے اس بندے سے کہا کہ وہ واپس لے، مگر اس نے ایسا نہ کیا۔ میں نے اسے معاف کر دیا، مگر مجھ سے غلطی ہوئی کہ وہ موبائل میں نے آگے 7000 میں بیچ دیا۔ اب مجھے غلطی کا احساس ہے، مگر ظاہر ہے اب اس بندے سے رابطہ نہیں۔ اس صورت میں مجھے کیا کرنا چاہیے؟
جواب: صورتِ مسئولہ میں خراب موبائل کی خرابی بیان کیے بغیر آگے فروخت کرنا شرعاً صحیح نہیں تھا، اب سائل اس موبائل میں موجود خرابی کے ساتھ  اس کی قیمت لگوائے جو قیمت لگے وہ  رکھ کر اضافی رقم صدقہ کردے۔   فقط واللہ اعلم
                                                  
عنوان: ایزی پیسہ اکاؤنٹ کی وجہ سے پیٹرول سستا ملنا
سوال: عام طور پر پیٹرول 118 میں ملتا ہے جب کہ وہی پیٹرول ایزی پیسہ کے ذریعے 99 روپے فی لیٹر ملتا ہے تو  اب جو یہ پٹرول کم ریٹ پہ ملتا ہے تو اس کا حاصل کرنا جائز ہے یا نہیں ? نیز یہ بتائیے کہ اس میں سود ہے کہ نہیں?
جواب: واضح رہے کہ ایزی پیسہ اکاؤنٹ میں جمع کردہ رقم "قرض" ہے اور قرض دے کر اس سے کسی قسم کا فائدہ اٹھانا ناجائز ہے، یہ سود ہے جو کہ حرام ہے۔لہٰذا صورتِ مسئولہ میں ایزی پیسہ اکاؤنٹ ہولڈر کو مخصوص رقم جمع کرانے کی شرط پر یومیہ فری منٹس وغیرہ کی سہولت، سستے پیٹرول کا حصول یا رقم کی منتقلی پر بونس وغیرہ کا حصول اور اس جیسی دیگر منفعت حاصل کرنا ناجائز ہے، اس لیے کہ اس اکاؤنٹ میں رقم رکھوانا درحقیقت قرض ہے اور قرض دینا جائز ہے، لیکن کمپنی اس پر جو مشروط منافع یا سہولت دیتی ہے وہ شرعاً ناجائز ہے۔ اس لیے کہ قرض پر شرط لگا کر نفع کے لین دین کو نبی کریم صلی اللہ علیہ وسلم نے سود قرار دیا ہے۔نیز  چوں کہ اس میں اکاؤنٹ کھلوانا ناجائز معاملے کے ساتھ مشروط ہے، اس لیے یہ اکاؤنٹ کھلوانا بھی جائز نہیں، اگر کوئی ایزی پیسہ اکاؤنٹ کھلوا چکا ہے تو وہ صرف اپنی جمع شدہ رقم لے سکتا ہے یا اس کے برابر استفادہ کرسکتا ہے، اس رقم پر ملنے والے اضافی فوائد اس کے لیے ناجائز ہوں گے، فتاویٰ شامی میں ہے:"(قوله: كل قرض جر نفعًا حرام) أي إذا كان مشروطًا كما علم مما نقله عن البحر وعن الخلاصة، وفي الذخيرة: وإن لم يكن النفع مشروطًا في القرض، فعلى قول الكرخي لا بأس به". (5/166، سعيد)  فقط والله اعلممزید تفصیل کے لیے درج ذیل لنک ملاحظہ فرمائیے:ایزی پیسہ اکاؤنٹ کے ذریعہ پیٹرول ڈلوانے پر ڈسکاؤنٹ کا حکم
                                                  
عنوان: ایزی پیسہ کیش بیک کا حکم
سوال: ایزی پیسہ اکاؤنٹ میں جب بیلنس موجود ہو  تو کیش بیک کی صورت میں کبھی 3 کبھی 4 کبھی  7 روپے روزانہ مل جاتے ہیں،  کیا سود کے زمرے داخل ہے یا نہیں؟
جواب: مذکورہ رقم قرض کے بدلہ میں ملنے والا نفع ہے جو کہ شرعاً سود ہے؛ لہذا یہ رقم لینا اور اس کا استعمال کرنا، دونوں ناجائز اور حرام ہے۔ فقط واللہ اعلمتفصیل کے لیے جامعہ کا فتوی یہاں ملاحظہ ہو :ایزی پیسہ کیش بیک
                                                  
عنوان: میزان بینک میں سیونگ اکاؤنٹ
سوال: اسلامی میزان بینک میں سیونگ اکاؤنٹ کھول سکتے ہیں؛ تاکہ نفع آئے اور ماہانہ خرچ نکلے؟
جواب: موجودہ زمانے میں میزان بینک سمیت اسلامی بینکنگ کے نام سے جتنے بھی بینک کام کر رہے ہیں ہماری تحقیق کے مطابق وہ اسلامی نہیں ہیں، اوران میں سیونگ اکاؤنٹ کھلوانا ناجائز ہے، اس سے اجتناب کرنا ضروری ہے۔فقط واللہ اعلم
                                                  
عنوان: شوہر، والدین اور ایک بیٹے میں میراث کی تقسیم
سوال: بیوی کو اس کے ماں باپ کی طرف سے مکان ملا ہو اور اس کا ایک بیٹا ہو تو مرحومہ کے شوہر اور بیٹے کا کیا حصہ ہوگا؟  ساتھ  ساتھ  یہ بھی بتادیجیے گا کہ مرحومہ کے تین بھائی ایک ہم شیرہ بھی ہے، اور ماں باپ بھی زندہ ہیں، ان کا کتنا حصہ ہوگا؟
جواب: صورتِ مسئولہ میں مرحومہ کے ترکہ سے حقوقِ متقدمہ (قرض، وصیت وغیرہ) کی ادائیگی کے بعد بقیہ ترکہ سے مرحومہ کے شوہر کو 25%، اس کے والد کو 16.66%، اس کی والدہ کو بھی 16.66% اور اس کے بیٹے کو 41.66% ملے گا۔ بیٹے کی موجودگی میں بھائی بہنوں کا حصہ نہیں ہوتا۔ فقط واللہ اعلم
                                                  
عنوان: بیوہ، دو بیٹے اور تین بیٹیوں میں میراث کی تقسیم
سوال: میرے والد کے پاس 100 روپے ہیں،  ہم 2 بھائی اور 3 بہنیں ہیں اور میری والدہ بھی موجود ہیں، یہ وراثت کیسے تقسیم ہو گی اور سب کے حصہ میں کتنے کتنے روپے آئیں گے؟
جواب: واضح رہے کہ وراثت موت کے بعد ہوتی ہے اور اپنی اولاد کو  زندگی میں تقسیم کرنے کے عمل کو ’’ہبہ‘‘  کہتے ہیں۔اگر کوئی آدمی فوت ہوجائے اور اس کے ورثاء میں ایک بیوہ، دو بیٹے اور تین بیٹیاں ہوں تو مرحوم کے حقوق متقدمہ (قرض، وصیت وغیرہ) کی ادائیگی کے بعد  100 روپے میں سے اس کی بیوہ  کو  12.5 روپے، اس کے ہر بیٹے کو  25 روپے اور ہر بیٹی کو  12.5 روپے ملیں گے۔نوٹ 1: یہ تقسیم اس صورت میں ہے جب کہ مرحوم کے والدین زندہ نہ ہوں۔نوٹ 2 : اگر آپ کو  ’’ہبہ‘‘  کے متعلق سوال پوچھنا ہے یعنی آپ کے والد زندہ ہیں تو دوبارہ وضاحت کرکے سوال پوچھ لیں۔ فقط واللہ اعلم
                                                  
عنوان: بینک کی ملازمت ترک کرنے کے بعد وصول شدہ تنخواہ کا کیا حکم ہے؟
سوال: ایک خاتون نے بینک کی نوکری سودی نظام کی وجہ سےچھوڑ دی ہے، وہ اب کہیں نوکری نہیں کرتیں۔ ان کے شوہر انہیں اپنی حیثیت کے مطابق ماہانہ تھوڑا بہت خرچ بھی دیتے ہیں۔ مگرنوکری کے دوران بینک کی طرف سے ملی ہوئی کچھ رقم انہوں نے اس لیے رکھی ہوئی ہے کہ کوئی اچانک ضرورت نہ پڑ جائے تو اس صورت میں اس رقم کا کیا جا ئے؟ جب کہ اب ان کے حالات بھی ٹھیک ہیں۔ روز مرہ کے اخراجات تو پورے ہو جاتے ہیں، مگر اس کے علاوہ ان کے پاس بس تین چار ہزار ہوتے ہیں۔ ویسے وہ اپنے حالات سے مطمئن  ہیں، لیکن بس ایمرجنسی کے حالات کے لیے وہ بینک کے پیسے رکھے ہوئے ہیں ۔ ان حالات میں ان پیسوں کا کیا کیا جائے؟
جواب: واضح رہے کہ بینک سے   تنخواہ  کی مد میں حاصل شدہ رقم حرام ہے، جسے ثواب کی نیت کے بغیر صدقہ کرنا واجب ہے، لہذا صورتِ مسئولہ میں بیان کردہ احوال کے مطابق  مذکورہ خاتون پر لازم ہے کہ اس جمع شدہ رقم کو ثواب کی نیت کے بغیر  صدقہ کردیں۔ فقط واللہ اعلم
                                                  
عنوان: لیٹ فیس پر بطور جرمانہ دس فیصد زائد فیس وصول کرنا
سوال: زید ایک پرائیویٹ اسکول کا مالک ہے اور اس کا اصول ہے ہرمہینہ کی دس تاریخ تک جو والدین بچوں کی فیس جمع کروادیں گے وہ فیس مکمل ہوگی، مگر جو دس کے بعد کراۓ گا اس کو دس فیصد جرمانہ ادا کرنا ہوگا، دلیل یہ دیتا ہے کہ ملکی نظام ایسا ہے، بجلی گیس فون سب بلوں کا یہی قاعدہ ہے،  مگر کچھ بچوں کے والدین کہتے ہیں: یہ طرزعمل غلط  ہے،  جرمانے کی رقم حلال نہیں ہے،  زید پریشان ہے براۓ مہربانی مسئلے کا حل بتادیجیے!
جواب: فیس کی ادائیگی میں  تاخیر پر مقررہ فیس سے دس فیصد زیادہ رقم وصول کرنا مالی  جرمانہ ہے جو  شرعاً جائزنہیں ہے۔  فتاوی شامی میں ہے :"والحاصل أن المذهب عدم التعزير بأخذ المال". ( كتاب الحدود، باب التعزير ۴/ ٦۱ ط: سعيد)نیز زید کا اپنے اس ضابطے کے لیے  یوٹیلٹی بلوں کی تاخیر پر  لیے جانے والے جرمانہ کو دلیل بنانا درست نہیں؛  کیوں کہ شرعاً وہ بھی جائز نہیں ہے۔تاہم بچوں کے سرپرست افراد کو چاہیے کہ وہ ادارے کی ضروریات اور ضابطے کا خیال رکھتے ہوئے دس تاریخ سے پہلے فیس جمع کرنے کا اہتمام کریں۔ اور  دس تاریخ تک بھی اگر کوئی فیس ادا نہ کرے تو ادارے کے منتظمین مشورے سے کوئی جائز متبادل تجویز کرلیں، مثلاً: جس بچے کی فیس دو ماہ مقررہ تاریخ سے لیٹ ہوگی اس کا اخراج کردیا جائے گا، یا اسے امتحان میں شرکت کی اجازت نہیں ہوگی، وغیرہ۔ فقط واللہ اعلمیوٹیلٹی بلوں کی تاخیر پر عائد جرمانے کا حکم مندرجہ ذیل دو لنکس  پر ملاحظہ فرمائیں:یوٹیلٹی بلوں کی تاخیر پر عائد جرمانہ کا حکمبجلی کے بل پر جرمانہ لگا نا اور ادا کرنا
                                                  
عنوان: انٹرنیٹ پر کرنسی کا کاروبار
سوال: انٹرنیٹ پر کرنسی کا لینا اور بیچنا جائز ہے یا نہیں؟ کرنسی کا کل کے ریٹ کا کوئی کنفرم نہیں،  وہ اوپر بھی ہو سکتا ہے اور نیچے بھی۔
جواب: صورتِ مسئولہ میں انٹرنیٹ پر کرنسی کا لین دین کرنا شرعاًجائز نہیں، کیوں کہ  کرنسی کے بدلے کرنسی کی خرید و فروخت "بیع صرف" ہے، جس کے شرعاً جائز ہونے کے لیے ضروری ہے کہ معاملہ نقد ہو ، ایک ہاتھ سے ایک کرنسی  دی جائے اور دوسرے ہاتھ سےدوسری کرنسی لی جائے، ادھار کی صورت میں خرید و فروخت کا یہ معاملہ ناجائز ہوگا۔ فتاوی شامی میں ہے:"( ويشترط ) عدم التأجيل والخيار و ( التماثل ) أي التساوي وزنا ( والتقابض ) بالبراجم لا بالتخلية ( قبل الافتراق ) وهو شرط بقائه صحيحًا على الصحيح (إن اتحدا جنسًا وإن) وصلية (اختلفا جودةً وصياغةً) لما مر في الربا". (كتاب البيوع، باب الصرف ۵/ ۲۵۷ و ۲۵۸ ط:سعيد) فقط و الله أعلممزید تفصیل کے لیے درج ذیل فتوی دیکھیں:ڈالر کی خریدوفروخت کے ذریعے منافع کمانے کا حکم
                                                  
عنوان: ایزی پیسہ اکاؤنٹ استعمال کرنا
سوال: ایزی پیسہ اکاؤنٹ استعمال کرنا کیسا ہے؟
جواب: ایزی پیسہ اکاؤنٹ کھلوانا اگر مخصوص رقم رکھ کر منافع ملنے کے ساتھ مشروط ہو تو مذکورہ اکاؤنٹ کھلوانا ہی جائز نہیں ہے، لہٰذا اس کا استعمال بھی ناجائز ہوگا۔البتہ اگر کسی کمپنی کی طرف سے ایزی پیسہ اکاؤنٹ کھولنا مخصوص رقم رکھنے اور اس پر منافع ملنے کے ساتھ مشروط نہ ہو تو ایسا اکاؤنٹ کھلوانا اور اسے استعمال کرنا جائز ہوگا۔"فتاوی شامی"میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)وفیه أیضًا (6/ 63):
"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن" میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلك ربا". (14/513، باب کل قرض جر  منفعة، کتاب الحوالة، ط: إدارة القرآن) فقط والله أعلممزید تفصیل کے لیے درج ذیل لنک ملاحظہ کیجیے:ایزی پیسہ اکاؤنٹ ضرورت کے لیے بناناایزی پیسہ اکاونٹ کی شرعی حیثیت
                                                  
عنوان: بینک سے سودی قرضہ لینا
سوال: میں ایک بنک میں سونے کے زیورات دے کہ قرض حاصل کرنا چاہتا ہوں  جس میں بنک میرے زیورات کا حساب کر کے کل قیمت کا 60 فیصد مجھے رقم دے گا اور جب بھی میں وہ رقم واپس کروں گا تو مجھے میرے زیورات واپس مل جائیں  گے اور اس کے ساتھ  ساتھ  بنک میرے سے ہر دن کے حساب سے مجھے دی گئی رقم پر  پیسے چارج کرے گا. اور مجھے یہ پیسے ایک سے دو مہینے کے لیے ضرورت ہو گی جو  میں نے کاروباری مقصد کے لیے استعمال کرنے ہیں.  کیا میرا یہ پیسے بنک سے لینا جائز ہے یا میں یہ پیسے کیسی صورت میں کاروباری مقصد کے لیے استعمال کر سکتا ہوں؟
جواب: مذکورہ صورت سود کی ہے، اور سودی قرض لینا اور دینا دونوں حرام ہے؛  لہذا یہ معاملہ کرنا ناجائز ہے۔الدر المختار وحاشية ابن عابدين (رد المحتار) (5 / 166):
"وفي الأشباه: كل قرض جرّ نفعًا حرام". فقط و الله أعلم
                                                  
عنوان: پرائز بانڈ کے پیسوں سے عمرہ
سوال: پرائز بانڈ کے پیسوں سے عمرہ کرنا جائز ہے؟
جواب: پرائز بونڈ سے حاصل شدہ انعامی رقم سود ہونے کی وجہ سے ناجائز اور حرام ہے، اور حرام رقم کو عبادات میں خرچ کرنا اور اس پر اجر و ثواب کی امید رکھنا جائز نہیں ہے۔  لہذا عمرہ کے لیے حلال رقم خرچ کی جائے ورنہ یہ عبادات قبول نہیں ہوں گی۔  تاہم اصل رقم جو لگائی تھی، اسے عمرے یا دیگر جائز مصارف میں استعمال کرسکتا ہے۔فتاوی بینات میں ہے :’’۔۔۔اس لیے پرائز بانڈز کی خرید و فروخت کرنا اور اس سے ملنے والا انعام حاصل کرنا از روئے شرع ناجائز اور حرام ہے، شیطانی عمل ہے، گندا معاملہ ہے، واجب الترک ہے کہ اس کے ترک میں انسانی فلاح و کامیابی ہے، اس کے خلاف کرنے میں شیطانیت ہے، اپنے کو گندا کرنا ہے، رب کریم کے غیظ و غضب کو دعوت دینا ہے، اللہ تعالی تمام مسلمانوں کو ہدایت دے، دین کا فہم دے اور ہدایت کو قبول کرنے کی توفیق دے‘‘۔ (ج۴ / ص۲۲۷) فقط واللہ اعلم
                                                  
عنوان: فارم ڈی کا لائسنس کسی کو بیچنا یا کرائے پر دینا
سوال: اپنا فارم ڈی کا لائسنس کسی کو بیچ سکتے ہیں یا کراے پر دے سکتے ہیں ؟
جواب: کسی بھی شعبے کا لائسنس جو کسی شخص یا کمپنی کو حکومت کی طرف سےجاری کیا جاتا ہے وہ خاص  اس شخص یا کمپنی کے لیے اس شعبہ کو اختیار کرنے کا   اجازت نامہ ہوتا ہے،  کسی اور کے لیے اس لائنسس کو استعمال کی قانوناً اجازت نہیں ہوتی اور حکومت کی ایسی جائز پابندیاں جو مفادِ عامہ کی مصلحت میں ہوں ان کی پاس داری شرعاً بھی لازم ہوتی ہے، نیز یہ اجازت نامہ  کوئی ایسا مال نہیں ہے جس کو  کرایہ پر دیا جاسکے یا فروخت کیا جاسکے، اس لیے اس کو کرایہ پر دینا اور لینا اور اس کی آمدنی دونوں ناجائز ہیں۔فقط واللہ اعلم
                                                  
عنوان: سیونگ اکاؤنٹ کھلوانے کا شرعاً کیا حکم ہے؟
سوال: سیونگ اکاؤنٹ کھلوانے میں شرعاً کیا حکم ہے؟
جواب: بینک میں سیونگ اکاؤنٹ کھلوانے کے نتیجے میں اکاؤنٹ ہولڈر کو اکاؤنٹ میں رکھی ہوئی رقم کے عوض منافع کے نام سے کچھ رقم دی جاتی ہے،  وہ رقم  سود ہونے کی وجہ سے ناجائز اور حرام ہے، اس لیے بینک میں سیونگ اکاؤنٹ کھولنا نا جائز ہو گا۔ فقط واللہ اعلم
                                                  
عنوان: بکریاں پالنا
سوال: حدیث میں بدر کی تعداد کے مطابق بکریاں پالنے کا حکم ہے،  جس میں انہیں ایک سال پروش کر کے پھر روزانہ ایک بکری فروخت کر سکتے ہیں، اس حدیثِ کے متعلق اور اس کاروبار کے متعلق آج کے اس دور میں کیا حکم ہے؟
جواب: آپ نے سوال میں جن الفاظ کے ساتھ  حدیث کا ذکر کیا ہے ان الفاظ کے ساتھ کوئی حدیث ہمیں نہ مل سکی، البتہ عمومی طور پر بھیڑ بکریوں کے پالنے کا حکم رسول اللہ صلی اللہ علیہ وسلم سے ثابت ہے، چنانچہ رسول اللہ صلی اللہ علیہ وسلم نے حضرت ام ہانی رضی اللہ عنہا سے فرمایا کہ بھیڑ بکریاں پالا کرو، اس میں برکت ہے۔اور رسول اللہ صلی اللہ علیہ وسلم کا فرمان قیامت تک کے لوگوں کے لیے ہے، اس لیے ان جانوروں کا پالنا آج کے زمانے بلکہ قیامت تک کے زمانوں کے لیے باعثِ برکت ہو گا۔سنن ابن ماجه ت الأرنؤوط (3/ 402)
"عن أم هانئ، أن النبي صلى الله عليه وسلم قال لها: "اتخذي غنما، فإن فيها بركةً".حاشية السندي على سنن ابن ماجه (2/ 47):
"قوله: (فإن فيها بركة) هي مجربة فإنه يكثر نماؤها، وفي الزوائد إسناده صحيح ورجاله ثقات". فقط و الله أعلم
                                                  
عنوان: حرام اشیاء کی ڈیلوری پر ملنے والے پیسوں کا حکم
سوال: میں ایک غیر مسلم ملک میں تعلیم حاصل کر رہا ہوں، اپنی گزر بسر اور تعلیمی اخراجات کو پورا کرنے کے لیے فوڈ اور دیگر اشیاء کی ہوم ڈیلیوری کا کام اجرت پرکرتا ہوں جن میں بسا اوقات حرام فوڈ اور دیگر اشیاء مثلاً شراب کی ڈیلیوری بھی آجاتی ہے۔  کیا میرے لیے ایسی ڈیلیوری کرنا جائز ہے؟ایسی ڈیلیوری کرنے پر میں گناہ میں شامل ہوں گا؟
جواب: واضح رہے کہ حرام کام میں تعاون بھی گناہ کا سبب ہوتا ہے یہاں تک کہ شراب پینے والے کے ساتھ احادیث مبارکہ میں پلانے والے، اسے بنانے والے اور اسے اٹھا کر پہچانے والے پر بھی اللہ کی لعنت کا ذکر ہے؛ لہذا حرام اشیاء کی ڈیلیوری کے بدلہ جو پیسے آپ کو ملتے ہیں، وہ ناجائز ہیں، اولاً متبال مکمل حلال روزگار کی کوشش کیجیے، یا جس ادارے سے آپ کا تعلق ہے اس کی انتظامیہ سے درخواست کریں کہ مسلمان ہونے کی وجہ سے آپ کے لیے حرام اشیاء کی ڈیلیوری ممکن نہیں ہے، وہ ایسے آرڈر آپ کے حوالے نہ کریں، اور جب تک مذکورہ دونوں صورتیں ممکن نہ ہوں توبہ و استغفار کے ساتھ اللہ تعالیٰ سے مانگتے رہیے اور حرام اشیاء کی ڈیلیوری پر حاصل ہونے والی رقم بغیر ثواب کی نیت کے صدقہ کردیں۔ تاہم جو پیسے حلال اشیاء کی ڈیلوری کے عوض ملے ہوں، ان کا استعمال جائز ہے۔سنن أبي داود (3 / 326):
"قال رسول الله صلى الله عليه وسلم: «لعن الله الخمر، وشاربها، وساقيها، وبائعها، ومبتاعها، وعاصرها، ومعتصرها، وحاملها، والمحمولة إليه»". فقط و الله أعلم
                                                  
عنوان: نیٹ ورک مارکیٹنگ(Network Marketing) کا حکم
سوال: نیٹ ورک مارکیٹگ حلال ہے یا حرام؟ وجہ کے ساتھ بتائیں!
جواب: ہماری معلومات کے مطابق   نیٹ ورک مارکیٹنگ(Network Marketing)یا ملٹی لیول مارکیٹنگ (Multi Level Marketing) میں بہت سےمفاسد ہونے کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں۔(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔) شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درت نہیں۔       لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔البنایہ شرح الہدایۃ میں ہے:"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أيتعليق التمليكم: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار". (۸/۱۵۸، دار الكتب العلمية)الموسوعة الفقهیة   میں ہے :"وقال المحلي: صورة القمار المحرم التردد بين أن يغنم وأن يغرم". (۳۹/۴۰۴، طبع الوزارة)مسند أحمد میں ہے:"عن عبد الرحمن بن عبد الله بن مسعود،، عن أبيه، قال: " نهى رسول الله صلى الله عليه وسلم عن صفقتين في صفقة واحدة". (6 / 324، موسسة الرسالة)اس کی مزید تفصیل کے لیے فتاوی بینات جلد 4 ص 233 ملاحظہ فرمائی جاسکتی ہے۔ فقط واللہ اعلم
                                                  
عنوان: دو بیٹوں دو بیٹیوں اور بیوہ میں وراثت کی تقسیم
سوال: ہمارے مرحوم والد کی کچھ نقد رقم ہے 15000روپے، اب تقسیم کس طرح ہوگی ? مرحوم کے دو بیٹے حیات, مرحوم کی دو بیٹیاں حیات, مرحوم کی ایک بیوی حیات , اب یہ 15000 روپے ان سب میں کس طرح تقسیم ہوں گے اور سب کے حصہ میں کتنی کتنی رقم آئے گی؟
جواب: صورتِ  مسئولہ میں والد مرحوم کے کل ترکہ کو 48حصوں میں تقسیم کیاجائے گا جس میں سے 6حصے مرحوم کی بیوہ کو ، 14،14 حصے ہر ایک بیٹے کو اور 7،7 حصے مرحوم کی ہر ایک بیٹی کو ملیں گے۔یعنی 15000 روپے ترکہ ہو تو اس رقم میں سے:1875روپے مرحوم کی بیوہ کو،4375روپے مرحوم کے ہر ایک بیٹے کو ،اور 2187.5روپے مرحوم کی ہر ایک بیٹی کو ملیں گے۔اگر کسی وارث کا انتقال والد مرحوم کے انتقال کے بعد ہوا ہو تو وہ بھی والد کے ترکہ میں حصہ دار ہوگا، ایسی صورت میں ان کی تفصیل لکھ کر دوبارہ دریافت کیاجائے۔فقط واللہ اعلم
                                                  
عنوان: بٹ کوائن مائیننگ
سوال: بٹ کوائن مائیننگ حلال ہے یا حرام؟  اورکو مائن کرنےیا حلال طریقے سے کمانے کے بعد اسے اپنے کرنسی میں ایکسچینج کرائے تو وہ جائز ہے یا نہیں؟
جواب: ’بٹ کوائن‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: دودھ کے اضافے کے لیے بھینسوں کو انجیکشن لگانا
سوال: بوسٹن انجیکشن بھینسوں کو لگایا جاتا ہے، شاید اس کے مضر اثرات کی وجہ سے حکومت نے اس پر پاکستان میں پابندی لگائی ہوئی  ہے، لیکن پھر بھی لوگ چوری چھپے اس کو دودھ کو بڑھانے کے لیے لگاتے ہیں. معلوم یہ کرناہے کہ وہ انجیکشن جس کے مضر اثرات کی بنا پر حکومت کی جانب سے پابندی ہو، اس کا بھینسوں کو لگانا شرعاً کیا حکم رکھتا ہے؟  اور اس کی تجارت کا شرعاً  کیا حکم ہوگا جو کہ غیر قانونی بھی ہے؟
جواب: حکومت نے مذکورہ انجیکشن پر سخت مضر صحت ہونے کی وجہ سے پابندی لگائی ہوئی ہے، لہذا مضر صحت ہونے اور ملکی قوانین میں ممنوع ہونے کی وجہ سے بھینسوں کو یہ انجیکشن لگانے اور اس کے کاروبار  سے احتراز کرنا واجب ہے اور خلاف ورزی کرنا گناہ ہے ۔فقط واللہ اعلم
                                                  
عنوان: بے اولاد پھوپھی کے ترکہ کا حق دار کون ہوگا؟
سوال: بےاولاد بیوہ پھوپھی کے ورثاء میں صرف ایک بہن اور تین بھائی ہیں. کیا بہن اور بھائیوں کے ہوتے ہوئے بھتیجے بھتیجیاں بھی وارث بن سکتے ہیں؟ مرحومہ نےایک بھتیجی لے کر پالی ہوئی تھی، اسی کا مسئلہ ہے کہ کیا  اسےکچھ ترکہ میں سے مل سکتا ہے؟
جواب: صورتِ  مسئولہ میں مذکورہ بے اولاد  بیوہ  خاتون کی وفات کی صورت میں ان کے ترکہ کے حق دار ان کے حقیقی بھائی اور  بہن ہی ہوں گے، بشرطیکہ مذکورہ بیوہ خاتون کی وفات کے وقت تک وہ زندہ رہیں، اس صورت میں بھتیجے اور بھتیجیاں حق دار نہ ہوں گے۔ فقط واللہ اعلم
                                                  
عنوان: قسط پر خریداری
سوال: قسط پر اشیاء کی خریداری کرنا جائز ہے؟
جواب: اگر قسطوں پر خریداری کے وقت مجموعی قیمت متعین ہو، قسط کی رقم متعین ہو، مدت متعین ہو اورکسی قسط کی ادائیگی میں تاخیر ہونے کی بنا پر اضافہ (جرمانہ) کی شرط نہ ہو تو قسطوں پر کوئی بھی جائز چیز خریدی جاسکتی ہے۔"وإذا عقد العقد على أنه إلى أجل كذا بكذا وبالنقد بكذا، أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم؛ ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع، ومطلق النهي يوجب الفساد في العقود الشرعية، وهذا إذا افترقا على هذا، فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد". (الكتاب: المبسوط، المؤلف: محمد بن أحمد بن أبي سهل شمس الأئمة السرخسي (المتوفى: 483هـ)، الناشر: دار المعرفة – بيروت، كتاب البيوع، باب البيوع الفاسدة، ۱۳/۷) فقط والله أعلم
                                                  
عنوان: اکاونٹ بنانا اور اس میں بیلنس رکھنا کیسا ہے؟
سوال: اکاؤنٹ بنانا اور اس میں بیلنس رکھنا کیسا ہے?
جواب: اکاؤنٹ کی دو  قسمیں ہیں:سیونگ اکاؤنٹ: بینک میں سیونگ اکاؤنٹ کھلوانا اور اس میں بیلینس رکھنا  جائز نہیں ہے؛ کیوں کہ سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے۔کرنٹ اکاؤنٹ:  اگراکاؤنٹ کھلوانے کی واقعی ضرورت ہو توکسی بھی بینک میں کرنٹ اکاؤنٹ کھلوانے کی گنجائش ہے، اگرچہ اس اکاؤنٹ میں جمع شدہ رقم بھی بینک اپنےسودی معاملات میں استعمال کرتاہے، لیکن اکاؤنٹ ہولڈر کو سود میں شامل نہیں کیا جاتا؛ اس لیے ضرورت کے وقت کرنٹ اکاؤنٹ کھلوانے کی اجازت ہے۔ایک  صورت یہ ہےکہ بینک کا لاکرخریدکر اپنی رقم وغیرہ  اس لاکر میں محفوظ کرلی جائے،  یہ صورت سب سے بہتر ہے کہ اس صورت میں بینک آپ کی رقم استعمال نہیں کرے گا۔اگر آپ کا سوال اس کے علاوہ کسی صورت کے بارے میں ہے تو وضاحت کے ساتھ دوبارہ سوال ارسال کردیجیے۔ فقط واللہ اعلم
                                                  
عنوان: قسطوں پر اصل قیمت سے زائد قیمت پر سامان فروخت کرنا
سوال: میں ایک دوکان دار ہوں اور دوکان داری کے  ساتھ  قسطوں  کا کاروبار بھی کرتا ہوں، یعنی ایک موبائل 15000کا خرید کر پھر گاہک کو وہی موبائل 25000پرقسطوں کے حساب سے بیچ دیتا ہوں،  گاہک  مجھے کچھ  ایڈوانس نقد روپیہ ادا کرتاہے اور باقی ہر مہینے 2000یا3000ہزار قسط کے طور پر  ادا  کرتاہے اور موبائل میں منافع کے بارے میں گاہک کو کوئی معلومات نہیں ہوتیں اور قسط  کی  تاخیر پر کوئی اضافی چارجز بھی وصول نہیں کرتا ہوں:کیا اس میں  سود ہے  یا نہیں؟ جائز ہے یانہیں؟
جواب: صورتِ مسئولہ میں نقد موبائل خریدنے اور اس پر مکمل قبضہ کرنے کے بعد قسطوں پر زائد قیمت طے کرکے آگے فروخت کرنا جائز ہے، البتہ قسطوں پر خرید و فروخت جائز ، و صحیح ہونے کے لیے درج ذیل شرائط کی رعایت ضروری ہے:۱- معاملہ متعین ہو کہ نقد کا معاملہ کیا جارہا ہے یا ادھار۔۲- مدت متعین ہو۔۳- مجموعی قیمت (اور قسط کی رقم) متعین ہو۔۴- کسی قسط کی ادائیگی جلدی کرنے کی صورت میں قیمت میں کمی اور تاخیر کی صورت میں اضافہ (جرمانہ) وصول کرنے کی شرط نہ رکھی جائے، اور نہ جرمانہ وصول کیا جائے۔پس معاملہ کرتے وقت اگر  مذکورہ بالا شرائط کی پاس داری کی جائے تو یہ جائز ہے، اور اگر ان شرائط کی پاس داری نہ کی جائے تو اس صورت میں قسطوں پر خرید و فروخت کا معاملہ ہی فاسد ہوجائے گا۔ملحوظ رہے کہ قسطوں پر فروخت کرنے کی صورت میں اصل قیمت اور منافع بتلانا شرعا ضروری نہیں۔نیز مسئولہ صورت میں سود بھی نہیں، کیوں کہ سود  شرعاً اس اضافہ کو  کہا جاتا ہے، جو عوض سے خالی ہو، جب کہ مسئولہ صورت میں ایک طرف موبائل اور دوسری طرف اس کے عوض میں طے شدہ قیمت ہے۔ فقط واللہ اعلم
                                                  
عنوان: پرائز بانڈز کو منافع کے لیے خریدنا
سوال: پرائز بانڈز کو منافع کے لیے خریدنا جائز ہے؟ اسلام اور شریعت اس بات کی اجازت دیتے ہیں؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ، بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآنِ کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے، سود کی یہ تعریف ایک حدیث میں ان الفاظ کے ساتھ آئی ہے ”کل قرض جر منفعة فهو ربوا“ یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے ، ’’جو ا‘‘ جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: نقدی / کرنسی نوٹ کے بدلے قسطوں پر سونے کی خرید وفروخت
سوال: عمران نے 400000 نقد روپے پر 5 تولے سونا لے لیا اور یہی سونا کامران کو  قسط پر 500000میں 8مہینے کے وقت پردے دیا، کامران ہر مہینے قسط  ادا کرے گا،  اور کچھ رقم نقد بھی ادا کرے گا اور منافع کے بارے میں کامران کو کوئی معلومات نہیں ہیں تو  کیا یہ سود کے زمرے میں آتاہے کہ نہیں، یعنی جائزہے کہ نہیں؟
جواب: واضح رہے کہ  روپے (کرنسی نوٹ) کے بدلے  سونا یا چاندی کی خریدو فروخت  کے وقت نقد معاملہ  کرنا شرعاً ضروری ہے،  ادھار کا معاملہ  کرنا ( خواہ کل رقم ادھار ہو یا بعض رقم ادھار  ہو ) شرعاً جائز نہیں ہے، اس لیے کہ کرنسی نوٹ ثمنِ اصطلاحی ہے، لہذا  جس طرح سونا چاندی کی خریدوفروخت میں ادھار ناجائز ہے، اسی طرح  روپے کے بدلے سونا چاندی کی خریدوفروخت میں  بھی ادھار کا معاملہ شرعاً جائز نہیں ہے۔         لہذا صورتِ مسئولہ میں خرید و فروخت کا مذکورہ معاملہ  شرعاً عقدِ صرف کا معاملہ تھا، اس میں عقدِ بیع کی مجلس میں مبیع اور ثمن  دونوں پر قبضہ ضروری  تھا، اس لیے "کامران"  جب " عمران" سے سوناخریدتے وقت سونے  جو رقم نقد ادا کرے گا، اس کے بدلے اتنے سونے کی خرید وفروخت درست ہوجائے گی اور جس قدر قسطوں پر معاملہ ہوگا  اس میں چوں  کہ سونے کی قیمت پر  عقد  بیع کی مجلس میں قبضہ نہیں ہوا  تو یہ معاملہ شرعاجائز  نہیں ہوا،  اس معاملہ کو ختم کرنا شرعاً ضروری ہے۔         فتاوی شامی میں ہے:"(ويشترط) عدم التأجيل والخيار و (التماثل) أي التساوي وزنا (والتقابض) بالبراجم لا بالتخلية (قبل الافتراق) وهو شرط بقائه صحيحًا على الصحيح (إن اتحد جنسًا وإن) وصلية (اختلفا جودةً وصياغةً) لما مر في الربا". (5/257، 258، باب الصرف، کتاب البیوع، ط: سعید)          فتح القدیر  میں ہے:"(ولا بد من قبض العوضين قبل الافتراق) لما روينا، ولقول عمر -رضي الله عنه-: وإن استنظرك أن يدخل بيته فلاتنظره، ولأنه لا بد من قبض أحدهما ليخرج العقد عن الكالئ بالكالئ ثم لا بد من قبض الآخر تحقيقًا للمساواة فلايتحقق الربا، ولأن أحدهما ليس بأولى من الآخر فوجب قبضهما سواء (قوله: ولا بد من قبض العوضين قبل الافتراق) بإجماع الفقهاء. وفي فوائد القدوري: المراد بالقبض هنا القبض بالبراجم لا بالتخلية يريد باليد، وذكرنا آنفا أن المختار أن هذا القبض شرط البقاء على الصحة لا شرط ابتداء الصحة لظاهر قوله: فإذا افترقا بطل العقد، وإنما يبطل بعد وجوده وهو الأصح. وثمرة الخلاف فيما إذا ظهر الفساد فيما هو صرف يفسد فيما ليس صرفًا عند أبي حنيفة - رحمه الله -، ولايفسد على القول الأصح". (6/260، باب الصرف، ط: رشیدیة)  فقط والله أعلم
                                                  
عنوان: انعامی بانڈ کا حکم
سوال: پاکستان کا جو انعامی بانڈ ہے کیا وہ جائز ہے؟ اگر میں یہ لیتا ہوں کہ یہ جائز ہوگا یا ناجائز؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔تفصیل یہاں ملاحظہ کریں۔ فقط واللہ اعلم
                                                  
عنوان: آن لائن تیل کی خرید و فروخت کے کاروبار کا حکم
سوال: عالمی منڈی میں تیل کاکاروبارکرناشرعاً  کیساہے؟جس میں اکاؤنٹ میں پیسے داخل کرکےتیل کی خریداری کی جاتی ہے اورپھرمنافع کی صورت میں فروخت کی جاتی ہے۔ یہاں تیل پرنہ حسی قبضہ ہوتا ہے اورنہ ہی تیل ملتا ہے، صرف رقم ملتی ہے۔
جواب: سوال میں ذکر کردہ تفصیل کی رو سے تیل کی خرید و فروخت کا مذکورہ کاروبار کرنا جائز نہیں ہے، کیوں کہ تیل خریدنے کے بعد قبضہ حاصل کیے بغیر اس کو آگے بیچنا شرعاً جائز نہیں ہوگا، جب کہ مذکورہ کاروبار میں تیل خریدنے کے بعد قبضہ نہیں دیا جاتا ہے، بلکہ تیل کی خرید و فروخت کے بعد نرخ اوپر یا نیچے ہونے کی بنیاد پر صرف نفع اکاؤنٹ میں منتقل کردیا جاتا ہے یا نقصان کی صورت میں اتنے پیسے اکاؤنٹ سے منہا کردیے جاتے ہیں؛ اس لیے اس طرح کے کاروبار میں سرمایہ کاری کرنا جائز نہیں ہے۔تاہم اگر تیل کی واقعۃً خرید و فروخت ہو، صرف قیمت بڑھنے یا گھٹنے کی بنیاد پر نفع یا نقصان کا تعین اور تقسیم نہ ہو،  اور کسی وکیل کے ذریعے قبضہ کروالیا جائے اور کوئی غیر شرعی معاملہ نہ ہو تو تیل کا کاروبار جائز ہوگا۔ فقط واللہ اعلم
                                                  
عنوان: ایزی پیسہ اکاؤنٹ سے حاصل شدہ منافع کا حکم کیا ہے؟
سوال: ایزی پیسہ والے اکاؤنٹ میں پیسے رکھنے پر فری منٹس  کمپنی دیتی ہے، کیا ان منٹس کا استعمال جائز ہے؟ اگر جائز نہیں ہے تو اسے کیسے ختم کریں، کیوں کہ یہ منٹس تو دیگر منٹس کے ساتھ  جمع ہوجاتے ہیں؟
جواب: ایزی پیسہ اکاؤنٹ ہولڈر کمپنی کی جانب سے مختلف مراعات و  منافع کا حق دار صرف اس وقت ہوتا ہے جب کہ اکاؤنٹ میں کم از کم 1000 روپے جمع ہوں، بصورتِ دیگر وہ منافع کا حق دار نہیں ہوتا۔نیز کمپنی میں جمع شدہ رقم کی حیثیت  چوں کہ قرض کی ہوتی ہے، اور  کمپنی اکاؤنٹ ہولڈر  کے مطالبہ پر واپس کرنے کی پابند ہوتی ہے، نیز قرض دی گئی رقم سے زائد کسی بھی قسم کا مشروط  نفع  از روئے شرع سود ہونے کی وجہ سے حرام ہے، لہذا صورتِ  مسئولہ میں ایزی پیسہ اکاؤنٹ کھلوانا اور اس کے منافع حاصل کرنا سب ناجائز و حرام ہے، اگر کوئی "ایزی پیسہ اکاؤنٹ"  کھلواچکاہو تو اسے چاہیے کہ اپنی جمع شدہ رقم واپس لے کر مذکورہ اکاؤنٹ بند کروادے، یا اکاؤنٹ تبدیل کرکے سادہ اکاؤنٹ رکھے۔ اور جب تک اکاؤنٹ بند نہ ہو  اس وقت تک صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اضافی فوائد اور اپنی رقم کے برابر قابلِ استفادہ منٹس، میسجز اور ایم بیز وغیرہ کا حساب رکھ کر اضافی منافع سے بچا جاسکتاہے۔ فقط واللہ اعلم
                                                  
عنوان: انعامی بانڈ یا قسمت پڑیا سے نکلنے والی چیزیں استعمال کرنے کا حکم
سوال: انعامی بانڈ یا قسمت پڑیا سے نکلنے والی چیزیں استعمال کرنا کیسا ہے؟
جواب: انعامی بانڈ اور قسمت پڑیا وغیرہ سود اور جوئے کا مجموعہ ہونے کی وجہ سے حرام ہے، اس لیے اس سے نکلنے والی چیزیں یا انعام کو استعمال کرنا جائز نہیں ہے۔فقط واللہ اعلم
                                                  
عنوان: غیر مسلم ملک میں ہوم ڈیلوری میں شراب بھی ہو
سوال: ہمارے ایک دوست آسٹریلیا میں فوڈ ہوم ڈیلوری کا کام کرتے ہیں، ابھی انہوں نے ایک نئی کمپنی جوائن کی ہے جس میں دیگر اشیائے خورد ونوش کے ساتھ کبھی شراب کا آرڈر بھی آجاتا ہے،  جس کی ہوم ڈیلوری کرنی پڑتی ہے۔ ان کا پوچھنا ہے کہ اس طرح کے آرڈر پارسل کرنا ان کے لیے جائز ہے، جب کہ ان کا کام صرف کمپنی سے اٹھا کر غیر مسلم کو سپلائی کرنا ہوتا ہے جس کی رقم ان کو ملتی ہے؟
جواب: واضح رہے احادیثِ مبارکہ میں شراب پینے والے کے ساتھ  پلانے والے، اسے بنانے والے، اسے بیچنے والے، اسے خریدنے والے، اسے بنانے کا آرڈ دینے والے، اسے اٹھا کر لے جانے والے اور جس کے پاس لے جائی جارہی ہو اور خود شراب  پر بھی اللہ کی لعنت کا ذکر ہے۔ نیز شراب کسی کے گھر تک پہنچانے میں حرام کام میں تعاون بھی پایا جاتاہے؛ لہذا حرام اشیاء کی ڈیلیوری کے بدلہ جو  پیسے مذکورہ شخص کو ملتے ہیں، وہ ناجائز ہیں،    تاہم جو پیسے حلال اشیاء کی ڈیلوری کے عوض ملے ہوں، ان کا استعمال جائز ہے۔ہوسکے تو کمپنی میں درخواست دے دے کہ میں مسلمان ہوں، شراب کی ہوم ڈیلیوری مجھ سے نہ کروائی جائے، اگر وہ درخواست منظور نہ کریں تو جب تک کوئی اور روزگار نہ ملے شرعاً ناجائز اشیاء کی ڈیلیوری سے حاصل ہونے والی رقم کو بغیر ثواب کی نیت کے صدقہ کردے۔ اور متبادل مکمل حلال روزگار کی سنجیدہ تلاش جاری رکھے، اور اللہ تعالیٰ سے دعا بھی کرے، جیسے ہی مکمل حلال روز گار مل جائے یہاں سے ملازمت ترک کردے۔سنن أبي داود (3 / 326):
"قال رسول الله صلى الله عليه وسلم: «لعن الله الخمر، وشاربها، وساقيها، وبائعها، ومبتاعها، وعاصرها، ومعتصرها، وحاملها، والمحمولة إليه»". فقط و الله أعلم
                                                  
عنوان: بینک سے بلا سود قرضہ
سوال: بینک سے بلا سود قرضہ لینا جائز ہے کہ ناجائز؟
جواب: ہماری معلومات کےمطابق بینک بلا سود قرضہ نہیں دیتے، تاہم اگر کوئی بینک بلا سود قرضہ دے اور اس میں کوئی اور شرعی معاملہ بھی نہ کرنا پڑے تو ایسے قرضہ لینا جائز ہوگا۔ فقط واللہ اعلم
                                                  
عنوان: سرکاری بلا سود قرضہ
سوال: پاکستانی حکومت کی طرف سے اگر بلا سود قرضہ ملے تو اسے لینا جائز ہے؟
جواب: جی، اگر بلاسود قرض ملے تو لینا جائز ہے۔ فقط واللہ اعلم
                                                  
عنوان: بعض وارثوں کے ساتھ جوائنٹ اکاؤنٹ ہو تو دوسرے وارثوں کا بھی حق ہے
سوال: والد صاحب اپنی زندگی میں بینک اکاؤنٹ صرف اپنے بیٹوں کے ساتھ جوائنٹ کر جائیں اور خود وفات پاجائیں تو  کیا شریعت کے مطابق بیٹی کلیم کر سکتی ہے اپنے والد محترم کے بینک اکاؤنٹ اور رقم پر؟ یا بیٹی ایسی صورت میں کلیم نہیں کر سکتی؟
جواب: صورتِ  مسئولہ میں (بیٹوں کے ساتھ  جوائنٹ اکاؤنٹ میں جو رقم والد مرحوم کی ملکیت تھی ان پیسوں سمیت) والد مرحوم کی جائیداد میں بیٹی کا حصہ ہے، اسے محروم کرنا ناجائز ہے اور سخت گناہ کا سبب ہے، بیٹوں کو چاہیے کہ وہ ترکے میں سے بیٹی (بہن) کا حصہ ادا کریں۔صحیح مسلم، باب تحريم الظلم وغصب الأرض وغيره، ۳/۱۲۳۰، دار إحياء التراث العربي – بيروت:"حدثني حرملة بن يحيى، أخبرنا عبد الله بن وهب، حدثني عمر بن محمد، أن أباه، حدثه، عن سعيد بن زيد بن عمرو بن نفيل، أن أروى خاصمته في بعض داره، فقال: دعوها وإياها، فإني سمعت رسول الله صلى الله عليه وسلم، يقول: «من أخذ شبرًا من الأرض بغير حقه، طوقه في سبع أرضين يوم القيامة» ، اللهم، إن كانت كاذبةً فأعم بصرها، واجعل قبرها في دارها، قال: " فرأيتها عمياء تلتمسالجدر تقول: أصابتني دعوة سعيد بن زيد، فبينما هي تمشي في الدار مرت على بئر في الدار، فوقعت فيها، فكانت قبرها".ترجمہ : حضرت سعید بن زید بن عمرو بن نفیل ؓ سے روایت ہے کہ ارویٰ نے ان سے ان کے گھر کے بعض حصہ کے بارے میں جھگڑا کیا تو انہوں نے کہا:  اسے چھوڑ دو اور زمین اسے دے دو؛ کیوں کہ میں نے رسول اللہ ﷺ سے سنا آپ ﷺ نے فرمایا: جس نے اپنے حق کے بغیر ایک بالشت بھی زمین لی تو اللہ تعالیٰ قیامت کے دن اسے سات زمینوں کا طوق ڈالیں گے۔ اے اللہ! اگر یہ جھوٹی ہے تو اسے اندھا کر دے اور اس کی قبر اس کے گھر میں بنا۔راوی کہتے ہیں کہ میں نے اسے اندھا اور دیواروں کو ٹٹولتے دیکھا اور کہتی تھی:  مجھے سعید بن زید کی بد دعا لگ گئی ہے، اس دوران کہ وہ گھر میں چل رہی تھی گھر میں کنوئیں کے پاس سے گزری تو اس میں گر پڑی اور وہی اس کی قبر بن گئی۔ فقط واللہ اعلم
                                                  
