عنوان: آن لائن کمپنی میں کرنسی کا مستقبل کا ریٹ بتاکر ہار جیت سے پیسہ کمانا
سوال: اگر کوئی آن لائن کمپنی خود آپ کو بونس کے طور پر رقم دے یعنی آپ نے ڈپازٹ نہیں کی تو  کیا اُس رقم سے اُس ویب سائٹ پر ٹریڈنگ کرنا درست ہے؟  اُس ویب سائٹ پر ٹریڈنگ کی شکل یہ ہے کہ کسی کرنسی کے بارے میں موجودہ قیمت کے اعتبار سے 60 سیکنڈ تک بتانا ہوتا ہے  کہ  اِس قیمت سے زیادہ رہے گی یا کم؟ صحیح بتانے کی صورت میں لگائی جانے والی رقم کا کچھ فیصد مل جاتا ہے اور غلط بتانے کی صورت میں لگایا گیا بھی چلا جاتا ہے۔ اب کیا یہ منافع حلال ہے یا نہیں؟ جب کہ لگائی گئی رقم بھی کمپنی  کی  ہی ہے یعنی صارف نے نہیں ڈپازٹ کی۔ بونس کی رقم کی شکل مذکورہ بالا کمپنی میں یہ ہے کہ کچھ مخصوص رقم آپ کے اکاؤنٹ میں مفت ڈال دی جاتی ہے۔ آپ اُس رقم کو نکال نہیں سکتے،  لیکن اُس سے حاصل کردہ نفع جب ایک خاص مقدار کو پہنچ جائے تو  پھر نکال سکتے ہیں۔ اگر وہ بونس والی رقم صفر کو پہنچ جائے یعنی ختم ہو جائے تو پھر کمپنی آپ کو دوبارہ بونس دے دیتی ہے چاہے جتنی بار بھی ختم ہوجائے۔
جواب: کرنسی  کا مستقبل میں کیا ریٹ ہوگا؟   بڑھے  گا یا  گھٹے   گا ،  بتاکر   اگر  صحیح  ہو تو  نفع   ملے گا،  ورنہ لگا یا ہوا  سرمایہ بھی چلا جائے گا،  جوئے کی واضح شکل ہے ،  اور جوا   حرام  ہے ؛ لہذا  مذکورہ آن لائن کمپنی میں اس طرح کا معاملہ کرنا اور اس سے حاصل ہونے والے منافع سے مستفید ہونا جائز نہیں ہے، خواہ اپنا سرمایہ نہ لگایا ہو۔{يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ}[المائدة :۹٠]ترجمہ :اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو۔فقط واللہ اعلم
                                                  
عنوان: ایک بیٹی، ایک بھائی اور دو بہنوں میں وراثت تقسیم کرنے کا طریقہ
سوال: بیوہ کی ایک بیٹی ایک بھائی اور دو بہنیں ہیں،  ماں باپ اور ساس سسر فوت ہو چکے ہیں،  ترکہ میں صرف نقد رقم ہے،  وراثت  کیسے تقسیم  ہو گی؟
جواب: اگر آپ کے سوال کا مطلب یہ ہے کہ بیوہ کا انتقال ہوا ہے،  اب اس کا ترکہ ایک بیٹی، ایک بھائی اور دو بہنوں میں کیسے تقسیم ہو گا، جب کہ ماں باپ اور ساس سسر کا انتقال ہو چکا ہے ؟  تو  اس کا جواب یہ ہے کہ  اگر مرحومہ پر کوئی قرضہ ہو تو اولًا مرحومہ کی جائیداد میں سے قرضہ جات ادا کیے جائیں  ،   پھر اگر مرحومہ نے کوئی جائز وصیت کی ہو تو اس کو ایک تہائی میں سے نافذ کیا جائے، اس کے بعد مرحومہ کی کل جائیداد کو 8  حصوں میں تقسیم کر کے 4حصے مرحومہ کی بیٹی کو، 2 حصے مرحومہ کے بھائی کو اور ایک ایک  حصہ مرحومہ کی ہر ایک  بہن کو ملے گا۔یعنی فیصد کے اعتبار سے پچاس فیصد مرحومہ کی بیٹی کو، پچیس فیصد مرحومہ کے بھائی کو اور ساڑھے بارہ فیصد مرحومہ کی ہر ایک بہن کو ملے گا۔ فقط واللہ اعلم
                                                  
عنوان: کتوں کی خرید و فروخت کا حکم
سوال: کیا کتوں یا اس طرح کی اور چیزوں کی خرید و فروخت جائز ہے ؟
جواب: کتے سے متعلق شریعتِ مطہرہ کا حکم یہ ہے کہ جن کتوں کو پالنا جائز ہو  (یعنی وہ کتے جو شکار  یا گھر کی چوکیداری یا کھیت اور ریوڑ کی حفاظت کے  واسطے پالے جاتے ہیں) ان کی خرید و فروخت بھی جائز ہے اور جس کو پالنا جائز نہیں اس کی خرید و فروخت بھی جائز نہیں، اور کتے کو پالنے کی اجازت شکار کے لیے ہے یا گھر اور کھیتی کی حفاظت کے لیے ہے؛ لہذا جو کتا مذکورہ امور کے لیے استعمال کیا جا سکتا ہو اس کی خرید و فروخت جائز ہے،  ورنہ نہیں۔باقی سوال میں مذکور ’’اس طرح کی اور چیزوں‘‘ کی وضاحت کر کے دوبارہ سوال بھیج دیں ؛تاکہ ان کا حکم بھی بتایا جاسکے۔الدر المختار وحاشية ابن عابدين (رد المحتار) (5/ 226):"(وصح بيع الكلب) ولو عقوراً (والفهد) والفيل والقرد (والسباع) بسائر أنواعها حتى الهرة وكذا الطيور (علمت أو لا) سوى الخنزير، وهو المختار، للانتفاع بها وبجلدها كما قدمناه في البيع الفاسد، والتمسخر بالقرد وإن كان حراماً لايمنع بيعه بل يكرهه، كبيع العصير، شرح وهبانية.[فرع] لاينبغي اتخاذ كلب إلا لخوف لص أو غيره، فلا بأس به، ومثله سائر السباع، عيني. وجاز اقتناؤه لصيد وحراسة ماشية وزرع إجماعاً. (قوله: ولو عقوراً) فيه كلام يأتي ... (قوله: علمت أو لا) تصريح بما فهم من عبارة محمد في الأصل، وبه صرح في الهداية أيضاً، لكن في البحر عن المبسوط: أنه لايجوز بيع الكلب العقور الذي لايقبل التعليم في الصحيح من المذهب، وهكذا نقول في الأسد إن كان يقبل التعليم، ويصطاد به يجوز بيعه، وإلا فلا، والفهد والبازي يقبلان التعليم، فيجوز بيعهما على كل حال اهـ. قال في الفتح: فعلى هذا لايجوز بيع النمر بحال؛ لأنه لشراسته لايقبل التعليم، وفي بيع القرد روايتان اهـ وجه رواية الجواز -وهو الأصح، زيلعي-: أنه يمكن الانتفاع بجلده، وهو وجه ما في المتن أيضاً. وصحح في البدائع عدم الجواز؛ لأنه لايشترى للانتفاع بجلده عادةً بل للتلهي به، وهو حرام اهـ بحر. قلت: وظاهره أنه لولا قصد التلهي به لجاز بيعه، ثم إنه يرد عليه ما ذكره الشارح عن شرح الوهبانية من أن هذا لايقتضي عدم صحة البيع بل كراهته.والحاصل: أن المتون على جواز بيع ما سوى الخنزير مطلقاً وصحح السرخسي التقييد بالمعلم منها (قوله: لاينبغي اتخاذ كلب إلخ) الأحسن عبارة الفتح، وأما اقتناؤه للصيد وحراسة الماشية والبيوت والزرع، فيجوز بالإجماع لكن لاينبغي أن يتخذه في داره إلا إن خاف لصوصاً أو أعداءً؛ للحديث الصحيح: «من اقتنى كلباً إلا كلب صيد أو ماشية نقص من أجره كل يوم قيراطان»".الفتاوى الهندية (3/ 114):"بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان.وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي".البحر الرائق شرح كنز الدقائق ومنحة الخالق وتكملة الطوري (6/ 187):"(صح بيع الكلب والفهد والسباع والطيور) لما رواه أبو حنيفة - رضي الله تعالى عنه - «أنه صلى الله عليه وسلم رخص في ثمن كلب الصيد»؛ ولأنه مال متقوم آلة الاصطياد فصح بيعه كالبازي؛ بدليل أن الشارع أباح الانتفاع به حراسةً واصطياداً؛ فكذا بيعاً، وهذا على القول المفتى به من طهارة عينه، بخلاف الخنزير؛ فإنه نجس العين، وأما على رواية أنه نجس العين كالخنزير فقال في فتح القدير: ولو سلم نجاسة عينه فهي توجب حرمة أكله لا منع بيعه، بل منع البيع بمنع الانتفاع شرعاً، ولهذا أجزنا بيع السرقين والبعر مع نجاسة عينهما لإطلاق الانتفاع بهما عندنا ... أطلقه فشمل المعلم وغيره العقور وغيره، هكذا أطلق في الأصل فمشى القدوري على هذا الإطلاق، ونص في نوادر هشام عن محمد في جواز بيع العقور وتضمين من قتله قيمته، وعن أبي يوسف منع بيع العقور، وذلك في المبسوط: أنه لايجوز بيع الكلب العقور الذي لايقبل التعليم، وقال: هذا هو الصحيح من المذهب". فقط واللہ اعلم
                                                  
عنوان: یوٹیوب  سے کمائی حلال ہے یا نہیں؟
سوال: یوٹیوب  سے کمائی حلال ہے یا حرام ؟  کیوں کہ یوٹیوب پر   ہر قسم کے اشتہارات چلتے  ہیں، جیسا کہ بینک کا اشتہار۔  اگر یوٹیوب پہ بینک کا اشتہار چل جائے تو یوٹیوب والے بینک  سے  اس اشتہار کے چارجز لیتے  ہیں جس میں کچھ حصہ یوٹیوب اپنے پاس رکھتا ہے اور باقی یوٹیوبر کو ٹرانسفر کرتا ہے ۔
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالو ورز  زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمرز  کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے  دیتا ہے۔  اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔ فتاوی شامی میں ہے:"وظاهر كلام النووي في شرح مسلم: الإجماع علي تحريم تصوير الحيوان؛ و قال: وسواء لما يمتهن أو لغيره فصنعه حرام لكل حال لأن فيه مضاهاة لخلق الله".(١/ ٦٤٧، ط: سعيد)فقہ السیرہ میں ہے:"و الحق أنه لاينبغي تكلف أي فرق بين أنواع التصوير المختلفة ... نظراً لإطلاق الحديث". (٤/ ٩٧) فقط واللہ اعلم
                                                  
عنوان: انکم ٹیکس میں سودی رقم دینا
سوال: انکم ٹیکس میں سودی رقم دینا جائز ہے یا نہیں؟
جواب: سو د کا  پیسہ، مالِ حرام ہے، سود  قطعی نصوص سے حرام ہے اس کا وصول کرنا ہی ناجائز ہے، اگر غلطی سے وصول کرلیا ہو تو اس کا حکم یہ ہے کہ اس کے  مالک کو لوٹادیا جائے اور اگر یہ ممکن نہ ہوتو ثواب کی نیت کے بغیر  صدقہ کردیا جائے۔ اور اگر غفلت یا لاعلمی میں  حکومتی ادارہ یا حکومتی بینک سے  سود وصول کرلیا گیا ہو تو انکم ٹیکس کی  مد میں دینے کی گنجائش ہوگی۔  تاہم اس میں یہ ملحوظ رہے  انکم ٹیکس میں رقم دینے کے لیے سود لینا جائز نہیں ہوگا ، بلکہ سود لینے کا کبیرہ گناہ ہوگا۔ مزید تفصیل کے لیے درج ذیل لنک پر فتاویٰ دیکھیے:سود کو ٹیکس میں منہا کرناسود کی رقم انکم ٹیکس میں دینا'فتاوی شامی'  میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له، ويتصدق به بنية صاحبه".(5/99، مَطْلَبٌ فِيمَنْ وَرِثَ مَالًا حَرَامًا، ط: سعید)وفیه أیضاً:"(ويجب رد عين المغصوب) ما لم يتغير تغيراً فاحشاً، مجتبى (في مكان غصبه)؛ لتفاوت القيم باختلاف الأماكن (ويبرأ بردها ولو بغير علم المالك) في البزازية: غصب دراهم إنسان من كيسه ثم ردها فيه بلا علمه برئ، وكذا لو سلمه إليه بجهة أخرى كهبة أو إيداع أو شراء".(6/ 182)فقط واللہ اعلم
                                                  
عنوان: مجبوری میں سود پر قرضہ لینے کا حکم
سوال: کیا کوئی انتہائی مجبوری میں سود پہ پیسے لےلے تو اتنا ہی گناہ گار ہوگا جتنا سود پر پیسے دینے والا؟
جواب: سودی  قرضہ  لینا   اور دینا دونوں حرام ہیں، اس پر  قرآن  و  احادیث  میں سخت  وعیدات وارد ہوئی ہیں، لہذا سود پر قرضہ لینے  سے اجتناب لازم ہے، سائل نے  مجبوری کا مطلقاً ذکر کیا ہے، نوعیت کی  چوں کہ وضاحت نہیں کی ہے، لہذا متعینہ طور پر اس کا حکم بتلانا  مشکل ہے، البتہ یہ ضرور ہے کہ مجبوری اور مجبوری کے بغیر گناہ میں فرق ہے۔اگر کسی کو ایسی  سخت مجبوری اور محتاجی لاحق  ہو  جائے کہ گزارہ  کی کوئی صورت نہ ہو  اور بغیر سودکے کہیں سے  قرض نہ مل رہا ہو تو ایسی مجبوری میں سود پر قرضہ لینے کی گنجائش ہوگی، اس صورت میں گناہ سود  پر قرض دینے والے کو ہوگا۔مزید تفصیل کے  لیے دیکھیے:مجبوری کی صورت میں سودی قرضہ / بینک سے لون لینا فقط واللہ اعلم
                                                  
عنوان: مال کے عوض  ملازمت کے حق سے دست بردار ہونا
سوال: میں نے  سرکاری ملازمت کے لیے ٹیسٹ دیا ہے ،میرا نام تیسرے نمبر پر  آیا ہے، یعنی میری جاب پکی ہے، کیا میں مال کے عوض چوتھے نمبر پر  آنے والے کے لیے دست بردار ہوسکتا ہوں؟
جواب: سائل کا ملازمت کے امتحان میں تیسرے نمبر پر آنا اور اس کے نتیجہ میں جاب کا مستحق ہونا ایک  "حقِ مجر د"  ہے ،یعنی سائل کے پاس صرف یہ ایک حق ہے کہ وہ مذکورہ جگہ پر ملازمت کرسکے ،کوئی مال وغیرہ نہیں ہے ،لہذا سا ئل کا چوتھے نمبر پر آنے والے کے لیے   اپنے حق سے دست بردار ہونے کے عوض  مال لینا درست نہیں ہے ۔الاشباہ والنظائر میں ہے :’’الحقوق المجردة لايجوز الاعتياض عنها ‘‘. (1/212)وفي حاشية ابن عابدين :"وأفتى في الخيرية أيضًا بأنه لو فرغ عن الوظيفة بمال فللمفروغ له الرجوع بالمال لأنه اعتياض عن حق مجرد وهو لايجوز صرحوا به قاطبةً، قال: ومن أفتى بخلافه فقد أفتى بخلاف المذهب لبنائه على اعتبار العرف الخاص وهو خلاف المذهب والمسألة شهيرة وقد وقع فيها للمتأخرين رسائل واتباع الجادة أولى والله أعلم."(رد المحتار4/ 383ط:سعيد) فقط واللہ اعلم
                                                  
عنوان: جانور کو آدھ آدھ پر دینا نیز اس معاملہ میں اور مضاربت میں فرق
سوال: ہمارے گاؤں میں یہ معاملہ عام چل رہا ہے کہ مثال کے طور پر 20 ہزار کا جانور لے لیتے ہیں اور پھر وہ کسی کو اس طور پر دے دیتے ہیں کہ اس جانور کو آپ پالو گے اس سے جو بچے پیدا ہوں گے وہ ہمارے درمیان نصف نصف ہوں گے اور اس جانور کی 20 ہزار سے زائد قیمت میں بھی نصف نصف ہوگا تو کیا یہ شرعاً جائز ہے؟ اگر جائز نہیں ہے تو جواز کی کیا صورت ہو گی؟  اگر یہ صورت ناجائز ہے تو کیا وجہ ہے اور اس میں اور مضاربت میں کیا فرق ہے، اس میں بھی تو اسی طرح کا معاملہ ہوتا ہے؟
جواب: حدیث شریف میں آتا ہے کہ رسول اللہ صلی اللہ علیہ وسلم نے اپنے عمل سے پیدا ہونے والی چیز کو اجرت کے طور پر مقرر کرنے سے منع فرمایا ہے، لہذا ہر وہ معاملہ جس معاملہ میں مزدور کی محنت کے نتیجہ میں حاصل ہونے والے ثمرہ کو اجرت مقرر کیا جائے گا وہ معاملہ شرعاً درست نہیں ہو گا۔لہذا اگر ایک شخص دوسرے کو جانور دیتا ہے  تا کہ وہ اس کو پالے اور اس جانور کا بچہ ہو تو وہ دونوں کے درمیان آدھا آدھا ہو تو یہ معاملہ شرعاً درست نہیں، اس کی جائز صورت یہ ہے کہ جانور پالنے والے کے لیے الگ سے اجرت مقرر کی جائے اور جانور اور اس کا بچہ اصل مالک ہی کا رہےیاپھر مالک جانور کی مناسب قیمت لگا کر نصف حصہ پرورش کرنے والے کے ہاتھ فروخت کردے، پھر چاہے تو  اس کی قیمت معاف کردے، تو ایسی صورت میں جانور دونوں کے درمیان مشترک ہوجائے گا؛ اس لیے اس کی نسل وآمدنی بھی دونوں کے درمیان نصف نصف ہونے میں کوئی مضائقہ نہیں ہے۔باقی جہاں تک یہ سوال کہ مذکورہ معاملہ میں اور مضاربت میں کیا فرق ہے تو سمجھنا چاہیے کہ یہ دونوں الگ الگ معاملے ہیں، ان دونوں کو ایک جیسا سمجھنا درست نہیں، وجہ یہ ہے کہ مضاربت میں ایک فریق کی طرف سے سرمایہ ہوتا ہے اور دوسرے فریق کی جانب سے عمل اور محنت ہوتی ہے اور مضاربت میں سرمایہ نقدی کی صورت میں ہوتا ہے، جبکہ سوال میں مذکورہ معاملہ اجارہ کا معاملہ ہے، گویا صاحبِ جانور ایک آدمی کو بطورِ اجیر (مزدور) رکھتا ہے تا کہ وہ اجرت لے کر اُس کے جانور کو پالے، چنانچہ جب دونوں معاملہ الگ الگ ہیں تو دونوں کو ایک دوسرے پر قیاس کرنا درست نہ ہو گا۔الفتاوى الهندية (2/ 335)وعلى هذا إذا دفع البقرة إلى إنسان بالعلف ليكون الحادث بينهما نصفين فما حدث فهو لصاحب البقرة ولذلك الرجل مثل العلف الذي علفها وأجر مثله فيما قام عليها وعلى هذا إذا دفع دجاجة إلى رجل بالعلف ليكون البيض بينهما نصفين، والحيلة في ذلك أن يبيع نصف البقرة من ذلك الرجل ونصف الدجاجة ونصف بذر الفليق بثمن معلوم حتى تصير البقرة وأجناسها مشتركة بينهما فيكون الحادث منها على الشركة، كذا في الظهيرية.فقط واللہ اعلم
                                                  
عنوان: بیوہ اور ایک بیٹی میں ترکہ کی تقسیم
سوال: خاوند فوت ہوگیا  ہے  اور  اس کی بیوی  اور  سات  سال  کی  بیٹی ہے،   ان کے علاوہ اور کون کون وارث ہے؟
جواب: صورتِ  مسئولہ میں مرحوم شوہر کے ترکہ میں سے آٹھواں حصہ بیوہ کو  اور ترکہ کا نصف  (آدھا) بیٹی کو ملے گا، باقی ترکہ  دیگر شرعی ورثاء میں تقسیم ہوگا۔ دیگر ورثاء  والدین ، دادا، دادی، بھائی، بہن، بھیتجے،  چچا وغیرہ  ہوسکتے ہیں،  لیکن اس کا حتمی جواب معلوم کرنے کے لیے ان ورثاء کی تفصیل معلوم ہونا ضروری ہے،  اس لیے ورثاء کی مکمل تفصیل بتاکر حتمی جواب معلوم کیا جاسکتا ہے۔فقط واللہ اعلم
                                                  
عنوان: ایم سی بی کے ساتھ لین دین
سوال: ایم سی بی (mcb) بینک کے ساتھ لین دین صحیح ہے یا نہیں؟
جواب: مروجہ بینکنگ نظام اسلامی اصولوں کے خلاف ہے، اور ان بینکوں میں سیونگ اکاؤنٹ میں رقم رکھوا کر اس پر نفع حاصل کرنا درست نہیں، نیز  ان  کے ساتھ کاروباری لین دین کی بھی شرعاً اجازت نہیں ہے۔ بینک میں ضرورتاً   صرف کرنٹ اکاؤنٹ کھولنے  کی اجازت ہے، اس لیے  کہ  کرنٹ اکاؤنٹ میں  کاؤنٹ ہولڈر کو یہ اختیار ہوتاہے کہ وہ جب چاہے اور جتنی چاہے اپنی رقم بینک سے نکلوالے گا، اور بینک اس کا پابند ہوتا ہے کہ اس کے مطالبہ پر رقم ادا کرے، اور اکاؤنٹ ہولڈر اس بات کا پابند نہیں ہوتا کہ وہ رقم نکلوانے سے پہلے بینک کو پیشگی اطلاع دے، اور اس اکاؤنٹ پر بینک کوئی نفع یا سود بھی نہیں دیتا، بلکہ اکاؤنٹ ہولڈر حفاظت وغیرہ کی غرض سے اس اکاؤنٹ میں رقم رکھواتے ہیں۔  نیز  بینک اس اکاؤنٹ میں  رکھی گئی رقم کا ایک حصہ اپنے پاس محفوظ بھی رکھتے ہیں؛ تاکہ اکاؤنٹ ہولڈر جب بھی رقم کی واپسی کا مطالبہ کرے  تو اس کی ادائیگی کی جاسکے، اس ساری صورتِ حال میں اکاؤنٹ ہولڈر کے لیے کرنٹ اکاؤنٹ میں رقم رکھوانے کی گنجائش ہے۔ نیز پیمنٹ وغیرہ کی ادائیگی کے لیے بھی فقط کرنٹ اکاؤنٹ ہی استعمال کیاجاسکتاہے، اوراس صورت میں  جو بینک اس سے سودی کام کرے گا اس کا گناہ متعلقہ ذمہ داران کو ہوگا، نہ کہ اکاؤنٹ ہولڈر کو۔ گو بہتر یہی ہے کہ اس سے بھی احتراز کیا جائے ۔فقط واللہ اعلم
                                                  
عنوان: پاک قطر تکافل کی پالیسی حاصل کرنا اور اس میں ملازمت کا حکم
سوال: 4 سال پہلے میں نے پاک قطر فیملی تکافل میں 5 سال کا پلان بُک کروایا تھا جس میں سالانہ 2 لاکھ جمع کرائے ہیں، 5 سال پورےہونے پر 10 لاکھ سے زائد رقم دیں گے، کیا شرعًا یہ درست ہے ؟ میرا دوست اس پاک قطر تکافل میں ملازمت کرتا ہے، اس نے یہ پلان بُک کروایا تھا، یہ کہیں سود میں تو نہیں آتا ؟
جواب: واضح رہے کہ  کسی بھی قسم کی  بیمہ (انشورنس)  پالیسی  سود  اور  قمار (جوا) کا مرکب  ومجموعہ ہونے کی وجہ سے ناجائز اور حرام ہے،  اور  مروجہ انشورنس کے  متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق     بہت سے مقتدر  مفتیانِ کرام کی  رائے عدمِ جواز کی ہے، لہذا "پاک قطر فیملی تکافل" اور  موجودہ دور میں اس جیسی جتنی دیگر پالیسیاں ہیں، ان کی پالیسی لینے  اور  اس میں رقم جمع کرانے سے اجتناب کرنا لازم ہے، کیوں کہ ان میں بھی وہی خرابیاں (سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس کی طرح تکافل کرانا بھی ناجائز ہے ، اور اس کمپنی میں ملازمت بھی جائز نہیں ہے۔ آپ نے جو پالیسی لی، اس میں جتنی رقم جمع کراچکے ہیں صرف اسی کے بقدر آپ وصول کرسکتے ہیں، اتنی مقدار جلد از جلد وصول کرکے اس پالیسی کو ختم کروادیجیے، اور نادانی میں جو غلطی ہوئی، اس پر استغفار کیجیے۔مزید تفصیل کے لیے درج ذیل لنک پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکمفقط واللہ اعلم
                                                  
عنوان: کیا بیٹی کو وراثت میں 1/3حصہ دے سکتے ہیں؟
سوال: کیابیٹی کو وراثت میں1/3حصہ دے سکتے ہیں؟
جواب: ورثاء کے حصص  چوں کہ منصوصی ہیں (یعنی قرآنِ مجید اور احادیثِ مبارکہ میں متعین کردیے گئے ہیں)، لہذا اللہ رب العزت نے جس کا جو حق و حصہ مقرر کیا ہے، اس کے مطابق دینا لازم ہے، اس سے کم کرنے کی شرعًا اجازت نہیں، لہذا صورتِ  مسئولہ میں اگر میت کے ورثاء میں صرف ایک بیٹی ہو، بیٹا نہ ہو تو اس صورت میں بیٹی اپنے والد  یا والدہ کے کل ترکہ کے آدھے کی حق دار ہوگی، اور ایک سے زائد بیٹیاں ہونے کی صورت میں وہ کل ترکہ کے  دو تہائی کی حق دار ہوں گی، بیٹی یا بیٹیوں کے  ساتھ میت کا اگر بیٹا بھی ہو تو ایسی صورت میں میت کا ترکہ بیٹے بیٹیوں میں ایک اور آدھے کے تناسب سے تقسیم ہوگا، اس تقسیم میں کسی قسم کے رد و بدل کا شرعًا اختیار کسی کو نہیں، البتہ تقسیم کے بعد اگر کوئی وارث اپنا حصہ اپنی کسی بہن کو منتقل کرنا چاہے تو یہ اس کی جانب سے تحفہ شمار ہوگا۔مذکورہ ضابطے کے مطابق ایک صورت ایسی بنتی ہے جس میں بیٹی کا حصہ ایک تہائی بنتا ہے،  چناں چہ اگر مرحوم کے ورثاء میں صرف ایک بیٹا اور ایک بیٹی ہو (مرحوم کے والدین اور بیوہ نہ ہو، اور میت عورت ہونے کی صورت میں شوہر  اور مرحومہ کے والدین زندہ نہ ہوں) تو  مذکورہ ضابطے (یعنی بیٹے کو بیٹی کا دوگنا ملنے کے ضابطے) کے تحت بیٹی کو ایک تہائی اور  بیٹے  کو دو تہائی ترکہ ملے گا۔ لیکن اس کے علاوہ دیگر صورتوں میں یہ حکم نہیں ہوگا۔ لہذا صورتِ  مسئولہ  میں میت  کی بیٹی کو کل ترکہ کا ایک تہائی نہیں دیا جائے گا، بلکہ حسبِ تفصیلِ بالا تقسیم کرنا بقیہ ورثاء پر لازم ہوگا، بصورتِ  دیگر حق تلفی کا گناہ ہوگا، الا یہ کہ بیٹی بالغہ ہو اور وہ اپنا حصہ کم کرکے ایک تہائی ترکے پر راضی ہو، یا اس کا حصہ کم بنتا ہو اور دیگر ورثہ بالغ ہوں اور وہ اسے زیادہ کرکے ایک تہائی دینے پر خوش دلی سے راضی ہوں تو اس کی اجازت ہوگی۔ فقط واللہ اعلم
                                                  
عنوان: جی پی فنڈ کا حکم
سوال: GP fund  میں  ملنے والی رقم سود ہے یا نہیں؟
جواب: "جی پی   فنڈ"  جس  کی کٹوتی ملازمین کی مرضی سے نہ ہوتی ہو  اس کی اصل رقم بمع اضافی رقم  لینا جائز ہے، البتہ جہاں کٹوتی اختیاری ہو ، وہاں   اتنی رقم لینا درست ہے جو ملازم کی تنخواہ سے کٹتی ہے اور جو ادارہ/ محکمہ اپنی طرف سے شامل کرتاہے، البتہ اس کے اوپر اضافی  رقم  لینا درست نہیں ہے۔مزید تفصیل کے  لیے دیکھیے:جی پی فنڈ (GP Fund) پر ادارے کی طرف سے ملنے والے منافع کا حکم فقط واللہ اعلم
                                                  
عنوان: بٹ کوائن کرنسی کا حکم
سوال: بٹ کوائن  کرنسی کا  شرعی حکم کیا ہے؟
جواب: ’’بٹ کوائن‘‘یا  دیگر ناموں سے متعارف ڈیجیٹل کرنسیوں  کا معاملہ تاحال مشکوک   اور تحقیق طلب ہے اور  تاحال پاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خرید و فروخت  نیز  اس کے ذریعہ کاروبار کی کسی بھی شکل سے اجتناب کیا جائے۔  فقط واللہ اعلم
                                                  
عنوان: زنا کی سزا
سوال: کچھ ٹائم پہلے ہمارے جاننے والوں میں ایک فیملی کی بچی زنا کی مرتکب ہو گئی، اس کی ڈیلیوری کے بعد بچے کو کسی انجان فیملی کے سپرد کر دیا گیا، اب والدہ اس بات سے پریشان ہیں کہ اس کا کفارہ کیسے ادا کیا جائے اور اگر کوئی سزا ہے تو اس کا اطلاق کیسے ممکن ہے؟
جواب: ’’زنا‘‘ کبیرہ گناہوں میں سے سخت ترین گناہ ہے،  جس لڑکی سے زنا سرزد ہوا ہے اس کو چاہیے کہ اللہ تعالیٰ کے حضور سچے دل سے توبہ و استغفار کرے اور آئندہ ایسا نہ کرنے کا عزمِ مصمم کرے، امید ہے اللہ تعالیٰ معاف فرما دیں گے۔باقی جہاں تک اُس بچے کو کسی انجان گھرانے میں پرورش کے لیے دینے کا سوال ہے تو اصلاً ولد الزنا کی پرورش کا حق بھی ماں کو حاصل ہوتا ہے، لیکن اگر وہ اِس بچہ کی پرورش کسی اور کو سپرد کر دے اور وہ بخوشی اس کی پرورش کے لیے تیار ہو تو ایسا کرنا بھی جائز ہے۔ فتاوی ہندیہ میں ہے :[الفصل الثامن في دعوة الولد من الزنا وما في حكمه]إذا زنى رجل بامرأة فجاءت بولد فادعاه الزاني لم يثبت نسبه منه، وأما المرأة فيثبت نسبه منها. (4/ 127)فقط واللہ اعلم
                                                  
عنوان: رقم کی عدم ادائیگی پرتیس ہزار کی موٹرسائیکل پچیس میں واپس خریدنا
سوال: ایک موٹرسائیکل دو مہینے اجل میں  اسے  30000  میں بیچ دیا،  جب دو مہینے مکمل ہوئے  تو  اس کے  ساتھ  رقم نہیں تھی تو    اسے یہ موٹرسائیکل  25000 میں خریدنا جائز ہے ؟
جواب: صورتِ  مسئولہ میں دو ماہ کی مدت پر تیس ہزار روپے میں فروخت کیے گئے موٹر سائیکل کو  مذکورہ مدت پر رقم کی ادائیگی نہ کرنے پر، پچیس ہزار میں واپس خریدنا جائز نہیں ہے۔ البتہ مشتری  اگر موٹر سائیکل کی قیمت نہیں دے سکتا اور وہ اس معاملہ پر پشیمان ہے تو  پھر آپس کی رضامندی سے جس قیمت پر فروخت کیا گیا ہے اسی قیمت پر  اِقالہ کر لیا جائے تو جائز ہے۔ اقالہ کرنے  پر  حدیث شریف  میں فضیلت  وارد ہوئی ہے کہ جو کسی مسلمان کی رعایت کرتے ہوئے اپنا سودا ختم کرتا ہے تو اللہ اس کی کوتاہیوں کو قیامت کے دن ختم کردیں گے۔ نیز اقالہ کی فضیلت حاصل کرنے کے لیے تین دن کے اندر معاملہ ختم کرنا شرط نہیں ہے، بلکہ تین دن کے بعد بھی ایسا ہوسکتا ہے۔حدیث شریف میں ہے:حدثنا زياد بن يحيى أبو الخطاب قال: حدثنا مالك بن سعير قال: حدثنا الأعمش، عن أبي صالح، عن أبي هريرة، قال: قال رسول الله صلى الله عليه وسلم: «من أقال مسلما، أقاله الله عثرته يوم القيامة»(سنن ابن ماجہ، باب الإقالة، ج: 2، صفحہ: 741، رقم الحدیث: 2199، ط:  دار إحياء الكتب العربية - فيصل عيسى البابي الحلبي)البحر الرائق شرح كنز الدقائق میں ہے:(قوله: هي فسخ في حق المتعاقدين بيع في حق ثالث) ، وهذا عند أبي حنيفة إلا إن تعذر جعلها فسخا بأن ولدت المبيعة بعد القبض أو هلك المبيع فإنها تبطلويبقى البيع على حاله أطلقه فشمل ما إذا كان قبل القبض أو بعده، وروي عن أبي حنيفة أنها فسخ قبل القبض بيع بعده كذا في البدائع. (قوله: و تصح بمثل الثمن الأول وشرط الأكثر أو الأقل بلا تعيب، وجنس آخر لغو، ولزمه الثمن الأول)(کتاب البیع، باب الإقالة، ج: 6، صفحہ: 11 و112 و113، ط: دار الكتاب الإسلامي)فقط واللہ اعلم
                                                  
عنوان: کفار کے ساتھ سودی کاروبار کرنا
سوال: کفار کے ساتھ سودی کاروبار کرنا کیسا ہے؟
جواب: دار الاسلام  اور دار الحرب میں  دونوں میں کافروں کےساتھ سودی کاروبار کرنا جائز نہیں ہے ، تفصیل کے لیے  امداد الفتاوی ،( ج: ۳، ص: ۱۱۷) رسالہ بعنوان:" تحذیر الاخوان عن الربا فی الھندوستان"اور فتاوی بینات، (ج: ۴، ص: ۹۵ تا ۱۰۰ ) کتاب المعاملات ملاحظہ فرمائیں۔ فقط واللہ اعلم
                                                  
عنوان: مرحوم کے ترکہ میں ان کی بیوی کے سابقہ شوہر کی اولاد کے حق دار ہونے کا حکم
سوال: کیا میرے دادا کی جائیداد میں سے ان کی بیوی کے پہلے شوہر کی اولاد کا حصہ بنتا ہے؟
جواب: بصورتِ مسئولہ دادا مرحوم کے ترکہ میں ان کی بیوی کی پہلے شوہر کی  اولاد  شرعی طور پر حق دار نہیں ہے،تاہم اگر دادا مرحوم کی بیوی انتقال کرگئی تو  ان کی اولاد اپنی والدہ کے ترکے  میں حق دار ہوگی۔فتاوی ہندیہ میں ہے:"ويستحق الإرث بإحدى خصال ثلاث: بالنسب وهو القرابة، والسبب وهو الزوجية، والولاء ."(الباب الثانى فى ذوى الفروض، ج:6، ص:447، ط:مكتبة رشيدية)فقط والله اعلم
                                                  
عنوان: ٹھیکہ دلوانے پرمنافع میں شریک ہونے کا حکم
سوال: میرا ایک دوست مجھے کہتا ہے کہ میں آپ کو  ایک کمپنی سے ٹھیکہ  لے کے دیتا ہوں،  لیکن اس میں جو منافع ہوگا،  وہ آدھا آدھاہوگا  دونوں کا۔ یعنی کمپنی سے ساری لین دین بھی میں کروں گا اور سارا کام بھی میں کرواؤں گا،  لیکن اس کو میں صرف بات کرنے پر کمپنی سے یا پھر ٹھیکہ کر لے کر دینے پر آدھے پیسے دوں گا اور کمپنی کو بھی اس بات کا علم نہیں کہ میں اس کو آدھے پیسے دے رہا ہوں تو  کیا یہ ہم دونوں کے لیے درست ہوگا؟
جواب: صورتِ مسئولہ میں جو شخص کمپنی سے رابطہ کرتا ہے اور کمپنی سے رابطہ کر کے آپ کو ٹھیکہ دلواتا ہے اُس کی حیثیت  کمیشن ایجنٹ کی ہے، لہذا اُس کا آپ کو ٹھیکہ دلوا کر آپ سے  ایک مرتبہ  کمیشن وصول کرنا جائز ہے، لیکن اس میں دو باتوں کا خیال رکھنا ضروری ہے:1.  اس معاملہ میں  کمیشن ایجنٹ (جو کمپنی سے ٹھیکہ دلوا کر آپ کو دے گا)   حقیقتًا  اپنا کوئی  کردار ادا کرے۔2. کمیشن کی ایک رقم متعین کر دی جائے، اگر رقم متعین نہ ہو تو کمیشن لینا درست نہیں ہو گا۔جیسا کہ ذکر ہوا کہ بھاگ دوڑ کی وجہ سے اسے ایک مرتبہ کمیشن تو دینا جائز ہے،  لیکن اسے ہربار  نفع میں شریک کرنا جائز نہیں ہے، مذکورہ صورت میں چوں کہ ابھی تک منافع کا تحقق اور مقدار متعین نہیں ہے، اس لیے منافع کا نصف بطورِ اجرت متعین کرنا بھی درست نہیں ہوگا۔الدر المختار وحاشية ابن عابدين (6/ 63):"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه كدخول الحمام وعنه قال: رأيت ابن شجاع يقاطع نساجاً ينسج له ثياباً في كل سنة".  فقط وا للہ اعلم
                                                  
عنوان: تین دن نوکری پر لیٹ جانے کی وجہ سے ایک دن کی تنخواہ کاٹنا
سوال: تین دن نوکری پر لیٹ جانے کی وجہ سے ایک دن کی تنخواہ کٹ جانا ، یہ جائز ہے یا ناجائز ہے؟
جواب: واضح رہے کہ کسی بھی ادارے کے ملازمین کی حیثیت شرعی طور پر اجیر خاص کی ہوتی ہے؛  کیوں کہ وہ وقت کے پابند ہوتے ہیں، اور  اجیر خاص  ملازمت کے مقررہ وقت پر حاضر رہنے سے اجرت (تنخواہ)  کا مستحق ہوتا ہے، اگر وہ  ملازمت کے اوقات میں  حاضر نہیں  رہا یا تاخیر سے آیا  تو اس   غیر حاضری اور تاخیر کے بقدر تنخواہ  کا وہ مستحق نہیں ہوتا۔اب اگر کوئی کمپنی یہ ضابطہ بناتی ہے کہ تین دن چھٹی کرنے پر ایک مکمل دن کی تنخواہ کٹے گی تو  اس کا  حکم یہ ہے کہ یہ ضابطہ شرعاً درست نہیں ہے، تین دن تاخیر سے آنے پر ایک پورے دن کی تنخواہ کاٹنا جائز نہیں ہے؛ اس لیے ملازم نے جتنا وقت دیا ہے اتنے وقت کی تو وہ تنخواہ کا مستحق ہے ،البتہ تنخواہ میں کٹوتی کے جواز کی صورت یہ ہے کہ  ملازم کی ماہانہ تنخواہ کو  اس کی ملازمت کے مکمل وقت (مثلًا صبح 8 سےشام 5 بجے تک وغیرہ)میں تقسیم کردیا جائے،  پھر جس دن کوئی ملازم ملازمت کے وقت تاخیر سے آئے تو  اس کی تنخواہ  میں سے صرف اس تاخیر کے بقدر کٹوتی کی جاسکتی ہے۔      البحر الرائق میں ہے:"وفي شرح الآثار: التعزير بالمال كان في ابتداء الإسلام ثم نسخ. والحاصل أن المذهب عدم التعزير بأخذ المال".(5/41، فصل فی التعزیر،  ط:  سعید)فقط واللہ اعلم
                                                  
عنوان: میزان بینک میں انویسمنٹ کرنا
سوال: آج کل میزان بینک نے اسلامی طرز پر میزان انویسمنٹ اکاونٹ کے نام سے لوگوں کو سرمایہ کاری کرنے کا موقع دیا ہے، جس میں نفع نقصان دونوں ہوں گے اور آپ پر حکومت پاکستان کے تمام قوانین جو کہ کاروبار کے حوالے سے ہیں لاگو ہوں گے۔آپ اپنے اکاونٹ کے ذریعے چار چیزوں میں انویسمنٹ کرسکتے ہیں جس میں شادی کی سروسز،حج ،تعلیم اور کنسٹرکشن کے شعبے میں انویسمنٹ کر سکتے ہیں۔کیا  یہ جائز ہے یا نہیں ؟
جواب: ملک کے بہت سے مقتدر مفتیانِ کرام کی رائے کے مطابق مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں؛ اس لیےکسی بھی مروجہ اسلامی بینک میں انویسمنٹ کرنا شرعاً جائز نہیں ہے۔تفصیلی بحث کے لیے ’’مروجہ اسلامی بینکاری‘‘ نامی کتاب کا مطالعہ کریں۔ فقط واللہ اعلم
                                                  
عنوان: قسطوں پر کام کرنے کا حکم
سوال: میں قسطوں پر کام کرتا ہوں، کیا قسطوں پر کام کرنا جائز ہے یا ناجائز ہے؟
جواب: قسطوں پر خرید وفروخت میں  درج ذیل  شرائط کا لحاظ  اور رعایت کرنا ضروری ہے:معاملہ متعین ہو کہ نقد کا معاملہ کیا جارہا ہے یا ادھار، عقد کے وقت مجموعی قیمت مقرر ہو،  قسط کی رقم متعین ہو، مدت متعین ہو،  اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اور جلد ادائیگی کی صورت میں قیمت کی کمی عقد میں مشروط نہ ہو۔  اگر بوقتِ عقد یہ شرط ہوگی تو پورا معاملہ ہی فاسد ہوجائے گا۔ان شرائط کی رعایت کے ساتھ قسطوں پر خریدوفروخت کرنا جائز ہے۔ فقط واللہ اعلم
                                                  
عنوان: پرافٹ کی جائز حد
سوال: میں قسطوں پر کام کرتا ہوں، کتنا پرسنٹ پرافٹ لگانا جائز ہے اور کہاں تک نا جائز ہے؟
جواب: واضح رہے کہ شریعتِ مطہرہ نے خرید  و  فروخت کی صحت کا مدار عاقدین کی باہمی رضامندی پر رکھا ہے  اور منافع کی مخصوص حد  مقرر نہیں کی، بلکہ اس معاملہ کو عرف پر چھوڑ دیا ہے، تاہم تاجر کو اس بات کا پابند بھی کیا ہے کہ وہ کسی کی مجبوری کا غلط فائدہ نہ اٹھائے اور  لوگوں کے ساتھ خیر خواہی کی جائے ، اس لیے اتنا منافع لینا چاہیے جس میں فروخت کرنے والے کے ساتھ ساتھ خریدار کی مصالح کی بھی رعایت رہے، اور اس کو اس سے ضرر نہ پہنچے۔الفتاوى الهندية (3/ 161):"ومن اشترى شيئًا وأغلى في ثمنه فباعه مرابحة على ذلك جاز وقال أبو يوسف - رحمه الله تعالى - إذا زاد زيادة لا يتغابن الناس فيها فإني لاأحب أن يبيعه مرابحة حتى يبين."درر الحكام في شرح مجلة الأحكام (1/ 124):"(المادة 153) الثمن المسمى هو الثمن الذي يسميه ويعينه العاقدان وقت البيع بالتراضي سواء كان مطابقاً للقيمة الحقيقية أو ناقصاً عنها أو زائداً عليها". فقط واللہ اعلم
                                                  
عنوان: مختلف بینکوں یا اداروں سے سودی قرضہ لے کر یا شرکتِ متناقصہ (diminishing musharka) کا معاملہ کر کے ذاتی گھر لینے کا حکم
سوال: گورنمنٹ نے بے گھر لوگوں  کے لیے جو کرائےپر ہیں، ایک پروگرام شروع کیا ہے،  جس میں مختلف بینکوں اور کارپوریشن کے ذریعے قرض دیا جاتاہے، قرضے کی واپسی اقساط میں ہوگی،  اور وہ قسط اصل رقم میں کم ہوتی جائے گی، بینک یا کارپوریشن اس گھر کا ماہانہ کرایہ بھی وصول کرے گا،  جب تک اصل رقم واپس نہ ہوگی۔ سوال یہ ہے کہ یہ سود ہو گا یا نہیں ؟
جواب: ہماری معلومات کے مطابق گورنمنٹ کی طرف سے ذاتی گھر مہیا  کرنے کے لیے جو اسکیم متعارف کروائی گئی ہے، اس کے لیے مختلف بینکوں اور اداروں کی طرف سے قرض فراہم کرنے کی دو صورتیں رائج ہیں:بعض بینک اور ادارے تو صریح سودی قرضہ فراہم کرتے ہیں، اس کا حکم تو  واضح ہے کہ ذاتی گھر کی خریداری کے لیے بھی سودی قرضہ کا لین دین ناجائز اور حرام ہے، جب کہ بعض بینک اور ادارے اس اسکیم کے ذریعہ گھر خریدنے کرنے کے لیے اگرچہ سودی قرضہ کے نام سے تو قرضہ فراہم نہیں کرتے ہیں، بلکہ ذاتی گھر خریدنے کے خواہش مند افراد کے ساتھ شرکتِ متناقصہ (diminishing musharka) کا معاملہ کرتے ہیں ، اور اس معاملے میں بہت سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود (بیع، شرکت اور اجارہ) کو جمع کرنا اور عملاً ایک عقد کو دوسرے عقد کے لیے شرط قرار دینا وغیرہ، یعنی کسی بھی بینک یا ادارے کے ساتھ شرکتِ متناقصہ (diminishing musharka) کا معاملہ کرنے کی صورت میں حقیقتا یا حکما دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد حقیقتاً یا حکمًا ایک ساتھ ہی کیے جاتے ہیں، جب کہ رسولِ اکرم صلی اللہ علیہ وسلم  نے ایک عقد کی تکمیل سے پہلے اس عقد میں دوسرا عقد داخل کرنے سے منع فرمایا ہے، اسی طرح ایک عقد کے لیے دوسرے عقد کو شرط قرار دینا بھی شرعًا ممنوع ہے ، اس  لیے یہ طریقہ بھی  شرعی اصولوں پر پورا نہ اترنے کی وجہ سے ناجائز   اور سودی قرضہ کا ایک ناجائز متبادل ہے۔تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔  خلاصہ یہ ہے کہ جس طرح سودی قرضہ لے کر ذاتی گھر خریدنا جائز نہیں ہے، اسی طرح کسی بھی بینک یا ادارے کے ساتھ  شرکتِ متناقصہ (diminishing musharka) کا معاملہ کر کے ذاتی گھر لینا بھی جائز نہیں ہے۔احکام القرآن للجصاص میں ہے:"وعلى أن النهي عن أكل مال الغير معقود بصفة وهو أن يأكله بالباطل، وقد تضمن ذلك أكل أبدال العقود الفاسدة كأثمان البياعات الفاسدة."(باب التجارات وخیار البیع (3/128)،ط.دار إحياء التراث العربي - بيروت، تاريخ الطبع: 1405)حدیث شریف میں ہے:وفي سنن الترمذي  لمحمد بن عيسى بن سَوْرة الترمذي:"عن أبي هريرة قال: «نهى رسول الله صلى الله عليه وسلم عن بيعتين في بيعة». وفي الباب عن عبد الله بن عمرو، وابن عمر، وابن مسعود: «حديث أبي هريرة حديث حسن صحيح»، والعمل على هذا عند أهل العلم، وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة، وبنسيئة بعشرين، ولايفارقه على أحد البيعين، فإذا فارقه على أحدهما فلا بأس إذا كانت العقدة على أحد منهما ... وهذا يفارق عن بيع بغير ثمن معلوم، ولايدري كل واحد منهما على ما وقعت عليه صفقته..."(أبواب البيوع، باب ماجاء في النهي عن بیعتین في بیعة، ج:۳،ص:۵۲۵،رقم: ۱۲۳۱،ط: مصطفى البابي الحلبي – مصر)"  إن الحلال بين وإن الحرام بين وبينهما مشتبهات لا يعلمهن كثير من الناس فمن اتقى الشبهات استبرأ لدينه وعرضه ومن وقع فى الشبهات وقع فى الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه."(أخرجه مسلم في«باب أخذ الحلال وترك الشبهات» (5/ 50) برقم (4178)، ط. دار الجيل  بيروت)ترجمہ: بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں۔عمدة القاري ميں ہے:"وقال الخطابي: كل شيء يشبه الحلال من وجه والحرام من وجه هو شبهة والحلال اليقين ما علم ملكه يقينا لنفسه والحرام البين ما علم ملكه لغيره يقينا والشبهة ما لايدري أهو له أو لغيره فالورع اجتنابه ثم الورع على أقسام واجب كالذي قلناه ومستحب كاجتناب معاملة من أكثر ماله حرام ومكروه كالاجتناب عن قبول رخص الله والهدايا."(«كتاب البیوع »«باب تفسير المشبهات» (11/236)،ط. دارالكتب العلمية. الطبعة الاولى: 1421ه)و في المبسو ط للسرخسي:"وإذا عقدالعقد على أنه إلى أجل كذا بكذا وبالنقد بكذا أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع ومطلق النهي يوجب الفساد في العقود الشرعية، وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد ... الخ"(کتاب البیوع، باب البیوع الفاسدة، ج:۱۳، ص:۸، ط:دارالمعرفة) فقط واللہ اعلم
                                                  
عنوان: کیبل سپلائی کا کام کرنا
سوال: میرا ایک دوست کیبل آپریٹر ہے جو پورے شہر میں سروس فراہم کرتا ہے،   پوچھنا یہ تھا کہ کیبل سے آنے والی کمائی حلال ہے یا حرام؟
جواب: واضح رہے کہ جس چیز کا جائز اور ناجائز دونوں طرح استعمال ہوسکتا ہو اس کی خرید وفروخت، سپلائی، ریپیرنگ وغیرہ جائز ہے، اگر کوئی شخص اس کا غلط استعمال کرتا ہے تو اس کا گناہ اسی پر ہوگا، لیکن جس چیز کا استعمال ہی ناجائز ہو یا وہ معصیت (گناہ) ہی کا آلہ شمار ہوتا ہو اس کی خرید وفروخت یا اس میں کسی قسم کا تعاون جائز نہیں ہے۔اس تفصیل کے بعد آپ کے سوال کا جواب یہ ہے کہ ٹی وی  کا استعمال جان دار کی تصاویر پر مشتمل پروگرام دیکھنے میں ہوتا ہے اور ان  پروگراموں میں  فحش تصاویرنہ بھی ہوں تب بھی بوجہ تصویر ہونے کے از روئے شرع ان کا دیکھنا اور دکھانا حرام ہے، جب کہ ٹی وی پر آنے والے اکثر پروگرام فحاشی، عریانیت اور بے حیائی پر مشتمل ہوتے ہیں، ٹی وی کا جائز استعمال نہ ہونے کے برابر ہے جب کہ اس کی غرض ہی ناجائز کے لیے ہے،  اس لیے ٹی وی معصیت کا آلہ ہے،  لہٰذا ٹی وی  کی خرید و فروخت اور کاروبار ہی جائز  نہیں ہے،   جب ٹی وی ہی معصیت کا آلہ ہے تو ٹی وی کیبل اس کے لیے معاون ہے ، اور ٹی وی کیبل سپلائی کرنے والا براہِ راست اس گناہ کے کام میں تعاون کرنے والے ہوتا ہے، لہذا ٹی وی کیبل کا کام کرنا، یا اس کی سپلائی کرنا، خواہ وہ کمپنی کرے یا کوئی فرد دوسرے کو دے بہر صورت ناجائز ہے۔جب کہ انٹرنیٹ کیبل وغیرہ کا جائز اور ناجائز استعمال دونوں طرح ہے، انٹرنیٹ محض ٹی وی پروگرام دیکھنے کے لیے مختص نہیں ہے،  بلکہ انٹرنیٹ کے ذریعے بہت سے جائز کام بھی کیے جاسکتے ہیں، اس لیے انٹرنیٹ کیبل کی سپلائی اور شیئر کرنا جائز ہے، اگر اس کا کوئی ناجائز استعمال کرتا ہے تو اس کا گناہ اسی غلط استعمال کرنے والے پر ہوگا۔البحرالرائق میں ہے :"وقد استفيد من كلامهم هنا أن ما قامت المعصية بعينه يكره بيعه، وما لا فلا، ولذا قال الشارح: إنه لايكره بيع الجارية المغنية والكبش النطوح والديك المقاتل والحمامة الطيارة".(5/155)فتاوی شامی میں ہے :"وكذا لايكره بيع الجارية المغنية والكبش النطوح والديك المقاتل والحمامة الطيارة؛ لأنه ليس عينها منكراً، وإنما المنكر في استعمالها المحظور اهـ  قلت: لكن هذه الأشياء تقام المعصية بعينها لكن ليست هي المقصود الأصلي منها، فإن عين الجارية للخدمة مثلاً والغناء عارض فلم تكن عين المنكر، بخلاف السلاح فإن المقصود الأصلي منه هو المحاربة به فكان عينه منكراً إذا بيع لأهل الفتنة، فصار المراد بما تقام المعصية به ما كان عينه منكر بلا عمل صنعة فيه، فخرج نحو الجارية المغنية؛ لأنها ليست عين المنكر، ونحو الحديد والعصير؛ لأنه وإن كان يعمل منه عين المنكر لكنه بصنعة تحدث فلم يكن عينه". (4/268)فقط واللہ اعلم
                                                  
عنوان: بیمہ پالیسی
سوال: بیمہ کروانا  شرعی  رو  سے جائز ہے  یا نہیں؟
جواب: بیمہ کروانا شرعًاجائز  نہیں۔تفصیل کے لیے مندرجہ ذیل فتوی دیکھیں:بیمہ کی اقسام اور ان کا حکمفقط و اللہ اعلم
                                                  
عنوان: اپنا پاکستان اپنا گھر اسکیم کے تحت قرضہ لینا
سوال: حکومتِ  پاکستان مختلف بینکوں کے ذریعےاپنا پاکستان اپنا گھر سکیم کے تحت گھر بنانے کے لیے مشارکہ اسکیم کے تحت گھر بنانے کے لیے قرض دے رہی ہے،  یہ اسکیم ایسے افراد کے  لیے ہے جن کے پاس اپنا گھر نہیں ہے،  جس میں شراکت داری 90/10  حصہ داری کے تحت قرض دے رہی ہے،  کیا حکومت وقت کی طرف سے دیا جانے والا قرض لے کر یہ معاملہ کرنا جائز ہے ؟
جواب: صورتِ  مسئولہ میں اگر سائل کی مراد "میرا پاکستان میرا گھر" اسکیم ہے تو  اس کا  حکم  یہ ہے کہ یہ معاملہ کرنا ناجائز ہے۔تفصیل کے لیے یہ لنک ملاحظہ کریں :میرا گھر میرا پاکستان کے تحت بینک سے قرضہ لینافقط واللہ اعلم
                                                  
عنوان: دودھ کو کلو کے حساب سے فروخت کرنا
سوال: دودھ  کی دکان والا باڑے والے سے دودھ کلو کے حساب سے خریدتا ہے،  جو چالیس کلو میں 37 لیٹر بنتاہے،  اب اگر دکان پر لیٹر کے حساب سے دودھ بیچے تو اسے فی بالٹی 3 لیٹر نقصان ہوتا  ہے ،  اب سوال یہ ہے کہ آیا اس دکان والے کے لیے دودھ کلو کے  حساب سے بیچنا جائز ہے؟  جس کی صورت یہ ہوگی کہ لیٹر کا پیمانہ چھوٹا کرکے کلو بھر کرنا پڑے گا، اگر مذکورہ صورت ناجائز ہے توبرائے کرم کوئی متبادل صورت ارشاد فرمائیں!
جواب: صورتِ  مسئولہ  میں دکان دار کے لیے  اس بات کی اجازت ہے کہ وہ دودھ لیٹر کے بجائے کلو کے حساب سے فروخت کرے، لیکن اس صورت میں ضروری ہو گا کہ گاہک کو اس بات کا علم ہو کہ اس دُکان پر دودھ لیٹر کے حساب سے نہیں، بلکہ کلو کے حساب سے فروخت کیا جاتا ہے، ورنہ دھوکا دینا لازم آئے گا اور دھوکا دہی سخت گناہ کا کام ہے۔حدیث شریف میں ہے:"عن أبي هریرة رضي اللّٰه عنه أن رسول اللّٰه صلی اللّٰه علیه وسلم قال: من غش فلیس منا".(سنن الترمذي، باب ما جاء في کراهیة الغش في البیوع، ۱؍۲۴۵)فقط واللہ اعلم
                                                  
عنوان: بی فار یو کا حکم
سوال: بی فار یو کمپنی کے بارے میں شرعی حکم کیا ہے؟
جواب: مذکورہ کمپنی میں سرمایہ کاری کرنا شرعا جائز نہیں۔ فقط واللہ اعلم  مزید تفصیل کے  لیے دیکھیے:B4U کمپنی سے منافع حاصل کرنا
                                                  
عنوان: سیونگ اکاؤنٹ کے نفع کا حکم
سوال: سیونگ اکاؤنٹ کا منافع کیا سود کے زمرے میں آتا ہے؟
جواب: بینک کے سیونگ اکاؤنٹ میں رقم رکھواکر اس پر منافع لینا  جائز  نہیں ہے۔ فقط واللہ اعلم
                                                  
عنوان: بی فاریو کمپنی میں پیسے جمع کروانا اور اس پر نفع لینا
سوال: بی فار یو کمپنی میں ایڈوانس روپے جمع کرنا کیسا ہے، جب کہ  وہ ماہانہ10000دیتے ہوں؟
جواب: مذکورہ کمپنی (B4U) کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہیں، ہمیں جو معلومات دستیاب ہوئیں  اس کے مطابق  b4u  نامی  کمپنی  میں سرمایہ کاری کرنے پر کمپنی دوقسم کے پیکج دیتی ہے: 1-   فکس منافع میں آپ کا منافع فکس ہوگا۔    2-  آپ کامنافع فکس نہیں رہتا کم بھی اور زیادہ بھی ہوسکتا ہے۔دوسری بات یہ ہے کہ مذکورہ کمپنی (B4U Traders) کرپٹو کرنسی میں بھی سرمایہ کاری کرتی ہے،  کرپٹو کرنسی حکومتِ  پاکستان کی جانب سے منظور شدہ بھی نہیں ہے اور اس کا طریقہ کار بھی مکمل طور سے واضح نہیں ہوا ہے؛ اس لیے فی الحال اس کرنسی کو استعمال کرنے یا اس کے ذریعہ سرمایہ کاری کرنے سے اجتناب کیا جائے۔ان تمام تفصیلات کی روشنی میں B4U کمپنی میں  اپنی رقم انویسٹ کرنے کا  شرعی حکم یہ ہے کہ پہلا پیکج جس میں کمپنی کی طرف سے فکس منافع دیا جاتا ہے وہ تو مطلقا ناجائز ہے، کیوں کہ سرمایہ کاری میں فکس منافع دینے کا معاہدہ کرنا ہی خلافِ شریعت اور ناجائز ہے اور ایسی کمائی بھی ناجائز اور حرام ہوگی۔ جب کہ دوسرا پیکج جس میں منافع  فکس (متعین) نہیں کیا جاتا ہے اس میں بھی سرمایہ کاری کرنے سے اجتناب کرنا چاہیے؛ کیوں کہ اس پیکج میں سرمایہ کاری کرنے سے کرپٹو کرنسی میں سرمایہ کاری کرنا لازم آئے گا جو کہ فی الحال از روئے فتویٰ ممنوع ہے، دوسری بات یہ ہے کہ  صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے، اس لیے اس دوسرے پیکج میں سرمایہ کاری کرنے کے طریقہ کار کی مکمل تفصیل اور شرائط وغیرہ دیکھ کر ہی اس بارے میں مزید واضح حکم بتایا جاسکتاہے، چنانچہ  جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم(  یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح  میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading ۔فقط واللہ اعلم
                                                  
عنوان: ڈالر کو پاکستانی روپے کے بدلے ادھار پر بیچنا
سوال: ڈالر کو پاکستانی روپے کے بدلے ادھار پر بیچنا جائز ہے کہ نہیں؟
جواب: کرنسی خواہ کسی بھی ملک کی ہو اسے فروخت  کرتے ہوئے ایک ہی مجلس میں عاقدین کی جانب سے تبادلہ کرنا اور قبضہ کرنا شرعًا ضروری ہوتا ہے،  اور کسی ایک جانب سے ادھار سود  ( ربا نسیئہ ) کی وجہ سے حرام  ہے، پس صورتِ مسئولہ میں ڈالر روپے کے عوض ادھار فروخت کرنا شرعًا حرام ہے۔مزید تفصیل کے لیے درج ذیل لنک پر فتویٰ دیکھیے:ڈالر کی خریدوفروخت کے ذریعے منافع کمانے کا حکم فقط واللہ اعلم
                                                  
عنوان: ’’کامیاب جوان پروگرام ‘‘ اسکیم کی تحت قرض لینا
سوال: پاکستان میں وزیراعظم نے  ایک اسکیم  لانچ  کیا ہے،  جس کا نام ہے’’ کامیاب جوان پروگرام‘‘،  جس کے تحت ایک جوان یا شہری کو اپنے کاروبار کے لیے  یا کاروبار کو توسیع دینے  کے لیے بینک سے قرض دیا جاتا ہے، ایک لاکھ سے لے کر ڈھائی کروڑ تک، ا ور پھر اسی قرض کو آٹھ سالوں کی اندر بینک کو قسطوں کی شکل میں ادا کرنا پڑے گا ،تو  کیا شرعی طور پر یہ قرضہ لینا جائز ہے یا نہیں؟ اور کیا یہ سود میں آتا ہے یا نہیں؟
جواب: معتبر ذرائع   سے حاصل ہونے والی معلومات کے مطابق ’’وزیر اعظم کا کامیاب نوجوان‘‘ کے  عنوان سے جو اسکیم شروع ہوئی ہے ،وہ  سودی معاملے پر مشتمل ہے، لہذا اس پروگرام کے تحت  قرضہ کا لین دین شرعاً ناجائز  اور حرام ہے۔ ارشاد باری تعالی ہے:﴿ أَحَلَّ اللّٰهُ الْبَیْْعَ وَحَرَّمَ الرِّبَا﴾ (البقرة:275)ترجمہ:” اللہ  تعالیٰ نے بیع کو حلال اور سود کو حرام قرارا دیا ہے ۔“﴿ فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللّٰهِ وَرَسُولِه﴾ (البقرة:278)ترجمہ:” اگر تم سودی کاروبار سے باز نہیں آؤ گے تو  اللہ  تعالیٰ اور اس کے رسول کی طرف سے اعلان جنگ سن لو۔“﴿یَمْحَقُ اللّٰهُ الْرِّبَا وَیُرْبِیْ الصَّدَقَاتِ﴾ (البقرة:276)ترجمہ:” اللہ تعالیٰ سود کو گھٹاتے ہیں اور صدقات کو بڑھاتے ہیں۔“اسی طرح بہت سی احادیثِ مبارکہ میں آپ صلی اللہ  علیہ وسلم نے سود کی قباحت بیان فرمائی ہے، ان میں سے چند احادیث مندرجہ ذیل ہیں:"عن جابر بن عبدالله رضی الله تعالیٰ عنه قال: لعن رسول الله صلی الله علیه وسلم آکل الرّبا وموکله وکاتبه وشاهدیه، وقال: هم سواء“.  (رواه مسلم)(البیوع، باب لعن آکل الرّبا وموکله، ص:297، رقم الحدیث:1598، ط: دارالسلام)ترجمہ:”حضرت جابر بن عبداللہ رضی اللہ عنہ سے مروی ہے کہ رسول اللہ  صلی اللہ  علیہ وسلم نے سود کھانے اور سود دینے اور سودی حسابات یا تحریر لکھنے والے اور سودی لین دین پر گواہ بننے والوں پر لعنت فرمائی ہے، اور فرمایا کہ یہ سب لوگ گناہ میں برابر ہیں۔“"عن أنس بن مالك رضي الله تعالیٰ عنه قال: ”خطبنا رسول الله صلی الله علیه وسلم فذکر أمر الرّبا وعظَّم شانه وقال: إن الدّرهم یصیبه الرّجل من الرّبا أعظم عندالله الخطیئة من ستّة وثلاثین زنیةً یزنیها الرّجل، وإن أربی الرّبا عرض الرّجل المسلم“.( الزواجر، الکبیرة الرابعة والثمانون بعد المائة، أکل الربا وإطعامه الخ:378/1،ط:دارالفکر)ترجمہ:” حضرت انس بن مالک رضی اللہ عنہ فرماتے ہیں کہ آپ صلی اللہ  علیہ وسلم نے ہم سے خطاب فرمایا اور سود کا خاص تاکید او راہتمام سے ذکر کرتے ہوئے فرمایا:  ایک سودی درہم حاصل کرنا اللہ  کی نظر میں چھتیس (36) مرتبہ زنا کرنے سے زیادہ سخت گناہ ہے۔  اور فرمایا: سب سے بڑا سود یہ ہے کہ مسلمان کی آبرو پر حملہ کیا جائے۔“فقط واللہ اعلم
                                                  
عنوان: سفیر کی تنخواہ چندے کی رقم سے ادا کرنا
سوال: لوگ مسجد  اور  مدرسہ کے لیے چندہ جمع کرتے ہیں اور سفیر کو روزانہ کے حساب سے مزدوری دیتے ہیں تو کیا یہ پیسے لینا اس سفیر کے لیے جائز ہے یا نہیں؟  بعض علماء  کہتے ہیں کہ یہ پیسے لینا سفیر کے لیے حرام ہے؛ کیوں کہ لوگ مسجد اور مدرسہ کی نیت سے چندہ جمع کرتے ہیں؟
جواب: چندہ  جمع کرنے  والے  سفیر  کے لیے تنخواہ مقرر کرنا جائز ہے،  خواہ ماہانہ بنیاد پر تنخواہ طے کی جائے یا روزانہ کی بنیاد پر۔ اور اسی چندے میں سے عطیات و نفلی صدقات کی مد سے اس کی تنخواہ دینا بھی  درست ہے۔ لیکن اگر اس سفیر کی ماہانہ تنخواہ مقرر نہیں ہے، بلکہ یہ مقرر کیا ہے کہ جتنا چندہ جمع کرے گا اس میں سے مخصوص فیصد کمیشن ملے گا، یہ طریقہ جائز نہیں ہے۔فتاوی عالمگیری میں ہے:"ومنها: أن تكون الأجرة معلومةً. ومنها: أن لاتكون الأجرة منفعةً هي من جنس المعقود عليه كإجارة السكنى بالسكنى والخدمة بالخدمة".(4/ 411،  کتاب الإجارة، الباب الأول: تفسير الإجارة وركنها وألفاظها وشرائطها، ط: رشیدیة) فقط والله اعلم مزید تفصیل کے لیے درج ذیل لنک ملاحظہ کیجیے:مدرسے کے سفیر کا چندہ میں کمیشن طے کرنامسجد کے سفیر کا چندہ کی رقم سے تنخواہ لینا
                                                  
عنوان: B4U  کمپنی  میں سرمایہ کاری کرنا
سوال: B4U  کمپنی  میں انویسٹ کرنا کیسا ہے؟
جواب: B4U  کمپنی میں سرمایہ کاری کرنا جائز نہیں ہے۔ فقط واللہ اعلمتفصیل کے لیے مندرجہ ذیل لنک میں  فتوی ملاحظہ فرمائیں:b4u کمپنی میں انویسٹ کرنے کا حکم
                                                  
عنوان: میزان بینک سے قرض لے کر مکان بنانا
سوال: میزان  بینک سے قرض لے کر مکان بنا سکتا ہوں یا نہیں ؟
جواب: مقتدر مفتیانِ کرام کی رائے کے مطابق میزان بینک سمیت دیگر  مروجہ اسلامک بینکوں کے معاملات مکمل طور  پر شرعی اصولوں کے موافق نہیں ہیں، اس لیے  ان بینکوں سے house loan (گھر خریدنے کے لیے قرضہ)  لینا شرعاً جائز نہیں ہے؛  کیوں کہ  ہوم لون  ان کی اصطلاح میں  "شرکتِ متناقصہ" کے تحت  جاری ہوتا ہے اور اس معاملے میں بہت سے شرعی اصولوں کی خلاف ورزی لازم آتی ہے۔تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔ احکام القرآن للجصاص میں ہے:"وعلى أن النهي عن أكل مال الغير معقود بصفة وهو أن يأكله بالباطل، وقد تضمن ذلك أكل أبدال العقود الفاسدة كأثمان البياعات الفاسدة."(با ب التجارات وخیار البیع (3/128)،ط.دار إحياء التراث العربي - بيروت، تاريخ الطبع: 1405)حدیث شریف میں ہے:"« إن الحلال بين وإن الحرام بين وبينهما مشتبهات لايعلمهنّ كثير من الناس فمن اتقى الشبهات استبرأ لدينه وعرضه ومن وقع في الشبهات وقع في الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه»."أخرجه مسلم في«باب أخذ الحلال وترك الشبهات» (5/ 50) برقم (4178)، ط. دار الجيل  بيروتترجمہ: بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں۔عمدة القاري ميں ہے:"و قال الخطابي: كل شيء يشبه الحلال من وجه و الحرام من وجه هو شبهة و الحلال اليقين ما علم ملكه يقينًا لنفسه، و الحرام البين ما علم ملكه لغيره يقينًا، و الشبهة ما لايدري أهو له أو لغيره، فالورع اجتنابه، ثم الورع على أقسام: واجب كالذي قلناه، و مستحب كاجتناب معاملة من أكثر ماله حرام، و مكروه كالاجتناب عن قبول رخص الله و الهدايا."(«كتاب البیوع »«باب تفسير المشبهات» (11/236)،ط. دارالكتب العلمية. الطبعة الاولى: 1421ه)فقط والله اعلم
                                                  
عنوان: ادھار زیادہ قیمت پر فروخت کرنا / شرح نفع کی کیا حد ہے؟
سوال: ١۔ جس سے میں جانور لے رہا ہوں ۔اس کا کہنا ہے  کہ اگر نقد  دیے  تو 2100 سو روپے ۔ اگر سات مہینے  بعد  دیے تو  3500پینتیس سو روپے لوں گا ، کیا اتنا منافع جائز ہے ؟٢۔ کتنا فیصد منافع رکھنا جائز ہے مثال کے طور پے اگر میں نے ایک چیز ١٠ روپے میں خریدی ہے تو اس کو کتنے میں بیچنا چاہیے؟
جواب: 1-  صورتِ  مسئولہ میں سوداکرتے وقت نقد یا ادھار میں سے کسی ایک کو متعین کرنا شرعًا ضروری ہوگا، عقد کے  وقت ادھار کے تعین کے بعد سات مہینے کے ادھار   پر باہمی راضا مندی سے   3500 میں  مذکورہ جانور کی خرید و  فروخت جائز ہوگی، ادھار فروخت کرتے ہوئے زیادہ قیمت مقرر کرنا شرعًا ممنوع  نہیں، بشرطیکہ ایک قیمت متعین کردی جائے اور مقررہ وقت سے تاخیر کی صورت میں جرمانہ وغیرہ کے نام سے اضافہ وصول نہ کیا جائے۔ 2۔   شریعتِ  مطہرہ نے خرید و فرخت میں  شرح نفع  کی کوئی ایسی حد مقرر نہیں کی ہے کہ جس سے زائد وصول کرنا ممنوع ہو، تاہم   اتنا نفع وصول کرنا جو خریدار پر بوجھ بنے یہ درست نہیں ہے، اسی طرح غذائی بحران میں غذائی اجناس کی قیمت زیادہ وصول کرنا درست نہیں ہے، اور عام اشیاء کی خرید و فروخت میں مارکیٹ میں رائج  شرح نفع سے زائد وصول کرنے سے اجتناب کرنا  چاہیے، تاہم اگر باہمی رضامندی  سے شرح نفع سے زائد نفع   اگر کسی نے وصول کرلیا تو یہ حرام نہ ہوگا۔المبسوط للسرخسی میں ہے:’’وإذا عقد العقد علی أنه إلی أجل بکذا وبالنقد بکذا أو (قال:) إلی شهر بکذا وإلی شهرین بکذا فهو فاسد؛ لأنه لم یعامله علی ثمن معلوم ولنهي النبي ﷺ یوجب شرطین في بیع، وهذا هو تفسیر الشرطین في البیع، ومطلق النهي یوجب الفساد في العقد الشرعیة، وهذا إذا افترقا علی هذا ... فإن کان یتراضیان بینهما ولم یتفرقا حتی قاطعه علی ثمن معلوم وأتما العقدَ فهو جائز؛ لأنهما ما افترقا إلا بعد تمام شرط صحة العقد الخ‘‘ (المبسوط للسرخسي، ٨ / ١٣ )بدائع الصنائع میں ہے:’’وکذا إذا قال: بعتك هذا العبد بألف درهم إلی سنة أو بألف وخمسمائة إلی سنتین؛ لأن الثمن مجهول ... فإذا علم ورضي به جاز البیع؛ لأن المانع من الجواز هو الجهالة عند العقد وقد زالت في المجلس وله حکم حالة العقد، فصار کأنه کان معلوماً عند العقد وإن لم یعلم به حتی إذا افترقا تقرر الفساد‘‘. (بدائع الصنائع ، ٥ / ١٥٨)مزید تفصیل کے  لیے دیکھیے:ادھار خرید و فروخت میں شرح منافع فقط واللہ اعلم
                                                  
عنوان: ایزی پیسہ ایپلی کیشن کا استعمال
سوال: کیا ہم ایزی پیسہ ایپلی کیشن کا استعمال کرسکتے ہیں؟ ایزی پیسہ پر کیش بیک اور دیگر پیش کش حاصل کرنا جائز ہے یا نہیں؟
جواب: ایزی پیشہ ایپلی کیشن کے ذریعہ اکاؤنٹ کھلوا کر اس کے ذریعہ سہولیات کے استعمال اور فائدہ حاصل کرنے کی تفصیل مندرجہ ذیل ہے:’’ایزی پیسہ اکاؤنٹ ‘‘  ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ واضح رہے کہ عموماً ایزی پیسہ اکاؤنٹ پہلی صورت والا ہوتاہے، اس لیے  ’’ایزی پیسہ اکاؤنٹ‘‘ کھلوانے سے اجتناب کیا جائے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".(5/166، مطلب کل قرض جر نفعا، ط: سعید)وفیہ ایضا (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا".(14/513، باب کل قرض جر  منفعةً، کتاب الحوالة، ط: إدارة القرآن)فقط واللہ اعلم
                                                  
عنوان: تولیہ کی تعریف کیا ہے؟
سوال: تولیہ کی تعریف کیا ہے؟
جواب: کسی  چیز کو اس  کی قیمتِ  خرید  پر  نفع کے بغیر فروخت کرنا اصطلاحِ  فقہ میں "بیعِ تولیہ"  کہلاتا ہے۔التعریفات للجرجانی میں ہے:"التولية: هي بيع المشتري بثمنه بلا فضل."( باب التاء، ص: ٧١، ط: دار الكتب العلمية)فقط واللہ اعلم
                                                  
عنوان: میزان بینک میں سیونگ اکاونٹ
سوال: میزان بینک میں سیونگ اکاونٹ سے جو نفع آتا ہے وہ جائز ہے ؟ اصل رقم محفوظ ہوجاتی ہے جب کہ نفع متعین نہیں ہوتا!
جواب: ’’میزان بینک‘‘ سمیت مروجہ  اسلامی بینکوں میں سے کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز نہیں؛  کیوں کہ مروجہ اسلامی بینکوں کے معاملات پوری طرح شریعت کے موافق نہیں ہیں۔فقط واللہ اعلم
                                                  
عنوان: شوہر، والدہ، بیٹا اور بیٹی میں ترکہ کی تقسیم
سوال: ایک خاتون کا انتقال ہوگیا ہے، ان کی والدہ حیات ہیں،  تین بہنیں حیات ہیں،  ایک بھائی حیات ہے،  مرحومہ کا ایک بیٹا ہے اور ایک بیٹی ہے ،دونوں حیات ہیں ، مرحومہ کے شوہر بھی حیات ہیں، مرحومہ کے نام پر ایک فلیٹ ہے، اب اس کی تقسیم شریعت کے حساب سے کیسے ہوگی؟
جواب: صورتِ  مسئولہ میں مرحومہ  کے ترکہ  کی تقسیم کا شرعی طریقہ یہ ہے کہ مرحومہ کے ترکہ میں سے اس کے حقوقِ متقدمہ یعنی  مرحومہ کے  ذمّے اگر کوئی قرض ہو تو  اسے کل  ترکہ میں سے ادا کرنے کے بعد، مرحومہ نے اگر کوئی  جائز وصیت کی ہو تو اسے ایک  تہائی ترکہ میں سے نافذ کرکے باقی کل منقولہ وغیر منقولہ ترکہ کو 36 حصوں میں تقسیم کرکے  9 حصے مرحومہ کے شوہر کو، 6 حصے والدہ کو، 14 حصے بیٹے کو اور 7 حصے بیٹی کو ملیں گے۔یعنی مثلاً 100 روپے میں سے  25 روپے مرحومہ کے شوہر کو، 16.66 روپے مرحومہ کی والدہ کو، 38.88 روپے بیٹے کو، اور 19.44 روپے بیٹی کو ملیں گے۔نیز بیٹے کی موجوگی میں مرحومہ کے بھائی اور بہن ترکہ کے حق دار نہیں ہیں۔ فقط واللہ اعلم
                                                  
عنوان: ’’بٹ کوائن‘‘(کرپٹو کرنسی) کی مائننگ اور ٹریڈنگ (سرمایہ کاری) کا حکم
سوال: بٹ کوئن اور کرپٹو کرنسی کی مائننگ اور ٹریڈنگ کا حکم تفصیل سے بتائیں!
جواب: ’’بٹ کوائن‘‘ اور اس طرح کی دیگر ڈیجیٹل کرنسی جنہیں  ’’ کرپٹو کرنسی ‘‘  کہا جاتا ہے کا معاملہ تاحال مشکوک اور زیر تحقیق ہے؛ لہٰذا جب تک مستند مفتیانِ کرام کی طرف سے بالاتفاق اس کے جواز یا عدمِ جواز کا فتوی نہ دیا جائے، اس وقت تک اس کی مائننگ، ٹریڈنگ  اور اس کے ذریعے خرید و فروخت سے اجتناب کیا جائے، چاہے اسے قانونی حیثیت بھی حاصل کیوں نہ ہوجائے۔یہ بھی ملحوظ رہے کہ جامعہ کے مفتیانِ کرام کی طرف سے کافی عرصے سے اس کرنسی کی مختلف حیثیتوں پر غور و خوض جاری ہے، اس کرنسی کی ایجاد و بناوٹ اور مائننگ سمیت دیگر فنی اعتبارات سے بھی اس کا جائزہ لیا گیا ہے، لیکن تاحال اسے کرنسی یا باقاعدہ مال قرار دے کر اس کے ذریعے  خرید و فروخت کے جواز پر اطمینان نہیں ہواہے۔ فقط واللہ اعلم
                                                  
عنوان: ڈیجیٹل کرنسی کی ایپ پر دوسروں کو دعوت دینے پر کوائنز ملنے کا حکم
سوال: blockchainvault یہ ایک ڈیجیٹل کرنسی کی ایپ ہے، ہر روز ڈیجیٹل کرنسی مشہور ہوتی جارہی ہیں اور یہ مستقبل میں ہو سکتا ہے کہ عالمی خرید و فروخت کا ذریعہ بن جائے، اس بارے میں میرا یہ سوال ہے کہ اس ایپ پر اکاؤنٹ بنا کر بغیر پیسے انوسٹ کیے کوائنز لینا کیسا ہے؟ اور باقی دوستوں کو بھی دعوت دینے پر زیادہ کوائنز  ملنے پر شریعت کا کیا حکم ہے؟ آپ اس بارے میں رہنمائی فرمائیں!
جواب: ڈیجیٹل کرنسی کا معاملہ تاحال مشتبہ ہے، اس لیے جب تک ڈیجیٹل کرنسی کے متعلق کوئی واضح بات سامنے نہ آ جائے، اس کے ذریعہ خرید و فروخت اور اس کے کوائنز لینے سے اجتناب کیا جائے۔باقی جہاں تک اس ایپ پر اکاؤنٹ بنانے کی دعوت دینے اور اس پر ملنے والے پوائنٹس کا سوال ہے تو اس کا جواب یہ ہے کہ یہ ملٹی نیشنل مارکیٹنگ کی ایک قسم ہے اور عام طور پر  اس میں ایک آدمی جب کسی کو ایپ پر اکاؤنٹ بنانے اور کوائنس خریدنے کی دعوت دیتا ہے تو اُس  کے آنے پر پہلے آدمی کو پوائنٹس   ملتے ہیں اور پھر جب دوسرا تیسرے کو اور تیسرا چوتھے کو لاتا ہے تو ان سب کا کمیشن پہلے والے کو بھی مل رہا ہوتا ہے، اور اس کا حکم یہ ہے کہ اس کاروبار کا حصہ بننا اور اس سے کمانا ناجائز ہے، نیز اگر جان دار کی تصویر یا ویڈیو دیکھنا پڑتا ہے تو یہ مستقل خرابی ہے، نیز جب ڈیجیٹل کرنسی کی خرید و فروخت سے اجتناب کا مشورہ دیا جارہاہے تو دوسروں کو اس کی ترغیب دینا بھی درست نہیں ہوگا۔ فقط واللہ اعلمتفصیل کے لیے درج ذیل لنک ملاحظہ کریں:ڈیجیٹل کرنسی اور ون کوائن (Onecoin) کمپنی کا کاروبار!
                                                  
عنوان: فائنانس (Finance) اور انسٹالمنٹ (Instalment) میں فرق
سوال: فائنانس اور انسٹالمنٹ میں فرق اور ان کا حکم کیا ہے؟
جواب: فائنانس (Finance) سرمایہ کاری کو کہتے ہیں اور انسٹالمنٹ (Instalment) قسطوں پر خریداری کرنے کو کہتے ہیں، اگر آپ کی مراد سوال میں مذکور لفظ ’’فائنانس‘‘ سے  بینک کے ذریعہ گاڑی وغیرہ خریدنا ہے جسے ’’کار فائنانسنگ‘‘ (Car Financing) کہتے ہیں، اور انسٹالمنٹ سے قسطوں پر کوئی چیز (مثلا گاڑی وغیرہ) خریدنا ہے تو ان دونوں کے درمیان فرق یہ ہے کہ بینک کے ذریعہ  گاڑی لینے کے لیے سودی معاہدہ اور سود کی ادائیگی یا دیگر غیر شرعی عقود کا ارتکاب کرنا پڑتا ہے؛ اس لیے بینک سے گاڑی خریدنا جائز نہیں ہے۔بینک کے علاوہ کسی دوسری جگہ سے قسطوں پر  گاڑی وغیرہ خریدنا اس شرط پر جائز ہے کہ عقد کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہو رہی ہے یا ادھار پر، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول کرنے کی شرط عائد نہ کی جائے۔ اگر تاخیر کی صورت میں جرمانے یا کسی بھی نام سے اضافی رقم وصول کرنا یا وقت سے پہلے قسط ادا کرنے کی صورت میں قیمت کم کرنا مشروط ہو تو یہ بیع ناجائز ہوگی۔ البتہ ان شرائط کے ساتھ قسطوں پر خریداری کا جائز ہونا عام اشیاء کے بارے میں ہے، نقدی یا سونا چاندی قسطوں پر خریدنا کسی بھی صورت میں جائز نہیں ہے۔شرح المجلہ میں ہے:"البیع مع تاجیل الثمن و تقسیطه صحیح،یلزم ان یکون المدة معلومة فی البیع بالتاجیل و التقسیط".(شرح المجلة لسليم رستم باز،ص:100،رقم المادة:245)البحر الرائق شرح كنز الدقائق میں ہے:"ويزاد في الثمن لأجله إذا ذكر الأجل بمقابلة زيادة الثمن قصدًا".(البحرالرائق، ج:6، ص:115، ط:مکتبة رشیدیة) فقط والله اعلم
                                                  
عنوان: سود کی ممانعت قرآن وحدیث کی رُو سے!
سوال: سود کے بارے میں وضاحت فرمادیں قرآن و حدیث کی روشنی میں!
جواب: سود کو عربی زبان میں "ربا" کہتے ہیں، جس کا لغوی معنی ہے: بڑھنا، اضافہ ہونا، بلندہونا۔اور شرعی اصطلاح میں ربا (سود) کی تعریف یہ ہے: " قرض دے کر اس پر مشروط اضافہ یا نفع لینا یا کیلی (ناپ کر بیچی جانے والی) یا وزنی (تول کر بیچی جانے والی) چیز کے تبادلے میں دونوں فریقوں میں سے کسی ایک کو ایسی زیادتی کا ملنا جو عوض سے خالی ہو اور عقد میں مشروط ہو۔"مثلاً: رقم کے   عوض رقم لینا، جیسے سو روپے کسی کو قرض دیا، اور دیتے وقت یہ شرط لگائی کہ سو سے زائد مثلًا دوسوروپے دینے ہوں گے، یا قرض دے کر اس سے مزید کوئی فائدہ لینا۔بلاشبہ سود اسلام میں قطعی طور پر حرام ہے، کیوں کہ یہ ایک ایسی لعنت ہے جس سے نہ صرف معاشی استحصال، مفت خوری، حرص و طمع، خود غرضی، شقاوت و سنگ دلی، مفاد پرستی، جیسی اخلاقی قباحتیں جنم لیتی ہیں، بلکہ معاشی اور اقتصادی تباہ کاریوں کا ذریعہ بھی ہے، اسی وجہ سے قرآنِ مجید میں سود سے منع کیاگیا ہے:"اے ایمان والو سود مت کھاؤ (یعنی مت لو اصل سے) کئی حصے زائد (کرکے) اور اللہ تعالیٰ سے ڈرو امید ہے کہ تم کامیاب ہو۔"(سورۃ آلِ عمران، رقم الآیۃ:130، ترجمہ:بیان القرآن)  نیز شریعتِ مطہرہ نے نہ صرف اسے قطعی حرام قرار دیاہے، بلکہ اسے اللہ اور اس کے رسول کے ساتھ جنگ قرار دینے کے ساتھ مختلف وعیدوں کو بھی ذکر کیا، جیسے کہ قرآنِ مجید میں ہے: "اور جو لوگ سود کھاتے ہیں نہیں کھڑے ہوں گے (قیامت میں قبروں سے) مگر جس طرح کھڑا ہوتا ہے ایسا شحص جس کو شیطان خبطی بنا دے لپٹ کر (یعنی حیران و مدہوش)، یہ سزا اس لیے ہوگی کہ ان لوگوں نے کہا تھا کہ بیع بھی تو مثل سود کے ہے، حال آں کہ اللہ تعالیٰ نے بیع کو حلال فرمایا ہے اور سود کو حرام کردیا ہے۔ پھر جس شخص کو اس کے پروردگار کی طرف سے نصیحت پہنچی اور وہ باز آگیا تو جو کچھ پہلے (لینا) ہوچکا ہے وہ اسی کا رہا اور (باطنی) معاملہ اس کا خدا کے حوالہ رہا اور جو شخص پھر عود کرے تو یہ لوگ دوزخ میں جاویں گے اور وہ اس میں ہمیشہ رہیں گے۔"(سورۃ البقرۃ، رقم الآیۃ:275، ترجمہ:بیان القرآن)سود کی وجہ سے اگرچہ بظاہر مال میں اضافہ ہوتا ہے، لیکن درحقیقت وہ مال میں نقصان، بےبرکتی، اور ناگہانی آفات کا باعث ہوتا ہے، جیسے کہ قرآنِ مجید میں ہے: "اللہ تعالیٰ سود کو مٹاتے ہیں اور صدقات کو بڑھاتے ہیں، اور اللہ تعالیٰ پسند نہیں کرتے کسی کفر کرنے والے کو ( اور) کسی گناہ کے کام کرنے والے کو۔"(سورۃ البقرۃ، رقم الآیۃ:276، ترجمہ:بیان القرآن)اِن ہی باطنی نقصانات اور مختلف معاشی تباہ کاریوں پر مشتمل ہونے کی وجہ سے اللہ تعالیٰ نےسود سے بچنے کا حکم دیا ہے، قرآن مجید میں ہے: "اے ایمان والو اللہ سے ڈرو اور جو کچھ سود کا بقایا ہے اس کو چھوڑ دو اگر تم ایمان والے ہو۔"(سورۃ البقرۃ، رقم الآیۃ:278، ترجمہ:بیان القرآن)اور جو لوگ اس ممانعت کے باوجود بھی سود جیسے قبیح عمل کرتے ہیں تو ان کے اس عمل پر قہر وغضب کے اظہار کے لیے اللہ تعالیٰ نے اس عمل کو اللہ اور ان کے رسولﷺ کے ساتھ اعلان جنگ قرار دیا ہے، قرآن مجید میں ہے:" پھر اگر تم (اس پر عمل) نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے (یعنی تم پر جہاد ہوگا) اور اگر تم توبہ کرلو گے تو تم کو تمہارے اصل اموال مل جاویں گے، نہ تم کسی پر ظلم کرنے پاؤ گے اور نہ تم پر کوئی ظلم کرنے پائے گا۔"(سورۃ البقرۃ، رقم الآیۃ:279، ترجمہ:بیان القرآن)  آپﷺ نے سود کو ہلاکت خیز عمل قرار دیا ہے، جیسے کہ حدیث شریف میں ہے:"حضرت ابوہریرہ (رضی اللہ عنہ) نبی (صلی اللہ علیہ وآلہ وسلم) سے روایت کرتے ہیں کہ آپ (صلی اللہ علیہ وآلہ وسلم) نے فرمایا: سات ہلاک کرنے والی باتوں سے دور رہو۔ لوگوں نے پوچھا: یا رسول اللہ وہ کون سی باتیں ہیں؟ فرمایا: اللہ کے ساتھ شرک کرنا اور جادو کرنا اور اس جان کو ناحق مارنا جس کو اللہ تعالیٰ نے حرام کیا ہے اور سود کھانا اور یتیم کا مال کھانا اور جہاد سے فرار (یعنی بھاگنا) اور پاک دامن بھولی بھالی مومن عورتوں پر زنا کی تہمت لگانا۔"(صحیح البخاری، کتاب الوصایا، باب قول اللہ تعالی ان الذین یاکلون اموال الیتامی، رقم الحدیث:2766، ج:2، ص:242، ط:المکتب الاسلامی)جس بستی میں سود ہوتا ہے وہ بستی سود کی وجہ سے ہلاک و برباد ہوجاتی ہے، حدیث شریف میں ہے:"حضرت عبداللہ بن مسعود رضی اللہ عنہ سے مروی ہے کہ آپﷺ نے فرمایا: جب کسی بستی میں زنا اور سود پھیل جائے، اللہ تعالیٰ اس بستی والوں کو ہلاک کرنے کی اجازت دیتا ہے۔"(کتاب الکبائر للذہبی، الکبیرۃ الثانی عشرۃ، ص:69، ط:دار الکتب العلمیۃ)سود سے پاگل پن پھیلتا ہے، حدیث شریف میں ہے:"آپﷺ نے فرمایا: جس قوم میں سود پھیلتا ہے، اس قوم میں پاگل پن پھیلتا ہے۔"(کتاب الکبائر للذہبی، الکبیرۃ الثانی عشرۃ، ص:70، ط:دار الکتب العلمیۃ)سود خور سخت عذاب میں مبتلا ہوں گے، حدیث شریف میں ہے:"حضرت ابوہریرہ رضی اللہ عنہ فرماتے ہیں، کہ اللہ کے رسول ﷺ نے فرمایا: جس شب مجھے (معراج میں) سیر کرائی گئی، میں ایک جماعت کے پاس سے گزرا جس کے پیٹ کمروں کے مانند تھے، ان میں بہت سے سانپ پیٹوں کے باہر سے دکھائی دے رہے تھے، میں نے کہا: جبرائیل! یہ کون لوگ ہیں؟  کہنے لگے کہ سود خور ہیں۔"(سنن ابن ماجہ، کتاب التجارۃ، باب التغلیظ فی الربا، رقم الحدیث:2273، ج:2، ص:763، ط:داراحیاءالکتب العربیۃ)سود کرنے کا گناہ ماں سے زنا کرنے کے گناہ سے بھی بدتر ہے، حدیث شریف میں ہے:"حضرت ابو ہریرہ رضی اللہ عنہ سے مروی ہے کہ آپﷺ نے فرمایا: سود میں ستر گناہ ہیں، سب سے ہلکا گناہ ایسے ہے، جیسے مرد اپنی ماں سے زنا کرے۔"(سنن ابن ماجہ، کتاب التجارۃ، باب التغلیظ فی الربا، رقم الحدیث:2274، ج:2، ص:763، ط:داراحیاءالکتب العربیۃ)سودی کھاتہ لکھنے اور اس پر گواہ بننے والوں پر لعنت وارد ہوئی ہے، حدیث شریف میں ہے:"حضرت عبداللہ بن مسعود رضی اللہ عنہ سے مروی ہے کہ اللہ کے رسول ﷺ نے سود کھانے والے، کھلانے والے، اسکی گواہی دینے والے اور اس کا معاملہ لکھنے والے سب پر لعنت فرمائی۔"(سنن ابن ماجہ، کتاب التجارۃ، باب التغلیظ فی الربا، رقم الحدیث:2277، ج:2، ص:764، ط:داراحیاءالکتب العربیۃ)ملحوظ رہے آج کل معاشرے میں سود کی مختلف تمویلی صورتیں مختلف ناموں سے رائج ہیں، شرعی اَحکام سے نا واقف آدمی کسی نہ کسی درجہ میں ان میں مبتلا ہوجاتاہے، حدیث شریف میں ہے:"حضرت ابوہریرہ رضی اللہ عنہ سے مروی ہے کہ اللہ کے رسول ﷺ نے فرمایا: لوگوں پر ایسا زمانہ ضرور آئےگا، کہ کوئی بھی ایسا نہ رہے گا جس نے سود نہ کھایا ہو اور جو سود نہ کھائے، اسے بھی سود کا غبار لگےگا۔"(سنن ابن ماجہ، کتاب التجارۃ، باب التغلیظ فی الربا، رقم الحدیث:2278، ج:2، ص:764، ط:داراحیاءالکتب العربیۃ)فقط واللہ اعلم
                                                  
عنوان: ہر گاہک کے لیے ایک ہی قیمت متعین کرنا ضروری نہیں ہے
سوال: میں نے سنا ہے کہ کاروبار میں چیز کی قیمت یک ساں ہونی چاہیے مثلًا اگر دکاندار کسی چیز کی قیمت جو کہ حکومتی ریٹ لسٹ میں نہ ہو اس چیز کی ایک ہی قیمت بنائے گا جوکہ سب لوگوں کے لیے یکساں رہے گی، اس کی وضاحت فرمادیں!
جواب: شریعت میں ایسی پابندی نہیں ہے، بلکہ مختلف خریداروں کو مختلف قیمت پر ایک ہی طرح کی چیز فروخت کی جاسکتی ہے۔ فقط واللہ اعلممزید تفصیل درج ذیل لنک میں دیکھیے:کتنا نفع رکھ سکتے ہیں؟
                                                  
عنوان: میزان بینک کی اسکیم کے ذریعہ گھر خریدنا
سوال: میزان بینک اسکیم میں گھر خریدنا صحیح ہے یا نہیں؟
جواب: میزان بینک کی ویب سائٹ پر موجود معلومات کے مطابق میزان بینک  "میرا پاکستان میرا گھر" نامی سکیم میں شرکتِ متناقصہ (diminishing musharka) کے ذریعہ فائنینسنگ کرتی ہے، یہ طریقہ شرعی تقاضوں کو پورا نہ کرنے کی وجہ سے ناجائز  ہے اور سودی معاملہ کے مشابہ ہے؛ لہذا اس سکیم کے تحت گھر لینا جائز نہیں ہے۔ فقط واللہ اعلم
                                                  
عنوان: دو بیوہ، پانچ بیٹوں اور ایک بیٹی میں وراثت کی تقسیم
سوال: میرے والد صاحب نے دو شادیاں کی ہیں، پہلی بیوی سے ایک لڑکا ہے اور دوسری بیوی سے چار لڑکے اور ایک لڑکی ہے، اب میرے والد صاحب کا انتقال ہوگیا ہے اور انہوں نے کل ملکیت تیس لاکھ روپے چھوڑی ہے، یہ پیسے ہمارے درمیان کیسے تقسیم ہوں گے؟ دونوں والدہ میں تقسیم ہوں گے یا بچوں کے درمیان تقسیم ہوں گے؟
جواب: آپ کے والد مرحوم  نے جو ترکہ چھوڑا ہے اس میں ان کی دونوں بیواؤں کا اور اُن کے تمام بچوں کا حق ہو گا۔تقسیم یوں ہو گی کہ اولاً ان کے ترکہ میں سے تجہیز، تکفین اور قرضہ جات کی ادائیگی کی جائے، پھر اگر مرحوم نے کوئی جائز وصیت کی ہو تو اُس کو ایک تہائی میں سے نافذ کیا جائے، پھر مرحوم کے کل ترکہ منقولہ و غیر منقولہ کو 176 حصوں میں تقسیم کر کے گیارہ گیارہ حصے ہر ایک بیوہ کو، اٹھائیس اٹھائیس (28) حصے ہر ایک بیٹے کو اور چودہ حصے مرحوم کی بیٹی کو ملیں گے۔یعنی تیس لاکھ روپے میں سے 187500روپے ہر ایک بیوہ کو،477272.73  روپے  ہر ایک بیٹے کو اور  238636.36روپے بیٹی کو ملیں گے۔ فقط واللہ اعلم
                                                  
عنوان: B4U کمپنی سے منافع حاصل کرنا
سوال: B4U کمپنی سے منافع حاصل کرنے کے لیے سرمایہ کاری کرنا شرعًا کیسا ہے؟ کمپنی کے مطابق ان کا کام مضاربت پر مبنی ہے۔
جواب: مذکورہ  کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور مذکورہ کرنسی پاکستان و دنیا کے بیشتر ممالک میں تاحال غیر تسلیم شدہ ہے، لہذا اس میں سرمایہ کاری کرنے سے اجتناب کیا جائے۔2- مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:           1: آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے، وہ بہر صورت جائز نہیں۔ اور دوسری صورت کے بارے میں حکم یہ ہے کہ   تاحال کرپٹو کرنسی  کا معاملہ ہی مشکوک ہے، اور ابھی تک علماء نے اس کی خرید و فروخت کی اجازت نہیں دی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنے سے اجتناب کیا جائے، کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔ لہذا اس کمپنی میں پیسے انویسٹ کرنا جائز نہیں ہے۔نیز پاکستان میں اس کرنسی  قانونی حیثیت بھی حاصل نہیں ہے۔3- اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹر کو اجرت یا کسی عنوان سے رقم دی جاتی ہے تو یہ مزید قباحت ہے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)فقط واللہ اعلم
                                                  
عنوان: پرائم منسٹر اسکیم / انعامی بانڈ
سوال: میں گھر لینے کے قابل نہیں ہوں، کیا پرائم منسٹر اسکیم کے ذریعہ لے سکتا ہوں، جس میں سود کا معاملہ ہے؟پرائز بانڈ رکھنا اور اس سے حاصل شدہ انعام کیسا ہے؟
جواب: 1 : صورتِ مسئولہ میں سودی معاملہ پر مشتمل اسکیم کے ذریعہ گھر لینا ناجائز ہے۔2 : پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔ فقط واللہ اعلمتفصیل یہاں ملاحظہ کریں:انعامی بانڈ کا شرعی حکم
                                                  
