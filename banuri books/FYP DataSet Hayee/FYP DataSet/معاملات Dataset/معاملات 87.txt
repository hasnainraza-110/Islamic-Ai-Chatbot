عنوان: رقم منتقلی یا قیمت کی ادائیگی کے لیے جیز کیش اکاؤنٹ کا استعمال
سوال: اگر کوئی شخص آن لائن کوئی چیز خریدتا ہے اور اس کی ادائیگی جیز کیش کے ذریعہ کرتا ہے، جب کہ خریدنے والے کا جیز کیش کا اپنا کوئی اکاؤنٹ نہیں ہے، بلکہ وہ بیچنے والے کے اکاؤنٹ (جیز کیش نمبر) پر رقم منتقل کرتا ہے، تو کیا اس شخص کے لیے اس طرح سے یہ چیز خریدنا اور اس کی ادائیگی جیز کیش کے ذریعہ کرنا جائز ہوگا؟ اور جیز کیش سروس استعمال کرنے کی وجہ سے کوئی گناہ تو نہیں ہوگا؟ اسی طرح بغیر اکاؤنٹ کھولے رقم منتقل کرنا صحیح ہے یا نہیں؟
جواب: جیز کیش اکاؤنٹ کھولے بغیر خرید کردہ چیز کی قیمت کی ادائیگی یا رقم منتقلی کے لیے جیز کیش اکاؤنٹ کا استعمال جائز ہے اور قم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرتی ہے تو یہ بھی درست ہے۔  فقط واللہ اعلم
                                                  
عنوان: کمپنی کی طرف سے ملنے والی میڈیکل انشورنس کی سہولت سے فائدہ اٹھانے کا حکم
سوال: میں ایک تعمیراتی کمپنی میں کام کرتا ہوں اور مجھے میڈیکل انشورنس کارڈ بھی دیا ہوا ہے، جسں کے ذریعے میں اپنا اور اپنے بیوی بچوں کا علاج کرواسکتا ہوں تو براہِ کرم مجھے بتا دیں گے کہ میں اپنے میڈیکل کارڈ کے ذریعےگھروالوں کا علاج  کرواسکتا ہوں یا نہیں شریعت کے اعتبارسے ؟
جواب: انشورنس کامروجہ طریقہ کارشرعاً ناجائزوحرام ہے؛  اس لیے کہ وہ اپنی اصل وضع کے اعتبارسے  یاتو قمار(جوا)ہے یا ربوا(سود)ہے۔ "جوا" اور"سود" دونوں کی حرمت قرآن وحدیث سے ثابت ہے۔ ہیلتھ انشورنس اگرکمپنی کی طرف سے ضروری ہے اور ملازم چاہے یا نہ چاہے کمپنی اس کا انشورنس ضرور کرتی ہے تو اس صورت میں  ملازمین  صرف اسی قدرمیڈیکل کی سہولت اٹھاسکتے ہیں جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے، اس سے زائد فائدہ اٹھاناجائزنہیں ہوگا، صرف جمع کرائی گئی رقم کے بقدر علاج معالجہ کراسکتے ہیں۔فقط واللہ اعلم
                                                  
عنوان: سودی قرضہ لینا
سوال: موجودہ وزیراعظم کامیا ب نوجوان پروگرام لون کی  شرعی حیثیت کیا ہے؟ یہ قرضہ لینا صحیح ہے؟
جواب: اگر مذکورہ قرض اسکیم میں واپسی کے وقت کچھ  اضافہ ادا کرنے کا معاہدہ شامل ہے تو یہ سود ہے، اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے۔ سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ کُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔[البقرۃ:۲۷۸،۲۷۹-بیان القرآن]نیز سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلثین زنیةً في الخطیئة‘‘. (دار قطنی)نیز سود کا انجام تباہی اور بربادی ہی ہے۔ سودی معاملے کی سنگینی کا اندازہ اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، اس لیے سودی معاہدہ کرنااور سود کی بنیاد پر قرضہ لینا جائز نہیں ہے۔ ہر شخص پر لازم ہے کہ وہ سود بلکہ سود کے شبہ  سے بھی اپنے آپ کو محفوظ رکھے۔ البتہ سود پر قرضہ حاصل کرکے اس رقم سے حلال کاروبار کیا گیا تو دیگر شرعی تقاضے پورے کرنے کی بنا پر یہ کاروبار  فی نفسہٖ مباح ہوگا، تاہم سود ادا کرنے کا گناہ ہوگا۔اگر مذکورہ معاملے کی تفصیل مختلف ہے تو مکمل تفصیل بحوالہ ارسال کردیجیے، اس کی روشنی میں جواب دے دیا جائے گا۔ فقط واللہ اعلم
                                                  
عنوان: امریکہ میں سودی لین دین /  مکان کے لیے سودی قرضہ لینا اور اس مکان کا کرایہ حاصل کرنا
سوال: میرا  نکاح 2007ء میں ایک 25 سال سے نیویارک، امریکا میں مقیم پاکستانی نثراد امریکن فیملی میں ہوا۔  ان کےسپانسر کرنے کی وجہ سے2008ء میں مجھے امریکا کا ویزاملا۔میں تقریباً 18ماہ تک امریکا میں رہا۔ اس دوران میری بیوی اور سسرال والوں کا رویہ میرے ساتھ اچھانہ تھا۔نیویارک امریکا  کا ہر وہ فرد جو اپنی کمائی میں سے گورنمنٹ کو سارا سال ٹیکس ادا کرتا ہے وہ سال کے ختم ہونے کے بعد اپنا ٹیکس ریٹرن (Tax Return) فائل یعنی جمع کرواتا ہے،  جس کی وجہ سے گورنمنٹ اس فرد کو ٹیکس کی رقم میں سے کچھ رقم واپس کر دیتی ہے۔ میرے سسرال والوں نے سال 2008 ء کے لیے میرا اور میری بیوی کا مشترکہ ٹیکس ریٹرن جمع کروا دیا۔ جس کا مجھے علم نہ تھا۔ ان لوگوں نے میرے جعلی دستخط کیے اور جعل سازی اور دو نمبری کر تےہوئے یہ ٹیکس ریٹرن جمع کروا دیے۔ جس میں میری نوکری اور کمائی کے متعلق جھوٹی اور جعلی معلومات درج کیں۔ میرے تمام کاغذات گرین کارڈ وغیرہ میرے سسرال والوں کے گھر کے پتے  پر آئے تھے۔  ان تمام کاغذات کی تفصیل اور فو ٹو کا پی وغیرہ ان کے پاس مو جود تھی۔ ٹیکس ریٹرن فائل کرنے کی یہ ساری کاروائی ان لوگوں نے ایک Accountant کی مدد سےکی جو نیویارک میں ٹیکس ریٹرن فائل کرنے کا کام کرتاہے۔ ان لوگوں نے ٹیکس ریٹرن کے کاغذات میں ایک مکان کا ذکر کیا۔جومکان Mortgage Loan پر حاصل کیا گیا تھا، جسے عرف عام میں House Loan بھی کہہ سکتے ہیں۔ اس مکان کی Mortgage Loan میں Interest Rate یعنی شرح سود % 8.125 تھی۔ یہ Loan یعنی قرضہ حاصل کرنے کے لیے میرے سسرال والوں نےمیرے گرین کا رڈ اود دیگر کاغذات کو استعمال کیا۔  نیویارک میں اکثر لوگ قرضہ یا ہاؤس لون وغیرہ اپنے گرین کارڈ پر حاصل کر تے رہتے ہیں۔ مجھے یہ بات معلوم تک نہ تھی کہ میرے گرین کارڈ پر سسرال والوں نے Mortgage Loan حاصل کر لیا ہے۔اب اس مسئلہ کے متعلق شریعت کی روشنی میں مندرجہ ذیل سوالات کا جواب درکار ہے:1۔ مسلمانوں کے لیے نیویارک، امریکا میں سودی معاملہ یا لین دین کرنے کا کیا حکم ہے؟  کیا وہ Mortgage Loan یا House Loan وغیرہ کاسودی معاملہ کرتے ہوئے مکان خرید یا بیچ سکتے ہیں؟  مزید یہ کہ اس مکان سے حاصل ہونے والے کرایہ کا کیا حکم ہو گا؟2۔ امریکن کریڈٹ کارڈ(Credit Card) سے حاصل ہونے والی رقم یا آمدن کاکیا حکم ہو گا؟ کیا پاکستان میں رہتے ہوئےاس رقم کا استعمال کرنا درست ہو گا یا نہیں؟3۔ اوپر بیان کردہ حالات کی وجہ سےمیں اور میری بیوی فی الحال علیحدہ علیحدہ گھروں میں الگ الگ رہ رہے ہیں۔اور اس وقت ہم دونوں پاکستان میں ہیں۔ ہمارے درمیان لڑائی کی وجہ وہی مکان کی Mortgage Loan ہے۔ جس پر میں راضی نہیں ہوں۔ کیا ہماری صلح کی صورت میں مجھ پر اس سودی معاملہ(Mortgage Loan) کا وبال ہو گا، جب کہ ایسا کر نے میں نہ میں راضی تھا نہ شامل۔ یہ سب جعل سازی سےمجھ سے چوری اور میری لاعلمی میں کیا گیا۔ اور صلح کی صورت میں مکان اور اس کی آمدن کس کی ملکیت ہو گی؟ میری یا میری بیوی کی یا میرے سسرال والوں کی ہو گی۔ اور اس آمدن کا کیا حکم ہو گا؟4۔ میری بیوی سے لڑائی کی وجہ میری مالی مشکلات بھی ہیں،  کیا اس ساری صورتِ حال میں اپنے سسرال والوں سے Mortgage Loan کی رقم کا مطالبہ کر سکتا ہوں، جو انہوں نے میرے گرین کارڈ اور کاغذات وغیرہ کو میری مرضی اور اجازت کے بغیر استعمال کرتے ہوئے حاصل کی؟ اور کیا اس رقم کا استعمال کرنا جائز ہو گا؟5۔ میرے سسرال والوں کے ذرائعِ  آمدن میں Mortgage Loan پر  لیے ہوئے 4 یا 5 مکان امریکا  میں ہیں،  جو کرایہ پر ہیں۔ اور کچھ امریکن کریڈٹ کارڈز کے علاوہ وہاں نیویارک میں Construction Company بھی ہے۔ ان ذرائعِ آمدن کو مد نظر رکھتے ہوئے کیا میں سسرال والوں سے کسی قر ضے یا ادھار رقم کا مطالبہ کر سکتا ہوں؟  جس سے میں پاکستان میں رہتے ہوئےکوئی کاروبار شروع کر سکوں۔اور ہم میاں بیوی کے درمیان کوئی صلح کی صورت پیدا ہو سکے۔
جواب: 1۔۔  غیر مسلم ممالک میں بھی مسلمانوں کے لیے سودی لین دین جائز نہیں ہے،  ذاتی مکان خریدنے کے لیے بھی سودی قرضہ لینا جائز نہیں ہے۔2۔۔ کریڈٹ کارڈ کا حصول ہی ناجائز ہے، خواہ وہ امریکا  میں کیا جائے یا پاکستان میں؛ کیوں کہ وہ غیر شرعی معاہدے کے نتیجے میں حاصل ہوتاہے۔3۔۔ صلح کرنے کی صورت میں آپ پر وبال نہیں ہوگا،  چوں کہ سودی معاملہ آپ نے نہیں کیا ہے،  اس لیے آپ پر اس کا گناہ بھی نہیں ہے، البتہ اگر اس معاملہ کو ختم کرنا آپ کے اختیار میں ہو تو آپ فی الفور  معاہدہ ختم کیجیے۔ واضح رہے کہ مکان کے لیے سودی قرضے کاحصول تو ناجائز ہے، مگر اس مکان سے ہونے والی آمدنی حلال ہے۔4۔۔  سودی قرضہ  لینا ہی جائز نہیں ہے،  ان کے ذمہ اس معاملہ کو ختم کرکے  توبہ واستغفار کرنا لازم ہے۔5۔۔  اگر باہمی رضامندی سے وہ دے دیں تو آپ کے لیے ان سے  قرض لینا جائز ہے، لیکن زبردستی اس کے مطالبہ کا آپ کو حق نہیں ہے۔فقط واللہ اعلم
                                                  
عنوان: بجلی کا میٹر خراب ہونے کی وجہ سے بل کم آئے تو کیا کرے؟
سوال: ایک شخص نے کرائے کا مکان لیا ،  کچھ عرصہ بعد اسے محسوس ہوا کہ جس حساب سے بجلی خرچ ہو تی ہے  اس حساب سے بجلی کا بل کم آتا ہے۔ تحقیق کرنے سے معلوم ہوا کہ بجلی کے میٹر میں پہلے سے خرابی ہے (مکان میں شفٹ ہونے سے پہلے سے خرابی ہے،  اس شخص کا اس میں کوئی ہاتھ نہیں، جب کہ شفٹ ہونے کے بعد بھی کافی سال گزر چکے ہیں) ۔اب معاملہ یہ ہے کہ اگر وہ شخص بجلی کے دفتر میں شکایت درج کرواتا ہے تو پچھلے سارے سالوں کے لاکھوں کروڑوں کا بل اس کے ذمے کر دیا جائے گا جب کہ اس کی استطاعت نہیں ہے کہ وہ اتنا پیسہ دے سکے۔ اس پر پہلے سے ہی لاکھوں کا قرضہ ہے۔ اس لیے وہ میٹر صحیح کرنے کی درخواست نہیں دے سکتا،  لیکن دل میں پریشان ہے۔ اس کے لیے کیا حکم ہے؟
جواب: صورتِ  مسئولہ میں جس شخص نے کرائے کا مکان لیا اور کچھ عرصہ بعد اسے محسوس ہوا کہ جس حساب سے بجلی خرچ ہوتی ہے اس حساب سے بجلی کا بل کم آتا ہے، تحقیق سے معلوم ہوا کہ بجلی کے میٹر میں پہلے سے خرابی ہے تو مذکورہ صورت میں سائل کو چاہیے کہ مالکِ  مکان کو اس میٹر کی خرابی کا اطلاع دے دے، اگر وہ اس میٹر کو صحیح نہیں کرتا تو کسی دوسرے گھر میں منتقل ہوجائے، اور جتنی بجلی زیادہ خرچ  کی ہے  اس کا اندازے  سے حساب لگا کر بجلی کے پیسے الیکٹرک  کے  دفتر میں جمع کردے۔  یا جن افراد  کا بل خلافِ ضابطہ و حقیقت، غلطی سے زیادہ آجائے  ان کے ساتھ ملا کر ادا کردے۔المبسوط للسرخسی میں ہے:"فإن اشترك المرمة على المستأجر فسدت الإجارة لأن المرمة على الآخر فهذا شرط مخالف لمقتضى العقد، ثم المشروط على المستأجر من ذلك أجره وهو مجهول المقدار والجنس والصفة وجهالة الأجرة تفسد الإجارة". (باب إجارة الحمامات، ج: 15، ص: 157، ط: بيروت)فتاویٰ شامی میں ہے:"(تفسد الإجارة بالشروط المخالفة لمقضى العقد فكلما أفسد البيع) مما مر (يفسدها) كجهالة مأجور أو أجرة أو مدة أو عمل، وكشرط طعام عبد وعلف دابة ومرمة الدار أو مغارمها وعشر أو خراج أو مؤنة رد أشباه". (باب الإجارة الفاسدة، 46/6، ط: بيروت)فتاوی شامی میں ہے:"(وعمارة الدار) المستأجرة (وتطيينها وإصلاح الميزاب وما كان من البناء على رب الدار) وكذا كل ما يخل بالسكنى (فإن أبى صاحبها) أن يفعل (كان للمستأجر أن يخرج منها إلا أن يكون) المستأجر (استأجرها وهي كذلك وقد رآها) لرضاه بالعيب". (ج: 6، ص79، ط: سعيد)المبسوط للسرخسی میں ہے:"وعمارة الدار وتطيينها وإصلاح الميزاب وما وهي من بنائها على رب الدار لأن به يتمكن المسأجر من سكنى الدار، وكذلك كل سترة يضر تركها بالسكنى، لأن المستأجر بمطلق العقد استحق المعقود عليه بصفة السلامة فإن أبى أن يفعل فللمستأجر أن يضر منها لوجود العيب بالمعقود عليه". (باب إجارة الدور والبيوت 15/144، ط: بيروت)  فقط والله أعلم
                                                  
عنوان: شرکت (پارٹنر شپ)
سوال: میں نے ایک جگہ شراکت کی،  اب میں وہ ختم کرنا چاہتا ہوں اور باقی شرکاء نے بولا:  تین ماہ بعد رقم مل جاے گی، نفع نقصان حساب کر کے۔ اب کیا وہ تین ماہ میرا نفع مجھے ملے گا یا نہیں؟ یا وہ نفع دوسرے شرکاء کا ہی ہو گا جب کہ پیسہ تو میرا بھی ہے اور تین ماہ وہ ان کے پاس بھی رہے گا، نفع کا کیا حکم ہے؟
جواب: صورتِ  مسئولہ میں چوں کہ سائل نے اپنے شرکاء سے شراکت ختم کرنے کا اظہار کیا تھا فوری طور پر شراکت ختم نہیں کی تھی تو شرکاء کا یہ کہنا کہ تین ماہ بعد نفع ونقصان کا حساب کرکے آپ کو پیسے دے دیں گے، اس صورت میں تین ماہ بعد تک کاروبار کے نفع میں سائل بھی شریک ہوگا، اس وقت نفع نقصان کا حساب کرکے رقم کا لین دین کرنے سے شراکت ختم ہوجائے گی۔  لیکن اگر سائل نے اپنے شرکاء کے ساتھ شراکت ختم کردی تھی، تاہم شرکاء نے سائل کی رقم تین ماہ بعد نفع ونقصان کا حساب کرکے دینے کا کہا تھا تو اس صورت میں سائل تین ماہ کے نفع کا حق دار نہیں ہوگا، سائل کی رقم باقی شرکاء کے ذمہ قرض ہوگی۔فتاویٰ شامی میں ہے:"(قوله: وبقوله: لاأعمل معك) هذا في المعنى فسخ فكان الأولى تأخيره عن قوله وبفسخ أحدهما، وفي البحر عن البزازية: اشتركا واشتريا أمتعة ثم قال أحدهما: لاأعمل معك بالشركة وغاب فباع الحاضر الأمتعة فالحاصل للبائع وعليه قيمة المتاع؛ لأن قوله: لاأعمل معك فسخ للشركة معه وأحدهما يملك فسخها". (ج:4، ص: 327، كتاب الشركة، ط: دارالفكر)فتاوی ہندیہ میں ہے:"وإذا قال أحد الشريكين لصاحبه: لاأعمل معك بالشركة، فهو بمنزلة قوله: فاسختك الشركة، كذا في الذخيرة". (ج:2، ص: 336، كتاب الشركة الباب السادس، الناشر: دارالفكر) فقط والله أعلم
                                                  
عنوان: مروجہ سیونگ اسکیمیں سودی ہیں تو ریٹائیرڈ آ دمی کیا کرے؟
سوال: آ پ کے فتویٰ کے مطابق پاکستان کی کسی بھی قسم کی مروجہ سیونگ اسکیم میں پیسہ لگاناجائز نہیں، آ پ راہ نمائی فرمائیں کہ ایک ریٹائرڈ آ دمی جسے کسی کاروبار کا کوئی  تجربہ نہیں ہے،  وہ اپنا پیسہ کہاں لگائے کہ اسے جائز ماہانہ آ مدنی آ تی رہے؟
جواب: واضح رہے کہ سود کا لینا، دینا ناجائز اور حرام ہے، اس پر قرآن وحدیث میں بہت سخت وعیدیں وارد ہوئی ہیں، سودی لین دین کرنے والوں سے  اللہ اور اس  رسول کی طرف جنگ کا اعلان ہے، ایسے شخص کو آپ ﷺ نے ملعون قرار دیا ہے، حاصل یہ ہے سود کا معاملہ بہت سخت ہے، لہذا سودی معاملہ کرنا بالکل ناجائز اور حرام ہے، اب  مروجہ جن اسکیموں میں شرعی اعتبار سے خرابیاں ہیں اور  شرعاً وہ سود پر مبنی ہیں تو ظاہر ہے ان کے حرام ہونے میں کوئی شک وشبہ نہیں ہے۔ اس لیے اس کے حرام ہونے کا حکم بتایا جاتا ہے۔جو  لوگ جو زندگی بھر حلال کماتے رہے اور محنت کرکے حلال پر اکتفا  کرتے رہے ، اور اب زندگی کے اس اخیر حصے میں سود کے لین دین میں ملوث ہوجائیں تو یہ کس قدر خطرناک بات ہے کہ وہ اللہ سے اس حال میں ملیں کہ اللہ اور اس کے رسول نے ان کے ساتھ جنگ کا اعلان کیا ہوا ہو، اس لیے ایسے لوگوں کو چاہیے کہ وہ اللہ کی طرف رجوع کرتے ہوئے اللہ تعالیٰ سے خوب مانگیں، اور حلال آمدنی کی کوشش کریں حلال خواہ معمولی ہی کیوں نہ ہو اس میں برکت ہوتی ہے اور حرام خواہ کتنا ہی زیادہ ہو، اس میں تباہی اور بربادی ہوتی ہے۔حلال آمدنی کے لیے شرعاً  شرکت یا مضاربت کا طریقہ اختیار کیا جاسکتا ہے، شرکت یہ ہے کہ کسی معتبراورامانت دار تاجرکے ساتھ مل کر کاروبار میں رقم لگادی جائے، اگر خود کام کرسکتے ہیں تو  بہتر ورنہ اس کے کام کے عوض باہمی رضامندی سےنفع کے فیصدی  تناسب میں کمی بیشی کرلی جائے، اورشراکت کی بنیادپرجوفیصدی نفع ملے گاوہ جائزہے۔ اور مضاربت کی صورت یہ ہے کہ کوئی شخص جو کاروبار کا تجربہ رکھتا ہو، اس کو سرمایہ دے کر کام کرایا جائے، یعنی آپ کا سرمایہ ہو اور اس کی محنت ہو، اور حاصل ہونے والے نفع کا عقد کے وقت فیصد کے اعتبار سے نفع طے کرلیا جائے۔ نیز مختلف چیزیں مثلاً گاڑی، دکان، مکان وغیرہ خرید کر  کرایہ پر دے کر بھی آمدنی حاصل جاسکتی ہے، بلکہ موجودہ دور میں بعض معمولی قیمت کی چیزیں بھی کرایہ پر دی جاتی ہیں، اس میں بھی چھوٹی انویسٹمنٹ کی جاسکتی ہے۔  یہ طریقہ ”اجارہ“ کہلاتا ہے، الغرض سود کی لعنت کے علاوہ دنیا میں اور بہت سے طریقہ ہیں جس سے حلال آمدن حاصل کی جاسکتی ہے، کاروبار کے تجارتی پہلو سے متعلق  اپنے کسی واقف زیرک تاجر شخص سے مشورہ کرلیں، اور جو کام شروع کریں اس کی شرعی راہ نمائی کے لیے مستند عالم دین /مفتی یا کسی قریبی دارالافتاء سے راہ نمائی لے لیں۔قرآنِ کریم میں ہے:{يا أيها الذين اٰمنوا اتقوا الله وذروا ما بقي من الربا إن كنتم مؤمنين فإن لمتفعلوا فأذنوا بحرب من اللهورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون} (البقرة : ۲۷۸ إلى ۲۸٠ )ترجمہ: اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔(بیان القرآن )حدیثِ  مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»".(الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔فقط واللہ اعلم
                                                  
عنوان: ایکسیڈنٹ میں کسی کی وفات ہوگئی تو ڈرائیور پردیت وکفارے کاحکم
سوال: ایک لڑکا جس کی عمر 15 سال ہے۔ اس نے گاڑی پیچھےلےجاتےہوئےاپنے چچازاد بھائی کو مارا اور وہ فوت ہوگیا ، کیا ڈرائیورپر کچھ ہے؟ روزے یا روزوں کا بدل کیا ہوگا؟
جواب: ڈرائیور  اگر غلطی  سے غیر عمدی طور پر ایکسیڈنٹ کے ذریعہ اپنی سواری کے علاوہ کسی دوسرے کو قتل کردے تو یہ قتلِ خطا ہے اور  اس کی وجہ سے کفارہ اور دیت دونوں لازم ہوں گے (بشرط یہ کہ ایکسیڈنٹ ڈرائیور کی غلطی کی وجہ سے ہوا ہو)۔ کفارے  کے طور پر اس ڈرائیور کو مسلسل ساٹھ روزے رکھنے پڑیں گے۔البتہ دیت کی ادائیگی اس ڈرائیور کی "عاقلہ" کے ذمہ ہے، عاقلہ سے مراد وہ جماعت، تنظیم یا کمیونٹی ہے جس کے ساتھ اس ڈرائیور کا تناصر (یعنی باہمی تعاون) کا تعلق ہو، یہ دیت تین سال میں ادا کی جائے گی، سونے کی صورت میں اگر دیت ادا کی جائے تو دیت کی مقدار ایک ہزار دینار اور درہم  کے اعتبار سے دس ہزار (۱۰،۰۰۰ ) درھم جس کا اندازہ جدید پیمانے سے 30.618 کلوگرام چاندی یا اس کی قیمت ہے۔فتح القدير للكمال ابن الهمام (10/ 330):"(قال:ومن قاد قطاراً فهو ضامن لما أوطأ)، فإن وطئ بعير إنساناً ضمن به القائد والدية على العاقلة؛ لأن القائد عليه حفظ القطار كالسائق وقد أمكنه ذلك وقد صار متعدياً بالتقصير فيه، والتسبب بوصف التعدي سبب للضمان، إلا أن ضمان النفس على العاقلة فيه وضمان المال في ماله (وإن كان معه سائق فالضمان عليهما) لأن قائد الواحد قائد للكل، وكذا سائقه لاتصال الأزمة، وهذا إذا كان السائق في جانب من الإبل، أما إذا كان توسطها وأخذ بزمام واحد يضمن ما عطب بما هو خلفه، ويضمنان ما تلف بما بين يديه لأن القائد لا يقود ما خلف السائق لانفصام الزمام، والسائق يسوق ما يكون قدامه".تکملة فتح الملهم (۲ ؍ ۵۲۳ ):"ثم لم یذکر الفقهاء حکم السیارة لعدم وجودها في عصرهم. والظاهر أن سائق السیارة ضامن لما أتلفته في الطریق ، سواء أتلفته من القدام أو من الخلف. و وجه الفرق بینها و بین الدابة علی قول الحنفیة أن الدابة متحرکة بإرادتها، فلاتنسب نفحتها إلی راکبها، بخلاف السیارة، فإنها لاتتحرك بإرادتها ، فتنسب جمیع حرکاتها إلی سائقها، فیضمن جمیع ذلك، والله سبحانه و تعالیٰ أعلم".الدر المختار وحاشية ابن عابدين (رد المحتار) (6/ 530):"(و) الثالث (خطأ وهو) نوعان: لأنه إما خطأ في ظن الفاعل ك (أن يرمي شخصا ظنه صيداً أو حربياً) أو مرتداً (فإذا هو مسلم أو) خطأ في نفس الفعل كأن يرمي (غرضاً) أو صيدا (فأصاب آدمياً) أو رمى غرضاً فأصابه ثم رجع عنه أو تجاوز عنه إلى ما وراءه فأصاب رجلاً أو قصد رجلاً فأصاب غيره أو أراد يد رجل فأصاب عنق غيره، ولو عنقه فعمد قطعاً أو أراد رجلاً فأصاب حائطاً ثم رجع السهم فأصاب الرجل فهو خطأ؛ لأنه أخطأ في إصابة الحائط ورجوعه سبب آخر والحكم يضاف لآخر أسبابه، ابن كمال عن المحيط. قال: وكذا لو سقط من يده خشبة أو لبنة فقتل رجلاً يتحقق الخطأ في الفعل ولا قصد فيه، فكلام صدر الشريعة فيه ما فيه. وفي الوهبانية: وقاصد شخص إن أصاب خلافه ... فذا خطأ والقتل فيه معذروقاصد شخص حالة النوم إن يمن ... فيقتص إن أبقى دما منه ينهر(و) الرابع (ما جرى مجراه) مجرى الخطأ (كنائم انقلب على رجل فقتله) ؛ لأنه معذور كالمخطئ (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة". فقط واللہ اعلم
                                                  
عنوان: قرضہ قسطوں پر لینے کی وجہ سے اضافہ لینا
سوال: اگر کسی پر قرض ہے اور وہ قر ض ادا نہیں کرسکتا تو دوسرا بندہ اس کا قرض ادا کرسکتا ہے، اور پھر جو مقروض آدمی ہے وہ اس قرض کو قسطوں میں ادا کرسکتا ہے۔  آج کل جو قسطوں میں اضافےلیتے ہیں اس کے ساتھ اس کا کیا حکم ہے؟
جواب: کسی نادارشخص کے قرض کو  ادا کرنا کارِ ثواب ہے ۔لیکن بعد میں اس سے اگر یہ قرض قسطوں میں اضافے کے ساتھ لےگا تو سود اور حرام ہوگا۔فقط واللہ اعلم
                                                  
عنوان: حالیہ اسکیم کے ذریعہ سودی قرضہ لینا
سوال: حکومت کی طرف سے کامیاب جوان قرض سکیم کے بارے میں کیا حکم ہے؟
جواب: اگر مذکورہ قرض اسکیم میں واپسی کے وقت کچھ اضافہ ادا کرنا پڑتاہے تو یہ صریح سود ہے، اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، اس لیے سودی معاہدہ کرنااور سود کی بنیاد پر قرضہ لینا جائز نہیں ہے۔ ہر شخص پر لازم ہے کہ وہ سود، بلکہ سود کے شبہ  سے بھی اپنے آپ کو محفوظ رکھے۔اگر مذکورہ معاملے کی تفصیل مختلف ہے تو مکمل تفصیل بحوالہ ارسال کردیجیے، اس کی روشنی میں جواب دے دیا جائے گا۔ فقط واللہ اعلم
                                                  
عنوان: قتل کے کفارہ میں دو ماہ مسلسل روزے رکھنا
سوال: جون 2011 میں صبح موٹر سائیکل پر دفتر جارہا تھا کہ نادرا دفتر کے پاس ایک صاحب نے اچانک سڑک کراس کرنے کی کوشش کی، ان کا دھیان دوسری طرف سے آنے والی ٹریفک کی طرف تھا،  میں نے ان کو بچانے کی کوشش کی، لیکن جس طرف میں مڑا وہ بھی اس طرف ہی مڑے جس کی وجہ سے وہ موٹر سائیکل سے ٹکرا کر پیچھے کی طرف گرے، جب کہ میں اچھل کر موٹر سائیکل سے آگے جا گرا۔ میں چوں کہ کافی آگے گرا تھا تو لوگوں نے پہلے مجھے اٹھایا اور ایک گاڑی میں بٹھایا اور پھر ان کو بھی اسی گاڑی میں بٹھایا اور پولی کلینک ہسپتال لے گئے۔  سر کے بل گرنے کی وجہ سے میری گلے کے ساتھ والی ہڈی ٹوٹی اور ایک آنکھ  اوپر سے زخمی ہوئی۔  پھر پتا چلا کہ ان صاحب کی حالت زیادہ خراب ہو گئی اور ان کو پمز لے گئے ، وہاں جا کر وہ فوت  ہوگئے۔ مجھے پولیس والے ساتھ لے گئے، لیکن بعد میں ضمانت پر چھوڑ دیا۔میرے بھائی ان کے  گاؤں گئے اور ان سے بات وغیرہ کی تو ان کے لواحقین نے کہا کہ ہم نے اسےمعاف کر دیا۔  بعد میں جب پولیس میں بیان دینے کو کہا تو  انہوں نے بچوں کے لیے پیسے مانگے اور 150000 روپے نقد ادا کیے اور ان کے بیٹے نے معافی نامہ پر دستخط  کردیے اور مسئلہ حل ہوگیا۔موقع پر موجود لوگوں کے مطابق میرا گناہ بھی نہیں تھا، اب مجھے پتا چلا کہ مجھے 2 ماہ کے مسلسل روزے رکھنے ہیں جو میں نے شروع کیے ہیں۔ مجھے بظاہر کوئی مسئلہ نہیں، نہ بھوک اور نہ پیاس کا۔ لیکن مجھے دن کو سر درد  ہوتا ہےاور کام نہیں ہوتا۔
جواب: صورتِ  مسئولہ میں کفارے کے طور پر  مسلسل ساٹھ روزے رکھنا  سائل پر لازم ہو گا،  کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے۔باری تعاٰلیٰ کا ارشاد ہے:{وَمَا كَانَ لِمُؤْمِنٍ أَن يَقْتُلَ مُؤْمِنًا إِلاَّ خَطَئًا وَمَن قَتَلَ مُؤْمِنًا خَطَئًا فَتَحْرِيرُ رَقَبَةٍ مُّؤْمِنَةٍ وَدِيَةٌ مُّسَلَّمَةٌ إِلَى أَهْلِهِ إِلاَّ أَن يَصَّدَّقُواْ فَإِن كَانَ مِن قَوْمٍ عَدُوٍّ لَّكُمْ وَهُوَ مْؤْمِنٌ فَتَحْرِيرُ رَقَبَةٍ مُّؤْمِنَةٍ وَإِن كَانَ مِن قَوْمٍ بَيْنَكُمْ وَبَيْنَهُمْ مِّيثَاقٌ فَدِيَةٌ مُّسَلَّمَةٌ إِلَى أَهْلِهِ وَتَحْرِيرُ رَقَبَةٍ مُّؤْمِنَةٍ فَمَن لَّمْ يَجِدْ فَصِيَامُ شَهْرَيْنِ مُتَتَابِعَيْنِ تَوْبَةً مِّنَ اللّٰه وَكَانَ اللّٰه عَلِيمًا حَكِيمًا}[النساء:92]ترجمہ: "کسی مسلمان کا یہ کام نہیں ہے کہ وہ کسی دوسرے مسلمان کو قتل کرے ، الاَّیہ کہ غلطی سے ایسا ہو جائے اور جو شخص کسی مسلمان کو غلطی سے قتل کر بیٹھے تو اس پر فرض ہے کہ وہ ایک مسلمان غلام آزاد کر ے اور دیت ( یعنی خوں بہا) مقتول کے ورثاء کو پہنچائے، الاَّیہ کہ وہ معاف کر دیں۔ اور اگر مقتول کسی ایسی قوم سے تعلق رکھتا ہو جو تمہاری دشمن ہو، مگر وہ خود مسلمان ہو، تو بس ایک مسلمان غلام کو آزاد کرنا فرض ہے (خون بہا دینا واجب نہیں)۔ اور اگر مقتول ان لوگوں میں سے ہے جو ( مسلمان نہیں، مگر) ان کے اور تمہارے درمیان کوئی معاہدہ ہے تو بھی یہ فرض ہے کہ خون بہا اس کے وارثوں تک پہنچایا جائے اور ایک مسلمان غلام کو آزاد کیا جائے۔ ہاں! اگر کسی کے پاس غلام نہ ہو تو اس پر فرض ہے کہ دو مہینے تک مسلسل روزے رکھے۔ یہ توبہ کا طریقہ ہے، جو اللہ نے مقرر کیا ہے اور اللہ علیم وحکیم ہے"۔خلاصہ یہ کہ دیت تو ورثاء کے معاف کرنے سے معاف ہو جائے گی؛ کیوں کہ دیت اور قصاص میں ورثاء کا حق بھی ہے، اور اس حق کو قرآنِ مجید میں بھی بیان کیا گیا ہے:{فمن عفی له من اخیه شي ء فاتباع بالمعروف ... الآية} [البقرة: 178]ترجمہ: پھر جسے معاف کردیا جائے اس کے بھائی کی طرف سے کچھ، تو پیروی کرنا ہے دستور کے مطابق ۔۔۔ الخ جہاں تک کفارے کے روزے رکھنے کا حکم ہے تو وہ بہرحال لازم ہوں گے؛ کیوں کہ کفارہ ورثہ کے حق کے طور پر لازم نہیں ہوتا کہ ان کے معاف کرنے سے معاف ہو، لہذا درد سر اگر اتنا زیادہ ہو کہ برداشت کرنا ممکن نہ رہے تو  معالج سے رجوع کیجیے، یا اس صورت میں روزے موقوف کردیجیے، صحت مل جانے کے بعد مسلسل دو ماہ کے روزے رکھ  لیجیے۔ فقط واللہ اعلم
                                                  
عنوان: ہسپتال کی آمدنی میں ڈاکٹر کی شراکت
سوال: ایک شخص کا ہسپتال ہے، اس میں ایک معروف ڈاکٹر بیٹھا ہوا ہے جس کی وجہ سے ہسپتال کو کافی مالی فائدہ ہوتا ہے، ڈاکٹر  کی وجہ سے ہسپتال کو جتنا نفع ہوتا ہے، وہ ڈاکٹر اور ہسپتال والے آپس میں کسی خاص تناسب سے تقسیم کرنے کا معاہدہ کرتے ہیں، باالفاظِ  دیگر کیا یہ شراکت جائز ہے?
جواب: صورتِ  مسئولہ  میں مذکورہ شراکت جائز ہے۔بدائع الصنائع في ترتيب الشرائع (6 / 57):"(وأما) الشركة بالأعمال: فهو أن يشتركا على عمل من الخياطة، أو القصارة، أو غيرهما فيقولا: اشتركنا على أن نعمل فيه على أن ما رزق الله عز وجل من أجرة فهي بيننا، على شرط كذا". فقط واللہ اعلم
                                                  
عنوان: انشورنس اور تکافل میں فرق
سوال: تکافل اور انشورنس میں  کیا فرق ہے؟
جواب: ہمارے دارالافتاء کی تحقیق کے مطابق انشورنس اور تکافل دونوں میں شرعی اعتبار سے فرق نہیں، انشورنس کی طرح تکافل بھی جائز نہیں۔  تفصیل کے لیے درج ذیل لنک میں موجود تفصیلی فتوی ملاحظہ فرمائیے:https://www.banuri.edu.pk/web/readquestion/پاک-قطر-تکافل-کی-پالیسی-خریدنا-اور-اس-ادارے-میں-ملازمت-کرنے-کا-حکم/12-07-2018
                                                  
عنوان: بٹ کوئن کی ٹریڈنگ کا حکم
سوال: بٹ کوئن کی ٹریڈنگ جائز ہے یا نہیں؟بٹ کوائن ایک ڈیجیٹل کرنسی ہے ،اس کا صرف انٹرنیٹ پر ہی استعمال ہے، ایک بٹ کوئن 9325 ڈالر پر۔  اس کو اکاؤنٹ میں رکھنے سے کبھی اس کا ریٹ زیادہ ہوتا ہے، کبھی کم ہوتا  ہے، اگر ریٹ زیادہ ہوا اور مارکیٹ میں اس کی مانگ زیادہ ہو تو میرے پاس جو ایک بٹ کوئن ہے جو 9325 کی شکل میں پڑا ہے، اس میں سے ڈالر زیادہ ہوں گے وہ بھی بڑھ جاتا  ہےاور اس طریقے سے میرے پاس ڈالر بھی زیادہ ہوں  گے، اگر کم تو میرے 9325 ڈالر سے بھی کم ہوں گے، کیا یہ ٹریڈنگ سود میں تو نہیں آتی اور کیا یہ حلال ہے کہ  حرام ؟
جواب: ’’بٹ کوائن‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔ فقط واللہ اعلممزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!
                                                  
عنوان: قرضہ پر زائد رقم فکس کرنا
سوال: 1۔  اگر  میں کسی سے قرضہ لوں، کاروبار کے لیے، یا کار خرید کر رینٹ پر چلانے کے لیے یا رکشہ کی خریداری کے لیے، تو کیاا س پر رقم فکس کرنا صحیح ہے؟2۔  اگر میں کوئی گاڑی مثلاً  12 لاکھ  کی لوں، اور وہ گاڑی اپنے دوست کو پندرہ لاکھ  میں فروخت کردوں تو کیا یہ صحیح ہے؟
جواب: 1۔صورتِ  مسئولہ میں قرضہ پر زائد رقم فکس کرنا سود ہونے کی وجہ سے جائز نہیں۔2۔بارہ  لاکھ  کی گاڑی خرید کر پندرہ لاکھ میں فروخت کرنا جائز ہے۔ فقط واللہ اعلم
                                                  
عنوان: یونیورسٹی میں تعلیمی تکافل کی شرط کی صورت میں تکافل کرانا
سوال: میں نے ہمدرد یونیورسٹی میں داخلہ لیا ہے ان کے شرائط میں سے ہے کہ آپ کو تعلیمی تکافل کرانا ہوگا،  تکافل نہ کرانے کی صورت میں کلاس میں بیٹھنے نہیں دیتے،  واضح رہے کے یہ پاک قطر جنرل پارٹیسیپینٹ تکافل فنڈ  ہے۔ از روئے  شریعت ہمارے لیے کیا ہوگا ؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق اکثر جید اور مقتدر علماءِ کرام کی  رائے عدمِ جواز کی ہے، اور شرعی طور پر اس میں بھی انشورنس والی خرابیاں پائی جاتی ہیں، لہذاانشورنس کی طرح کسی بھی قسم کا تکافل کرانا جائز نہیں ہے۔متعلقہ یونیورسٹی سے بات کرکے انہیں قائل کریں کہ آپ تکافل کی پالیسی نہیں لیں گے، اور اگر وہ نہیں مانتے تو کسی دوسری ایسی یونیورسٹی میں تعلیم حاصل کرنے کو کوشش کریں جہاں انشورنس یا تکافل کی شرط نہ ہو۔ نیز  تعلیمی اداروں کی انتظامیہ کو بھی چاہیے کہ وہ طلبہ کو اس طرح کی مشتبہ چیزوں پر مجبور نہ کیا کرے۔ اور حرام اور مشتبہ چیزوں سے خود بھی بچیں اور اپنے طلبہ کو بھی بچائیں، تاکہ دورانِ تعلیم نصرتِ خداوندی شامل حال رہے۔ فقط واللہ اعلمتکافل سے متعلق مزید تفصیل کے لیے درج ذیل لنکس پر  جامعہ کے فتاویٰ ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: قسط وار سودے میں بعد میں کوئی شرط لگانا
سوال: زید نے ایک فلیٹ بکر کو10 لاکھ میں بیچا، بکر قسط وار 12 مہینے میں پیسہ ادا کرے گا،  زید نے بکر سے کہا کہ اگر تم دس مہینے میں پورا پیسہ ادا کر دیتے ہو تو میں تمہیں پچاس ہزار کا ڈسکاؤنٹ دوں گا، کیا اس طرح کا ڈسکاؤنٹ دینا جائز ہے؟
جواب: صورتِ  مسئولہ میں زید نے بکر کو جو فلیٹ دس لاکھ روپے میں قسط وار 12 مہینے کی میعاد سے بیچا ہے، اگر عقدِ بیع میں یہ معاہدہ ہو کہ اگر بکر دس مہینے میں پیسے ادا کرے گا تو اس کو پچاس ہزار روپے ڈسکاؤنٹ ملے گا، اسی طرح اگر زید نے عقدِ بیع میں یہ شرط نہیں لگائی، بلکہ عقد بیع مکمل ہونے کے بعد کسی بھی وقت بکر سے کہے کہ اگر آپ مجھے وقت سے پہلے پیسے دیں گے تو میں آپ کو ڈسکاؤنٹ دوں گا تو مذکورہ دونوں صورتیں ناجائز ہیں۔السنن الکبریٰ للبیہقی میں ہے:"وأخبرنا أبوعبدالله الحافظ، أخبرني أبونصر أحمد بن سهل الفقيه، ثنا صالح بن محمد الحافظ جزرة، ثنا الحكم بن موسى أبو صالح، وهذا لفظه، قالا: ثنا مسلم بن خالد الزنجي المكي، عن محمد بن علي بن يزيد بن ركانة عن داود بن الحصين، عن عكرمة، عن ابن عباس قال: لما أمر النبي صلى الله عليه وسلم بإخراج بني النضير من المدينة جاءه ناس منهم فقالوا: يارسول الله، إنك امرت بإخراجهم ولهم على الناس ديون لم تحل، فقال النبي صلى الله عليه وسلم: ضعوا وتعجلوا، أو قال: وتعاجلوا ورواه الواقدي في سيره عن ابن أبي الزهري، عن الزهري، عن عروة بن الزبير". (السنن الكبرى للبيهقي 6/46، باب: من عجل له أدنى حقه قبل محله فقبله، ط: بيروت)المبسوط للسرخسی میں ہے:"قال: وإذا كان لرجل على رجل دين إلى أجل، وهو من ثمن مبيع فحط عنه شيئًا على أن يعجل له ما بقي فلا خير فيه، ولكن يرد ما أخذ والمال كله إلى أجله، وهو مذهب عبدالله بن عمر رضي الله عنهما، وكان زيد بن ثابت رضي الله عنه يجوز ذلك، ولسنا نأخذ بقوله؛ لأن هذا مقابلة الأجل بالدراهم، ومقابلة الأجل بالدراهم ربا، ألا ترى أن في الدين الحال لوزاده في المال ليؤجله لم يجز، فكذلك في المؤجل إذا حط عنه البعض ليعجل له ما بقي، والذي روي أن النبي صلى الله عليه وسلم «لما أجلى بني النضير فقالوا: إن لنا ديوناً على الناس، فقال صلى الله عليه وسلم: ضعوا وتعجلوا»، فتأويل ذلك ضعوا وتعجلوا من غير شرط، أو كان ذلك قبل نزول حرمة الربا، وهذا بخلاف المولى إذا صالح مع مكاتبه من الألف المؤجلة على خمس مائة على أن يعجلها له فذلك يجوز؛ لأن المكاتب ملكه ولا ربا بين المملوك وسيده، فما فيه شبهة الربا لايعتبر بين المملوك والسيد، وإن كان يعتبر حقيقة الربا بينهما حتى لايجوز بيع الدراهم بالدرهمين بينهما، يوضحه أن المولى يقصد بالكتابة الرفق بالمكاتب، فكذلك في حط بعض البدل مقصوده الرفق به لا مبادلة الأجل بالدراهم، وكذا لو زاده في بدل الكتابة ليزيده في الأجل جاز، وينعدم هذا المعنى فيما بين الحرين". (13/126، ط: بيروت) فقط والله أعلم
                                                  
عنوان: بیوہ، پانچ بیٹے اور پانچ بیٹیوں میں دو کروڑ دس لاکھ  ترکہ کی تقسیم
سوال: ایک مرد فوت ہوگیا ہے اور اس کے ورثاء میں ایک اس کی بیوی ہے اور پانچ بیٹے ہیں اور پانچ بیٹیاں ہیں اور اس کی میراث میں تین مکان ہیں جن کی مالیت 2کروڑ 10 لاکھ روپے ہے۔  براہِ کرم قرآن وسنت کی روشنی میں وضاحت فرمائیں کہ اگر مکان برابر تقسیم نہیں ہوسکتے تو اس کی قیمت کو تقسیم کرسکتے ہیں اور ہر وارث کے حصے میں کتنی مالیت آئے گی؟
جواب: صورتِ مسئولہ میں ذکر کردہ ورثاء کی تفصیل اگر واقعہ کے مطابق اور درست ہے اور مرحوم کے والدین اس کی زندگی ہی میں وفات پاچکے تھے تو  مرحوم کے ترکہ کی تقسیم کا شرعی طریقہ یہ ہے کہ  ترکہ میں سے اس کے حقوق متقدمہ یعنی تجہیزوتکفین کے  اخراجات نکالنے کے بعد، مرحوم کے ذمہ اگر کسی کا قرض ہو تو اسے کل ترکہ میں سے ادا کرنے کے بعد، مرحوم نے اگر کوئی جائز وصیت کی ہو تو اسے ایک تہائی ترکہ میں ادا کرکے باقی کل منقولہ وغیر منقولہ ترکہ کو 120 حصوں میں تقسیم کیا جائے گا، اس میں سے 15 حصے مرحوم کی بیوہ کو، 14،14 حصے کرکے مرحوم کے ہر ایک بیٹے کو، 7،7 حصے کرکے مرحوم کی ہر ایک بیٹی کو ملے گا۔یعنی 21000000 روپے میں سے مرحوم کی بیوہ کو 2625000 روپے، ہر ایک بیٹے کو 2450000 روپے، اور ہر ایک بیٹی کو 1225000 روپے ملیں گے۔نیز مکان کی قیمت لگا کر اس کو تقسیم کیا جاسکتا ہے۔ فقط واللہ اعلم
                                                  
عنوان: ڈیبٹ کارڈ پر ملنے والے ڈسکاؤنٹ کاحکم
سوال: ایک ریسٹورنٹ میں کھانے کا بل 3500 بنتا ہے کیش کی صورت میں،  اور اگر ڈیبٹ کارڈ  استعمال  کرو تو 3000 بنتا ہے،  تو کیا ڈیبٹ کارڈ استعمال کرنا جائز ہے ؟
جواب: ڈیبٹ کارڈ (Debit Card)کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:1۔ ڈیبٹ کارڈ کے ذریعہ ادائیگی کی صورت میں جو رعایت (Discount) ملتی ہے ، اگر یہ بینک کی طرف سے ملتی ہو تو اس صورت میں اس رعایت کا حاصل کرنا شرعاً ناجائز ہوگا،  کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے، اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ رعایت  اس ادارے کی جانب سے ہو جہاں سے کچھ خریدا گیاہے یاوہاں کھاناکھایاگیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔4۔ رعایت نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے رعایت ہو، تو اگر اس ادارے کے تمام یا اکثر معاملات جائز ہوں اور ان کی آمدن کل یا کم از کم اکثر حلال ہو تو اس صورت میں ڈسکاؤنٹ سے مستفید ہونے کی اجازت ہوگی۔5۔ اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔ فقط واللہ اعلم
                                                  
عنوان: ایک بیوہ،  ایک بیٹا اور  تین بیٹیوں میں میراث کی تقسیم
سوال: ایک شخص فوت ہو گیا ہے،  اس کی ایک بیوہ،  ایک بیٹا اور  تین بیٹیاں ہیں اور نواسے نواسیاں بھی ہیں،  اب میراث میں حصہ کتنا دیا جائے گا؟
جواب: صورتِ مسئولہ میں مرحوم کی جائیداد کی تقسیم کا طریقہ کار یہ ہے کہ اولاً اس کی جائیداد میں سے اس کی تجہیز و تکفین اور قرضہ  جات (اگر کوئی ہو تو) کی ادائیگی کی جائے، پھر اگر اس نے کوئی جائز وصیت کی ہو تو اس  کو ایک تہائی میں سے نافذ کیا جائے پھر اس کی کُل جائیداد منقولہ و غیر منقولہ کو 40 حصوں میں تقسیم کر کے  5 حصے اس کی بیوہ کو، 14 حصے اس کے بیٹے کو اور 7،7 حصے ہر ایک بیٹی کو  دیے جائیں گے۔یعنی فیصد کے اعتبار سے 12 اعشاریہ 5 فیصد مرحوم کی بیوہ کو، 35 فیصد مرحوم کے بیٹے کو اور 17 اعشاریہ 5 فیصد مرحوم کی بیٹی کو دیا جائے گا۔نواسے نواسیوں کو میراث میں شرعی حصہ نہیں ملے گا۔فقط واللہ اعلم
                                                  
عنوان: سونے (گولڈ)  کا کاروبار کرنا
سوال: کیا مسلم مرد پر سونے (گولڈ ) کا کام یعنی جیولری (اور سونے کے دیگر کام) کرنا حلال ہے یا حرام؟
جواب: سونا، چاندی، یا ان سے بنے زیورات کا کام کرنا جائز ہے، البتہ سونے، چاندی کی نقد کے بدلے خرید وفروخت میں دونوں طرف سے معاملہ نقد اور ہاتھ در ہاتھ ہونا لازمی ہے، ادھار جائز نہیں ہے۔اس مسئلہ کی مزید تفصیل کے لیے درج ذیل لنک پر جامعہ کا  فتوی ملاحظہ فرمائیں:اُدھار پر سونا چاندی کی خرید وفروخت!اور اگر سوال کا مقصد یہ ہے مرد کے لیے سونا یا اس کے زیورات پہننا کیسا ہے تو مرد کے لیےعام حالت میں سونا پہننا حرام ہے۔ فقط واللہ اعلم
                                                  
عنوان: انشورنس کمپنی کو کرایہ پر جگہ دینا
سوال: انشورنس کمپنی والوں کو جگہ کرائے پر دینا جائز ہے؟
جواب: مروجہ انشورنس سود اور جوئے کا مجموعہ ہونے کی بنا پر ناجائز ہے،  لہذا ایسے  ادارےکو اپنی جائیداد کرایہ پردینا گناہ کے کام میں معاونت ہے جوکہ شرعاً ناجائزہے، اس لیے مذکورہ انشورنس کمپنی کو کرایہ پر جگہ دینا جائز نہیں ہے۔ فقط واللہ اعلم
                                                  
عنوان: میراث میں بیٹےکو بیٹی سے دوگنا حصہ ملنے کی حکمت
سوال: میراث میں دو حصے بیٹے کے اور ایک حصہ بیٹی کا ہوتا ہے، اس تقسیم کی شرعی وجہ کیا ہے؟
جواب: میراث میں بیٹے کو بیٹی سے دوگنا حصہ ملنے کی وجہ کی طرف اشارہ خود قرآن کریم میں ہی (سورہ نساء :۳۲) میں مذکور ہے، اللہ تعالی کا ارشاد ہے:{الرجال قوامون على النساء بما فضل الله بعضهم على بعض وبما أنفقوا من أموالهم} یعنی مرد، عورتوں کے ذمہ دار ہیں؛ اس لیے کہ اللہ نے ایک دوسرے پر بڑائی دی ہے، اور اس واسطے کہ انہوں نے اپنے مال خرچ کیے ہیں۔ اس بڑائی کا اثر میراث میں ظاہر ہوتا ہے۔نیز مرد کو میراث میں زیادہ حصہ دینے کی وجہ یہ بھی ہے کہ وہ اہل وعیال  اور اموال وعزتوں کی حفاظت کرتا ہے اور ضرورت پڑنے پر جنگوں میں حصہ لیتا ہے،اور  مردوں پر اخراجات کا بوجھ بھی زیادہ ہوتا ہے، اس کے برعکس عورتوں پر نہ مصارف کا بوجھ ہوتا ہے اور نہ وہی وہ جنگوں میں شریک ہوتی ہیں ۔مزید تفصیل کے لیے شاہ ولی اللہ محدث دہلوی رحمہ اللہ کی کتاب ’’حجۃ اللہ البالغۃ‘‘  اور اس کی اردو شرح رحمۃ اللہ الواسعۃ (از مفتی سعید احمد پالن پوری)کا مطالعہ کیجیے۔ فقط واللہ اعلم
                                                  
عنوان: تعمیراتی ٹھیکے میں فیصد کے حساب سے اجرت طے کرنا
سوال: ہم تعمیرات کے شعبے سے منسلک ہیں,  ایک شخص نے ہم سے اپنا پلازہ بنانے کا معاہدہ کیا,  ہم نے بمع تعمیراتی میٹیریئل کام کروانے کی اجرت کل تعمیراتی لاگت کا 19 فیصد بتائی، جس پر اس نے رعایت مانگی، ہم نے پہلے 2  فیصد کی رعایت کی اور بعد میں اُس شخص کے مزید اصرار پر 3 فیصد رعایت دی، یعنی اجرت 16  فیصد پر طے ہو گئی۔  کام کے حوالے سے معاہدے میں یہ بات طے تھی کہ مالک ہم سے چار منزل اور ایک ممٹی کا گرے سٹرکچر (چنائی، آر سی سی کا کام ، اندرونی پلمبنگ کا کام، اندرونی بجلی کا کام اور پلستر) اور دو منزل کی مکمل فنش کروائے گا۔ معاہدے کے وقت ہمیں یہ بتایا گیا تھا کہ مالک اپنا مکان جو اس نے بیچنے کے لیے بحریہ ٹاؤن میں بنایا ہے وہ بیچ کر یہ کام مکمل کروائے گا۔ اب وہ مکان مطلوبہ قیمت نہ ملنے پر کرائے پر ہے اور ہمیں یہ بتایا گیا ہے کہ مالک کے پاس رقم موجود نہیں ہے کہ یہ معاہدہ پورا ہو سکے۔ اب اچانک مالک نے کام کو دورانِ پلستر روک دیا ہے کہ میں پورا نہیں کروا سکتا۔ اب جب کہ مالک نے معاہدہ فسخ (یہ فسخ کسی تعمیراتی نقص یا مالی بے ضابطگی کی وجہ سے نہیں) کیا ہے اور کام معاہدے مطابق مکمل کروانا نہیں چاہتا تو جو کام ہم سے کروایا گیا ہے، اب ہم اس پر بغیر رعایت مکمل اجرت وصول کریں گے یعنی 19 فیصد۔ کیوں کہ ہم نے جو رعایت دی تھی وہ اس کام پر تھی جو معاہدے میں طے کیا گیا ہے۔  کیا ایسا کرنا ہمارے  لیے درست ہے؟ دوسری طرف ہم اس بات پر تیار ہیں کہ ہم سے معاہدہ کے مطابق کام پورا کروا لیا جائے تو ہم اسی طے شدہ فیصد کے حساب سے کریں گے۔
جواب: ٹھیکے پر پلازہ یا کوئی عمارت بنانا شرعاً اجارہ کا معاملہ ہے، اور اس میں بنیادی طور پر یہ ضروری ہے کہ عقد کے وقت اجرت رقم کی صورت میں مقرر کرلی جائے، اگر عقد کے وقت اجرت رقم کی صورت میں متعین نہ ہو تو ایسا معاملہ فاسد ہوجاتا ہے، لہذا صورتِ مسئولہ میں پلازہ بنانے کی اجرت تعمیراتی مٹیریل کا کچھ فیصد طے کرنا یہ معاہدہ کے وقت مجہول اجرت ہے، جس سے یہ معاملہ فاسد ہوجاتا ہے،  اور اجارہ فاسد میں اجرتِ مثل  (مارکیٹ ویلیو) لازم ہوتی ہے، یعنی اس جیسا دوسرا شخص اس  جیسے کام کی جتنی اجرت لیتا ہے، کام کرنے والے کو اتنی اجرت ملے گی۔الدر المختار وحاشية ابن عابدين (رد المحتار) (6 / 5):"وشرطها كون الأجرة والمنفعة معلومتين؛ لأن جهالتهما تفضي إلى المنازعة.(قوله: وشرطها إلخ) هذا على أنواع: بعضها شرط الانعقاد، وبعضها شرط النفاذ، وبعضها شرط الصحة، وبعضها شرط اللزوم، وتفصيلها مستوفى في البدائع ولخصه ط عن الهندية. (قوله: كون الأجرة والمنفعة معلومتين) أما الأول فكقوله: بكذا دراهم أو دنانير وينصرف إلى غالب نقد البلد، فلو الغلبة مختلفة فسدت الإجارة ما لم يبين نقداً منها فلو كانت كيلياً أو وزنياً أو عددياً متقارباً فالشرط بيان القدر والصفة وكذا مكان الإيفاء لو له حمل ومؤنة عنده، وإلا فلايحتاج إليه كبيان الأجل، ولو كانت ثياباً أو عروضاً فالشرط بيان الأجل والقدر والصفة لو غير مشار إليها، ولو كانت حيوانا فلا يجوز إلا أن يكون معينا بحر ملخصاً".الدر المختار وحاشية ابن عابدين (رد المحتار) (6 / 45):"(الفاسد) من العقود (ما كان مشروعاً بأصله دون وصفه، والباطل ما ليس مشروعاً أصلاً) لا بأصله ولا بوصفه (وحكم الأول) وهو الفاسد (وجوب أجر المثل الاستعمال) لو المسمى معلوماً، ابن كمال. (قوله: وجوب أجر المثل) أي أجر شخص مماثل له في ذلك العمل، والاعتبار فيه لزمان الاستئجار ومكانه من جنس الدراهم والدنانير لا من جنس المسمى لو كان غيرهما، ولو اختلف أجر المثل بين الناس فالوسط والأجر يطيب وإن كان السبب حراماً، كما في المنية قهستاني، ونقل في المنح أن شمس الأئمة الحلواني قال: تطيب الأجرة في الأجرة الفاسدة إذا كان أجر المثل، وذكر في المسألة قولين وأحدهما أصح فراجع نسخة صحيحة... (قوله: لو المسمى معلوماً) هذا إنما يصح لو زاد المصنف لايتجاوز به المسمى، كما فعل ابن الكمال تبعاً للهداية والكنز، فكان على الشارح أن يقول: إذا لم يكن مسمى أو لم يكن معلوماً؛ لأن وجوب أجر المثل بالغاً ما بلغ على ما أطلقه المصنف إنما يجب في هذين الصورتين أما لو علمت التسمية فلايزاد على المسمى، كما يأتي".الدر المختار وحاشية ابن عابدين (رد المحتار) (6 / 46):"(تفسد الإجارة بالشروط المخالفة لمقتضى العقد فكل ما أفسد البيع) مما مر (يفسدها) كجهالة مأجور أو أجرة أو مدة أو عمل". فقط واللہ اعلم
                                                  
عنوان: ٹیکس کی شرعی حیثیت
سوال: 1- میں سعودی عرب میں مقیم ہوں، یہاں ہم کھانے پینے کی اشیاء  سمیت ہر چیز پر پانچ فیصد ٹیکس ادا کرتے ہیں تو  کیا یہ پانچ فیصد ٹیکس جو حکومت ہم سے وصول کرتی ہے یہ سود کے زمرے میں آتا ہے یا نہیں؟2- جو موجودہ حکومتِ پاکستان نے ایک قرضہ اسکیم متعارف کروائی ہے کیا وہ بھی سودی نظام ہے؟
جواب: 1) کسی بھی مملکت اور ریاست کو ملکی انتظامی امور چلانے کے لیے،مستحقین کی امداد، سڑکوں، پلوں اور تعلیمی اداروں کی تعمیر، بڑی نہروں کا انتظام، سرحد کی حفاظت کا انتظام، فوجیوں اور سرکاری ملازمین کو مشاہرہ دینے کے لیےاور دیگر ہمہ جہت جائز اخراجات کو پورا کرنے کے لیے وسائل کی ضرورت ہوتی ہے، اوران وسائل کو پورا کرنے کے لیے نبی کریمﷺ، خلفاء راشدین رضوان اللہ علیہم اجمعین کے مبارک عہداور ان کے بعد کے روشن دور میں بیت المال کا ایک مربوط نظام قائم تھااور اس میں مختلف قسم کے اموال جمع کیے جاتے تھے،مثلاً:1۔ ’’خمسِ غنائم‘‘ یعنی جو مال کفار سے بذریعہ جنگ حاصل ہو اس کے چار حصے مجاہدین میں تقسیم کرنے کے بعدباقی پانچواں حصہ۔2۔ مالِ ِ فییٔ یعنی وہ مال جو بغیر کسی مسلح جدو جہد کے حاصل ہو۔3۔ ’’خمسِ معادن‘‘یعنی مختلف قسم کی کانوں سے نکلنے والی اشیاء میں سے پانچواں حصہ۔4۔ ’’خمسِ رکاز ‘‘  یعنی جو قدیم خزانہ کسی زمین سے برآمد ہو ، اس کا بھی پانچواں حصہ۔5۔ غیر مسلموں کی زمینوں سے حاصل شدہ خراج اور ان کا جزیہ اور ان سے حاصل شدہ تجارتی ٹیکس اور وہ اموال جو غیر مسلموں سے ان کی رضامندی کے ساتھ مصالحانہ طور پر حاصل ہوں۔6۔ ’’ضوائع‘‘  یعنی لا وارث مال ، لاوارث شخص کی میراث وغیرہ۔لیکن آج کے دور میں جب کہ یہ اسباب و وسائل  ناپید ہوگئے ہیں تو ان ضروریات اور اخراجات کو پورا کرنے کے لیےٹیکس کا نظام قائم کیا گیا؛ کیوں کہ اگر حکومت ٹیکس نہ لے تو فلاحی مملکت کا سارا نظام خطرہ میں پڑ جائے گا۔ البتہ اس میں شک نہیں کہ مروجہ ٹیکس کے نظام میں کئی خرابیاں ہیں، سب سے اہم یہ ہے کہ ٹیکس کی شرح بعض مرتبہ نامنصفانہ، بلکہ ظالمانہ ہوتی ہےاور یہ کہ وصولی کے بعدبے جا اسراف اور غیر مصرف میں ٹیکس کو خرچ کیا جاتا ہے،لیکن بہرحال ٹیکس کے بہت سے جائز مصارف بھی ہیں؛ اس لیے امورِ مملکت کو چلانے کی خاطر حکومت کے لیے بقدرِ ضرورت اور رعایا کی حیثیت کو مدِّ نظر رکھ کر ٹیکس لینے کی گنجائش نکلتی ہے۔  اوپر ذکر کردہ تفصیل کے مطابق اگر حکومت کے  جائزمصارف دیگر ذرائعِ آمدنی سے پورے نہیں ہوتےتو  چند شرائط کے ساتھ حکومت کو اپنے مصارف پورا کرنے کے لیے ٹیکس لینےکی اجازت ہوگی:1۔ بقدرِ ضرورت ہی ٹیکس لگایا جائے۔2 ۔لوگوں کے لیے قابلِ برداشت ہو۔3۔وصولی کا طریقہ مناسب ہو۔4۔ ٹیکس کی رقم کو ملک و ملت کی واقعی ضرورتوں اور مصلحتوں پر صرف کیاجائے۔ جس ٹیکس میں مندرجہ بالا شرائط کا لحاظ نہ کیا جاتا ہو تو حکومت کے لیے ایسا ٹیکس جائز نہیں، اور ایسا ٹیکس لینے والوں کے متعلق احادیث میں وعید آئی ہے۔ 2) مذکورہ قرضہ اسکیم میں  اگر سودشامل ہو یعنی سود خود ادا کرنا پڑے، یا سودی معاہدہ کرنا پڑے، تو ایسی صورت میں مذکورہ  اسکیم سے قرضہ حاصؒل کرنا جائز نہیں ۔ کسی خاص اسکیم کی مکمل شرائط اور معاہدہ بھیجا جائے تو  اس کے مطابق فتوی دیا جاسکتا ہے۔ فقط واللہ اعلم
                                                  
عنوان: IQ Option اپلیکشن کے ذریعے کاروبار کرکے پیسے کمانا
سوال: آج کل یہ اپلیکشن چل رہی ہےIQ Optionاور فاریکس ٹریڈنگ، کیا ان کے ساتھ کاروبار جائز ہے یا نہیں ؟
جواب: (IQ Option) ’’آئی کیو آپشن‘‘ ایک ڈیجیٹل آن لائن ٹریڈنگ کا پلیٹ فارم ہے، جو 2013 میں وجود میں آیا ہے، جس کے ذریعے آن لائن سٹاک ٹریڈنگ، فاریکس کرنسی ٹریڈنگ، ایکسچینج ٹریڈڈ فنڈز (ای ٹی ٹیز) وغیرہ کی سہولیات حاصل کی جاتی ہیں، اس میں  مختلف ممالک اور مختلف انٹرنیٹ ویب سائٹس سشامل ہیں، اس میں ٹریڈنگ کے لیے  اکاؤنٹ میں پیسے جمع کر کے اسے آن لائن کرنسی یا الیکٹرانک منی میں تبدیل کر کے کرنسی کی خرید و فروخت کرتے ہیں،  اور   کرنسی کی خرید و فروخت کا طریقہ کار بھی قرعہ اندازی جیسا ہوتا ہے۔ ایک منٹ کا وقت ہوتا ہے،اس سے زیادہ بھی وقت آپ منتخب کرسکتے ہیں،اور اس میں اپنے پیسوں کا نقصان بھی ہو سکتا ہے اور فائدہ بھی ہو سکتاہے۔   (www.iqoption.com)نیز اس میں بڑے  پیمانے پر فاریکس ٹریڈنگ کی جاتی ہے، جس کے تحت کئی قسم کے کاروبار آتے ہیں، مثلا:1۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے,اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے, یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں:۱۔مختلف بینک:  اکثر بڑے سودے  بینک کرتے ہیں ,کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔2۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل، مختلف دھاتیں جیسے کاپر، لوہا وغیرہ  اور مختلف اجناس  جیسے: گندم ، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے، مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے , اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا  آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔شرعی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے، یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ حاصل یہ ہے کہ  تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ، اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ  کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا۔ نیز   اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے  کو ختم کرنے کا اختیار ہوتا ہے، جب کہ شرعاً بروکر  کو اپنے عمل  کی اجرت وصول کر لینے کے  بعد سودے میں کوئی حق اوراختیار نہیں ہوتا، اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔نیز   (IQ Option) کے طریقہ کار میں قمار (جوئے) کا عنصر بھی غالب ہے، کہ مثلاً ایک ڈالر سے ایک منٹ میں ٹریڈ کی ، ممکن ہے کہ وہ ڈالر بھی ضائع ہوجائے اور اس میں یہ بھی ممکن ہوتا ہے زیادہ بھی مل جائے، اور جوا شریعت میں حرام ہے۔لہذا (IQ Option) کے ذریعہ آن لائن ٹریڈنگ جائز نہیں ہے۔فقط واللہ اعلم
                                                  
عنوان: بیوہ، چھ بیٹوں اور دو بیٹیوں میں میراث کی تقسیم/ زندگی میں ایک وارث کے نام مکان کردیا تو بعد از وفات اس کا حصہ
سوال: 1) چھ بیٹے  2بیٹی  اور ماں میں وراثت کیسے تقسیم ہوگی؟2) اگر باپ نے زندگی میں اپنی کسی اولاد کوصرف گھرنام کردیایاساتھ میں رہائش بھی  دے دی تو اس کا وراثت میں کوئی حصہ ہے؟
جواب: 1۔ مرحوم کے حقوقِ  متقدمہ ادا کرنے کے بعد ترکہ کو  16حصوں تقسیم کرکے 2حصے بیوہ کو،2،2حصے ہربیٹے کو اورایک ایک  حصہ ہربیٹی کو ملے گا۔2۔اگر باپ نے اپنی زندگی میں اولاد میں سے کسی کےنام مکان کرادیا تھا، لیکن  مالکانہ حقوق کے ساتھ قبضہ نہیں دیا تھا تو یہ مکان بھی مرحوم کے ترکہ میں تقسیم ہوگا  اور یہ وارث جس کے نام مکان تھا یہ بھی اس میں حصہ دار ہوگا ۔ اگر مکان مکمل مالکانہ حقوق کے ساتھ قبضہ میں دے دیا تھا تو یہ مکان تو اس وارث کا ہوگیا، البتہ اس کا مزید حصہ ہو نے نہ ہونے کامدار اس بات پر ہے کہ والد نے یہ مکان دیتے وقت اس بات کی صراحت کی تھی کہ یہ مکان اس کی  میراث کا حصہ ہے اور آئند ہ مزید کوئی حصہ نہیں ہوگا اور اس وارث نے بھی س پررضامندی کا اظہار کیا تھا تو اب اس کا مزید حصہ نہیں ہوگا، لیکن اگر مکان دیتے وقت ایسی کوئی صراحت، معاہدہ نہیں ہواتھا تو ایسی صورت میں یہ وارث بھی دیگر ورثاء کے ساتھ  میراث میں شریک ہوگا۔  فقط واللہ اعلم
                                                  
عنوان: شیعہ سے دوکان کراے پر لینا
سوال: شیعہ سے دوکان کرائے پر لینا جائز ہے کیا؟
جواب: جائز ہے۔ فقط واللہ اعلم
                                                  
عنوان: زندگی میں بیٹے کو جائیداد دینے کے لیے بیٹی کو دست برداری پر مجبور کرنا
سوال: میرے والدصاحب کی ملکیت میں ایک مکان ہے،  جسے وہ فروخت کرنا چاہتےہیں، میراصرف ایک بھائی ہے، کوئی بہن نہیں ہے، اور والدہ کا انتقال ہو چکا ہے، والد صاحب یہ چاہتے ہیں کہ میں اپنے وراثتی حق سےاپنے بھائی کےحق میں دست بردار ہوجاؤں، جب کہ میں اپناحق چھوڑنا نہیں چاہتی،جس کی وجہ سے وہ ناراض ہو جاتے ہیں، میرا بھائی ایک نوکری پیشہ شخص ہے،  جو مجھے بعد میں اس کی ادائیگی نہیں کرسکتا اور اس بات کو میرے والد صاحب بھی تسلیم کرتےہیں،  ایسی صورت میں راہ نمائی فرمائیں کہ جس سے مجھےمیرا شرعی حق بغیرکسی جھگڑےکے مل جائے!
جواب: اگر آپ کے والد زندگی میں اپنی جائیداد تقسیم کرنا چاہتے ہیں توانہیں چاہیے کہ اپنے لیے اس قدر رکھ  لیں جس سے بقیہ زندگی بغیر محتاجی کے گزار سکیں، اس کے بعد  بقیہ جائیدادبیٹے اور بیٹی میں تقسیم  کردیں،  شرعی وجہ کے بغیر اولاد میں کمی بیشی کرنا جائز نہیں، البتہ اگربیٹے  کو دین داری، خدمت یا کسی اور شرعی وجہ سے زیادہ دینا چاہیں  تو اس کی گنجائش ہے، لیکن بیٹی کو بالکلیہ محروم کرنا باعثِ گناہ ہے۔اور اگر وہ اس بات پر مجبور کرتے ہیں کہ موت کے بعد بیٹی بطورِ  وراثت کچھ  نہ لے اور وہ ابھی  کچھ  لیے بغیر محض زبانی طور پر دست برداری کا اعلان کرے تو میراث کا حق ختم نہیں ہوگا، بلکہ والد کے انتقال کے بعد میراث میں حق باقی رہے گا۔الدر المختار مع رد المحتار، كتاب الهبة5/696ط: سعيد:"وفي الخانية: لابأس بتفضيل بعض الأولاد في المحبة؛ لأنها عمل القلب، وكذا في العطايا إن لم يقصد به الإضرار، وإن قصده فسوى بينهم يعطي البنت كالإبن عند الثاني، وعليه الفتوى"."ولو وهب في صحته كل المال للولد جاز وأثم".  فقط واللہ اعلم
                                                  
عنوان: کریڈٹ کارڈ کے ذریعہ قسطوں پر خریداری
سوال: میں نے اپنے کریڈٹ کارڈ سے 30000 کی چیز خریدی اور اس کی دس ماہ کی  قسطیں کروا لیں،  بینک مجھ سے 4 فیصد اضافی رقم لے گا، 30000 والی چیز مجھے 31200 روپے کی پڑ گئی، کیا یہ جائز ہے؟
جواب: واضح رہے کہ کریڈٹ کارڈ(Credit  Card)کااستعمال اوراس کے ذریعہ خریدوفروخت درست نہیں ہے، اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ شریعت میں  جس طرح سود لینا حرام ہے اسی طرح اس کا معاہدہ کرنا بھی حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے؛ لہذا کریڈٹ کارڈ کا استعمال ہی نا جائز ہے۔پھر کریڈٹ کارڈ سے خریداری کی صورت میں آپ نے بینک سے گویا  قرض لیا  ہے اور اس قرض کی ادائیگی میں اضافی رقم دینا مشروط ہے، یعنی 30000 قرض لے کر اس کے بدلے 31200 دینا لازم ہےاور یہ اضافی رقم دینا سود ہے؛ لہذا یہ معاملہ ناجائز ہے، اس سے بچنا نہایت ضروری ہے۔ فقط واللہ اعلم
                                                  
عنوان: مالک کا دکان کرایہ پر دینے سے پہلے پگڑی کی رقم وصول کرنا
سوال: دوکان کرائے پر لینے سے پہلے دکان مالک پگڑی لیتا ہے،  کیا وہ جائز ہے؟
جواب: دکان کرائے پر لینے سے پہلے پگڑی کی رقم دینے سے کیا مراد ہے ؟اگر اس سے مراد مروجہ پگڑی سسٹم ہے کہ جس میں مالک پیشگی ایک بڑی رقم لے لیتا ہے، اور پگڑی پر لینے والے کو  عرفاً تقریباً مالکانہ حقوق حاصل ہوجاتے ہیں، اور وہ اس کو فروخت بھی کرتا ہے، البتہ فروخت کراتے وقت رسید بدلنے کی مد میں مالک کچھ فیصد وصول کرتا ہے، اور ہر ماہ معمولی کرایہ بھی ادا کیا جاتا ہے وغیرہ وغیرہ ، تو  شرعاً یہ معاملہ جائز نہیں ہے، اس لیے کہ پگڑی    نہ تو مکمل   خرید وفروخت کا معاملہ ہے، اور نہ ہی مکمل اجارہ(کرایہ داری) ہے، بلکہ دونوں کے درمیان کا  ایک  ملا جلامعاملہ ہے، پگڑی پر لیا گیا مکان بدستور مالک کی ملکیت میں برقرار رہتا ہے، لہذا پگڑی کا لین دین شرعاً جائز نہیں ہے، اور رسید بدلنے پر رقم لینا بھی ناجائز ہے،  اگر یہ معاملہ کرلیا ہو تو  جتنا جلدی ہوسکے ختم کرکے اونر شپ   کا معاملہ کرلینا چاہیے  یا طویل مدت کے لیے کرایہ داری کا معاملہ کرلینا چاہیے۔اور اگر آپ کی مراد یہ ہے کرایہ پر دینے سے پہلے مالکِ دکان یا مکان ایڈوانس اور ڈپازٹ کی مد میں کچھ رقم لیتا ہے اور ویلیو کے مطابق اس کا کرایہ وصول کرتا ہے تو یہ عام کرایہ داری کا معاملہ ہے، اس میں اگر کوئی اور شرعی خرابی نہ ہوتو یہ معاملہ جائز ہے۔    فتاوی شامی میں ہے:"وفي الأشباه: لايجوز الاعتياض عن الحقوق المجردة كحق الشفعة، وعلى هذا لايجوز الاعتياض عن الوظائف بالأوقاف.(قوله: لايجوز الاعتياض عن الحقوق المجردة عن الملك) قال: في البدائع: الحقوق المفردة لاتحتمل التمليك ولايجوز الصلح عنها".  (4 / 518، کتاب البیوع،  ط: سعید) فقط واللہ اعلم
                                                  
عنوان: قسطوں کی ادائیگی میں تاخیر کی صورت میں رقم بڑھانا
سوال: میں نے ایک دکان دار سے ایک موبائل خریدا چھبیس ہزارروپےکا، اس میں سے پانچ ہزار روپے دیے، باقی اکیس ہزار روپے رہ  گئے، اس دکان دار سے بات  ہوئی تھی کہ دومہینوں کےبعد بقیہ  پیسےدوں گا، اب دومہینےگزرگئے، لیکن میرے پاس اکیس ہزارروپےنہیں ہیں۔ اورمیں اس دکان دارسے کہتاہوں کہ اس معاملہ کی نوعیت تبدیل کرناچاہتاہوں،  وہ اس طرح کہ میں اس دکان دار کو ماہانہ  تین ہزار روپے قسط  کی صورت میں پیسےاداکروں گا اور اس دکان دار  سے کہتاہوں کہ آپ اپنا جائز منافع بڑھاؤ قسطوں کی وجہ سے۔ اب شریعت کی نگاہ سے اس طرح کا معاملہ جائز ہے یانہیں؟ اورکیا وہ اضافہ کیاگیامنافع جرمانےکی مدمیں تونہیں آتا؟
جواب: قسطوں پر اشیاء لینا جائز ہے، تاہم شرط یہ ہے کہ خریدوفروخت کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط  میں تاخیر  ہونے  کی صورت میں کوئی اضافہ/ جرمانہ وصول نہ کیاجائے۔  مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔مذکورہ صورت میں جب کہ پہلے موبائل کی قیمت طے کردی گئی ہے اور ادائیگی کا وقت بھی متعین ہے، تاہم خریدار بروقت رقم ادا نہیں کرپارہا، اب بائع کے لیے قیمت میں اضافہ کرنا شرعاً جائز نہیں ہے۔ اگر کوئی شخص مجبوری کی بنا پر قسطیں ادا نہ کرسکے تو ادائیگی میں مہلت دے دینا کارِ ثواب ہے۔ البتہ اگر کسی مجبور شخص کو مہلت دینا کسی وجہ سے مفید نہ ہو توشرعاً اس بات کی اجازت ہے کہ  بیع کالعدم قرار دی جائے اور مبیع (موبائل) واپس کرکے اداشدہ رقم واپس کردی جائے۔ المبسوط للسرخسی میں ہے:’’وإذا عقد العقد علی أنه إلی أجل بکذا وبالنقد بکذا أو (قال)  إلی شهر بکذا وإلی شهرین بکذا فهو فاسد؛ لأنه لم یعامله علی ثمن معلوم ولنهي النبي ﷺ یوجب شرطین في بیع، وهذا هو تفسیر الشرطین في البیع، ومطلق النهي یوجب الفساد في العقد الشرعیة، وهذا إذا افترقا علی هذا ...  فإن کان یتراضیان بینهما ولم یتفرقا حتی قاطعه علی ثمن معلوم وأتما العقدَ فهو جائز؛ لأنهما ما افترقا إلا بعد تمام شرط صحة العقد الخ‘‘  (المبسوط للسرخسي،ج:۸،ص:۱۳)بدائع الصنائع میں ہے:’’وکذا إذا قال: بعتك هذا العبد بألف درهم إلی سنة أو بألف وخمسمأة إلی سنتین؛ لأن الثمن مجہول ... فإذا علم ورضي به جاز البیع؛ لأن المانع من الجواز هو الجهالة عند العقد وقد زالت في المجلس وله حکم حالة العقد، فصار کأنه کان معلوماً عند العقد وإن لم یعلم به حتی إذا افترقا تقرر الفساد‘‘. (بدائع الصنائع ،ج:۵،ص:۱۵۸)فتاویٰ شامی میں ہے:’’وفي شرح الآثار: التعزیر بأخذ المال کان في ابتداء الإسلام ثم نسخ. والحاصل أن المذهب عدم التعزیر بأخذ المال‘‘. (فتاویٰ شامی، ج:۳، ص:۶۱-۶۲،ط:سعید)فقط واللہ اعلم
                                                  
عنوان: حرام آمدنی والے افراد سے وصول کردہ فیس کا حکم
سوال: میں مکتب کا معلم ہوں اور مکتب میں ہر طرح کے بچے پڑھتے ہیں کچھ والدین کی کمائی مکمل حرام ہے حلال کی کچھ آ میزش بھی نہیں ہے جیسے ایک بچے کے والد کا فوٹو اسٹوڈیو ہے اب وہ بچے فیس میں اسی آ مدنی کا پیسہ دیتے ہیں کیا میرے لیے اس پیسہ کا استعمال کرنا درست ہوگا برائے مہربانی رہنمائی فرمائیں محد حسن ہندوستانی
جواب: جن بچوں کے والد کا ذریعہ معاش حلال نہ ہو، ان سے وصول کردہ فیس کی رقم میں کراہت ہوگی۔فقط واللہ اعلم
                                                  
عنوان: انٹرنیٹ پراشتہارت کے ذریعے کمانے کا حکم
سوال: اشتہارات کے ذریعے پیسے کمانا درست ہے کہ نہیں؟  اگر نہیں تو کیوں؟ اب تو آن لائن کا دور آنے والا ہے۔
جواب: عموماً ویب سائٹس پر جو اشتہارات لگائے جاتے ہیں اُن میں سے  اکثر اشتہارات جان دار کی  تصاویر پر مشتمل ہوتے ہیں، اور جس طرح جان دار کی تصویر بنانا شرعاً منع ہے اسی طرح اُس کی ترویج اور تشہیر بھی ممنوع ہے،  اسی طرح بہت سے اشتہارات دیگر غیر شرعی امور پر مشتمل ہوتے ہیں؛ لہذا اگر مذکورہ طریقہ کار میں اشتہارات کی تشہیر ہوتی ہے تو  یہ  گناہ کے کام میں معاونت ہے؛ اس لیے  ایسی کمائی جائز نہ ہوگی۔اس کے علاوہ اشتہار دیکھنا کوئی ایسا کام نہیں ہے جس پر اجارہ کے جواز کا فتوی دیاجاسکے، مزید یہ کہ اس میں دھوکا دہی کا پہلو بھی ہے; اس لیے لوگوں کے اشتہارات دیکھنے کے عوض مال وصول کرنا جائز نہیں ہوگا۔  نیز ایک مسلمان کی شان یہ ہونی چاہیے کہ زمان کے تیور دیکھ کر قدم اٹھانے کے بجائے ہر موقع اور ہر قدم پر دین و شریعت کو مقدم رکھے اور ایسے امور سے اجتناب کرے جو شرعاً جائز نہ ہوں۔  فقط واللہ اعلم
                                                  
عنوان: دھوکے سے رقم وصول کرنا
سوال: ایک بندے کو  مکان تعمیر کرنے کی ذمہ داری دی گئی ہے، مگر اس کے ساتھ مالک نے اس کی مزدوری طے نہیں کی، اور ذمہ دار مزدوری لینے کی نیت بھی نہیں کرتا،  اب ذمہ دار اپنی مزدوری مٹیریل خریدکر اس میں سے ہی پوری کرتا ہے، مثلاً سیمنٹ 510 کی بوری کے حساب سے 20 بوریاں 10200 کی خرید کر مالک کو 530×20= 10600 ظاہر کر کے 400 روپے کما لیتا ہے تو کیا ذمہ دار کے لیے یہ 400 حلال ہوں گے، جب کہ مارکیٹ میں بھی مٹیریل کا اتار چڑھاؤ ہے؟  اسی طرح ریت، بجری وغیرہ وغیرہ سے  تھوڑے  تھوڑے  پیسے رکھ  کر  اپنی کمائی کرتا ہے،  کیا یہ ذمہ دار کے لیے جائز ہے؟ واضح رہے کہ مالک اور ذمہ دار رشتہ دا رہیں، ذمہ دارکی نیت اس رشتہ دار سے مزدوری لینے کی نہیں ہے۔
جواب: جب مذکورہ ذمہ دار کی نیت مالک سے مزدوری لینے کی نہیں ہے اور نہ ہی یہ شخص بطور مزدوری کے یہ کام سرانجام دے رہاہے تو اس صورت میں  مٹیریل کی اصل  قیمتِ خریدکے بجائے رقم  بڑھاکر بتانا اور مالک سے  زائد رقم اس طریقے سے وصول کرناجھوٹ اور دھوکے   کی بنا پر  جائز نہیں ہے۔اگر یہ شخص مکان بنانے کی ذمہ داری لیتاہے اور اسے اجرت کی ضرورت ہے تو اس طرح دھوکا دہی کے بجائے مالک کے ساتھ باقاعدہ اپنی مزدوری طے کرلے یاٹھیکہ داری کی صورت میں تعمیر کی مجموعی رقم طے کرکے اس میں سے اپنی اجرت وصول کرلے۔لیکن مذکورہ طریقہ پر رقم لیناشرعاً جائز نہیں ہے۔فقط واللہ اعلم
                                                  
عنوان: نیٹ فلکس کا اکاؤنٹ، سی ڈیز بیچنا اور کیبل کا کاروبار کرنے کا حکم
سوال: 1- نیٹ فلکس(Netflix) کا اکاؤنٹ بیچنے سے جو پیسے آتے ہیں وہ حلال ہیں؟2- موویز اور گانوں کی سی ڈیز بیچنے سے جو پیسے آتے ہیں وہ حلال ہیں؟3- جو کیبل والے ہوتے ہیں، انٹرنیٹ کی جو کیبل فراہم کرتے ہیں تو کیا یہ بزنس حلال ہے؟
جواب: 1۔ نیٹ فلکس  ویڈیو اسٹریمنگ کی  کمپنی ہے، جس کے صارفین ماہانہ معاوضہ ادا کرکے فلمیں اور ڈرامے دیکھتے ہیں، لہذا نیٹ فلکس کا اکاؤنٹ بنانا اور اس سے آمدنی حاصل کرنا حلال نہیں۔2۔ موویز اور گانوں کی سی ڈیز بیچنا جائز نہیں، اس سے حاصل ہونے والی آمدنی حلال نہیں۔3۔  انٹرنیٹ کا استعمال صحیح اور غلط دونوں مقاصد کے لیے ہوتا ہے؛ اَگر انٹرنیٹ کیبل لے کر اس کا غلط استعمال کیا جائے گاتو اس کا گناہ خود استعمال کرنے والے پر ہوگا، انٹرنیٹ سروس فراہم کرنے والا اس کا ذمہ دار نہ ہوگا؛ لہٰذا انٹرنیٹ کی  کیبل کے ذریعہ نیٹ کی سہولت فراہم کرنا اور اس سے آمدنی کمانا حلال ہے۔"إذا اجتمع المباشر والمتسبب أضیف الحکم إلی المباشر". (الأشباه والنظائر۵۰۲ ، شرح الحموي۴۰۴) فقط واللہ اعلم
                                                  
عنوان: ایک بیوہ، تین بیٹوں میں میراث کی تقسیم
سوال: اگر میت کے 3 بیٹے، 1 بیوی، 1 بھائی، اور 3 بہنیں ہیں، اور میت کے والدین کا پہلے ہی انتقال ہوگیا تھا. تو وراثت کس کس کو اور کس طرح تقسیم ہو گی ؟
جواب: اگر مرحوم کے کل ورثاء یہی ہیں تو مرحوم کے ترکے سے حقوقِ متقدمہ (تجہیز وتکفین کے اخراجات ادا کرنے کے بعد، میت پر قرض ہو تو اسے ادا کرنے کے بعد اگر کوئی جائز وصیت کی ہو تو ایک تہائی ترکے سے) ادا کرنے کے بعد ترکے  کا ساڑھے بارہ فیصد بیوہ کو، اور 29اعشاریہ 16فیصد  ہر ایک بیٹے کو ملے گا۔ بھائی بہن کو  کچھ نہ ملے گا۔  فقط واللہ اعلم
                                                  
عنوان: غصب کے مال سے کاروبار کرنا
سوال: ایک آدمی نے بینک سے قرض لیا دس لاکھ ، اور چوری کرلیا، یعنی واپس نہیں کیا ، اپنے ملک میں آکر اس سے کاروبار کیا، اور رقم کافی بڑھ گئی ، اب کیا یہ حلال ہے ؟وہ دس لاکھ  واپس کرنے ہیں ؟
جواب: مذکورہ شخص بینک کو  اس کی رقم واپس کردے تواس سے حاصل کیا ہوا نفع اس کے لیے حلال ہے۔  بینک کو وقت پر واپس نہ کرنا معاہدہ کی خلاف ورزی اور گناہ تھا، نیز بینک سے قرض کا حصول چوں کہ سودی معاہدے اور سود کی ادائیگی کے ساتھ مشروط ہوتاہے، اس لیے سودی لین دین کے گناہ سے بھی صدقِ دل سے توبہ و استغفار ضروری ہے۔ مزید تفصیل کے لیے فتاویٰ بینات ،جلد چہارم ،عنوان:’’سودی اداروں کےملازمین کے پاس جمع شدہ رقم کا حکم‘‘ص:75 تا 86،مطبوعہ مکتبہ بینات ،جامعہ بنوری ٹاؤن ملاحظہ فرمائیں۔فقط واللہ اعلم
                                                  
عنوان: آدم جی تکافل
سوال: ’’آدم جی تکافل انشورنس‘‘  کا شرعی حکم بتائیں۔
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  ”تکافل“ کے نام سے جو نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے۔مروجہ    تکافل کے نظام کو جائز قرار دینے والے  اس  کی بنیاد  ’’وقف‘‘ کے قواعد  پر قرار دیتے ہیں ، لیکن  اس نظام میں وقف کے  قواعد کی مکمل رعایت نہیں کی جاتی؛  لہذا کسی بھی مروجہ تکافل کمپنی  کے ساتھ   کسی  قسم کا معاہدہ کرنا اور اس کا ممبر بننا شرعاً جائز نہیں ہے۔ فقط واللہ اعلمنوٹ: مدلل تفصیلی فتوی ہماری ویب سائٹ پر موجو دہے مندرجہ ذیل لنک سے آپ حاصل کرسکتے ہیں:http://www.banuri.edu.pk/readquestion/efu-%D8%A7%DB%8C-%D8%A7%DB%8C%D9%81-%DB%8C%D9%88-%D8%AD%D9%85%D8%A7%DB%8C%DB%81-%D8%AA%DA%A9%D8%A7%D9%81%D9%84-%DA%A9%D8%A7-%D8%B4%D8%B1%D8%B9%DB%8C-%D8%AD%DA%A9%D9%85/26-12-2018
                                                  
عنوان: جاز کیش کی سروس استعمال کرنے کا حکم
سوال: کیا جاز کیش کی صحت سہولت کی سروس استعمال کی جا سکتی ہے؟
جواب: صورتِ مسئولہ میں ہماری تحقیق کے مطابق جاز کیش اور مائیکرو انشور کے درمیان شراکت داری کا اتحاد قائم ہوا ہے۔ اس اتحاد کے تحت مائیکرو انشور، جو بڑی مارکیٹوں میں بیمہ کی فراہمی کے عالمی راہ نما ہیں، جاز کیش کے کسٹمرز کو معمولی فیس پر چھوٹے پیمانے پر بیمہ صحت سہولت فراہم کرے گا، جب کہ یہ بات طے ہے کہ مروّجہ انشورنس کمپنیوں کا طریقۂ کار سود اور قمار (جوا) کا مجموعہ اور مرکب ہے اور یہ دونوں (سود اور جوا) شرعاً حرام اور ناجائز ہیں۔لہٰذا صورتِ  مسئولہ میں جاز کیش کی صحت سہولت کی سروس کا استعمال کرنا شرعاً ناجائز ہے۔وفي رد المحتار لابن عابدين:«لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص ... الخ»  (كتاب الحظر والإباحة، فصل في البيع، ج:6، ص: 403، ط: سعيد)وفي بدائع الصنائع للكاساني:«(وأما) الذي يرجع إلى نفس القرض: فهو أن لايكون فيه جر منفعة، فإن كان لم يجز، نحو ما إذا أقرضه دراهم غلة، على أن يرد عليه صحاحاً، أو أقرضه وشرط شرطاً له فيه منفعةً؛ لما روي عن رسول الله صلى الله عليه وسلم أنه نهى عن قرض جر نفعاً؛ ولأن الزيادة المشروطة تشبه الربا؛ لأنها فضل لايقابله عوض، والتحرز عن حقيقة الربا، وعن شبهة الربا واجب هذا إذا كانت الزيادة مشروطة في القرض ... الخ»  (كتاب القرض، فصل في شرائط ركن القرض، ج:7، ص: 395، ط: دارالكتب العلمية)وفي الهداية للمرغيناني:«(ولايجوز بيع السمك قبل أن يصطاد) ... (ولا بيع الحمل ولا النتاج) لنهي النبي عليه الصلاة والسلام عن بيع الحبل وحبل الحبلة، ولأن فيه غررٍ.  (ولا اللبن في الضرع للغرر) فعساه انتفاخ، ولأنه ينازع في كيفية الحلب، وربما يزداد فيختلط المبيع بغيره».وفي العناية شرح الهداية لمحمد البابرتي:«(ولا) يجوز (بيع الحمل) أي الجنين ... وكانوا في الجاهلية يعتادون ذلك فأبطله رسول الله صلى الله عليه وسلم ولأن فيه غررا وهو ما طوي عنك علمه. قال المغرب في الحديث: «نهى عن بيع الغرر»: وهو الخطر الذي لا يدري أ يكون أم لا كبيع السمك في الماء والطير في الهواء ... الخ».  (كتاب البيوع، باب البيع الفاسد، ج:6، ص: 411، ط: دار الفكر) فقط والله اعلم
                                                  
عنوان: بی سی جمع کرنے کی اجرت لینا
سوال: میں نے بی سی  ڈالی ہوئی ہے، تمام ممبروں سے گھر جا کر ہر ما ہ وصول کرنی ہو تی ہے؟ کیا بی سی نکلنے پر کچھ  پیسے اس مد میں لے سکتا ہوں؟ کیو ں کہ کافی وقت اور پیٹرول بھی خرچ ہوتا ہے؟
جواب: اگر بی سی کے تمام ممبران سے پہلے سے بات طے کرلی جائے  کہ  بی سی اکٹھی کرنے کے سلسلے میں مجھے جو محنت کرنی پڑے گی اس کے عوض میں اتنی رقم وصول کروں گا اور وہ اس پر راضی ہوں تو اس پر کمیشن / محنتانہ وصول کرنے کی اجازت ہے۔  فقط واللہ اعلم
                                                  
عنوان: بینک میں کسی کی طرف سے رقم جمع کراکر اس پر اضافی رقم وصول کرنا نیز اس کام میں انویسمنٹ کرنا
سوال: کسی ملک میں نیشلٹی لینے کےلیےایک مخصوص رقم بنک میں رکھنی پڑتی ہے، آپ کا کام ایجنٹ کرتا ہے اور کہتا ہے کہ میری فیس دو سو ڈالر ہے،  اگر آپ کے پاس رقم ہو  بنک میں رکھنے کے لیےاور اگر رقم نہیں ہے تو اپنی طرف سے رقم جمع کراتا ہے سو ڈالر اضافی وصول کرتا ہے،  کیا ایسا معاملہ کرنا درست ہے؟  دوسرا سوال یہ ہے کہ میں اگر اپنی رقم ایجنٹ کو دوں اور اس یہ معاملہ طے کر لوں کہ تم یہ رقم رکھو اور لوگوں کے اکاؤنٹ جمع کرواؤ،  نفع دونوں کے درمیان برابر ہو گا، کیا اس طرح معاملہ کرنا درست ہے؟
جواب: کسی کی طرف سے بینک میں رقم جمع کر اکر اس پر اضافی رقم وصول کرناشرعاً جائز نہیں ہے، جب کام جائز نہیں ہے تو اس میں انویسمنٹ کرنا بھی جائز نہیں۔الإشراف على مذاهب العلماء لابن المنذر (6/ 230):"قال أبو بكر: م 3849 - أجمع كل من نحفظ عنه من أهل العلم على أن الحوالة  بجعل يأخذه الحميل، لاتحل، ولاتجوز". فقط واللہ اعلم
                                                  
عنوان: بوگو (Bogo) اور واوچ ۳۶۵ (Vouch365) کے نام کا کتابچہ خریدنا اور اس کے ذریعے نفع حاصل کرنا
سوال: آج کل بازار میں بوگو (Bogo) اور واوچ ۳۶۵ (Vouch365) کے نام سے کتابچہ ملتے ہیں۔ اس کتابچہ میں مختلف ریسٹورنٹس ((Restaurants اور دیگر دکانوں کے (مثلاً ٹریول ایجنسی اور ہیئر سلون Hair Saloon) کوپنز اور واوچرز ہوتے ہیں، ان کوپنز کی بنیاد پر مذکورہ دکانوں پر ڈسکاؤنٹ ملتا ہے اور بعض کوپنز کی بنیاد پر ایک چیز خریدنے کے بدلے میں دوسری چیز مفت ملتی ہے۔ تقریباً ۱۵۰ سے ۲۰۰ دکانوں کے کوپنز ہوتے ہیں۔ بوگو کا کتابچہ ۱۰۰۰ روپے کااور واوچ۳۶۵ کا کتابچہ ۵۰۰۰ روپے کا ہے۔ میں یہ پوچھنا چاہتا ہوں کہ کیا ان کتابچوں کا خریدنا اور پھر اس کے ذریعے ڈسکاؤنٹ حاصل کرنا درست ہے؟
جواب: واضح رہے کہ خرید و فروخت کے لیے کیے جانے والے سودے میں دونوں طرف ’’مال‘‘  ہونا ضروری ہے، اور مال کہتے ہیں  وہ شے جس کی طرف طبیعت مائل ہو اور اس  کی ذخیرہ اندوزی ممکن ہو،  تاکہ  ضرورت کے وقت کام آسکے۔البحر الرائق شرح كنز الدقائق ومنحة الخالق وتكملة الطوري  میں ہے :"(هو مبادلة المال بالمال بالتراضي) من استبدلت الثوب بغيره أو بدلت الثوب بغيره أبدله من باب قتل، كذا في المصباح. وفي المعراج ما يدل على أنها بمعنى التمليك؛ لأن بعضهم زاد على جهة التمليك، فقال فيه: لا حاجة إليه؛ لأن المبادلة تدل عليه. والمال في اللغة ما ملكته من شيء، والجمع أموال، كذا في القاموس. وفي الكشف الكبير: المال ما يميل إليه الطبع ويمكن ادخاره لوقت الحاجة". (5 / 277،  دار الکتاب الاسلامی)
اور اگر سودے میں ایک طرف مال ہو اور دوسری طرف صرف ’’حق‘‘  ہو، مال نہ ہو تو ایسا سودا شرعاً ناجائز ہوتا ہے۔   اور حق عام طور پر کہتے ہیں اس  چیز کو جو مبیع کے تابع ہو،  اور اس کے لیے مبیع کا ہونا ضروری ہو  اور اس کا اسی وجہ سے قصد کیا جائے۔الدر المختار وحاشية ابن عابدين (رد المحتار) میں ہے :"اعلم أن الحق في العادة يذكر فيما هو تبع للمبيع، ولا بد له منه ولا يقصد إلا لأجله كالطريق والشرب للأرض(5 / 187، سعید)
صورتِ مسئولہ میں  بوگو یا واوچ ۳۶۵ یا کسی بھی کمپنی سے ایسے کتابچہ خریدنا جس سے مختلف ریسٹورنٹ اور دکانوں میں  اشیاء خریدنے پر رعایت  ملتی ہو در اصل مذکورہ رعایت کا حق خریدنا ہے ، کیوں کہ اس کتابچہ کی وجہ سے ملنے والی رعایت  دیگر اداروں سے خریدی گئی اشیاء کے تابع ہے، اور اس رعایت کو حاصل کرنے کے لیے دیگر اداروں سے اشیاء کی خریداری ضروری ہے اور اس کتابچہ کا اسی رعایت کی وجہ سے قصد کیا جاتا ہے۔شرعی اصطلاح میں یہ ایک حقِ مجرد ہے اور اسلام میں حقوقِ مجردہ کی خریدوفروخت جائز نہیں ہے لہذا مذکورہ واوچر/ کتابچہ جس کی بنا پر دیگر اداروں میں ڈسکاونٹ ملتا ہے، خریدنا جائز نہیں ہے۔الدر المختار وحاشية ابن عابدين (رد المحتار) میں ہے:"لايجوز الاعتياض عن الحقوق المجردة، كحق الشفعة". (4 / 518، سعید) فقط واللہ اعلم
                                                  
عنوان: سرکاری ملازمین کو بینک سے ایڈوانس تنخواہ لینا
سوال: میں نے گھر بنوایا ہے اور گھر کی تعمیر میں کچھ قرضہ لیا ہے لوگوں سے، اب قرض واپس کرنے کے لیے میرے پاس رقم نہیں ہے، میں سرکاری ملازم ہوں، اور بینک والے سرکاری ملازموں  کو 18 تنخواہیں ایڈوانس دیتی ہے،  کیا میں ایڈوانس تنخواہ لے کر اپنا قرض ادا کرسکتا ہوں؟
جواب: صورتِ  مسئولہ میں اگر سرکاری ملازم کو بینک ایڈوانس تنخواہ دے کر بعد میں ان سے  اتنی ہی رقم لے جتنی اس کی تنخواہ ہے، یعنی اس پر کچھ اضافی رقم نہ لے تو یہ جائز ہے، لیکن اگر بینک  قرضہ کی واپسی پر زیادہ رقم لے تو یہ جائز نہیں ہے، اس لیے کہ ’’ایڈوانس سیلری‘‘  سے مراد وہ  قرضہ جات ہیں جو مختلف بینک اپنے اپنے اصولوں کے مطابق اپنے یا سرکاری  ملازمین کوایڈوانس سیلری کے نام سے  فراہم کرتے ہیں، اور بعد ازاں وہ قرضہ جات سود کے ساتھ واپس لیتے ہیں،  اس لیے  اس صورت میں ان قرضہ جات کا حصول اور ان پر سود کی ادائیگی جائز نہیں ہے۔فقط واللہ اعلم
                                                  
عنوان: قرض دینے کا وعدہ کرکے انکار کردینا اور واپسی پر اضافی رقم کا مطالبہ
سوال: زید کا عمرو کے ساتھ تجارتی لین دین ہے,  زید اور عمرو کی تجارت کی نوعیت بھی ایک ہے .زید کو تجارت میں نقصان ہونے کی وجہ سے زید نے عمرو سے 30000  ہزار ریال قرضہ مانگا، تو عمرو نے کہا: ٹھیک ہے میں  دے دوں گا ، آکر لے لو. زید نے  30000  ریال کے حساب سے اپنا سامان آڈر کر دیا اور سارے کاغذات تیار کرلیے اور سامان لانے کے  لیے ٹکٹ بھی بک کر لیا۔پھر جب وہ قرضہ لینے عمرو کے پاس گیا تو اس نے کہا میں تمہیں30000 ریال دو ں گا، لیکن شرط یہ ہے کہ میں واپس 60000 ریال لوں گا یا اتنے ریال کا تجارتی سامان، اب زید پریشان ہو گیا کہ اگر وہ منع کرتا ہے تو اس کو  5 یا6  ہزار ریال کا نقصان ہو جائے گا ،  ایسی صورت میں کیا کیا جاۓ اس سے کیسے بچا جاۓ؟
جواب: صورتِ مسئولہ میں عمرو کا طرزِ عمل شرعاً درست نہیں ہے، وعدہ کرکے اس کی خلاف ورزی کرنا منافقین کی علامت ہے، بالخصوص جب یہ کسی مسلمان کے لیے نقصان کا ذریعہ بھی بن جائے،  نیز اب قرض دینے کے لیے یہ شرط لگانا کہ واپسی پر اس سے دوگنا لوں گا، یا اس پر منافع وصول کروں گا، یہ معاملہ سودی ہے اور اضافی رقم لینا سود ہے۔ لہذا یہ صورت جائز نہیں ہے۔عمرو کو چاہیے کہ وہ اپنے وعدہ کے مطابق زید کو قرض دے دے؛ تاکہ وہ نقصان سے بچ سکے، اور قرض کی واپسی پر جتنی رقم ادا کی ہے، اتنی ہی واپس لے، کیوں کہ قرض پر مشروط نفع لینے کو حدیثِ مبارک  میں سود کہا گیا ہے۔لیکن اگر عمرو منافع لینے پر بضد ہے، اور زید کے آڈر بک کرنے کی وجہ سے نقصان لاحق ہورہا ہے تو شرعی قواعد کے مطابق زید اور عمرو باہم عقدِ مضاربت کرلیں، یعنی عمرو کی رقم ہو اور زید کی محنت ہو، اور اس میں سے حاصل ہونے والا نفع دونوں باہم فیصد کے اعتبار سے تقسیم کرلیں، مثلاً اس سرمایہ سے جو نفع ہوگا، اس نفع کا 30 فیصد فلاں کا اور 70فیصد فلاں کا، اس صورت میں اگرخدانخواستہ  زید کی تعدی اور کوتاہی کے بغیر کوئی نقصان ہوجائے تو نقصان پہلے نفع میں سے وضع کیا جائے گا، گویا دونوں کو ہی نقصان برداشت کرنا ہوگا۔ اور اگر حاصل شدہ نفع سے نقصان پورا نہ ہو، یا نفع ہی نہ ہو تو  اصل سرمایہ سے نقصان پورا کیا جائے گا۔ الغرض عمرو کا متعینہ طور پر اضافی رقم کا مطالبہ سود ہونے کی وجہ سے ناجائز ہے۔صحيح البخاري (1/ 16):
"عن أبي هريرة، عن النبي صلى الله عليه وسلم قال: " آية المنافق ثلاث: إذا حدث كذب، وإذا وعد أخلف، وإذا اؤتمن خان".الجامع الصغیر میں ہے:   "كل قرض جر منفعةً فهو ربا".(الجامع الصغیر للسیوطی، ص:395، برقم :9728، ط: دارالکتب العلمیہ، بیروت) فقط واللہ اعلم
                                                  
عنوان: فیملی پلاننگ کے منصوبہ سے متعلق این جی اوز کے ساتھ ملازمت
سوال: ایک ادارہ  ’’میری اسٹوپیس سوسائٹی‘‘ ہے، جو کہ ایک این جی او ہے،  اور پاکستان میں فیملی پلاننگ کو لے کر کام کررہی ہے،  میں یہ معلوم کرنا چاہتا ہوں کہ اس ادارے کے  لیے کسی بھی قسم کا کام کرنا یا  سروس فراہم کرنا کیسا ہے؟  مطلب اس کام یا  سروس کی مد میں جو رقم ملے گی وہ جائز ہوگی یا  نہیں؟
جواب: فیملی پلاننگ کا مروجہ منصوبہ   منشاءِ شریعت کے خلاف ہے، اس خطرہ کے پیش نظر  کہ بچے زیادہ ہوں گے تو ان کے معاش کا انتظام کیسے ہوگا،  فیملی پلاننگ کرنا حرام ہے، زمانہ جاہلیت میں رزق کی کمی کے خدشہ سے اپنی اولاد کو قتل کردیا کرتے تھے،  آج کی فیملی پلاننگ بھی اس تصور کی ایک مہذب تصویر ہے؛ لہذا ایسی این جی اوز  جو اس مقصد کے لیے کام کررہی ہوں، ان کے ساتھ تعاون کرنا اور انہیں سہولیات وسروس فراہم کرنا ایک گناہ کے کام میں معاون بننے کی بنا پر جائز نہیں ہے۔فقط واللہ اعلم
                                                  
عنوان: شپنگ کمپنی سے کنٹینر کلیئر کرانے کی گارنٹی لے کر امپوٹر سے اجرت لینا
سوال: میں گارنٹی کا کاروبار شروع کرنا چاہتا ہوں, جو کسٹم امپورٹ سے منسلک ہے, جس میں امپورٹر ملک سے باہر کنٹینر کے ذریعے مال منگواتے ہیں، جب وہ مال پاکستان آتا ہے تو شپنگ کمپنی کنٹینر لے جانے کے بدلے ضمانت کے طور پر امپورٹر سے پےآرڈر (Pay Order) کی صورت میں روپےلیتی ہے،  جوہر شپنگ کمپنی کے مختلف ہیں.مثلاً کچھ کے 300,000 کچھ کے 500,000 اور کچھ کے 800,000 روپے ہیں، امپورٹر کے پاس روپے نہ ہونے کی وجہ سے وہ روپے ہم شپنگ کمپنی میں ضمانت کے طور پر پے آرڈر(Pay Order) بنا کر جمع کراتے ہیں، جو کنٹینر خالی ہوکر واپس آنے تک شپنگ کمپنی کے پاس جمع رہتے ہیں، کنٹینر 20 سے 25 دن میں خالی ہوکر واپس آتا ہے اور کبھی کبھی کنٹینر 20 سے 25 دن کے بجائے 35 سے 40 دن میں واپس آتا ہے تو ہم وہ خالی کنٹینر شپنگ کمپنی کو واپس کر کے اپنے روپے واپس لے لیتے ہیں. اور امپورٹر کو ہر 100,000 روپے کے بدلے 4,000 روپے کمیشن چارج کرتےہیں. مثال کے طور پر اگر ہم 300,000 روپے جمع کراتے ہے تو 12,000 اور اگر 500,000 روپے جمع کراتے تو 20,000 روپے کمیشن چارج کرتے ہیں جو امپورٹر ہمیں کنٹینر خالی ہونے کے بعد ادا کرتا ہے. ضروری بات اس میں ہمیں کوئی نقصان نہیں ہوتا, خدانخواستہ اگر کنٹینر کو کوئی نقصان یا خرابی ہوتی ہے تو وہ نقصان امپورٹر ہی برداشت کرتا ہے. ہمیں نقصان صرف اُس صورت ہوسکتا ہے جب امپورٹر بھاگ جائے یا پھر نقصان بھرنے سے انکار کرلے تو اُس صورت کنٹینر کا نقصان شپنگ کمپنی ضمانت کے طور پر ہمارے جمع کیے گئے روپوں سے کاٹ لے گی. برائے مہربانی میری اصلاح کیجیے کہ یہ کاروبار جائز ہے یا نہیں؟
جواب: کفالت،ضمانت/گارنٹی ایک عقدِ تبرع ہے، اس پر اجرت لینا جائز نہیں ہے،  لہذا  صورتِ مسئولہ میں امپورٹر کے کنٹینر لے جانے پر ،  شپنگ کمپنی والوں کو اس کی گارنٹی دینا تو جائز ہے،  لیکن محض اس گارنٹی پر امپورٹر سے  اجرت لینا جائز نہیں ہے.اگر آپ شپنگ کمپنی والوں سے کنٹینر کلئیر  کرانے کے لیے ضمانت کی رقم  امپورٹر کی طرف سے اداکردیں تو یہ  امپورٹر کے ذمہ آپ کا دین (قرض) ہوگیا، اور قرض کی واپسی پر کسی قسم کا مشروط نفع لینا سود ہے،لہذا یہ بھی جائز نہیں ہے۔الإشراف على مذاهب العلماء لابن المنذر (6/ 230):"قال أبو بكر: م 3849 - أجمع كل من نحفظ عنه من أهل العلم على أن الحوالة  بجعل يأخذه الحميل، لاتحل، ولاتجوز".الجامع الصغیر میں ہے:           "كل قرض جر منفعةً فهو ربا". (الجامع الصغیر للسیوطی، ص:395، برقم :9728، ط: دارالکتب العلمیہ، بیروت)الفقہ الاسلامی  وأدلتہ میں ہے: ’’تصح الوكالة بأجر، وبغير أجر؛ لأن النبي صلى الله عليه وسلم كان يبعث عماله لقبض الصدقات، ويجعل لهم عمولةً، فإذا تمت الوكالة بأجر، لزم العقد، ويكون للوكيل حكم الأجير، أي أنه يلزم الوكيل بتنفيذ العمل، وليس له التخلي عنه بدون عذر يبيح له ذلك، وإذا لم يذكر الأجر صراحةً حكم العرف‘‘.  (4/151، الفصل الرابع : نظریۃ العقد، الوکالۃ، الوکالۃ باجر،ط:دارالفکر) فقط واللہ اعلم
                                                  
عنوان: معروف کرایہ میں کمی کرکے ایڈوانس بڑھانا اور پھر آگے کرایہ پر دینا
سوال: میں نے 1لاکھ ایڈوانس دے کر دوکان 26000 کرائے پرلی، لیکن جس سے لی ہے اس نے وہی دوکان 7 لاکھ ایڈوانس دے کر کرائے   پرلی اور وہ اصل مالک کو  8000 کرایہ دے رہا ہے، کیا اس طرح کسی سے دوکان کرائے  پر لے کر زیادہ کرائے پر دینا جائز ہے؟ کیوں کہ اس نے 7 لاکھ ایڈوانس دیا ہے۔
جواب: ایڈوانس کی رقم میں اضافہ کرکے کرایہ معروف  میں کمی کرنا، خواہ  معاملہ کرنے والوں کی آپس کی رضامندی سے ہو، شرعاً جائز نہیں ؛ لہٰذا پہلے کرایہ دار نے مالک سے جو معاملہ کیا ہے شرعاً درست نہیں ہے،  ایسے معاملے کو ختم کرنا چاہیے،  نئے سرے سے شرعی طریقے سے معاملہ کیا جائے ۔حاشية رد المحتار على الدر المختار (5/ 166):’’لايحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملاً فتبقى له المنفعة فضلاً؛ فتكون رباً، وهذا أمر عظيم.  قلت: وهذا مخالف لعامة المعتبرات من أنه يحل بالإذن إلا أن يحمل على الديانة، وما في المعتبرات على الحكم. ثم رأيت في جواهر الفتاوى: إذا كان مشروطاً صار قرضاً فيه منفعة وهو رباً، وإلا فلا بأس به ا هـ ما في المنح ملخصاً‘‘. ’’وَالْغالِبُ مِنْ اَحْوَالِ النَّاسِ اَنَّهَمْ اِنَّمَا یُرِیْدُونَ عِنْدَ الْدَفْعِ اَلاِنْتِفَاعَ وَلَولَاه لَمَا اَعْطَاه الْدَّرَاهمَ وَهذا بِمَنْزِلَةِ الْشَرْطِ؛ لِأَنَّ الْمَعْرُوفَ کَالْمَشْرُوطِ وَهوَ یُعِیْنُ الْمَنْعَ‘‘. (الدر المختار مع ردالمحتار، ج۵/ ص۳۱۱)باقی آپ نے جو سوال کیا ہے کہ  کرایہ دار کسی دوسرے شخص کو آگے کرایہ پر دیتا ہے تو  شرعاً اس معاملے  کے جائز ہونے کے لیے دو شرطیں ہیں:(1) وہ کسی ایسے شخص کو دکان کرایہ پر نہیں دے سکتا جس کے کام سے دکان میں نقصان ہو۔(2) دکان کا کرایہ، اصل کرایہ سے زیادہ نہ لے، ورنہ زیادتی اس کے لیے حلال نہیں ہوگی۔ہاں دو صورتوں میں وہ پہلے کرایہ سے زیادہ پر بھی آگے کرایہ پر دے سکتا ہے :(1) دوسرا کرایہ پہلے کی جنس میں سے نہ ہو، یعنی پہلے کرایہ روپے میں ہو تو یہ آگے پیسے کے بجائے کسی اور چیز پر کرایہ مقرر کرے۔(2) کرایہ دار نے اس کرایہ کی دکان میں کچھ اضافی کام (مثلاً ٹائئلز وغیرہ لگوائے ہوں یا اس میں دیگر تعمیراتی کام) کرایا ہو، تو ایسی صورت میں وہ پہلے کرایہ سے زیادہ پر بھی دوسرے کو کرایہ پر دے سکتا ہے۔الدر المختار وحاشية ابن عابدين (رد المحتار) (6/ 27):
"(تصح) (إجارة حانوت) أي دكان ودار بلا بيان ما يعمل فيها)؛ لصرفه للمتعارف (و) بلا بيان (من يسكنها)، فله أن يسكنها غيره بإجارة وغيرها، كما سيجيء (وله أن يعمل فيهما) أي الحانوت والدار (كل ما أراد) فيتد ويربط دوابه ويكسر حطبه ويستنجي بجداره ويتخذ بالوعة إن لم تضر ويطحن برحى اليد وإن به ضر به يفتى قنية (غير أنه لا يسكن) بالبناء للفاعل أو المفعول (حدادا أو قصارا أو طحانا من غير رضا المالك أو اشتراطه) ذلك (في) عقد (الإجارة) ؛ لأنه يوهن البناء فيتوقف على الرضا.
(وإن اختلفا في الاشتراط فالقول للمؤجر) كما لو أنكر أصل العقد (وإن أقاما البينة فالبينة بينة المستأجر) لإثباتها الزيادة، خلاصة.وفيها: استأجر للقصارة فله الحدادة إن اتحد ضررهما، ولو فعل ما ليس له لزمه الأجر، وإن انهدم به البناء ضمنه ولا أجر؛ لأنهما لايجتمعان. (وله السكنى بنفسه وإسكان غيره بإجارة وغيرها) وكذا كل ما لا يختلف بالمستعمل  بطل التقييد؛ لأنه غير مفيد، بخلاف ما يختلف به كما سيجيء، ولو آجر بأكثر تصدق بالفضل إلا في مسألتين: إذا آجرها بخلاف الجنس أو أصلح فيها شيئاً.(قوله: بخلاف الجنس) أي جنس ما استأجر به وكذا إذا آجر مع ما استأجر شيئا من ماله يجوز أن تعقد عليه الإجارة فإنه تطيب له الزيادة، كما في الخلاصة. (قوله: أو أصلح فيها شيئا) بأن جصصها أو فعل فيها مسناة وكذا كل عمل قائم؛ لأن الزيادة بمقابلة ما زاد من عنده حملاً لأمره على الصلاح، كما في المبسوط. والكنس ليس بإصلاح وإن كرى النهر قال الخصاف تطيب وقال أبو علي النسفي: أصحابنا مترددون وبرفع التراب لاتطيب وإن تيسرت الزراعة ولو استأجر بيتين صفقة واحدة وزاد في أحدهما يؤجرهما بأكثر ولو صفقتين فلا خلاصة ملخصاً". فقط واللہ اعلم
                                                  
عنوان: جاز صحت سہولت استعمال کرنا
سوال: کیا جاز کیش کی صحت سہولت کی سروس استعمال کی جا سکتی ہے؟ انجانے میں ایک ہزار  کی رقم کٹ چکی ہے تو اس کا کیا حکم ہے؟
جواب: جاز صحت سہولت میڈیکل انشورنس کی ایک صورت ہے،  انشورنس کی دیگر اقسام کی طرح یہ بھی سود قمار وغیرہ پر مشتمل ہونے کی وجہ سے جائز نہیں ہے۔ جو رقم لاعلمی سے کٹ چکی ہے اسے واپس لینے کا اگر اختیار ہوتو  اصل رقم واپس لےلیں، ورنہ ایک ہزار روپے کے بقدر علاج معالجہ کراسکتے ہیں،  اس سے زیادہ نہیں ۔ فقط واللہ اعلم
                                                  
عنوان: صاحب حق نے ادائیگی سے بری کردیا
سوال: عبداللہ نے موٹرسائیکل سے  عمر   کی گاڑی کو ٹکر مار دی اور اس حادثہ میں قصور عبداللہ تھا۔ پوچھنا یہ ہے کہ حادثے کے وقت عمر نے عبد اللہ کے بھائی سے گاڑی بنوانے کا مطالبہ کیا تھا، جب کہ خود حادثے کا ذمہ دار کماتا نہیں ہے،  اور  اس کے پاس بالکل کسی قسم کے پیسے نہیں ہیں، (اس کا گزر بسر والد کے صاحب کے ذریعہ ہے)، لیکن عبد اللہ کے بھائی نے عید کے بعد (حادثہ عید سے پہلے ہوا تھا ) پیسے کی ادائیگی کی بات کر لی، لیکن پھر خود عمر سے رابطہ نہیں کیا۔لیکن کچھ دن بعد عمر کا فون آیا عبد اللہ کے بھائی کے پاس کہ  اس نے گاڑی خود بنوا لی ہے اور پیسے نہیں لیں گے، جب کہ حادثے کے وقت عمر نے عبد اللہ کے بھائی سے کہا تھا کہ وہ پیسے ضرور لے گا۔ اب کیا عبد اللہ کے ذمہ ابھی اس کے پیسے واجب الادا ہیں اگر عبد اللہ کمانا شروع کر دیتا ہے؟
جواب: صورتِ  مسئولہ میں جب عبداللہ کے بھائی نے عمر  کی گاڑی بنوانے کی ذمہ داری قبول کی تھی تو شرعاً اس پر یہ ذمہ داری ادا کرنا لازم تھا،  تاہم اگر عمر نے اپنی گاڑی خود بنوا کر پیسے لینے سے انکار کر دیا ہے تو  پیسوں کی ادائیگی اب عبد اللہ کے ذمہ سے ساقط ہو گئی ہے، اور عبد اللہ کا بھائی بھی شرعاً مذکورہ ذمہ داری سے بری الذمہ ہو گیا ہے۔مجلة الأحكام العدلية  میں ہے:"الْمَادَّةُ (١٥٦١) إذَا قَالَ أَحَدٌ: لَيْسَ لِي مَعَ فُلَانٍ دَعْوَى وَلَا نِزَاعٌ، أَوْ لَيْسَ لِي عِنْدَ فُلَانٍ حَقٌّ، أَوْ فَرَغْت مِنْ دَعْوَايَ الَّتِي هِيَ مَعَ فُلَانٍ، أَوْ تَرَكْتهَا، أَوْ مَا بَقِيَ لِي عِنْدَهُ حَقٌّ، أَوْ اسْتَوْفَيْتُ حَقِّي مِنْ فُلَانٍ بِالتَّمَامِ يَكُونُ قَدْ أَبْرَأَهُ". (الْفَصْلُ الثَّانِي فِي الْمَسَائِلِ الْمُتَعَلِّقَةِ بِأَحْكَامِ الْإِبْرَاءِ) فقط واللہ اعلم
                                                  
