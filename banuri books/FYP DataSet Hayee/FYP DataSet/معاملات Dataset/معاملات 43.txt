عنوان: اشیاء جھوٹ بول کر بیچنا
سوال: میرے کچھ دوست امریکا  میں لوگوں کو  کچھ اشیاء  کی فروخت کرتے ہیں اور ان کی وہ خصوصیات بتاتے ہیں جو ان میں نہیں ہیں اور اپنے کمیشن کے  لیے  لوگوں کو یہ اشیاء  سچ جھوٹ مکس کر کے بتاتے ہیں اور پھر اس بات کو مختلف دلائل دے کر اپنا کمیشن جائز بتاتے ہیں،  ایسا کرنے والوں کے  لیے اسلام کیا کہتا ہے ؟
جواب: اگر آپ کے دوست حلال کاروبار کرتے ہیں، البتہ خرید وفروخت میں جھوٹ بولتے ہیں، تو وہ اپنے اس عمل کی بناپر سخت گناہ گارہیں، حدیث شریف کے مطابق سچائی  کاروبار میں  برکت کا باعث بنتی ہے اور جھوٹ کی وجہ سے کاروبار کی برکت ختم ہوجاتاہے، اور جو دھوکا دیتا ہے رسول اللہ ﷺ کا اس کے بارے میں ارشاد مبارک ہے کہ "جو دھوکا دے وہ ہم میں سے نہیں ہے۔ لہٰذا آپ کے ان دوستوں پر سچے دل سے توبہ کرنا لازم ہے،  تاہم اگر ان کا کاروبار فی نفسہ حلال پر مشتمل ہو، جھوٹ کے ذریعہ صرف اشیاء فروخت کرتے ہوں تو مکمل  کمائی حرام نہیں کہلائے گی۔البتہ جھوٹ دھوکا اور فریب کے ذریعہ  لوگوں سے زائد رقم وصول کرنے کی صورت میں جس قدر  قیمت جھوٹ کے ذریعہ  لی ہے  اسی قدر کمائی بھی حرام ہوگی اور جھوٹ کے ذریعہ لی گئی زائد رقم کا واپس کرنا لازم ہوگا۔اور اگر ساراکام ہی محض جھوٹ اور دھوکے پر مشتمل ہوتوایسی صورت میں مذکورہ کمائی کا استعمال درست نہ ہوگا۔مظاہرِ حق شرح مشکاۃ شریف میں ہے:’’حضرت ابوذررضی اللہ عنہ  نبی کریم صلی اللہ علیہ وسلم سے نقل کرتے ہیں کہ آپ صلی اللہ علیہ وسلم نے فرمایا:  تین شخص ہیں کہ اللہ تعالیٰ قیامت کے دن نہ تو ان سے مہربانی وعنایت کا کلام کرے گا، نہ بنظر رحمت و عنایت ان کی طرف دیکھے گا، اور نہ ان کو گناہوں سے پاک کرے گا، اور ان تینوں کے لیے درد ناک عذاب ہے،  ابوذر رضی اللہ عنہ نے پوچھا کہ یا رسول اللہ صلی اللہ علیہ وسلم خیروبھلائی سے محروم اور اس ٹوٹے میں رہنے والے وہ کون شخص ہیں؟  آپ صلی اللہ علیہ وسلم نے فرمایا: ایک تو پائنچے لٹکانے والا، دوسرا کسی کو کوئی چیز دے کر احسان جتانے والا، اور تیسرا جھوٹی قسمیں کھا کر اپنی تجارت بڑھانے والا۔ (مسلم)تشریح : پائنچے لٹکانے والے سے مراد وہ شخص ہے جو ازراہِ تکبر ٹخنوں سے نیچاپا جامہ پہنتا ہے، چناں چہ اس میں وہ شخص بھی داخل ہے جو ٹخنوں سے نیچا کرتہ پہنے۔ احسان جتانے کا مطلب یہ ہے کہ کسی کے ساتھ کوئی اچھا سلوک کر کے مثلاً کسی کو کوئی چیز دے کر یا کسی کے ساتھ ہم دردی کا کوئی معاملہ کر کے اسے زبان پر لایا جائے، چناں چہ جو شخص کسی کے ساتھ ہم دری واعانت کا کوئی معاملہ کر کے پھر اس پر احسان جتاتا ہے تو وہ ثواب سے محروم رہتا ہے۔ جھوٹی قسمیں کھا کر تجارت بڑھانے والے سے مراد وہ تاجر ہے جو زیادہ نفع حاصل کرنے کے لیے یا اپنا مالِ تجارت بڑھانے کے لیے جھوٹی قسمیں کھائے، مثلاً اس نے کوئی چیز نوے روپے میں خریدی ہو مگر اپنے خریدار سے اس کی زیادہ قیمت وصول کرنے کے لیے یا اس کی مالیت بڑھانے کے لیے جھوٹی قسم کھا کر کہے کہ اللہ کی قسم میں نے یہ چیز سو روپے میں خریدی ہے‘‘۔(مظاہر حق)فقط واللہ اعلم
                                                  
عنوان: 100اینٹوں کی قرض کی ادائیگی کی صورت
سوال: کسی سے100 اینٹیں  قرض  لیں، سال بھر بعد وہ ادا کر رہا ہے رقم کی صورت میں،  کیا وہ سال بھر پہلے والی قیمت ادا کرے گا یا موجودہ قیمت ادا  کرے گا؟
جواب: مذکورہ صورت میں پہلے شخص نے دوسرے  شخص کو اینٹوں کی صورت میں قرض دیاہے، لہذا قرض کی ادائیگی کے وقت قرض دینے والے کا حق ایک سو اینٹیں ہی واپس لینے کا ہے، یعنی اینٹوں ہی کی صورت میں مقروض اپنا قرض اداکرے۔ البتہ اگر  قیمت کے اعتبار سے وہ قرض ادا کررہا ہو تو اس صورت میں ان اینٹوں کی موجودہ قیمت (یعنی قرض کی ادائیگی کے دن جو قیمت بنتی ہوگی) کااعتبار ہوگا؛  لہذا قرض کی وصولی کے وقت مارکیٹ میں اس معیار کی اتنی اینٹوں (مثلاً ایک سو اینٹوں )کے جو ریٹ ہوں گے وہ اداکرنے ہوں  گے۔"تنقیح الفتاوى الحامدیة"میں ہے:"الدیون تقضیٰ بأمثالها". (کتاب البیوع، باب القرض، ج؛۱ ؍ ۵۰۰ ، ط:قدیمی)فقط واللہ اعلم
                                                  
عنوان: کمیٹی کے منتظم سے مجبوری میں 4 لاکھ روپے لے کر اسے اپنی 5 لاکھ  کی کمیٹی دینا
سوال: ایک آدمی نے کمیٹی ڈالی  5  لاکھ روپے کی،  اسے کمیٹی ملنے کا نمبر نہیں آیا اور  اسے پیسوں کی اشد ضرورت تھی تو اس نے کمیٹی جمع  کرنے کا انتظام کرنے والے سے کہا کہ آپ مجھے ابھی 4 لاکھ روپے دے دیں، جب میری کمیٹی کھلے گی تو وہ پورے 5 لاکھ آپ رکھ لینا (یعنی 1 لاکھ اضافی) تو کیا یہ 1 لاکھ اضافی رقم کمیٹی کے منتظم کے لیے جائز ہے؟
جواب: صورتِ  مسئولہ میں کمیٹی کے منتظم کی طرف سے مذکورہ شخص کو  4  لاکھ روپے دینا قرض ہے اور قرض دے کر مشروط 1 لاکھ روپے زائد  وصول کرنا سود ہے جو  کہ ناجائز اور حرام ہے۔الدر المختار وحاشية ابن عابدين (رد المحتار) (5 / 166):"وفي الأشباه كل قرض جرّ نفعًا حرام."فقط واللہ اعلم
                                                  
عنوان: کراچی سے گاؤں رقم منتقلی کے پیسے لینے کا حکم
سوال: ہماری کراچی اور  گاؤں میں دوکان ہے،  یہاں کراچی میں ہمارے گاؤں والے پیسے  دے کے  کہتے ہیں کہ اس کو  گاؤں میں ہمارے گھر میں دینا ہے اور  ساتھ میں اضافی پیسے بھی ہمیں دیتے ہیں،  مثال کے طور پر پانچ ہزار کے ساتھ ایک یا دو سو روپے اپنی مرضی سے اس میں فکس ریٹ نہیں ہوتا۔ یہ اضافی پیسے  لینا ہمارے  لیے جائز ہے ؟ اگر ہم فکس ریٹ مقرر کریں، جیساکہ پانچ ہزار  کے ساتھ  ایک سو روپے لیں گے تو یہ جائز ہوگا؟
جواب: آپ کے لیے کراچی کی دکان میں پیسے لے کر گاؤں  کی دکان سے گاؤں میں پیسے دلوانے کی سروس کے عوض  پیسے لینا جائز ہے،  تاہم سروس کا ریٹ مقرر اس طور پر کیا جائے کہ ایک مرتبہ رقم منتقلی کے خاص پیسے مقرر کیے جائیں، مخصوص رقم پر سروس چارج نہ لگائے جائیں، نیز  رقم منتقل کرنے کی اجرت الگ  سے مقررکریں، منتقل کرنے والے پیسوں میں ہی اجرت مقرر نہ کریں۔ واضح رہے کہ ایزی پیسہ وغیرہ کے اکاؤنٹ سے رقم منتقلی کا یہ حکم نہیں ہوگا۔ فقط واللہ اعلم
                                                  
عنوان: یوٹیوب چینل کی کمائی
سوال: ہم تین  لوگ یوٹیوب کا چینل بنا کر اس پر قرآن کی تعلیم چلا رہے ہیں،  یہ صحیح ہے یا غلط؟ اور اس کی انکم حلال ہے یا حرام؟
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز  زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر  چینل بنانے والے کی اَپ لوڈ کردہ ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق  یوٹیوب  پر چینل بناتے وقت ہی معاہدہ کیا جاتاہے کہ  مخصوص مدت میں چینل کے سبسکرائبرز اور  ویورز مخصوص تعداد تک پہنچیں گے تو یوٹیوب انتظامیہ اس چینل پر مختلف لوگوں کے اشتہارات چلانے کی مجاز ہوگی، اور چینل بنانے والا اس معاہدے کو تسلیم کرنے پر مجبور ہوتاہے، الا یہ کہ اشتہارات بند کرنے کے لیے وہ باقاعدہ فیس ادا کرے اور چینل کو کمرشل بنیاد پر استعمال نہ کرے، اور ان اشتہارات کا انتخاب کسی بھی یوزر کی سرچنگ بیس یا لوکیشن یا مختلف لوگوں کے اعتبار سے مختلف ہوسکتاہے، لہٰذا چینل  بناتے وقت چوں کہ اس معاہدے پر رضامندی پائی جاتی ہے، لہٰذا یوٹیوب پر چینل بنانا ہی درست نہیں ہے، اور چینل بناتے وقت یوٹیوب انتظامیہ کو جب ایڈ چلانے کی اجازت دی جائے تو اس کے بعد وہ  مختلف ڈیوائسز کی سرچنگ بیس یا لوکیشن یا ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں،  اور پاکستان میں ہی ایک شخص کی ڈیوائس پر الگ اشتہار چلتاہے تو دوسرے شخص کی ڈیوائس پر دوسری نوعیت کا اشتہار چل سکتاہے، جس  میں بسااوقات حرام اور  ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعًا اجازت نہیں ہے۔علاوہ ازیں یوٹیوب چینل کے ذریعے اگر آمدن مقصود ہو تو اس سلسلے میں انتظامیہ سے اجارے کا جو معاہدہ کیا جاتاہے  وہ بھی شرعی تقاضے پورے نہ ہونے  (مثلًا: اجرت کی جہالت) کی وجہ سے جائز نہیں ہوتا۔الدر الختار میں میں:"قال ابن مسعود: صوت اللهو و الغناء ينبت النفاق في القلب كما ينبت الماء النبات. قلت: و في البزازية: إستماع صوت الملاهي كضرب قصب و نحوه حرام ؛لقوله عليه الصلاة و السلام: استماع الملاهي معصية، و الجلوس عليها فسق، و التلذذ بها كفر؛ أي بالنعمة". ( ٦/ ٣٤٨ - ٣٤٩، ط: سعيد) فقط واللہ اعلم
                                                  
عنوان: ایڈوانس بیلنس
سوال: زید  نے  اپنے موبائل فون  سے ایڈوانس بیلنس لیا اور جب دوبارہ بیلنس لوڈ کروایا تو کمپنی نے اس بیلنس سے زائد بیلنس وصول کیا،  کیا یہ ایڈونس لینا زید کے لیے  جائز ہے؟
جواب: صورتِ  مسئولہ میں اگر کمپنی نے زائد بیلنس سروس چارج  کے عنوان سے  کاٹا ہو تو ایڈوانس بیلنس لینا جائز ہے۔ اور اگر قرض دے کر اس پر اضافہ وصول کیا ہو تو جائز نہیں ہوگا۔ فقط واللہ اعلم
                                                  
عنوان: والدہ، بیوہ، تین بیٹوں اور ایک بیٹی میں میراث کی تقسیم
سوال: ایک شخص کا انتقال ہوا ہے، ورثاء میں والدہ ، تین بہنیں، ایک بھائی، مرحوم کی بیوہ ، تین بیٹے اور ایک بیٹی ہے،میراث کی تقسیم کیسے ہوگی ؟
جواب: صورتِ  مسئولہ میں مرحوم کے کل ترکہ کو 168 حصوں میں تقسیم کیا جائے گا، جس میں سے 28 حصے مرحوم کی والدہ کو ، 21 حصے مرحوم کی بیوہ کو ، 34،34 حصے ہر ایک بیٹے کو اور 17 حصے مرحوم کی بیٹی کو ملیں گے۔یعنی ہر سو روپے میں سے 16.66  روپے مرحوم کی والدہ کو ،12.5 روپے مرحوم کی بیوہ کو،20.23 روپے مرحوم کے ہر ایک بیٹے کواور10.11  روپے مرحوم کی بیٹی کو دیئے جائیں گے۔مذکورہ صورت میں مرحوم کے ترکے میں  ان کے بہن بھائی وارث نہیں ہوں گے۔فقط واللہ اعلم
                                                  
عنوان: اسلامی بینک سے منافع لینے کا حکم
سوال: اسلامی کاروباری بینک سے منافع لینا کیسا ہے؟
جواب: ملحوظ رہے مروجہ غیرسودی بینکوں  کا اگرچہ یہ دعویٰ ہے کہ وہ  شرعی اصولوں کے مطابق کام کرتے ہیں،  لیکن  ان  بینکوں کا طریقِ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات (مثلاً تمویلی معاملات)  سود پر مشتمل ہونے میں  تقریباً  ایک جیسے ہیں، لہذا روایتی بینکوں کی طرح مروجہ غیرسودی بینکوں کے ساتھ بھی کسی طرح کے بھی  تمویلی معاملات کرنا یا رقم جمع کرکے اس پر منافع لینا حرام  ہے۔الجامع لاحکام القرآن (تفسير القرطبي )میں ہے:{يا أيها الذين آمنوا اتقوا الله وذروا ما بقي من الربا إن كنتم مؤمنين (278) فإن لم تفعلوا فأذنوا بحرب من الله ورسوله وإن تبتم فلكم رؤس أموالكم لاتظلمون و لاتظلمون} (279)قوله تعالى: (الذين يأكلون الربا) يأكلون يأخذون، فعبر عن الأخذ بالأكل، لأن الأخذ إنما يراد للأكل. والربا في اللغة الزيادة مطلقا، يقال: ربا الشيء يربو إذا زاد، ومنه الحديث:" فلا والله ما أخذنا من لقمة إلا ربا من تحتها" يعني الطعام الذي دعا فيه النبي صلى الله عليه وسلم بالبركة، خرج الحديث مسلم رحمه الله. وقياس كتابته بالياء للكسرة  في أوله، وقد كتبوه في القرآن بالواو. ثم إن الشرع قد تصرف في هذا الإطلاق فقصره على بعض موارده، فمرة أطلقه على كسب الحرام، كما قال الله تعالى في اليهود:" وأخذهم الربوا وقد نهوا عنه  ". ولم يرد به الربا الشرعي الذي حكم بتحريمه علينا وإنما أراد المال الحرام، كما قال تعالى:" سماعون للكذب أكالون للسحت  " يعني به المال الحرام من الرشا، وما استحلوه من أموال الأميين حيث قالوا:" ليس علينا في الأميين سبيل  ". وعلى هذا فيدخل فيه النهي عن كل مال حرام بأي وجه اكتسب. والربا الذي عليه عرف الشرع شيئان: تحريم النساء، والتفاضل في العقود وفي المطعومات على ما نبينه. وغالبه ما كانت العرب تفعله، من قولها للغريم: أتقضي أم تربي؟ فكان الغريم يزيد في عدد المال ويصبر الطالب عليه. وهذا كله محرم باتفاق الأمة. الثانية- أكثر البيوع الممنوعة إنما تجد منعها لمعنى زيادة إما في عين مال، وإما في منفعة لأحدهما من تأخير ونحوه. ومن البيوع ما ليس فيه معنى الزيادة، كبيع الثمرة قبل بدو صلاحها، وكالبيع ساعة النداء يوم الجمعة، فإن قيل لفاعلها، آكل الربا فتجوز وتشبيه."(سورة البقرة، رقم الآية:278/279، ج:3، ص:347، ط:دارالفكر)فقط والله أعلم
                                                  
عنوان: کمپنی سے ملنے والے پیٹرول کو ذاتی استعمال میں لانا
سوال: ایک آدمی جو کےالیکٹرک  میں ملازم ہے،  اس کوپانچ لیٹر پیٹرول روزکاملتاہےاوراس کے پیسے کنوینس الاؤنس میں کٹتے ہیں،  کیاوہ پیٹرول اپنے سگےبھائی کواستعمال  کے لیے دےسکتاہے؟  کیاشرعاًایساکرنادرست ہے؟
جواب: صورتِ  مسئولہ میں مذکورہ ملازم  کو کمپنی سے  ملنے والا پیٹرول ، اپنے بھائی کو دینے سے متعلق  ادارے کے قواعد وضوابط کی پاس داری لازم ہوگی، جس کی تفصیل یہ ہے کہ :1۔۔اگر کمپنی  والے  مذکورہ شخص  پیٹرول کی یہ سہولت  ذاتی استعمال  کے لیے دیتے ہوں  یعنی یہ اس  کی تنخواہ کا حصہ ہو  تو  اس میں اس شخص  کی مرضی  ہے جس طرح چاہیں استعمال کرے۔ سوال میں مذکور  جملے "اوراس کے پیسے کنوینس الاؤنس میں کٹتے ہیں" سے اس طرف اشارہ مل رہاہے۔ 2۔۔  یہ سہولت صرف ادارہ  کے کام کے لیے ملی ہو، یعنی کمپنی  والے یہ کہہ کر دیں کہ یہ صرف کمپنی کے کام کے لیے پیٹرول دیا جارہا ہے تو اس صورت میں آپ اسے اپنے ذاتی استعمال میں نہیں لاسکتے۔3۔۔ یہ سہولت اس کو  کمپنی  اور ذاتی استعمال دونوں کے لیے دی گئی ہو، تو اس صورت میں وہ اسے کمپنی  اور ذاتی دونوں کاموں میں استعمال کرسکتاہے۔4۔۔ کمپنی والے یہ کہیں کہ یہ سہولت کمپنی کے کام کے لیے ہے، لیکن اگر اس میں سے کچھ  بچ جائے تو آپ استعمال کرسکتے ہیں تو اس صورت میں بھی  وہ باقی ماندہ کو اپنے ذاتی کام میں لاسکتاہے، اور اپنے بھائی کو بھی دے سکتا ہے۔فقط واللہ اعلم
                                                  
عنوان: نقد اور ادھار کی قیمت میں فرق کرنے کا حکم
سوال: دکاندار  "الف" دکاندار "ب" کو اس شرط پر مال ادھار دیتا ہے کہ جب وہ اس کی قیمت ادا کرے گا تو اسے نقد لینے کی قیمت سے زیادہ قیمت ادا کرنی ہو گی،  کیا ایسا کرنے کی شریعت میں ممانعت ہے؟ دکاندار "الف"  کے لیے ایسا کرنا درست ہے؟ دکاندار "ب" ایسا سودا کر سکتا ہے؟
جواب: اگر کوئی شخص کسی کو مال بیچتا ہے اور معاملہ کے وقت نقد و ادھار دونوں کی قیمت الگ الگ بیان کرتا ہے تو  اس معاملہ کے درست ہونے کے  لیے ضروری ہے کہ خریدار اور  فروخت کنندہ معاملہ کے وقت ہی نقد  یا ادھار قیمت میں سے کسی ایک قیمت کو باہمی رضامندی سے متعین کر لیں، اگر اس معاملہ کو کسی ایک قیمت کی تعیین کے بغیر چھوڑ دیا جائے تو یہ معاملہ فاسد ہو جائے گا، نیز ادھار قیمت طے کرنے کی صورت میں  قیمت کی ادائیگی میں وقتِ مقررہ سے تاخیر پر  جرمانے یا کسی بھی نام سے اضافی رقم وصول کرنا بھی جائز نہیں ہوگا، اگر عقد کے وقت ایسی شرط رکھی گئی تو یہ معاملہ فاسد ہوجائے گا۔لہذا صورتِ مسئولہ میں اگر معاملہ کی مجلس میں ہی یہ طے ہو جاتا ہے کہ یہ مال ادھار پر دیا جا رہا ہے اور  اس کی قیمت نقد سے زیادہ ہو گی  اور وہ قیمت متعین کردی جاتی ہے اور مزید تاخیر کی صورت میں کوئی اضافہ وصول نہیں کیا جاتا تو یہ معاملہ درست ہو گا۔المبسوط للسرخسي (13/ 7):"و إذا عقدالعقد على أنه إلى أجل كذا بكذا و بالنقد بكذا، أو قال: إلى شهر بكذا و إلى شهرين بكذا، فهو فاسد؛ لأنه لم يعاطه على ثمن معلوم و لنهي النبي صلى الله عليه وسلم عن شرطين في بيع، وهذا هو تفسير الشرطين في بيع، و مطلق النهي يوجب الفساد في العقود الشرعية، و هذا إذا افترقا على هذا، فإن كان يتراضيان بينهما و لم يتفرقا حتى قاطعه على ثمن معلوم، و أتما العقد عليه فهو جائز؛ لأنهما ما افترقا إلا بعد تمام شرط صحة العقد."فقط واللہ اعلم
                                                  
عنوان: کھڑی فصل کی خرید و فروخت کا حکم / باغات کو ٹھیکہ پر لینے کا حکم
سوال: کھڑی فصل  کی  خرید  و  فروخت شرعی طور پر کیسی  ہے ؟ اگر ناجائز ہے تو پھلوں کے باغات کا ٹھیکہ لینا شرعی طور پر کیسا ہے ؟
جواب: کھڑی فصل  کی خرید فروخت جائز ہے ، لیکن شرط یہ ہے کہ سودے کے وقت فصل کو  کھیت پر  چھوڑے رہنے کی شرط نہ لگائی جائے ،کیوں کہ یہ شرط لگانا جائز نہیں ہے، لہذا عقد مطلقًا کیا جائے، عقد کے بعد اگر  مالک کی اجازت ور ضامندی سےفصل  کو کھیت  پر  چھوڑ دیا جائے تو شرعًا اس کی گنجائش ہے، لیکن اگر مالک فصل کاٹنے کا کہے تو اسے فصل باقی رکھنے پر مجبور نہیں کیا جاسکتا۔باغات کو ٹھیکے  پر  لینے  کی چند صورتیں ہیں :1-  باغ کے درختوں  پر   پھل ظاہر نہ ہوئے ہوں، بلکہ صرف پھول لگے ہوئے ہوں تو ایسے باغ کے پھلوں کی خرید و فروخت نا جائز ہے، یہ سودا باطل ہے اور اس سے حاصل ہونے والا نفع حرام ہے۔البتہ بعض فقہاء کرام نے ضرورت اور تعامل کی بنا  پر  اس کے جواز کی  دو صورتیں بیان فرمائی ہیں:پہلی صورت  یہ  ہے کہ جس شخص کو باغ ٹھیکے  پر دینا مقصود ہو، باغ کا مالک  اس شخص کو باغ "مساقاۃ " (یعنی پیداوار کے  حصہ معینہ)  پر سیرابی کے لیے دے دے،اپنے  لیےپیداوار کا  کم حصہ  رکھے اور اکثر  اس کے لیے  رکھے ،مثلًا ایک فیصد حصہ مالک باغ کا ہو اور باقی نناوے فیصد  حصے ٹھیکیدار  کے ، یا کوئی بھی نسبت باہمی رضامندی سے طے کر لیں اور پھر اسی شخص کو زمین ایک بڑی رقم جو  (پھلوں کی قیمت کے مساوی ہو ) کے بدلے  ٹھیکہ پر  دے دے اور باغ کے پھل میں جو حصہ مالک نے رکھا تھا  وہ ٹھیکہ پر لینے والے کے لیے مباح کردے۔ اب باغ  کی دیکھ  بھال  کی ذمہ داری ٹھیکہ پر لینے والے کی ہوگی ۔اس طرح معاملہ کرنا جائز ہے۔دوسری صورت یہ ہے کہ جس وقت درختوں پر پھل ظاہر نہ ہوئے ہوں، بلکہ محض پھول ہوں تو اس وقت بیع نہ کی جائے، بلکہ وعدہ بیع کیا جائے،  مثلًا ، بائع (فروخت کنندہ) مشتری (خریدار) کو کہے کہ جب پھل  قابل بیع ہو جائیں گے تو میں اتنی رقم کے عوض وہ پھل آپ کو بیچ دوں گا اور خریدار اس بات کا وعدہ کرے کہ میں اس رقم کے عوض یہ پھل خرید لوں گا، پھر جب پھل بیع کے قابل ہوجائیں تو خرید ار باقاعدہ بیع( ایجاب و قبول) کے ذریعے ان پھلوں کو خرید لے اور اس  وقت باہمی رضامندی سے سابقہ قیمت پر بھی بیع ہو سکتی ہے  اور  نئی قیمت  پر  بھی ہو سکتی  ہے ۔باقی  وعدہ بیع  کے بعد  سے خریداری  کے  وقت تک باغ کی دیکھ بھال کا  خرچہ خریدار پر ڈالنا  درست نہیں،  بلکہ خرچہ باغ کے مالک پر ہی ہوگا، البتہ باغ کا مالک چاہے تو پھل مہنگے دام فروخت کر ے؛ تاکہ خرچہ بھی قیمت  کے ساتھ وصول ہوجائے۔2-  باغ کے درختوں پر اگر پھل ظاہر ہو چکے ہوں، لیکن چھوٹے ہونے کی وجہ سے وہ کھانے کے قابل نہ ہوں تو عرف و تعامل کی وجہ سے ایسے باغ کے پھلوں کی خرید و فروخت کی گنجائش ہے ، لیکن شرط یہ ہے کہ عقد کے وقت ان پھلوں کو درختوں پر چھوڑنے کی شرط نہ لگائی جائے؛ کیوں کہ یہ شرط لگانا جائز نہیں ہے، لہذا عقد مطلقًا کیا جائے، عقد کے بعد اگر مالک کی اجازت ور ضامندی سے ان پھلوں کو درختوں پر چھوڑ دیا جائے تو شرعًا اس کی گنجائش ہے۔3- باغ ٹھیکہ پر لیتے وقت  پھل اتنے چھوٹے ہوں کہ وہ انسانوں اور جانوروں دونوں میں سے کسی  کے لیے بھی قابل انتفاع نہ ہوں، ان کی بیع کے جواز اور عدمِ  جواز میں مشائخ احناف کے در میان اختلاف ہے،بعض فقہاء کرام  ایسی صورت میں پھلوں کی بیع کو ناجائز قرار دیتے ہیں، لیکن  دیگر حضرات نے  اس کی اجازت دی ہے ۔حدیث شریف میں ہے:"حدثنا أنس بن مالك رضي الله عنه عن النبي أنه نهى عن بيع الثمرة حتى يبدو صلاحها وعن النخل حتى يزهو قيل وما يزهو قال يحمار أو يصفار."(صحيح البخاري 1/ 169ط: دار طوق النجاة)فتاوی شامی  میں ہے:"(ومن باع ثمرة بارزة) أما قبل الظهور فلايصح اتفاقًا."(قوله: أما قبل الظهور) أشار إلى أن البروز بمعنى الظهور، والمراد به انفراد الزهر عنها وانعقادها ثمرة وإن صغرت."(کتاب البیوع ج نمبر ۴ ص نمبر ۵۵۴،ایچ ایم سعید)فتاوی شامی  میں ہے:"وعندنا إن كان بحال لاينتفع به في الأكل، ولا في علف الدواب فيه خلاف بين المشايخ، قيل: لايجوز،و نسبه قاضي خان لعامة مشايخنا، والصحيح أنه يجوز؛ لأنه مال منتفع به في ثاني الحال إن لم يكن منتفعًا به في الحال."(کتاب البیوع ج نمبر ۴ ص نمبر ۵۵۵،ایچ ایم سعید)فتاوی شامی میں ہے:"(وإن شرط تركها على الأشجار فسد) البيع كشرط القطع على البائع حاوي. (وقيل:) قائله محمد. (لا) يفسد (إذا تناهت) الثمرة للتعارف فكان شرطا يقتضيه العقد (وبه يفتى) بحر عن الأسرار، لكن في القهستاني عن المضمرات أنه على قولهما الفتوى فتنبه. قيد باشتراط الترك لأنه لو شراها مطلقا وتركها بإذن البائع طاب له الزيادة وإن بغير إذنه تصدق بما زاد في ذاتها وإن بعدما تناهت لم يتصدق بشيء.(قوله: مطلقًا) أي بلا شرط ترك أو قطع، وظاهره ولو كان الترك متعارفا مع أنهم قالوا: المعروف عرفا كالمشروط نصا، ومقتضاه فساد البيع وعدم حل الزيادة. تأمل."(کتاب  البیوع ج نمبر ۴ ص نمبر ۵۵۶،ایچ ایم سعید)فتاوی شامی میں ہے:"فيستأجر أرضه الخالية من الأشجار بمبلغ كثير، ويساقي على أشجارها بسهم من ألف سهم.(قوله: بمبلغ كثير) أي بمقدار ما يساوي أجرة الأرض وثمن الثمار (قوله: ويساقي على أشجارها) يعني قبل عقد الإجارة وإلا كانت إجارة الأرض مشغولة فلاتصح كما سيأتي."(کتاب الاجارہ ج نمبر ۶ ص نمبر ۸ ،ایچ ایم سعید)وفي الفتاوى الهندية :"ثم الزرع إذا لم يدرك فأراد جواز الإجارة في الأرض فالحيلة في ذلك أن يدفع الزرع إليه معاملة إن كان الزرع لرب الأرض على أن يعمل المدفوع إليه في ذلك بنفسه وأجرائه وأعوانه على أن ما رزق الله تعالى من الغلة فهو بينهما على مائة سهم من ذلك للدافع وتسعة وتسعون سهما للمدفوع إليه ثم يأذن له الدافع أن يصرف السهم الذي له إلى مؤنة هذه الضيعة أو إلى شيء أراد ثم يؤاجر الأرض منه...وكذلك الحيلة في الشجر والكرم يدفع الشجر والكرم معاملة. كذا في المحيط."(4/ 446ط:دار الفكر)فقط والله أعلم
                                                  
عنوان: B4U Global میں انویسٹمنٹ کرنے کا حکم
سوال: B4U Global میں انویسٹ کرنا کیسا  ہے؟
جواب: مذکورہ ادارے کی ویب سائٹ سے حاصل شدہ معلومات کے مطابق B4U ٹریڈز  نامی ادارہ کرپٹو کرنسی کے ذریعہ بزنس کرتا ہے، اور  کرپٹو کرنسی میں انویسٹمنٹ کرنا شرعًا جائز نہیں ہے؛ لہٰذا مذکورہ ادارے میں انویسٹمنٹ کرنا بھی جائز نہیں ہے۔ تفصیل کے لیے درج ذیل لنک پر فتویٰ ملاحظہ کیجیے:’’بی فور یو‘‘ (B4U) کمپنی میں سرمایہ کاری کرنے کا حکم فقط واللہ اعلم
                                                  
عنوان: آفس میں موبائل چارج کرنا
سوال: آفس میں موبائل چارج کرنا کیسا ہے؟کیوں کہ آفس میں اکثر لوگ اور میں خود اپنا موبائل چارج پر لگاتے ہیں۔کیا یہ کرنا ٹھیک ہے؟
جواب: اگر آفس کے مالکان کو اس  پر کوئی اعتراض نہیں تو  موبائل چارج کرنے میں کوئی حرج نہیں۔فقط واللہ اعلم
                                                  
عنوان: بیٹی کا باپ کی زندگی میں اپنا حصہ مانگنا
سوال: کیا اکلوتی بیٹی باپ کی زندگی میں جائیداد میں سے حصہ مانگ سکتی ہے؟
جواب: ہر شخص اپنی زندگی میں اپنی جائیداد کا خود مالک  ومختار ہوتا ہے، وہ ہر جائز تصرف اس میں کرسکتا ہے،    والد ین کی زندگی میں اولاد وغیرہ کا اس کی جائیداد میں   کوئی حق  و حصہ  نہیں  ہوتا،  اور نہ ہی کسی کو مطالبہ کا حق حاصل  ہوتا،  تاہم اگر صاحبِ جائیداد اپنی  زندگی میں  اپنی جائیداد  خوشی  ورضا سے اولاد کے درمیان تقسیم کرنا چاہے تو کرسکتا ہے۔لہذا صورتِ مسئولہ میں اگر صاحبِ جائیداد اپنی رضامندی سے اپنی جائیداد اپنی بیٹی کو دینا چاہے تو دے سکتا ہے، لیکن بیٹی کو  حصے کے مطالبے  کا  شرعی حق نہیں۔ فقط واللہ اعلم
                                                  
عنوان: پاک قطر تکافل کے فیملی اور ایجوکیشن پلان کا حکم
سوال: پاک قطر فیملی تکافل کے فیملی اور تعلیم سے متعلق  جو پلان ہیں،  اس کی شرعی حیثیت کے بارے میں بتا دیں کہ کیا یہ جائز ہے یا نہیں ؟
جواب: جمہور علماءِ کرام کے نزدیک کسی بھی قسم کی بیمہ (انشورنس) پالیسی ، سود اور قمار (جوا) کا مرکب ومجموعہ ہونے کی وجہ سے ناجائز اور حرام ہے، اور مروجہ انشورنس کے متبادل کے طور پر بعض ادارے جو ”تکافل“ کے عنوان سے نظام چلارہے ہیں ، یہ نظام بھی شرعی طور پر درست نہیں ہے، لہذا "پاک قطر فیملی تکافل" اور موجودہ دور میں اس جیسی جتنی دیگر پالیسیاں ہیں، چوں کہ ان میں بھی وہی خرابیاں (سود، جوا اور غرر) پائی جاتی ہیں جو انشورنس میں پائی جاتی ہیں؛ اس لیے انشورنس کی طرح تکافل کرانا بھی ناجائز ہے ۔في الدر المختار وحاشية ابن عابدين (رد المحتار) (6/ 403):"لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه، وهو حرام بالنص."سود اور جوے کا مطلب تو واضح ہے، غرر کا مفہوم یہ ہے کہ کسی معاملہ میں کم از کم ایک فریق کا معاوضہ غیر یقینی کیفیت کا شکار ہو جس کا تعلق معاملہ کے اصل اجزاء سے ہو ، تکافل کے اندر بھی جس خطرہ کی حفاظت کے لیے معاملہ کیا جاتا ہے اس کا پایا جانا غیر یقینی ہے اور معلوم نہیں کہ کتنی رقم واپس ہو گی، یہ بھی ہو سکتا ہے کہ جتنی رقم دی ہے وہ ساری کی ساری ڈوب جائے اور یہ بھی ہو سکتا ہے کہ نقصان اور حادثہ کی صورت میں زیادہ رقم مل جائے، تو چوں کہ مذکورہ معاملہ میں صورتِ حال واضح نہیں؛ اس لیے یہ معاملہ غرر پر مشتمل اور نا جائز ہوا۔صحيح مسلم (3/ 1153):'' عن أبي هريرة قال: «نهى رسول الله صلى الله عليه وسلم عن بيع الحصاة، وعن بيع الغرر»''۔باقی تکافل کی بنیاد جن اصول پر رکھی گئی ہے وہ بھی باطل ہیں، مثلاً:ایک بنیاد یہ بیان کی گئی ہے کہ منقولی اشیاء کا وقف پہلے اپنی ذات یا صرف اغنیاء پر ہو سکتا ہے، اُس کے بعد وجوہِ خیر کے لیے ہو گا ، یعنی جو شخص پریمیم ادا کرتا ہے وہ واقف ہے اور وہ اپنا وقف شدہ مال پہلے اپنے ہی اوپر وقف کر رہا ہے اور بالآخر وجوہِ خیر کے لیے ہو گا، لیکن یہ باطل ہے جس کا باطل ہونا درج ذیل عبارت سے ثابت ہوتا ہے:فتح القدير للكمال ابن الهمام (6/ 219):"ثم إذا عرف جواز وقف الفرس والجمل في سبيل الله، فلو وقفه على أن يمسكه ما دام حياً إن أمسكه للجهاد جاز له ذلك؛ لأنه لو لم يشترط كان له ذلك؛ لأن لجاعل فرس السبيل أن يجاهد عليه، وإن أراد أن ينتفع به في غير ذلك لم يكن له ذلك، وصح جعله للسبيل: يعني يبطل الشرط، ويصح وقفه."اسی طرح تکافل کو جن بنیادوں پر کھڑا کیا گیا ہے ان میں سے ایک یہ بھی ہے کہ چندہ دینا ایک مستقل معاملہ ہے اور اگر چندہ دینے والے کا نقصان ہو جائے تو اسی چندہ سے اس چندہ دینے والے کے نقصان کی تلافی کرنا دوسرا معاملہ ہے، دونوں ایک دوسرے کے عوض نہیں ہیں، یعنی چندہ دینے والا کوئی عقدِ معاوضہ نہیں کر رہا کہ اُس کے بدلے اُس کو بعد میں نقصان کی صورت میں معاوضہ دیا جائے گا، بلکہ یہ دونوں علیٰحدہ معاملہ ہیں، لہذا عقدِِ معاوضہ نہ ہونے کی وجہ سے اگر زیادہ وصول کر بھی لیا تو یہ سود نہ ہوگا۔لیکن یہ بھی باطل ہے ؛ کیوں کہ الفاظ میں تو اگرچہ یہی کہا جا رہا ہےکہ یہ نقصان کی تلافی اس کا عوض نہیں ہے ، لیکن در حقیقت نقصان کی تلافی اُسی چندہ کا عوض ہوتا ہے اور گویا یہ کہا جا رہا ہے کہ اگر آپ زیادہ چندہ دیں گے تو زیادہ تلافی کی جائے گی اور اگر کم چندہ دیں گے تو کم تلافی کی جائے گی۔ نیز ظاہر ہے کہ نقصان کی صورت میں انہی افراد کے نقصان کی تلافی کی جائے گی جو چندہ دیتے ہوں، جو چندہ نہیں دیتے ان کے نقصان کی تلافی بھی نہیں ہوگی۔البحر الرائق شرح كنز الدقائق ومنحة الخالق وتكملة الطوري (8/ 46)"أن العبرة للمعاني دون الألفاظ."مجوزینِِ تکافل کی طرف سے تکافل کی ایک بنیاد یہ بھی بیان کی گئی ہے کہ "وقف فنڈ" اور "تکافل کمپنی" دونوں الگ الگ شخص قانونی ہیں ؛ اس لیے ایک ہی شخصیت رب المال اور مضارب نہیں، بلکہ دونوں جدا جدا ہیں، لیکن در حقیقت ایسا نہیں ہے؛ کیوں کہ شخصِ معنوی چوں کہ ایک معنوی چیز ہے، جس کا خارج میں کوئی وجود نہیں ہے؛ اس لیے کمپنی کے ڈائیریکٹرز خود ہی ان دونوں کے متولی ہوتے ہیں، گویا خود ہی مضارب ہوتے ہیں اور خود ہی رب المال ہوتے ہیں، اور ایک ہی شخص مضارب بھی ہو اور رب المال بھی ہو یہ شرعاً درست نہیں، اس لیے یہ بنیاد بھی باطل ہے۔بدائع الصنائع في ترتيب الشرائع (5/ 135):''والثاني: العدد في العاقد، فلا يصلح الواحد عاقداً من الجانبين في باب البيع''۔اسی طرح نظامِ تکافل میں ایک خرابی یہ بھی ہے کہ وقف کے باب میں ایک ضابطہ یہ ہے کہ وقف کی رقم مالک کو واپس نہیں کی جا سکتی، بلکہ وہ صرف وقف کے مصالح اور مقاصد میں ہی استعمال کی جا سکتی ہے، جب کہ نظامِِ تکافل میں نقصان کی صورت میں وقف کی ہوئی رقم مالک کو واپس کر دی جاتی ہے۔البحر الرائق شرح كنز الدقائق ومنحة الخالق وتكملة الطوري (5/ 221):"(قوله : و لايملك الوقف) بإجماع الفقهاء، كما نقله في فتح القدير ؛ ولقوله عليه السلام لعمر - رضي الله عنه -: «تصدق بأصلها، لا تباع ولا تورث»؛ ولأنه باللزوم خرج عن ملك الواقف، وبلا ملك لا يتمكن من البيع، أفاد بمنع تمليكه وتملكه منع رهنه، فلايجوز للمتولي رهنه."نیز کسی بھی عقد کے درست ہونے کے لیے ضروری ہے کہ عاقدین عاقل ہوں جب کہ اس نظام میں عقد کی نسبت شخصِ معنوی کی طرف کی جاتی ہے جو کہ خارج میں وجود ہی نہیں رکھتا اس لیے عقد کی نسبت اس کی طرف کرنا سراسر غلط ہے۔بدائع الصنائع في ترتيب الشرائع (5/ 135):"(أما) شرائط الانعقاد فأنواع: بعضها يرجع إلى العاقد، وبعضها يرجع إلى نفس العقد، وبعضها يرجع إلى مكان العقد، وبعضها يرجع إلى المعقود عليه، (أما) الذي يرجع إلى العاقد فنوعان: أحدهما أن يكون عاقلاً."مذکورہ بالا مفاسد کی بنا پر تکافل کا مروجہ نظام شرعاً درست نہیں خواہ وہ "پاک قطر تکافل" ہو یا کوئی اور، اس لیے تکافل کے تحت دی جانے والی سہولیات اور پالیسیاں لینا , استعمال کرنا اور اس ادارے میں ملازمت کرنا شرعاً جائز نہیں ہے۔ فقط واللہ اعلم
                                                  
عنوان: پینشن کا حکم
سوال: میرے والد محترم آج  سے آٹھ  سال پہلے وفات پاچكے ہیں، وہ سرکاری ملازم تھے،  پینشن اور واجبات گور نمنٹ بیوہ کو دیتی ہےجو  دو سال کے عرصے میں ملتے ہیں، کیا وہ بھی  میراث ہے؟ میری دادی تب زندہ تھیں اور سب کام ان کی موجودگی میں ہوئے چار سال بعد دادی محترمہ کی وفات  ہوئی، ان کی  وفات کے  3  سال بعد ہم پے پھپھو لوگوں نے ایک کیس کر دیا اور دادی کا حصہ مانگنا شروع کر دیا ۔ دادی نے کبھی اپنی زندگی میں ایسا مطالبہ نہیں  کیا،  و ہ ایک امیر خاتون تھیں،  لیکن اب پھپھو لوگ پینشن میں حصہ مانگ رہے ہیں جب کہ پینشن بیوہ کو ہی ملتی ہے۔  وضاحت فرما دیں!
جواب: واضح رہے کہ ملازمین یا ان کے  انتقال بعد ان کے لواحقین کو  ملنے والی پینشن کی رقم  متعلقہ ادارہ کی طرف سے عطیہ اور تبرع ہوتی ہے، اور ادارہ  جس کے نام پر جاری کرے وہی اس کا مالک ہوتا ہے؛  لہذا صورتِ  مسئولہ  میں  سائل کے مرحوم والد  کو   ملنے والی پینشن ان کے انتقال کے بعد مرحوم کی بیوہ  کو مل رہی ہے، وہ مرحوم کی بیوہ کی ملکیت ہے،یہ مرحوم کی وراثت میں تقسیم نہ ہو گی۔ پینشن سے متعلق دیگر ورثاء(پھپھو وغیرہ) کا مطالبہ درست نہیں ہے۔البتہ سائل کی مرحومہ دادی کے ترکہ/ میراث میں مرحومہ کے تمام شرعی ورثاء کا حق ہے؛ لہٰذا اگر سائل یا اس کے گھر والوں کے پاس مرحومہ دادی کے ترکے کا کچھ حصہ موجود ہے تو اس کے متعلق مرحومہ کے ورثاء (سائل کی پھپھو) وغیرہ کا مطالبہ درست  ہوگا۔ امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے‘‘۔(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم)فقط واللہ اعلم
                                                  
عنوان: بینک ملازم کے بچے کو ٹیوشن پڑھا کر فیس لینا
سوال: میرے پاس ایک  بچہ ٹیوشن پڑھتاهے اور اس کے والد سودی بینک میں نوکری کرتے ہیں  تو بظاهر مجھے اس بچے کو پڑھانے کے عوض جو پیسہ ملتا ہے اس حرام نوکری سے ملی ہوئی تنخواہ ہی سے ہوگا،  کیا میرے لیے یہ فیس لینا جائز ہے ؟
جواب: اگر کوئی شخص کسی بینک کے ملازم کے گھر اُس کے بچے کو ٹیوشن پڑھانے جاتا ہو اور اُس سے فیس وصول کرتا ہو تو ٹیوشن پڑھانے والا چوں کہ  اپنے پڑھانے کی فیس وصول کرتا ہے اور پڑھانا ایک جائز کام ہے ، اور اس تعلیم میں  ناجائز کام میں معاونت بھی نہیں ہے؛ اور مذکورہ صورت میں فیس میں دی گئی رقم (یعنی نوٹ کا سودی ہونا مصرح و ) متعین نہیں،  اس لیے ٹیوشن پڑھانے والے    کا بینک ملازم سے فیس وصول کرنا جائز ہو گا، تاہم اس میں کراہت ہوگی ۔الدر المختار وحاشية ابن عابدين (رد المحتار) (6/ 189):"وإن كانا مما لايتعين فعلى أربعة أوجه: فإن أشار إليها ونقدها فكذلك يتصدق (وإن أشار إليها ونقد غيرها أو) أشار (إلى غيرها) ونقدها (أو أطلق) ولم يشر (ونقدها لا) يتصدق في الصور الثلاث عند الكرخي قيل: (وبه يفتى) والمختار أنه لايحلّ مطلقًا، كذا في الملتقى. و لو بعد الضمان هو الصحيح، كما في فتاوى النوازل. و اختار بعضهم الفتوى على قول الكرخي في زماننا لكثرة الحرام، و هذا كله على قولهما."فقط واللہ اعلم
                                                  
عنوان: کمیٹی / قسطوں پر موٹر سائیکل خریدنے کا حکم
سوال: سرکارکی طرف سے  موٹر سائیکل ،کمیٹی پر ایک لاکھ ساٹھ ہزار روپے پر ملتا ہے اور کمیٹی کے بغیر ایک لاکھ بیس ہزار پر ملتا ہے،  شریعت کی روسے یہ خریداری کیسی ہے؟
جواب: اگر کمیٹی سے  مراد  ادھار  خریدا ری  ہے تو  اس کا حکم  یہ  ہے کہ نقد پر  ایک  لاکھ  بیس  ہزار  پر  موٹر  سائیکل  خریدنا  یا  ادھار  پر  ایک  لاکھ  ساٹھ  ہزار  پر خریدنا دونوں جائز ہے،  بشرط یہ کہ خریداری سے پہلے یہ طے کر لیا جائے کہ نقد پر خریدا جا رہا ہے یا کمیٹی (قسطوں)  پر، نیز مجموعی قیمت اور قسطوں کی مقدار اور مدت بھی متعین کرنا ضروری ہے۔ اور ایک قیمت طے ہوجانے کے بعد  اس میں کمی بیشی کرنا یا قسط میں تاخیر کرنے کی وجہ سے کسی قسم کا جرمانہ لگانا جائز نہیں ہوگا۔شرح المجلہ میں ہے:"البیع مع تاجیل الثمن و تقسیطه صحیح،یلزم ان یکون المدة معلومة فی البیع بالتاجیل و التقسیط".(شرح المجلة لسليم رستم باز،ص:100،رقم الماده:245)فقط والله  اعلم
                                                  
عنوان: جاز کیش اکاؤنٹ سے کسی کو لوڈ کرنے پر کمپنی کی طرف سے ملنے والی سہولیات کا حکم
سوال: اگر بندے کا جیز کیش اکاؤنٹ ہے تو اس اکاؤنٹ کے اندر پیسے رکھنے پر کمپنی والے جو پرافٹ دیتے ہیں وہ تو سود کے زمرے میں آتا ہے، لیکن اگر بندہ اپنے جائز کیش اکاؤنٹ سے کسی کو لوڈ کرتا ہے مثلًا پچاس روپیہ لوڈ کرنے پر کمپنی والے کچھ ایم بی اور کچھ ایس ایم ایس اور منٹ وغیرہ دیتے ہیں،  ان کو استعمال کرنا کیسا ہے؟
جواب: ہماری معلومات کے مطابق جاز کمپنی اپنے صارف کو مختلف قسم کی سہولیات صرف اس وقت دیتی ہے جب صارف اپنے اکاؤنٹ میں مخصوص رقم جمع کرائے،  جس میں صارف کی شرعی حیثیت قرض دینے والے کی ہوتی ہے،  جب کہ کمپنی کی شرعی حیثیت مقروض کی ہوتی ہے، لہذا اس رقم  کے کسی بھی طرح کے تصرف پر ملنے والی سہولیات کی شرعی حیثیت قرض پر منافع کی ہے جو کہ سود ہے ؛ لہذا مذکورہ  کمپنی کی طرف سے ملنے والی کسی بھی قسم کی سہولت سے فائدہ اٹھا نا سود ہونے کی وجہ سے حرام ہے۔فتاوی شامی میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (مطلب کل قرض جر نفعا، ج:5، ص:166،  ط:ایج ایم سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا".( باب کل قرض جر  منفعة، کتاب الحوالة، ج:14، ص:513،  ط: إدارة القرآن)فقط واللہ اعلم
                                                  
عنوان: قصابی (قصائی) کا پیشہ اختیار کرنے کا حکم
سوال: قصابی کا پیشہ شرعًا کیسا ہے؟ شریعت میں کیا حکمِ حدیث کی روشنی میں اس عمل میں کوئی حرج تو نہیں ہے؟
جواب: قصابی (قصائی) کا پیشہ اختیار کرنا اور اس پر اجرت لینا شرعًا جائز ہے، رسول اللہ  ﷺ کی حدیثِ مبارک سے بھی قصاب (قصائی) کو اجرت دینے کا جواز معلوم ہوتا ہے، چنانچہ ایک روایت میں ہے کہ حضرت علی رضی اللہ عنہ نے فرمایا کہ رسول اللہ ﷺ نے مجھے حکم دیا کہ میں آپ ﷺ کے قربانی کے اونٹوں کی نگرانی کروں اور قربانی کے بعد ان کے گوشت، کھال اور جھول (کجاوہ وغیرہ سب چیزیں) صدقہ کردوں اور ان چیزوں میں سے کوئی بھی چیز قصائی کو اجرت میں نہ دوں۔ آپ  ﷺ  نے فرمایا کہ ہم قصائی کو اپنے پاس سے کوئی اور چیز بطورِ  اجرت دے دیں گے۔صحيح مسلم (2/ 954):"حدثنا يحيى بن يحيى، أخبرنا أبو خيثمة، عن عبد الكريم، عن مجاهد، عن عبد الرحمن بن أبي ليلى، عن علي، قال: «أمرني رسول الله صلى الله عليه وسلم أن أقوم على بدنه، وأن أتصدق بلحمها وجلودها وأجلتها، وأن لا أعطي الجزار منها»، قال: «نحن نعطيه من عندنا»."مرقاة المفاتيح شرح مشكاة المصابيح (5/ 1823):"(وعن علي - رضي الله عنه - قال: «أمرني رسول الله صلى الله عليه وسلم أن أقوم على بدنه») - بضم الباء وسكون الدال جمع بدنة، والمراد بدنه التي أهداها إلى مكة في حجة الوداع، ومجموعها مائة كما تقدم، وفيه جواز الإنابة في نحر الهدي، وتفرقته ( «وأن أتصدق بلحمها وجلودها وأجلتها» ) - بكسر الجيم، وتشديد اللام جمع جلال، وهي جمع جل للدواب. (وأن لا أعطي الجزار) أي: شيئا (منها قال) أي: علي، أو النبي صلى الله عليه وسلم وهو الأظهر (ونحن نعطيه) أي: أجرته (من عندنا " (متفق عليه) .قال ابن الهمام: روى الجماعة إلا الترمذي: «أمرني رسول الله صلى الله عليه وسلم أن أقوم على بدنه، وأقسم جلودها، وجلالها، وأمرني أن لا أعطي الجزار منها. وقال: " نحن نعطيه من عندنا» ". وفي لفظ: «وأن أتصدق بجلودها، وجلالها» ، ولم يقل فيه البخاري، " ونحن نعطيه من عندنا ". وفي لفظه: وأمره أن يقسم بدنه كلها ; لحومها وجلالها، وجلودها في المساكين، ولا يعطي في جزارتها منها شيئًا.قال السرقسطي: جزارتها بضم الجيم، وكسرها، فالكسر المصدر، وبالضم اسم لليدين والرجلين، والعنق، وكان الجزارون يأخذون في أجرتهم. وحكى ابن المنذر، عن ابن عمر وإسحاق، أنه لا بأس ببيع جلد هديه والتصدق بثمنه. وقال النخعي، والأوزاعي: لا بأس أن يشتري الغربال، والمنخل، والفأس، والميزان ونحوها. وقال الحسن البصري - عليه رحمة الباري: لا بأس أن يعطي الجزار الجلد يعني إذا أجره، وأما عطاؤه له تطوعا فجائز إجماعا."فقط واللہ اعلم
                                                  
عنوان: بٹ کرپٹون کا حکم
سوال: کیا  BitKrypton جائز ہے؟
جواب: بٹ کرپٹون  میں انویسٹمنٹ  اور کاروبار سے اجتناب کیا جائے؛ کیوں کہ  ڈیجیٹل کرنسی، جسے "کرپٹو کرنسی" بھی کہا جاتاہے، میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92) فقط واللہ اعلم
                                                  
عنوان: بٹ کوائن کا بزنس
سوال: بٹ کوائن کا شرعی حکم کیا ہے؟
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: بکری اس شرط پر پالنا کہ ایک سال پیدا ہونے والے بچے  پالنے والے اور دوسرے سال مالک کے ہوں گے
سوال: میں نے ایک آدمی سے بکری اس شرط پر لی کہ ایک سال میں جو بچے پیدا کرے وہ  میرے ہوں گے اور دوسرے سال تمہارے ہوں گے،  کیا یہ جائز ہے؟
جواب: صورتِ  مسئولہ میں کسی سے  جانور  (بکری) اس شرط پر لینا کہ بکری سنبھالنے والا  اسے چارہ کھلائے  گا، پھر اس سے جو نسل پیدا ہو وہ دونوں کے درمیان آدھی آدھی ہوگی، یا ایک سال جو بچے ہوں گے وہ ایک کے ہوں گے اور دوسرے سال جو بچے ہوں گے وہ دوسرے کے ہوں گے، شرعًا یہ جائز نہیں ہے۔اگر کسی نے ایسا کرلیا تو جانور کے پیدا ہونے والے بچےجانور کے مالک کے ہوں گے، دوسرے شخص کو چارے کی رقم اور اتنی اجرت ملے گی جتنی مارکیٹ میں اس جیسے شخص کو جانوروں کی نگرانی کی  ملتی ہے۔اس کے متبادل جواز کی ممکنہ صورتیں درج ذیل ہیں:1۔۔  ایک صورت تو  یہ ہے کہ کرایہ پر پالنے کے لیے دے دے، اور پالنے والے کی اجرت طے کرلے، اس صورت میں دودھ، بچے  وغیرہ سب مالک کے ہوں گے۔2۔۔ زید (مثلاً)  اپنے پیسوں سے جانور خریدے اور پھر عمرو (مثلاً) کے ہاتھ اس کا آدھا حصہ  آدھی قیمت پر بیچ دے ،پھر زید عمرو کو وہ پیسے معاف کردے،تو  دونوں کے درمیان  وہ جانور مشترک ہوجائے گا،  اس جانورسے  جو بچے پیدا ہوجائیں، ہر ہر بچے میں زیداور عمرو برابر شریک ہوں گےاور اس طرح اس جانورکے دودھ میں بھی دونوں برابر شریک ہوں گے ۔3۔۔  زید اور عمرو   دونوں پیسے ملا کرجانور خریدیں، اس میں ہر ایک اپنی مالیت کے بقدر شریک ہوگا ، اوراسی طرح  مالیت کے تناسب سے دونوں اس کے دودھ ، اور ہر ہر بچے میں بھی  شریک ہوں گے ، البتہ اس صورت میں اس طرح طے کرنا کہ پہلا بچہ ایک کا ہوگا اور دوسرا بچہ دوسرے کا ہوگا یہ شرعاً غلط ہے،دونوں ہر ہر بچے میں اپنے اپنے حصے کے بقدر شریک ہوں گے ۔ فتاوی عالمگیری میں ہے:"دفع بقرةً إلى رجل على أن يعلفها وما يكون من اللبن والسمن بينهما أنصافاً فالإجارة فاسدة".(4/۵۰4، کتاب الإجارة، الفصل الثالث في قفيز الطحان وما هو في معناه، ط: رشیديه)خلاصۃ الفتاوی ہے :" رجل دفع بقرةً إلى رجل بالعلف مناصفةً وهي التي تسمى بالفارسية "كاونيم سوو" بأن دفع على أن ما يحصل من اللبن والسمن بينهما نصفان، فهذا فاسد، والحادث كله لصاحب البقرة والإجارة فاسدة".(خلاصة الفتاوی، ۳/۱۱4، کتاب الإجارة، الجنس الثالث في الدواب ومایتصل بها، ط/قدیمی)بدائع الصنائع میں ہے:"وَلَا خِلَافَ في شَرِكَةِ الْمِلْكِ أَنَّ الزِّيَادَةَ فيها تَكُونُ على قَدْرِ الْمَالِ حتى لو شَرَطَ الشَّرِيكَانِ في مِلْكِ مَاشِيَةٍ لِأَحَدِهِمَا فَضْلًا من أَوْلَادِهَا وَأَلْبَانِهَا لم تَجُزْ بِالْإِجْمَاعِ".(6/6۲، کتاب الشرکة، فَصْلٌ وَأَمَّا بَيَانُ شَرَائِطِ جَوَازِ هذه الْأَنْوَاعِ، ط:سعید)المبسوط للسرخسی میں ہے:"بِخِلَافِ الزَّوَائِدِ فَإِنَّهَا تَتَوَلَّدُ مِنْ الْمِلْكِ فَإِنَّمَا تَتَوَلَّدُ بِقَدْرِ الْمِلْكِ".(المبسوط للسرخسی، ۱۵/6، کتاب القسمة، ط: دار المعرفة – بيروت، تاريخ النشر: 1414هـ = 1993م) فقط واللہ اعلم
                                                  
عنوان: فاریکس ٹریڈنگ (forex trading) کا حکم
سوال: فاریکس ٹریڈنگ (forex trading) حرام ہے یا حلال ہے؟
جواب: فاریکس (forex) کے نام سے بین الاقوامی سطح پرجوکاروبار رائج ہے،اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے۔ہمارے علم کے مطابق "فاریکس ٹریڈنگ" (forex trading) کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم پائے جانے کی وجہ سے ناجائز ہیں،  وہ شرعی خرابیاں درج ذیل ہیں:(1)  کرنسی کی بیع شرعاً  "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے،  یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔الحاصل تقابض (جانبین سے قبضہ) نہ پائےجانے کی وجہ سے ایسے سودے شرعاً فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps ( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے کے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فی صد  لوگ اس مارکیٹ میں خریداری محض کرنسی ریٹ کےاُتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "(قبضہ سے پہلے فروخت کرنا)، "بیع مضاف الی المستقبل"(مستقبل کی بیع)  اوردیگر وہ شروطِ فاسدہ پائی جاتی ہیں جن کا اوپر بیان ہوا ۔نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔ مذکورہ خرابیوں کی بنیاد پر فاریکس ٹریڈنگ کے ذریعہ پیسہ کمانا جائز نہیں ہے۔فقط واللہ اعلم
                                                  
عنوان: بکریوں کا ریوڑ فروخت کرنا
سوال: مشتری نے بائع سے کہا مجھے 20بکریاں ہر بکری 13000قیمت کے بدلے دے دو ، اور ساتھ میں یہ بھی کہہ دیا کہ پیسے یکم کو دوں گا، اس بات پر دونوں راضی ہوگئے، بعد میں بائع نے کہا: آپ مجھ سے 25 بکریاں لے لو، ہر بکری 14 ہزار کے بدلے اور پیسے اگلے سے اگلے یکم کو دے دو،  تو آیا یہ جائز ہے یا نا جائز ؟ سود کا احتمال ہے کہ نہیں شرعی نقطۂ  نظر سے  راہ نمائی فرمائیں!
جواب: صورتِ مسئولہ میں مذکورہ سودا اگر باہمی رضامندی سے طے پاجائے تو شرعًا جائز ہوگا، مذکورہ سودا سودی قرار نہیں پائے گا، اس لیے کہ شرعًا سود   اس اضافے کو کہا جاتا ہے  جو ہم جنس مال (نقدی، مکیلی یا موزونی چیز )  کے تبادلے میں بغیر عوض آئے اور عقد کے وقت مشروط ہو، نیز جو سودا شرعًا فاسد ہوتا ہے وہ سودی معاملے کے حکم میں ہوتی ہے، جب کہ مسئولہ صورت میں رقم کے عوض بکریاں موجود ہیں، نیز خرید و فروخت کے وقت قیمت کی کوئی حد شریعت مطہرہ نے مقرر نہیں فرمائی ہے، قیمت طے کرنے کو عاقدین کی باہمی رضامندی پر موقوف کیا ہے، لہذا اگر عاقدین 25 بکریوں کی خرید و فروخت اس طور پر کرنے تیار ہوجائیں کہ ہر بکری کی قیمت 14000 طے پائے تو شرعًا  اس کی اجازت ہوگی۔موسوعة الفقه الإسلامي للتويجري میں ہے:حكم بيع المعدود:كل ما يباع بالعدد، ولا يراعى فيه الوزن، يجوز بيعه متفاضلا كالإبل، والسيارات، والآلات، والثياب، والأحذية وغير ذلك من المعدودات، لأن علة الربا في غير المطعومات إما الوزن والكيل، أو الثمنية.وهذه ليست موزونة، ولا مكيلة، ولا أثمانا للأشياء، فيجوز بيعها بجنسها أو بغيره، متفاضلة أو متساوية، بثمن عاجل أو آجل."(الباب الحادي عشر كتاب المعاملا، ٤- الربا، ٣ / ٤٨٥، ط: بيت الأفكار الدولية) فقط واللہ اعلم
                                                  
عنوان: جوبلی فیملی تکافل کا حکم
سوال: جوبلی فیملی تکافل کا شرعی حکم کیا ہے؟
جواب: جوبلی تکافل، و دیگر تمام پالیسیوں میں بھی انشورنس کے ناجائز ہونے کی وجوہات پائی جاتی ہیں، جس کے سبب تکافل پالیسی لینا جائز نہیں۔ فقط واللہ اعلم
                                                  
عنوان: بینک میں نوکری / ملازمت کا حکم
سوال: بینک کی نوکری کرنا کیسا ہے ؟
جواب: بینک میں نوکری کرنا ناجائز ہے اور اس سے حاصل ہونے والی آمدن بھی حلال نہیں ہے۔تفصیل یہاں ملاحظہ کریں :بینک کی نوکری کرنافقط واللہ اعلم
                                                  
عنوان: لائف انشورنس کا حکم
سوال: کیا شریعت میں لائف انشورنس کرنا اور کروانا  جائز ہے؟
جواب: لائف  انشورنس پالیسی خریدنا سود، جوئے اور غرر پرمشتمل ہونے کی  بنا پر ناجائز اور حرام ہے۔تفصیل درج ذیل لنک پر موجود فتوے میں ملاحظہ کیجیے:انشورنس کا حکمفقط واللہ اعلم
                                                  
عنوان: کیا نواسے نواسیوں کا میراث میں حق ہے؟
سوال: میری شادی 2004ء میں میرے والدین کی پسند پر میری ماموں زاد بہن سے ہوئی ۔مرحومہ 2015ء جنوری تک میری حق زوجیت میں رہیں۔اس دوران مرحومہ کے بطن سے سائل کے دو فرزندان 2009ءاور2012ء میں بالترتیب تولد ہوئے۔سائل نے اپنی بیوی سے باہمی صلاح ومشورہ کرکے بیوی کے دونوں خاندانوں سے حاصل شدہ سونے کے زیورات کو فروخت کرکے آدھا کنال اراضی حاصل خریدی تھی۔سائل کو 2010 میں بحثیت سرکاری ملازم محکمہ نے بغیر تنخواہ کے وٹرنری کالج میں 5سال کے لیے  ڈاکٹری کی ڈگری حاصل کرنے کے  لیے بھیجا۔مگر  بد قسمتی سے 2013ء میں ہی سائل کی شریک حیات کو انتڑیوں کا کینسر نمودار ہوا۔B.v.sc  چوں کہ سائل اس دوران بغیر تنخواہ کالج میں کی ڈگری کررہا تھا؛ اس لیے سائل نے اپنی بیوی سے مشورہ کرکے بیوی کا آدھا کنال اور اپنا آدھا کنال یعنی  کل ایک کنال اراضی فروخت کی اور اپنی بیوی کو دہلی کے ایک بڑے پرائیوٹ ہسپتال میں علاج کے  لیے بھرتی کیا۔اور ڈیڑھ سال کے عرصے میں اللہ کے فضل سے میری زوجہ محترمہ دو سرجریوں کے بعد اس مرض کینسر سے مبرا  ہوئی  اور دونوں خاندان مطمئن اور خوش ہوئے۔جنوری 2015ء کوسائل کی بیوی اپنے باپ کی دعوت پر میکے چلی گئی اور وہاں چند دن قیام کے  لیے رک گئی۔کچھ دن کے بعد اچانک اس کو وھاں پر سٹروک ہوا  اور  سسرال والوں نے فوراً بلایا اور  سائل نے جلدی اپنی بیوی کو ہسپتال میں بھرتی کرایا ۔بالآخر میری بیوی اس دنیا سے انتقال کرکے مالک حقیقی سے جا ملی۔اب  چوں کہ متوفیہ کے دو فرزندان دنیا میں موجود ہیں استدعا ہے کہ قرآن اور حدیث کی روشنی میں ایک فتویٰ صادر فرمایا جائے کہ کیا یہ متوفیہ کے فرزندان اپنے نانا  اور نانی کی وراثت سے کوئی  جائز حق حاصل کرسکتے ہیں؟  یا ماں کے مرجانے کے بعد یہ دونوں بچے نانا  اور نانی کی وراثت سے محروم ہوگئے ہیں؟سائل کے سسر کے ملکیت میں 1کنال 7 مرلے اور ایک مکان بقیمت  60لاکھ  روپے اور  8 دوکانیں اور 5 مرلہ شاملات اراضی موجود ہیں۔جب کہ میری ساس کی ملکیت میں 18 مرلےاراضی موجود ہے۔ان کی اولاد میں ایک بیٹا ہے  اور ایک بیٹی جو سائل کی زوجیت میں 2015ء تک تھی۔(سائل کی بیوی پر بیماری میں علاج معالجہ پر جوکثیر رقم خرچ ہواوہ سائل نے خود کیا اس میں کسی نے مدد نہ کی۔)
جواب: واضح رہے کہ وراثت انسان کے مرنے کے بعد اس کے مال میں جاری ہوتی ہے، صورتِ  مسئولہ میں  سائل کے  ساس سسر  چوں کہ تاحال بقیدِ  حیات ہیں،  اور ان کی صاحبزادی ( سائل کی مرحومہ اہلیہ )  کی وفات ان کی حیات میں ہی  ہوئی ہے، لہذا ساس سسر کی وفات کے بعد ان کے بیٹے کی حیات  کی صورت میں سائل کے بچوں کا اپنے نانا اور نانی کے ترکے میں کوئی حصہ نہ ہوگا، البتہ نانا نانی اپنی زندگی میں   اگر انہیں کچھ دینا چاہیں تو دے سکتے ہیں  وہ ان کی طرف سے تحفہ ہوگا، اسی طرح سے اگر وہ اپنے نواسے نواسی کے حق میں وصیت کرنا چاہیں تو ایک تہائی ترکہ تک کی وصیت کر سکتے ہیں۔  فقط واللہ اعلم
                                                  
عنوان: B4u گلوبل کا حکم
سوال: b4u global کمپنی کے بارے میں پوچھنا ہے کہ جائز ہے یا ناجائز ہے؟
جواب: مذکورہ کمپنی میں سرمارہ کاری کرنا جائز نہیں، مزید تفصیل کے  لیے دیکھیے:بی فار یو (B4U) میں انویسٹ کرنا فقط واللہ اعلم
                                                  
عنوان: بی فار یو کے ساتھ معاملات کرنا
سوال: B4U کمپنی کے ساتھ لین دین کا شرعاً کیا حکم ہے؟
جواب: مذکورہ کمپنی سے لین دین جائز نہیں۔تفصیل کے لیے درج ذیل لنک پر فتویٰ ملاحظہ کیجیے:بی فار یو (B4U) میں انویسٹ کرنافقط واللہ اعلم
                                                  
عنوان: HBA (House Building Advance) لون پر اس لیے سود دینا کہ جی پی فنڈ کی اضافی رقم لے رہا ہے
سوال: [HBA (House Building Advance) ] ایچ بی اےایک  ایڈوانس قرض ہے جو گورنمنٹ اپنے ملازمین کو دیتی ہے اور اس میں اصول یہ ہے کہ جو جی پی فنڈ میں سود لے رہا ہے، اسے ایچ بی اے (HBA) میں سود بھرنا ہوگا۔ میں نے سنا ہے جی پی فنڈ والا سود لینا جائز ہے تو کیا ایچ بی اے پر سود بھرنا بھی جائز ہے؟
جواب: صورتِ  مسئولہ میں ایچ بی اے (HBA) لون  لے کر اس پر سود ادا کرنا ناجائز ہے،  چاہے جی پی فنڈ کی اضافی رقم ملنے والی صورت جائز ہی کیوں نہ ہو۔باقی جی پی فنڈ کے سود کے متعلق تفصیل یہ ہے کہ اگر کسی سرکاری ملازم کی تنخواہ سے جبری کٹوتی ہورہی ہو تو فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے  کہ ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے، ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی ؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے۔اور اگر جی پی فنڈ کے لیے تنخواہ سے اختیاری کٹوتی ہورہی ہو تو  اپنی تنخواہوں سے جتنی کٹوتی کرائی ہے  (اور ابتدا میں اگر کمپنی اپنی طرف سے بھی کچھ رقم ملاتی ہے تو) اتنی ہی جمع شدہ رقم وہ لے سکتے ہیں، انٹرسٹ کے نام سے ملنی والی زائد رقم لینا شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔الدر المختار وحاشية ابن عابدين (رد المحتار) (5 / 166):"وفي الأشباه: كل قرض جرّ نفعًا حرام."فقط واللہ اعلم
                                                  
عنوان: ایم سی بی اسلامک بینکنگ میں رقم لگانا
سوال: ایم سی بی عارف حبیب بینک نے آئی سیو یا isave کے نام سے ایک اپلیکیشن بنائی ہے،  جس میں آپ بینک سے آن لائن فنڈ ٹرانسفر کرکے انوسٹمنٹ کرسکتے ہیں۔ ان میں سے کچھ اسلامی فنڈز کے نام سے بھی ہے۔ ساتھ میں وہ کچھ علماء کی طرف سے فتویٰ کی کاپی بھی فراہم کرتے ہیں کہ یہ بالکل اسلامی اصولوں کے مطابق ہے۔ کیا اس  میں انوسٹمنٹ درست ہے؟
جواب: موجودہ زمانے میں اسلامی بینکنگ کے عنوان سے جتنے بھی بینک کام کر رہے ہیں، چاہے مروجہ اسلامی بینک ہوں یا دیگر  بینکوں کے اسلامی کاؤنٹروغیرہ،  ان میں بہت سی شرعی خامیاں موجود ہیں، جن کی موجودگی میں انہیں "اسلامی" بلکہ "غیر سودی" بھی نہیں کہا جاسکتا، لہذا دیگر بینکوں کی طرح مروجہ اسلامی بینکوں میں  یا دیگر بینکوں کے اسلامی کاؤنٹر یا فنڈز وغیرہ کے نام سے بنائے گئے نفع بخش اکاؤنٹ،ان میں رقم انویسمنٹ کرکے اس پر نفع حاصل کرناجائز نہیں ہے۔ البتہ  شدید مجبوری کی صورت میں کسی بھی بینک میں کرنٹ اکاؤنٹ کھولنے کی اجازت ہے، اس لیے کہ  کرنٹ اکاؤنٹ کھلوانے کی صورت میں اکاؤنٹ ہولڈر  نہ تو براہِ راست  سودی نظام میں معاون ہوتا ہے اور نہ ہی سودی رقم وصول کرتا ہے؛ اس لیے ضرورت کی وجہ سے بامرِ مجبوری اس کی اجازت دی جاتی ہے۔ فقط واللہ اعلم
                                                  
عنوان: جی پی فنڈ کا حکم
سوال: میں سرکاری ملازم ہوں اور گورنمنٹ ہر ماہ میری تنخواہ سے جی پی فنڈ کے نام پر پیسے کاٹتی ہے اور ریٹائر منٹ پر جتنا فنڈ جمع ہوا ہوتا ہے، کچھ اضافی پیسوں کے ساتھ دے دی جاتی ہے تو کیا یہ اضافی پیسے لینا جائز ہے یا نہیں؟ اس کے علاوہ کچھ ملازمین گورنمنٹ کے دیے ہوۓ حساب سے کچھ زیادہ پیسے کٹواتے ہیں؛ تاکہ ریٹائرمنٹ پر زیادہ پیسے مل جائیں !
جواب: جی پی فنڈ کی دو صورتیں ہیں: اختیاری اور  جبری۔اگر جی پی فنڈ کا جمع کرنا ملازم کے اختیار میں ہو اور ملازم اپنے اختیار سے کٹوتی کروائے اور اس رقم پر ادارے کی طرف سے اضافہ مل جائے  کہ اس کو ڈبل کرکے واپس کریں یا چالیس فیصد زیادہ کرکے دیں یا انشورنس میں ڈال کر اس پر اضافہ دیں گے تو اس اختیاری جی پی فنڈ کا حکم یہ ہے کہ اصل رقم حلال ہے، اصل رقم کے علاوہ ادارہ یا کمپنی اپنی طرف سے جو رقم شامل کررہی ہے اس کا لینا بھی جائز ہے۔ لیکن اصل اور کمپنی  کی طرف سے  ابتدا میں شامل کردہ  رقم کو کمپنی یا ادارہ، انشورنس کمپنی یا بینک میں جمع کرے تو اس انشورنس یا سود والی اضافی رقم کا حکم یہ ہے کہ  چوں کہ یہ جی پی فنڈ اختیاری ہے، اس صورت میں کمپنی یا ادارہ ملازم کے لیے وکیل بن جائے گا،  اور وکیل کا قبضہ موکل کا قبضہ ہوتاہے، لہٰذا بیمہ کمپنی یا بینک میں رقم منتقل ہونے کے بعد ملازم اس رقم کا مالک بن جائے گا، اب اس رقم پر جو اضافہ کے ملے گا وہ شرعاً سود کے حکم میں ہوگا، اس کا استعمال ملازم کے لیے ناجائز  ہے۔اگر جی  پی  فنڈ کا جمع کرنا آدمی کے اختیار میں نہ ہو اور کمپنی یا ادارہ جی پی فنڈ کی مد میں پیسے کاٹے اور اصل پیسے کے بجائے دوگنے پیسے دے یا اس سے زیادہ دے تو  کل رقم (اصل مع اضافہ) ملازم کے لیے حلال ہے ، اس میں ملازم کا عمل دخل نہیں ہے،اور یہ ملازم کے لیے عطیہ کی طرح ہے، اس کا لینا ملازم کے لیے جائز ہے۔لہذا جہاں جبری کٹوتی ہو وہاں اضافی رقم کا لینا درست ہے، اور جہاں ملازمین اپنی مرضی سے زیادہ رقم کٹواتے ہیں؛ تاکہ اضافی رقم زیادہ ملے یہ عمل اور اپنی مرضی سے کٹوتی کی صورت میں اصل رقم پر ملنے والامنافع لینا درست نہیں ہے۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق ج: 7، ص: 300، ط: دارالكتاب الإسلامي)فتاویٰ شامی میں ہے:"مطلب: كل قرض جر نفعًا حرام(قوله:كل قرض جر نفعًا حرام) أي إذا كان مشروطًا، كما علم مما نقله عن البحر".(رد المحتار ج: 5، ص: 166، ط: سعيد)فتاویٰ شامی میں ہے:"فضل خال عن عوض بمعيار شرعي وهو الكيل والوزن فليس الذرع والعد بربًا مشروط ذلك الفضل لأحد المتعاقدين في المعاوضة".(الدر المختار ج:5، ص: 128/ 129، ط: سعيد)فقط واللہ اعلم
                                                  
عنوان: کار انشورنس کرانا
سوال: کیا پرانی گاڑی کی انشورنس کروانا درست ہے؟
جواب: نئی یا پرانی گاڑی کی انشورینس کرانا بوجہ سود اور جوا ہونے کے جائز نہیں۔تفصیل کے لیے دیکھیے:انشورنس کی شرعی حیثیتفقط واللہ اعلم
                                                  
عنوان: کارٹون کی تصویر والے موبائل پاؤچ کی خرید و فروخت کا حکم
سوال: موبائل کے ایسے پاؤچ جن پر کارٹون والی تصویریں بنی ہوئی ہوتی ہیں ، ان کا بیچنا جائز ہے یا ناجائز ہے؟
جواب: اسلام میں جاندار کی  تصویر سازی کی سخت مذمت وارد ہوئی ہے، اور تصویر سازی حرام ہے ، اس لیے جان دار کی  تصویر  فروخت کرنا جائز نہیں ہے، لہذا ایسی چیزیں جن سے مقصود ہی تصویر کی خرید وفروخت ہو مثلًاجان دار کی  تصویر والے اسٹیکر، کھلاڑیوں وغیرہ کی تصویریں  تو ایسی چیزیں فروخت کرنا جائز نہیں ہے،  اور جن چیزوں میں مقصود تصویر نہ ہو،  بلکہ تصویر اس میں تابع ہو جیسے کارٹون کی تصویر والے موبائل پاؤچ، بستہ وغیرہ تو ایسی چیزوں کو فروخت کرنا ناجائز نہیں ہے اور اس کی آمدنی بھی حرام نہیں ہے، البتہ  تصویر  والی  چیز  فروخت  کرنے سے اجتناب کرنا چاہیے۔ فقط واللہ اعلم
                                                  
عنوان: ترکہ کی تقسیم سے قبل اس سے فائدہ اٹھانا
سوال: وراثت کی تقسیم  سے پہلے نابالغ  بھائی  کی موجودگی میں ترکہ کے استعمال کا حکم  کیا ہے؟
جواب: صورتِ  مسئولہ  میں  اگر   مرحوم /  مرحومہ کے شرعی ورثاء میں سے کوئی وارث  سمجھ دار نہ تو سمجھ دار  ہونے تک تقسیم کو مؤخر  رکھنے  کی گنجائش ہے،تاہم اس دوران  مال  متروکہ میں جو کچھ اضافہ ہوگا وہ سب کا سب مرحوم کا ترکہ شمار ہوگا، خواہ  اضافے  کا  ظاہری  سبب کسی ایک وارث کی محنت ہی کیوں نہ  ہو،  لیکن اگر تمام  ورثاء  بالغ  اور سمجھ   دار  ہوں  اور کوئی  وارث تقسیم کا مطالبہ کرے تو تقسیم میں تاخیر کرنا جائز نہیں،  بہر صورت  جب تک تقسیم  نہ ہو اس وقت تک ہر وارث  اپنے شرعی حصے  کے تناسب سے ترکہ سے منافع حاصل کرنے کا حق دار ہوگا، اپنے  حق سے زائد سے انتفاع کی اجازت نہ ہوگی۔الدر المختار وحاشية ابن عابدينمیں ہے:(أو كان) في صورة الإرث العقار أو بعضه (مع الوارث الطفل أو الغائب أو) كان (شيء منه لا) يقسم للزوم القضاء على الطفل أو الغائب بلا خصم حاضر عنهما (وقسم) المال المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم بطلب كل وعليه الفتوى، لكن المتون على الأول فعليها للعول (وإن تضرر الكل لم يقسم إلا برضاهم) لئلا يعود على موضوعه بالنقض.(قوله: في صورة الإرث) وهي قوله ولو برهنا إلخ، وهذه محترز قوله: هناك وهو أي العقار معهما (قوله: أو بعضه) مكرر مع قول المتن أو شيء منه ح (قوله: مع الوارث الطفل أو الغائب) أو يد مودع الغائب أو يد أم الصغير والصغير غائب فلايقسم وإن كان الحاضر أمينًا بزازية وغيرها (قوله: للزوم القضاء) أي لئلايلزم القضاء عليهما بإخراج شيء مما في أيديهما بلا خصم حاضر منهما أي من جهتهما. والذي في الهداية وغيرها عنهما. هذا وذكر القهستاني أنه لايقسم إلا أن ينصب عنه خصمًا ويقيم البينة فإنه يقسم على ما روي عن الثاني انتهى وأقره في العزمية قلت: لكن في الهداية والتبيين ولا فرق في هذا بين إقامة البينة: أي على الإرث وعدمها هو الصحيح كما أطلق في الكتاب: أي في قوله لايقسم، وهو احتراز عن رواية المبسوط أنه يقسم إذا قامت البينة كفاية فتأمل (قوله: و قسم المال المشترك) أي الذي تجري فيه القسمة جبرًا بأن كان من جنس واحد كما مر و يأتي (قوله: و بطلب ذي الكثير) أي إن انتفع بحصته وأطلقه لعلمه من المقام، ومفهومه أنه لايقسم بطلب ذي القليل الذي لاينتفع إذا أبى المنتفع. و وجهه كما في الهداية أن الأول منتفع فاعتبر طلبه والثاني متعنت فلم يعتبر اهـ ولذا لا يقسم القاضي بينهم إن تضرر الكل وإن طلبوا كما في النهاية، وحينئذ فيأمر القاضي بالمهايأة كما سيذكره الشارح."(كتاب القسمة  ، ٦ / ٢٦٠،  ط: دار الفكر)فقط واللہ اعلم
                                                  
عنوان: کمیشن پر جائیداد کی خرید و فروخت
سوال: میں کمیشن پرجائے داد کی خرید و فروخت کاکام کرتا ہوں، شرعی حیثیت سے یہ کام جائز ہے؟
جواب: پراپرٹی ڈیلنگ  (مکانات وغیرہ  کی خریدوفروخت میں ایجنٹ اور بروکری )کا کام کرنا جائز ہے اور بروکر کے لیے بروکری کی اجرت لینا جائز ہے، بشرطیکہ جس کام پر کمیشن لیا جا رہا ہے وہ کام فی نفسہ جائز ہو، کام بھی متعین ہو، کمیشن ایجنٹ واقعی کوئی معتد بہ عمل انجام دے اور کمیشن جانبین کی رضامندی سے بلاکسی ابہام کے متعین ہو اور ایجنٹ کسی معاملے میں خودخریدار یا فروخت کنندہ ہو تو  بروکری نہ لے۔  نیز طرفین کی جانب سے جو معاوضہ مقرر کر لیا جائے وہ درست ہے، خواہ وہ مارکیٹ ریٹ  کے مطابق ہو  یا کچھ اور ہو۔الدر المختار وحاشية ابن عابدين (6/ 63):"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه كدخول الحمام وعنه قال: رأيت ابن شجاع يقاطع نساجاً ينسج له ثياباً في كل سنة". فقط وا للہ اعلم
                                                  
عنوان: کیا میراث میں عورتوں کا حصہ ہے؟
سوال: کیا عورتوں کے لیے حصہ ہے،  اس (ترکے) میں سے جو میّت چھوڑدے؟
جواب: از رُوئے شرع  میّت کے مرنے کے بعد اس کے ترکے   میں جیسے نرینہ  رشتہ دار اپنے شرعی مقرر شدہ حصوں کے تناسب سے حق دار ہوتے ہیں ایسے ہی خواتین بھی یعنی والدہ، بیوہ، بیٹی، بہن اپنے شرعی مقرر شدہ حصوں اور میراث کے اصولوں  کے تناسب سے حق دار  ہوتی ہیں، اور کسی بھی خاتون کے میت کی میراث میں حق دار ہونے کی صورت میں  ان کو ان کے شرعی حصے سے محروم کرنا اور نرینہ رشتہ داروں کا قبضہ کرلینا  ناجائز اور گناہ ِ کبیرہ ہے، میراث میں کسی بھی حق دار کو  اس کا حق اور  حصہ  اس دنیا میں دینا لازم اور ضروری ہے ، ورنہ آخرت میں دینا پڑے گا اور آخرت میں دینا آسان نہیں ہوگا ، احادیثِ مبارکہ  میں اس بارے میں سخت وعیدیں آئی ہیں، جیسے کہ مروی ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".(مشكاة المصابيح،باب الغصب والعاریة، ج:1، ص:254، ط: قدیمی)ترجمہ: حضرت سعید  بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا؛ جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔فقط واللہ اعلم
                                                  
عنوان: ویسٹیج کمپنی میں مزدوری کرنا
سوال: ویسٹیج کمپنی میں مزدور ہوکر کام کرناکیسا ہے؟
جواب: اگر آپ کی مراد  Vestige Network Marketing (ویسٹیج نیٹ ورک مارکیٹنگ)  کمپنی ہے تو واضح رہے کہ  ہماری معلومات کے مطابق یہ ایک ہندوستانی کمپنی ہے جو  کہ ملٹی لیول مارکیٹنگ کے طریقے پر کام کرتی ہے اور ملٹی لیول مارکیٹگ میں بہت سےمفاسد ہونے کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:1۔ اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں۔(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔)البنایہ شرح الهدایةمیں ہے:"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أيتعليق التمليكم: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار".(۸/۱۵۸، دار الكتب العلمية)الموسوعة الفقهیة  میں ہے :"وقال المحلي: صورة القمار المحرم التردد بين أن يغنم وأن يغرم".(39 / 404 ، طبع الوزارة)2۔ شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درت نہیں۔مسند أحمد میں ہے:"عن عبد الرحمن بن عبد الله بن مسعود،، عن أبيه، قال: " نهى رسول الله صلى الله عليه وسلم عن صفقتين في صفقة واحدة". (6 / 324، موسسة الرسالة)چوں کہ مذکورہ  کمپنی  میں  درج بالا مفاسد ہیں؛  لہٰذا اس کمپنی کے ساتھ کام کرنا یا سرمایہ کاری کرنا تو ناجائز ہے، لیکن  آپ مذکورہ کمپنی  میں کس نوعیت کی مزدوری کرتے ہیں یا کرنا چاہتے ہیں؟  اس کی تفصیل بتاکر دوبارہ سوال ارسال فرمادیں ۔ فقط واللہ اعلم
                                                  
عنوان: کرپٹو کرنسی کا حکم
سوال: کرپٹو کرنسی میں پیسے لگانا حلال ہے یا حرام؟ اسلام میں اس کی کیا حیثیت ہے؟
جواب: کرپٹو کرنسی میں پیسے لگانا ناجائز ہے۔تجارت کے مسائل کاانسائیکلوپیڈیا میں ہے :’’بٹ کوائن‘‘  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں   " کوئن" یا   "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے   " بٹ کوائن" یا کسی بھی   " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔(2/ 92)فقط واللہ اعلم
                                                  
عنوان: آن لائن کام کرکے پیسے کمانے کا حکم
سوال: کیا آن لائن کام کر سکتے ہیں ایڈز وغیرہ اور اس کے علاوہ کر سکتے ہیں ؟ تفصیل سے بتا دیں!
جواب: آن لائن پیسے کمانے کی مختلف صورتیں رائج ہیں جن میں سے بعض جائز اور بعض ناجائز ہوتی ہیں۔ کسی شرعی ممانعت کا ارتکاب کیے بغیر آن لائن پیسے کمانا  جائز ہے۔ایڈز دیکھ کر، یا کلک کرکے، یا بنا کر پیسے کمانا ناجائز ہے؛ کیوں کہ اس میں بہت سے شرعی مفاسد ہیں۔تفصیل یہاں ملاحظہ کریں :ایڈز دیکھ کر پیسہ کماناآن لائن اشتہارات کے ذریعہ پیسے کماناایڈ پر کلک کرکے پیسہ کمانااور اگر آن لائن تجارت کرکے کمایا جائے تو اس میں خرید و فروخت کی شرائط کا لحاظ رکھنا ضروری ہوگا،تفصیل کے لیے درج ذیل لنک ملاحظہ کیجیے:آن لائن کاروبار کا حکمآن لائن ٹریڈنگ کا حکمآن لائن ڈراپ شپنگ کے کاروبار کا حکمآن لائن تجارت کا حکمآن لائن فاریکس ٹریڈنگ کا حکمIQ option یا octafx وغیرہ کے ذریعے آن لائن ٹریڈنگ کرنااور اگر آن لائن فری لانسنگ کے ذریعے کمایا جائے  یا آن لائن تعلیم دے کر اجرت لی جائے تو اس کے لیے بروکری اور اجارہ  کے جواز کی شرائط کا لحاظ رکھنا ضروری ہوگا، تفصیل کے لیے درج ذیل لنک ملاحظہ کیجیے:فری لانسنگ کے ذریعہ رقم کماناآن لائن ٹکٹ بکنگ پر کمیشن لیناآن لائن کلاسز کا حکمانٹرنیٹ کے ذریعہ قرآن پاک اور دیگر دینی علوم کی آن لائن تعلیم دینے اور اس پر اجرت لینے کا حکمموبائل پر آن لائن گیم (8ball poll ) کھیلنے اور اس کے کوئن کی خرید و فروخت کا حکمفقط واللہ اعلم
                                                  
عنوان: بٹ کوائن کا حکم
سوال: بٹ کوائن کے متعلق تفصیل بتادیں!
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: ڈیجیٹل کرنسی اور شئیرز کا کاروبار کرنا
سوال: ڈیجیٹل کرنسی اور شیئر کا کاروبار کرنا کیسا ہے؟
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)2۔   شیئرز کی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔ اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے، وغیرہ)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8- اگر کرنسی یا سونا چاندی کے کاروبار میں شیئرز کی خریدو فروخت ہو تو مذکورہ شرائط کی رعایت رکھنے کے ساتھ ساتھ جانبین سے مجلسِ عقد میں قبضہ پایا جانا بھی ضروری ہے۔اگر شیئرز کے کاروبار میں ان شرائط کی رعایت رکھی جائے تو  کاروبار جائز ہوگا، ورنہ نہیں۔  فقط واللہ اعلم
                                                  
عنوان: بی فار یو (B4U)  میں انویسٹ کرنا
سوال: کیا بی فار یو (B4U) کاروبار میں سود هے؟
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور  مذکورہ کرنسی میں انویسٹمنٹ  جائز نہیں ہے؛ لہٰذا  بی فار یو میں انویسٹمنٹ کرنے کی بھی شرعًا اجازت نہیں ہوگی۔2-  مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم  گزر چکا کہ  یہ ادارہ چوں کہ کرپٹو کرنسی میں انویسٹ کرتا ہے اور کرپٹو کرنسی شرعی طور پر مادی وجو دنہیں رکھتی، اور اس میں سرمایہ کاری کرنا جائز نہیں ہے،  لہٰذا دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنا درست نہیں ہے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے؛  لہذا اس کمپنی میں پیسے انویسٹ کرنا جائز نہیں ہے۔3- اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹروں  کو چین در چین  اجرت یا کسی عنوان سے رقم دی جاتی ہے تو ناجائز ہونے کی ایک اور وجہ ہوگی۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه.(باب الكسب وطلب الحلال، ج:5، ص:1891، ط:دار الفكر.بيروت) مزید  تفصیل کے لیے دیکھیے:B4u میں انویسٹمنٹ کرنافقط واللہ اعلم
                                                  
عنوان: نیا پاکستان ہاؤسنگ اسکیم کے تحت اسلامی بینک سے قرض لینے کا حکم
سوال: نیا پاکستان ہاؤسنگ اسکیم کے تحت کسی اسلامی بینک سے قرضہ لینا جائز ہے یا نہیں؟
جواب: ہماری معلومات کے مطابق "نیا پاکستان ہاؤسنگ اسکیم"   کے تحتگھر  کی خریدار ی کے لیے مختلف بینکوں اور اداروں کی طرف سے قرض فراہم کرنے کی دو صورتیں رائج ہیں:بعض بینک اور ادارے تو صریح سودی قرضہ فراہم کرتے ہیں، اس کا حکم تو  واضح ہے کہ ذاتی گھر کی خریداری کے لیے بھی سودی قرضہ کا لین دین ناجائز اور حرام ہے، جب کہ بعض بینک اور ادارے اس اسکیم کے ذریعہ گھر خریدنے کرنے کے لیے اگرچہ سودی قرضہ کے نام سے تو قرضہ فراہم نہیں کرتے ہیں، بلکہ ذاتی گھر خریدنے کے خواہش مند افراد کے ساتھ شرکتِ متناقصہ (diminishing musharka) کا معاملہ کرتے ہیں ، اور اس معاملے میں بہت سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود (بیع، شرکت اور اجارہ) کو جمع کرنا اور عملاً ایک عقد کو دوسرے عقد کے لیے شرط قرار دینا وغیرہ، یعنی کسی بھی بینک یا ادارے کے ساتھ شرکتِ متناقصہ (diminishing musharka) کا معاملہ کرنے کی صورت میں حقیقتًا یا حکمًا دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد حقیقتاً یا حکمًا ایک ساتھ ہی کیے جاتے ہیں، جب کہ رسولِ اکرم صلی اللہ علیہ وسلم  نے ایک عقد کی تکمیل سے پہلے اس عقد میں دوسرا عقد داخل کرنے سے منع فرمایا ہے، اسی طرح ایک عقد کے لیے دوسرے عقد کو شرط قرار دینا بھی شرعًا ممنوع ہے ، اس  لیے یہ طریقہ بھی  شرعی اصولوں پر پورا نہ اترنے کی وجہ سے ناجائز   اور سودی قرضہ کا ایک ناجائز متبادل ہے۔تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔  خلاصہ یہ ہے کہ جس طرح سودی قرضہ لے کر ذاتی گھر خریدنا جائز نہیں ہے، اسی طرح کسی بھی بینک یا ادارے کے ساتھ  شرکتِ متناقصہ (diminishing musharka) کا معاملہ کر کے ذاتی گھر لینا بھی جائز نہیں ہے۔احکام القرآن للجصاص میں ہے:"وعلى أن النهي عن أكل مال الغير معقود بصفة وهو أن يأكله بالباطل، وقد تضمن ذلك أكل أبدال العقود الفاسدة كأثمان البياعات الفاسدة."(باب التجارات وخیار البیع (3/128)،ط.دار إحياء التراث العربي - بيروت، تاريخ الطبع: 1405)حدیث شریف میں ہے:وفي سنن الترمذي  لمحمد بن عيسى بن سَوْرة الترمذي:"عن أبي هريرة قال: «نهى رسول الله صلى الله عليه وسلم عن بيعتين في بيعة». وفي الباب عن عبد الله بن عمرو، وابن عمر، وابن مسعود: «حديث أبي هريرة حديث حسن صحيح»، والعمل على هذا عند أهل العلم، وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة، وبنسيئة بعشرين، ولايفارقه على أحد البيعين، فإذا فارقه على أحدهما فلا بأس إذا كانت العقدة على أحد منهما ... وهذا يفارق عن بيع بغير ثمن معلوم، ولايدري كل واحد منهما على ما وقعت عليه صفقته..."(أبواب البيوع، باب ماجاء في النهي عن بیعتین في بیعة، ج:۳،ص:۵۲۵،رقم: ۱۲۳۱،ط: مصطفى البابي الحلبي – مصر)"  إن الحلال بين وإن الحرام بين وبينهما مشتبهات لا يعلمهن كثير من الناس فمن اتقى الشبهات استبرأ لدينه وعرضه ومن وقع فى الشبهات وقع فى الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه."(أخرجه مسلم في«باب أخذ الحلال وترك الشبهات» (5/ 50) برقم (4178)، ط. دار الجيل  بيروت)ترجمہ: بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں۔عمدة القاري ميں ہے:"وقال الخطابي: كل شيء يشبه الحلال من وجه والحرام من وجه هو شبهة والحلال اليقين ما علم ملكه يقينا لنفسه والحرام البين ما علم ملكه لغيره يقينا والشبهة ما لايدري أهو له أو لغيره فالورع اجتنابه ثم الورع على أقسام واجب كالذي قلناه ومستحب كاجتناب معاملة من أكثر ماله حرام ومكروه كالاجتناب عن قبول رخص الله والهدايا."(«كتاب البیوع »«باب تفسير المشبهات» (11/236)،ط. دارالكتب العلمية. الطبعة الاولى: 1421ه)و في المبسو ط للسرخسي:"وإذا عقدالعقد على أنه إلى أجل كذا بكذا وبالنقد بكذا أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع ومطلق النهي يوجب الفساد في العقود الشرعية، وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد ... الخ"(کتاب البیوع، باب البیوع الفاسدة، ج:۱۳، ص:۸، ط:دارالمعرفة) فقط واللہ اعلم
                                                  
عنوان: کرپٹو کرنسی کا حکم
سوال: کرپٹو کرنسی اور بٹ کوائن کیا حلال ہے؟ اسے خریدنا چاہیے  یا  نہیں؟
جواب: کرپٹو کرنسی یا بٹ کوائن یا کوئی بھی ڈیجیٹل کرنسی  خریدنا جائز نہیں،  مزید تفصیل کے  لیے دیکھیے:کرپٹو کرنسی منافع کی غرض سے خریدنا فقط واللہ اعلم
                                                  
عنوان: یہودیوں کی ویب سائٹ سے معاملہ کرنا
سوال: کیا کہتے ہیں مفتیانِ اکرام اس بارے میں کہ فائیور ایک مشہور ویب سائٹ ہے، جس کے  ذریعے لوگ اس پر اپنی خدمات مہیا کرتے ہیں اور  خدمات حاصل کرنے والا اس کی مقرر کردہ رقم اسی ویب سائٹ کے ذریعے ادا کرتا ہےاور ویب سائٹ ان خدمات کی  جو اس ویب سائٹ کے  ذریعے انجام دی گئی  ہیں دونوں میں کسی ایک خاص طور پر خدمات مہیا کرنے والے سے بیس فیصد فیس حاصل کرتی ہے۔مثال کے طور پر اگر کسی نے لوگو بنوانا ہے تو وہ اس ویب سائٹ پر آ کر کسی کو لوگو بنانے کا کہے گا، پھر بنانے والا بنا کر دے گا اور جو فیس مقرر ہو گی وہ لوگو بنوانے والا ادا کرے گا ۔پھر اس میں سے بیس فیصد ویب سائٹ کٹوتی کرے گی،  لوگو بنوانے والے سے یا بنانے والے سے اپنی سروس مہیا کرنےاور لوگو بنوانے والے سے پیسے لے کر بنانے والے کو ادا کرنے اور لوگو بنانے والے سے فائل اور لوگو وغیرہ لے کر بنوانے والےتک پہچانے کے ۔آن لائن ارننگ کا شوق رکھنے والے خاص طور پر نوجوانوں  میں اس کا رجحان کافی زیادہ ہے۔داراصل اس ویب سائٹ کا مرکز اسرائیل میں ہے جو ایک یہودی ریاست ہے جو فلسطین میں مسلمانو ں کا خون بہا رہی ہے۔ میں پوچھنا یہ چاہتا ہوں کے کیا اس پر کام کرنا اور اس سے آمد ن حاصل کرنا درست /جائز /حلال ہے ؟ کیا جو فیس خدمات انجام دینےوالا ادا کرتا ہےوہ درست /جائز /حلال ہے؟یا خدمات مہیا کرنے والا ادا کرتا ہے وہ درست /جائز /حلال ہے اس طور پر کہ یہ یہودی ہاتھوں میں جا رہی ہے چاہے وہ اسے اپنے ناجائز مقا صد کے لیے استعمال کرتے ہوں یا نہیں؟ اور اگردرست نہیں ہے تو جو اس پرپہلے سے ہی کام کر رہا ہے اور اس کا کوئی درائع آمدن بھی نہیں ہے اس کے علاوہ وہ کیا کرے؟
جواب: وہ  ممالک یا افراد جو مختلف مواقع پر مسلمانوں پر مظالم ڈھاتے رہتے ہیں، ان کی مصنوعات استعمال کر کے ان کو فائدہ پہنچانا یا ان کی ویب سائٹ پر کام کرکے ان کی معیشت کو فائدہ پہنچانا ایمانی غیرت کے خلاف ہے؛  اس لیے ایک مسلمان کو چاہیے کہ مسلمانوں پر مظالم ڈھانے والے ممالک اور ریاستوں کو فائدہ پہنچانے  سے مکمل طور پر گریز کرے، اس نوعیت کا بائیکاٹ کرنا اسلامی غیرت، اہلِ اسلام سے یک جہتی اور دینی حمیت کا مظہر ہوگا۔لہٰذا بصورتِ مسئولہ اگرچہ مذکورہ ویب سائٹ پر مختلف کمپنیوں کے ملازمین یا فری لانسرز کا بروکری کی شرائط کی رعایت رکھ کر معاملات کرنا فی نفسہ جائز ہوگا، لیکن  اگر  مذکورہ  ویب سائٹ سے  حاصل ہونے والی آمدنی کا 20 فیصد  اسرائیلی کمپنی کو جاتا ہے،  اور وہ اس رقم کو مسلمانوں کے خلاف استعمال کرتی ہے تو اس ویب سائٹ پر کام کرنا اسرائیل کو فائدہ پہنچانا ہے،  اس لیے اس ویب سائٹ پر کام کرنے سے اجتناب کرنا ضروری ہے۔  اس سے پہلے جو کام کرکے نفع کمایا اگر ان معاملات کی شرائط پوری تھیں اور وہ جائز تھے تو آمدن جائز ہوگی، البتہ آئندہ اجتناب کیا جائے۔اس سلسلے میں مسلمانوں کو بھی اسی نوعیت کا ایک فورم بنانا چاہیے؛ تاکہ تمام لوگ مسلمانوں کے اس فورم کے حوالے سے ایک دوسرے سے لین دین کریں ، اور اس کا فائدہ مسلمانوں کو پہنچے، اور ان کا طریقہ کار اسلام کے طریقہ پر ہو؛ تاکہ غیر مسلم مسلمانوں کی اس کاوش سے متاثر ہوں۔ فقط واللہ اعلم
                                                  
عنوان: مضاربت میں فیصد متعین کرنا
سوال: ایک شخص نے دوسرے شخص سے پندرہ لاکھ روپے لیے ہیں کہ اس پیسوں سے میں کوئلہ خریدتا ہوں، اب مہینے میں جتنا کوئلہ لگ گیا تو اس حساب سے میں آپ کو نفع دوں گاتو کیا یہ جائز ہے؟  کبھی اس کو چالیس ہزار روپے مہینہ دیتا ہے اور کبھی پچاس ہزار !
جواب: جو صورت آپ نے سوال میں ذکر کی ہے یہ صورت مضاربت کی ہے اور مضاربت میں منافع کو  فیصد کے اعتبار سے تقسیم کرنا ضروری ہوتا ہے، آپ کے سوال سے صورتِ حال پوری طرح واضح نہیں ہورہی کہ منافع کی تقسیم کا فارمولا کیا ہے؟  اگر آپ حضرات نے حاصل ہونے والےنفع   کی فیصد  کے اعتبار سے منافع تقسیم کرنا  طے کیا ہے جس کی بنیاد پر  انویسٹر کو نفع کبھی چالیس اور کبھی پچاس ہزار ملتاہےتو  یہ صحیح ہے اور اگر فیصد کے اعتبار سے نفع طے نہیں کیا تو پھر یہ صورت جائز نہ ہوگی۔ البحرالرائق میں ہے:"قال: (و لاتصح إلا أن یکون الربح بینهما مشاعاً، فإن شرط لأحدهما دراهم مسماةً فسدت )؛ لما مر في الشرکة، وکذا کل شرط یوجب الجهالة في الربح یفسدها لاختلال المقصود".(بحر۵/۱۹۱ط:دارالکتب العلمیة)فقط واللہ اعلم
                                                  
عنوان: عورت کے لیے بینک کی ملازمت کا حکم
سوال: عورت کے لیے بینک کی ملازمت حلال ہے یا حرام؟
جواب: بینک  اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے؛ اس لیے مرد و عورت، دونوں کے لیے  بینک میں کسی بھی قسم کی ملازمت  حلال نہیں۔نیز واضح رہے کہ  شریعتِ مطہرہ  میں عورت کو پردہ میں رہنے کی بہت تاکید کی ہوئی ہے اور اس کا اپنے گھر سے نکلنے کو سخت نا پسند کیا گیا ہے، حتیٰ کہ رسول اللہ صلی اللہ علیہ وسلم نے نماز کے معاملہ میں بھی یہ پسند فرمایا کہ عورتیں اپنے گھروں میں ہی نماز پڑھیں اور اسی کی ترغیب دی،  چنانچہ ایک عورت رسول اللہ صلی اللہ علیہ وسلم کی خدمت میں حاضر ہوئیں اور عرض کیا کہ میں آپ کے پیچھے مسجدِ نبوی میں نماز پڑھنا پسند کرتی ہوں، رسول اللہ صلی اللہ علیہ وسلم نے فرمایا ہاں مجھے معلوم ہے، لیکن تمہارا اپنے گھر میں نماز پڑھنا زیادہ بہتر ہے،   نیز کمانے کی غرض سے بھی عورت کا نکلنا ممنوع قرار دیا گیا ہے،  اور  اُس کا نفقہ  اس کے والد یا شوہر پر لازم کیا گیا ؛ تا کہ گھر سے باہر نکلنے کی حاجت پیش نہ آئے،   شادی سے پہلے اگر اُس کا اپنا مال نہ ہو تو اس کا نفقہ اس کے باپ پر لازم ہے اور شادی کے بعد اس کا نفقہ اس کے شوہر پر لازم کیا ہے، لہذا کمانے کے لیے بھی عورت کا اپنے گھر سے نکلنا جائز نہیں ہے۔البتہ اگر کسی خاتون کی شدید مجبوری ہو اور کوئی دوسرا کمانے والا نہ ہوتو ایسی صورت میں عورت کے گھر سے نکلنے کی گنجائش ہو گی، لیکن اس میں بھی یہ ضروری ہے کہ عورت مکمل پردے کے ساتھ گھر سے نکلے، کسی نا محرم سے بات چیت نہ ہو،   ایسی ملازمت اختیار نہ کرے جس میں کسی کے ساتھ تنہائی حاصل ہوتی ہو۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء".(الصحيح لمسلم، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب  (سود کے گناہ میں) برابر ہیں۔بدائع الصنائع في ترتيب الشرائع (5/ 121):"(وأما) النوع السادس: وهو الأجنبيات الحرائر، فلا يحل النظر للأجنبي من الأجنبية الحرة إلى سائر بدنها إلا الوجه والكفين ؛ لقوله تبارك وتعالى: ﴿قُلْ لِّلْمُؤْمِنِيْنَ يَغُضُّوْا مِنْ اَبْصَارِهِمْ﴾ [النور: 30] إلا أن النظر إلى مواضع الزينة الظاهرة وهي الوجه والكفان."الشامية، باب الإ مامة ج۱ص۵۳۹:"ویکره حضورهن الجماعة ولو لجمعة وعید و وعظ مطلقاً ولو عجوزاً لیلاً علی المذهب المفتی به لفساد الزمان … کما تکره إمامة الرجل لهنّ في بیت لیس معهنّ رجل غیره ولا محرم منه، کأخته أو زوجته أو أمته، أما إذا کان معهنّ واحد ممن ذکر أو أ مهنّ في المساجد لا."فقط واللہ اعلم
                                                  
