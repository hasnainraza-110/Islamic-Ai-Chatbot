عنوان: کال سینٹر والوں کا اپنا نام اور پتا غلط بتانا / کال سینٹر کی ملازمت کا حکم
سوال: میں کال سینٹر کا کاروبار کرنا چاہتا ہوں۔ اس کاروبار میں ایسا ہوتا ہے کہ کہ کینیڈا میں موجود ایک کمپنی سے ہمارا معاہدہ ہے، ہم کینیڈا کے شہریوں کو اپنے کال سینٹر سے فون کر کے کوئی بھی چیز ان کو بیچتے ہیں۔ اور پھر گاہک کی تفصیل کمپنی کو فراہم کر دیتے ہیں۔ کمپنی فروخت شدہ سامان کی ترسیل کر دیتی ہے اور ہمیں ہمارا کمیشن مل جاتا ہے۔ مسئلہ یہ ہے کہ ہم اپنے کال سینٹر سے جب کال کرتے ہیں تو ہم اپنی شناخت چھپاتے ہیں، اور اپنا نام بھی مختلف بتاتے ہیں،  آیا یہ کام حلال ہوگا ؟
جواب: موجودہ زمانہ میں کال سینٹر کا کام عام طور پر کمیشن ایجنٹ والا کام ہے،   کال سینٹر والے بیرون ملک مختلف کمپنیوں  کی اشیاء کی تشہیر کرکے اس کو فروخت کرتے ہیں، اور وہ اشیاء کمپنی گاہک کو پہنچادیتی ہے،  اگر یہ  کام جائز اشیاء کا ہو، اور اس کام میں کوئی اور  شرعی خرابی نہ پائی جائے تو کمیشن پر اس طرح کام کرنا جائز ہے، لیکن عموماً اس کام میں جھوٹ بولا جاتا ہے جیساکہ آپ کے سوال سے بھی واضح ہے، کال سینٹر والے اپنے آپ کو اسی ملک کا ظاہر کرتے ہیں جس ملک میں کمپنی ہوتی ہے، اور اپنا نام بھی انہی ملکوں کے رہائشوں کی طرح بتائے جاتے ہیں ؛ تاکہ خریدار یہ سمجھے کہ یہ ہماری ملک میں ہی بیٹھ کر ہم سے سودا کررہے ہیں ، لہذا  اگر کال سینٹر کے کام میں اس طرح جھوٹ بولنا پڑتا ہو تو پھر کال سینٹر کا کام جائز نہیں ہے۔فقط واللہ اعلم
                                                  
عنوان: ہنڈی کے معاملہ پر ایک اشکال
سوال: ہنڈی کے ذریعے  پیسہ بھیجنے کے متعلق سوال جواب پڑھا،  لیکن ایک اشکال ہے، وہ یہ کہ "احد المتعاقدین" کا قبضہ نہیں ہوتا ؛ کیوں کہ رابطہ اکثر فون پر ہوتا ہے او ر جگہ کی دوری کی وجہ سے پیسہ دو چار دن بعد قبض کر لیتے ہیں تو آیا ایسا کرنا جائز ہوگا؟
جواب: ہنڈی کا معاملہ "بیعِ صرف" کا نہیں ہے کہ اس میں جانبین کا مجلسِ عقد میں قبضہ ضروری ہو، بلکہ ہنڈی بیع ہے ہی نہیں، ہنڈی کا معاملہ شرعاً قرض ہے، اور اس پر جو الگ سے طے شدہ اجرت لی جاتی ہے وہ اجارہ ہے، اور یہ دونوں الگ الگ معاملہ ہنڈی میں انجام پاتے ہیں، اور قرض میں جانبین سے قبضہ ضروری نہیں ہے۔الفقه الإسلامي وأدلته (5/ 331):
"ويتم التعبير عن هذا القرض بتسليم المقرض وصلاً (وثيقة)، يثبت حقه في بدل القرض، ويكون المقترض وهو الصراف أو البنك ضامناً لبدل القرض، ولكنه يأخذ أجراً أو عمولةً على تسليم المبلغ في بلد آخر مقابل مصاريف الشيك أوأجرة البريد أو البرقية أو التلكس فقط؛ لتكليف وكيل الصراف بالوفاء أو السداد. وهذان العقدان: الصرف والتحويل القائم على القرض هما الطريقان لتصحيح هذا التعامل، فيما يبدو لي".فقط واللہ اعلم
                                                  
عنوان: رہائشی پروجیکٹ کی قرعہ اندازی میں شریک ہونا
سوال: کسی رہائشی پروجیکٹ میں قرعہ اندازی کے ذریعے پلاٹ خریدنا کیسا ہے؟ طریقہ کار یہ ہوتا ہے کہ پروجیکٹ انتظامیہ خواہش مند حضرات سے درخواست وصول کرتی ہے اور درخواست کے ساتھ درخواست کی فیس بھی وصول کی جاتی ہے جو ناقابلِ واپسی ہوتی ہے. پھر جن کا نام قرعہ اندازی میں آجائے ان کو پلاٹ خریدنے کا حق مل جاتا ہے اور وہ پلاٹ کی قیمت ادا کرکے مالک بن جاتے ہیں جب کہ بقیہ لوگوں کو کچھ نہیں ملتا اور درخواست کی فیس بھی واپس نہیں ملتی.کیا اس طرح پلاٹ خریدنا اور اس قرعہ اندازی میں ناقابل واپسی فیس دے کر شریک ہونا جائز ہے یا نہیں؟
جواب: اگر وصول کردہ فیس کسی فارم وغیرہ کے عوض میں ہے  اورفارم کی عموماً جتنی فیس ہو اتنی ہی وصول کریں تومذکورہ طریقہ کے مطابق پلاٹ کی خریداری جائز ہے۔ فقط واللہ اعلم
                                                  
عنوان: ملازم کا دفتر کے لیے خریداری کرتے ہوئے اپنا کمیشن رکھنا
سوال: میں ایک سرکاری دفتر میں کام کرتا ہوں اور وہاں کی ضروری اشیا ءلانا میرے ذمہ ہے،  میں اپنے ٹوسوس سے سامان یا فوٹو کاپی ادھار لے کر آتا ہوں اور دکان دار جان پہچان کی وجہ سے میرے ساتھ رعایت کرتے ہیں ، پیسے بچ جاتے ہیں ، کیا یہ رقم میں استعمال کر سکتا ہوں جب کہ میری موٹر سائیکل استعمال ہوتی ہے ؟ اور ان  پیسو ں سے موٹر سائیکل کا پیٹرول آئل وغیرہ خرید کر کام وغیر ہ کرا تا ہوں اور جب کے میرا کام صرف آفس کا ہے،  یہ کام آ نا جانا اضافی ہے۔  جواب عنایت فرمائیں!
جواب: آپ جس دفتر میں ملازم ہیں  اگر آپ دفتر کے  لیے  باہر سے کوئی ضروری اشیاء لے کر آتے ہیں تو آپ ان دفتر والوں کے وکیل بالشراء ( خریداری کا وکیل) ہوتے ہیں، اور وکیل امین ہوتا ہے، لہٰذا آپ جو بھی چیز جہاں سے بھی خرید کر لاتے ہیں تو چوں کہ وہ چیز آپ نے اپنے لیے نہیں خریدی، بلکہ دفتر کے  لیے خریدی ہے؛  اس  لیے اس چیز کے خریدنے پر دکان دار کی طرف سے جو رعایت ڈسکاؤنٹ کی  صورت میں ملتی ہے وہ آپ کا حق نہیں، بلکہ  دفتر کا حق ہے، یعنی وہ چیز جتنے پیسوں کی آپ کو ملی ہے آپ دفتر سے اتنے ہی پیسے لے سکتے ہیں ، کیوں کہ خریداری دفتر کے لیے ہوئی ہے اور آپ کی حیثیت صرف وکیل کی ہے، چناں چہ آپ کے لیے پیسے کم کروا کے دفتر سے پورے پیسے وصول  کرنا اور  زائد پیسے خود استعمال کرنا جائز نہیں ہے، آپ کا حق صرف اس تنخواہ پر ہے جو آپ کو سرکار کی طرف سے اپنے کام کے بدلے ملتی ہے، اگر آپ کے ذمہ باہر سے چیزیں لاکر دینا نہیں اور آپ کو اس کی تنخواہ نہیں ملتی ہے تو آپ باہر سے چیزیں لانے سے منع کرسکتے ہیں، لیکن چیزیں لاکر بیچ میں اپنا منافع رکھنا جائز نہیں ہے۔درر الحکام فی شرح مجلۃ الاحکام میں ہے:" أما لو قال الموكل: اشتر لي الدار الفلانية بعشرة آلاف درهم واشترى الوكيل بأقل من عشرة آلاف، فيكون قد اشترى للموكل. وقد عينت الدار التي ستشرى (بقيد الفلانية) ؛ لأنه إذا لم تعين كقولك (اشتر لي دارا في الحي الفلاني بعشرة آلاف درهم) واشترى الوكيل دارا في ذلك الحي بأقل من عشرة آلاف درهم، فإذا كانت قيمة تلك الدار عشرة آلاف درهم نفذ الشراء في حق الموكل. أما إذا كانت قيمتها أقل من عشرة آلاف درهم فلا ينفذ في حق الموكل".(الکتاب الحادی عشر الوکالۃ، الباب الثالث،الفصل االثانی،المادۃ:۱۴۷۹ ،ج:۳؍۵۸۷،ط:دارالجیل)وفیہ ایضاً:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل۔۔۔۔لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة".(الکتاب الحادی عشر الوکالۃ، الباب الثالث،الفصل االاول،المادۃ:۱۴۶۷ ،ج:۳؍۵۷۳،ط:دارالجیل) فقط واللہ اعلم
                                                  
عنوان: گھر  کی تقسیم
سوال: میں جس گھر میں رہتا ہوں، اس میں ایک کمرا میرے استعمال میں ہے. ایک والدہ کے پاس اور ایک چھوٹے بھائی کے پاس. بیوی اور والدہ کے جھگڑوں کی وجہ سے میں نے 2007 میں چھت پر ایک کمرہ ڈال لیا.  2009 میں والدہ کے انتقال کے بعد چھوٹے بھائی نے پورے گھر پر قبضہ کر لیا اور مجھے بولا تم چھت پر ہی رہو. میں نے کہا ایک کمرہ تم لے لو اور میں دوسرا کمرہ. پورا گھر کھول دو ، مگر اس نے بولا تم نیچے نہیں آ سکتے. اب میں گھر کے کوئی بل ادا نہیں ادا کر رہا ؛ کیوں کہ چھت پر رہنا بہت مشکل ہے. اب آپ وضاحت فرما دیں کہ کیا کیا جائے کہ بھائی کہتا ہے کہ آپ نیچے نہیں آ سکتے اور پورے گھر پر قبضہ کر لیا ہے. دوسرا یہ کہ میں نے بل ادا نہیں کیے  کہ پہلے وہ پورا گھر کھولے. مگر بل ادا نہ کرنے کی وجہ سے اس نے والدہ کا سونے کا زیور باقی 5 بہن بھائیوں میں تقسیم کر دیا اور مجھے نہیں دیا. اس زیور کی 5 سال کی زکوۃ بھی ادا نہیں کی گئی۔
جواب: سوال میں اس کی وضاحت نہیں کہ یہ گھر کس کی ملکیت میں تھا ،  اگر یہ گھر والد یا والدہ کی ملکیت تھا اور ان کی وفات کے بعد یہ تمام ورثاء کی ملکیت بن گیا ہے تو  پھر اس گھر میں تمام ورثاء کا ان کے حصوں کے بقدر حق ہے، آپ کے بھائی کا اس پر قبضہ کرنا درست نہیں ہے۔ آپ نے جو تعمیر اوپر کی ہے اگر  یہ  ورثاء کی اجازت سے اپنے لیے  کی تھی تو اس صورت میں  اس میں آپ کا حق ہے اور آپ اس گھر کی تقسیم کے وقت  جو خرچہ اس تعمیر پر ہوا ہے اس کو وصول کرنے کا حق رکھتے ہیں۔چوں کہ پورے گھر میں آپ شریک ہیں اوس میں کچھ نہ کچھ آپ کا حق ہے؛ لہذا بھائی کا آپ کو اس حصہ میں  آنے سے آپ کو روکنا  نیز والدہ کا سونے میں  سے بھی آپ کو حق نہ دیناظلم ہے۔ اور آپ کا اس نچلے حصہ کا بل ادا نہ کرنا درست ہے۔لیکن مسئلہ کا حل یہ ہے  جب دو نوں بھائی ہیں اور آپس میں اتنی رنجش ہے کہ ساتھ  نہیںرہ سکتے تو  خاندان والوں کو درمیا ن میں ڈال کر اس  مسئلہ  کو حل کرنے کی کوشش کی جائے اور  باہمی رضامندی سے تمام ترکے کو تقسیم کردیا جائے؛  تاکہ آئندہ  کے لیے رنجشیں ختم ہو جائیں۔البحر الرائق (8/ 553):( ولو عمر دار زوجته بماله بإذنها فالعمارة لها والنفقة دين عليهالأن الملك لها ) وقد صح أمرها بذلك فينتقل الفعل إليها فتكون كأنها هي التي عمرته فيبقى على ملكها وهو غير متطوع بالإنفاق فيرجع لصحة أمرها فصار كالمأمور بقضاء الدين"۔ الدر المختار (6/ 194) "ومن بنى أو غرس في أرض غيره بغير إذنه أمر بالقلع والرد ) لو قيمة الساحة أكثر كما مر ( وللمالك أن يضمن له قيمة بناء أو شجر أمر بقلعه ) أي مستحق القلع فتقوم بدونهما ومع أحدهما مستحق القلع فيضمن الفضل"۔  اور اگر گھر والد یا والدہ کی ملکیت نہیں تھا، تو وضاحت کرکے دوبارہ سوال کرلیجیے۔ فقط واللہ اعلم
                                                  
عنوان: بنکنگ سروس کارپوریشن میں ملازمت
سوال: میں اسٹیٹ بینک آف پاکستان کی ایک کمپنی بنکنگ سروس کارپوریشن میں کام کرتا ہوں، کیا یہ جائز ہے ؟
جواب: اگر سٹیٹ بینک کی مذکورہ کمپنی کو  تنخواہ اسٹیٹ بینک ہی سے ملتی ہو  تو مذکورہ کمپنی میں  کام کرنا جائز نہیں ہوگا ؛ اس لیے  کہ اب ہماری معلومات کے مطابق اسٹیٹ بینک کے اکثر کام سودی ہیں؛  لہذا اس کی غالب آمدنی حرام کی ہے،  اگر تنخواہ اسٹیٹ بینک سے نہ ملتی ہو ، بلکہ سرکاری خزانہ سے ملتی ہو  تو مذکورہ کمپنی کے ایسے شعبہ میں کام کرنا جائز ہوگا جس میں سود لین دین کا کام  نہ ہوتا ہو۔فقط واللہ اعلم
                                                  
عنوان: غبن فاحش کے ساتھ کوئی چیز بیچنا
سوال: میں نے ایک موبائل  700 کا خریدا اور پھر اگلے دن کسٹومر کو 2500 کا بیچ دیا،  کیا یہ غبنِ فاحش کہلائے گا؟ اور میری دکان کراۓ کی ہے، جس کا کرایہ 37000 ہے۔
جواب: شریعت میں نفع لینے کی کوئی حد متعین نہیں ہے، جتنا چاہیں نفع لے سکتے ہیں بشرطیکہ جھوٹ نہ بولیں او رگاہک کو دھوکا نہ دیں، البتہ غذا کا بحران ہو تو اس کی قیمت بڑھا کر بیچنا یا کسی کی مجبوری سے فائدہ اٹھاکر کوئی بھی چیز  اتنے زیادہ نفع پر بیچنا  جس کو عرف میں "غبنِ فاحش" سمجھا جاتا ہو یہ مروت کے خلاف ہے، اس سے بچنا بہتر ہے، آپ اپنے ہاں کا عرف دیکھ کر خود فیصلہ کرلیں کہ اس کام کےایمان دار  تاجروں کے ہاں یہ غبن فاحش ہے یا نہیں ۔"الثمن المسمى هو الثمن الذي یسمیه و یعنیه العاقدان وقت البیع بالتراضي سواء کان مطابقاً لقیمته الحقیقیة أو ناقصاً عنها أو زائداً علیها". (شرح المجلة رستم، ط: اتحاد ۱/۷۳)فقط واللہ اعلم
                                                  
عنوان: مکینک کے پاس بچے ہوئے پرانے سامان کا حکم
سوال: میں موٹر مکینک ہوں ،موٹر مالکان کام کروانے کے بعد بغیر کسی قسم کی وضاحت کے پرانا سامان میرے پاس چھوڑ جاتے ہیں۔ کیا میں اس سامان کو فروخت کر کے حاصل رقم سے قربانی کر سکتا ہوں۔ جب کہ مارکیٹ میں یہ بات کہی جاتی ہے کہ پرانا سامان مکینک کا ہوتا ہے۔
جواب: اگر پرانا سامان قابلِ استعمال ہے اور اس سامان کے واپس کرنے کا عرف ہے تو اس صورت میں اس پرانے سامان کے مالک موٹر مالکان ہی ہیں ، ان کی اجازت کے بغیر آپ کے لیے رکھنایااستعمال کرنایافروخت کرنا جائز نہیں ہے اور اگر فروخت کردیاتو وہ رقم موٹرمالکان کو واپس کرنالازم ہے، قربانی میں اس رقم کو استعمال نہیں کرسکتے،البتہ اگر موٹرمالکان کی جانب سے اس سامان کی واپسی کا مطالبہ نہ ہو، بلکہ رکھ لینے کی اجازت ہوتو فروخت کرنااور حاصل زدہ رقم سے قربانی کرنا درست ہے۔اور اگر بچاہوپرانا سامان ناقابلِ استعمال ہے اور عرف اس سامان کے چھوڑدینے کا ہے یادلالۃً /اشارۃً مالکان کی طرف سے اس سامان کے مکینک کولے لینے کی اجازت ہے اس صورت میں پرانے سامان کو استعمال کرنایافروخت کرنا اور حاصل شدہ رقم سے قربانی کرنادرست ہے۔فقط واللہ اعلم
                                                  
عنوان: فوریکس ٹریڈنگ کا شرعی حکم
سوال: " فوریکس ٹریڈنگ"  جائز ہے کے نہیں؟ تفصیل سے گائیڈ کریں!
جواب: "فوریکس ٹریڈنگ"  میں کئی چیزوں میں کاروبار کیاجاتا ہے۔اس میں سونا چاندی اور کرنسی شامل ہے۔اس کا حکم یہ ہے کہ:شریعت نے سونا چاندی اور کرنسی کے تبادلے میں چند کڑی شرائط عائد کی ہیں، جن میں سے ایک اہم شرط اس معاملے کے دونوں عوضوں پر مجلس میں قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں نہ تو کرنسیوں کی حقیقی خرید وفروخت مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)، اور نہ ہی قبضہ اپنی شرائط کے ساتھ پایا جاتا ہے،یہی معاملہ سونا اور چاندی میں بھی ہے؛ اس لیے سونا ،چاندی اور کرنسی کا آن لائن فاریکس کاروبار  جائز نہیں ہے۔" فإن باع فضةً بفضة أو ذهبًا بذهب لا یجوز إلا مثلاً بمثل (إلی قوله) ولابد من قبض العوضین قبل الافتراق". (هدایة، کتاب الصرف) فقط واللہ اعلم
                                                  
عنوان: سودی لین دین پر مشتمل کار فائینانسنگ کے ذریعہ گاڑی خریدنے کا حکم
سوال: کار فائینانسنگ (car financing) کے متعلق ہے، کار کمپنی ایک فیصد سود لے رہی ہے، جب کہ ڈیلر کہہ رہا ہے کہ وہ پورا سود ہمیں واپس کردے گا انسٹالمنٹ (اقساط) ختم ہونے کے بعد، مگر ہمیں ہر مہینے سود دینا ہوگا اور آخر میں ڈیلر سارا سود واپس کردے گا، تو یہ کار فائینانسنگ جائز ہے یا نہیں؟
جواب: آپ کے سوال میں پوری بات اور طریقہ کار مکمل طور پر واضح نہیں ہے، البتہ اتنی بات سمجھ میں آرہی ہے کار فائینانسنگ کے مذکورہ طریقہ کار میں ابتدا میں آپ کو سود دینا پڑے گا اور پھر بعد میں وہ سود آپ کو واپس مل جائے گا، چوں کہ کار فائینانسنگ کا مذکورہ طریقہ  سودی معاہدہ اور سودی لین دین پر مشتمل ہے ( چاہے بعد میں واپس ہی کیوں نہ مل جاتا ہو) اور سودی معاہدہ و لین دین قرآن و حدیث کی رو سے حرام ہے؛ اس لیے  کار فائینانسنگ کا مذکورہ طریقہ  جائز نہیں ہے۔قرآن کریم  میں ہے:﴿يَاأَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ  فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ وَإِنْ تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ ﴾ [البقرة: 278، 279]صحيح البخاري (3/ 59)"حدثنا آدم، حدثنا ابن أبي ذئب، حدثنا سعيد المقبري، عن أبي هريرة، عن النبي صلى الله عليه وسلم، قال: «ليأتين على الناس زمان، لا يبالي المرء بما أخذ المال، أمن حلال أم من حرام»".ترجمہ:حضرت ابوہریرہ ؓ نبی ﷺ سے روایت کرتے ہیں آپ نے فرمایا کہ لوگوں پر ایسا زمانہ آئے گا کہ لوگ اس کی پرواہ نہیں کریں گے کہ حلال یا حرام کس ذریعہ سے مال حاصل کیا ہے۔ مذکورہ معاملے  اور ایگریمنٹ کی مکمل تفصیل ارسال کردی جاتی تو بہترتھا۔ بہرحال اگر معاملہ اس سے مختلف ہے جو ذکر ہوا  تو دوبارہ تفصیلی سوال بھیج کر جواب معلوم کرسکتے ہیں۔ فقط واللہ اعلم
                                                  
عنوان: پراویڈنٹ فنڈ میں شامل ہونے کا حکم
سوال: سرکاری ملازمین کو پراویڈنٹ فنڈ دیا جاتا ہے جو دو قسم کا ہے: ایک لازمی، دوسر اختیاری۔  لازمی تو جائز ہے مگر اختیاری کا کیا حکم ؟ تفصیلی جواب عنایت فرما کر عنداللہ ماجور ہوں !
جواب: سرکاری و نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فیصد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض کمپنیز اپنے ہر ملازم کو جبراً اس فنڈ کا حصہ بناتی ہیں اور ملازم کو عدمِ شمولیت کا اختیار نہیں دیتیں، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض کمپنیز کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ کمپنی اپنی ملازمین کو اختیار دیتی ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور کمپنی ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتی رہتی ہے۔3۔ بعض کمپنیز ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتی ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ احتیاطاً یہ اضافہ نہ لیا جائے تو بہترہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاًجائز نہیں ہوتا ۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا ۔ فقط واللہ اعلم
                                                  
عنوان: جوبلی فیملی تکافل میں حصہ لینے کا حکم
سوال: جوبلی فیملی تکافل میں حصہ لینا کیسا ہے؟
جواب: جوبلی  فیملی تکافل" اور  موجودہ دور میں اس جیسی جتنی دیگر تکافل پالیسیاں ہیں، ان میں بھی وہی خرابیاں ( یعنی سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس کی طرح کسی بھی ادارے کا کسی بھی قسم کا تکافل کرانا  جائز نہیں ہے۔ تکافل کے عدمِ جواز کے  بارے میں تفصیلی فتوی (فتوی نمبر : 143909201347)وجوہات سمیت ہماری ویب سائٹ پر شائع ہو چکا ہے اسے دیکھ لیں۔ فقط واللہ اعلمدرج ذیل لنک پر فتویٰ ملاحظہ کیجیے:http://www.banuri.edu.pk/readquestion/%D9%BE%D8%A7%DA%A9-%D9%82%D8%B7%D8%B1-%D8%AA%DA%A9%D8%A7%D9%81%D9%84-%DA%A9%DB%8C-%D9%BE%D8%A7%D9%84%DB%8C%D8%B3%DB%8C-%D8%AE%D8%B1%DB%8C%D8%AF%D9%86%D8%A7-%D8%A7%D9%88%D8%B1-%D8%A7%D8%B3-%D8%A7%D8%AF%D8%A7%D8%B1%DB%92-%D9%85%DB%8C%DA%BA-%D9%85%D9%84%D8%A7%D8%B2%D9%85%D8%AA-%DA%A9%D8%B1%D9%86%DB%92-%DA%A9%D8%A7-%D8%AD%DA%A9%D9%85/12-07-2018
                                                  
عنوان: ایک عمل کے لیے دو جگہ سے اجرت لینا
سوال: ایزی پیسہ کے ذریعہ جو یو ٹیلیٹی بل ادا کیے جاتے ہیں، کمپنی اس پر 3روپے کمیشن دیتی ہے، کچھ دکان دار گاہک سے 10 روپے زائد رقم کے مطالبہ پر بل بھر تے ہیں، بعض مرتبہ گاہک مجبوری کی صورت میں ادا کرتے ہیں ؛ کیوں کہ آخری تاریخ ہوتی ہے، بینک کے اوقات ختم ہوچکے ہوتے ہیں اور کچھ صورتوں میں اپنے آپ کو بینک میں لائن میں لگنے سے بچنے کے لیے ادا کرتے ہیں، کیا زائد رقم لینا اور دینا درست ہے؟  اس بل کے بھرنے میں ایک سے پانچ منٹ کا وقت لگتا ہے، نیٹ ورک کی مصروفیت کے حساب سے چند دکان داروں کے بقول 3 روپے کم ہے،  جس کی وجہ سے ہم بل نہیں لیتے اور زائدرقم کو ناجائز سمجھ کر لوگوں کو واپس کردیتے ہیں جس کی وجہ سے لوگوں کو پریشانی ہوتی ہے۔  شریعت کے مطا بق دکان داروں اور عوام کی راہ نما ئی فرمائیں!
جواب: مذکورہ صور ت میں جب کہ ایزی پیسہ والی کمپنی   دکان داروں کو  بل لینے کا کمیشن ادا کرتی ہے تو ان کا گاہکوں سے مزید رقم کا مطالبہ کرنا شرعاً درست نہیں ہے ؛  اس لیے کہ اسی عمل کی اجرت وہ ادارے سے وصول کررہے ہیں اور اس کا معاہدہ کرچکے ہیں۔ فقط واللہ اعلم
                                                  
عنوان: یک طرفہ خلع کے بعد میاں بیوی کا دوبارہ ساتھ رہنا
سوال: ایک عورت کی شادی ہوئی، اس کے شوہرنے اس پر ظلم کیا، مارا پیٹا اور اذیت دی، پھر وہ عورت اپنے ماں باپ کے گھر آجاتی ہے، اور اس کے ماں باپ عدالت کے ذریعہ اسے خلع دلادیتے ہیں، اس دوران اس عورت کا شوہر کسی قسم کے رابطے میں نہیں ہوتا اور کسی قانونی نوٹس کا جواب بھی نہیں دیتا اور عدالت یک طرفہ فیصلے کےذریعے اس عورت کو خلع دے دیتی ہے۔پھر کچھ عرصہ کے بعد شوہر اپنے کیے پر شرمندہ ہوتا  ہے اور اس کا مؤقف یہ  ہے  کہ میں نے تو خلع نہیں دی؛ لہذا میری بیو ی ہے یہ ، اور میرے ساتھ ر ہے گی اور یہی خواہش عورت کی بھی ہے۔اس صورت میں کیا حکم ہوگا؟اب سوال یہ  ہے کہ کیا شوہر کی مرضی کے بغیر ہی یکطرفہ فیصلہ درست ہےکہ نہیں اور یہ دوبارہ دوبارہ میاں بیوی کی حیثیت سے اکٹھا رہ سکتے  ہیں  کیا عدالت کا فیصلہ غلط تصور ھوگا؟
جواب: خلع دیگر مالی معاملات کی طرح  ایک مالی معاملہ ہے، جس طرح دیگر  مالی معاملات  معتبر ہونے کے لیے جانبین ( عاقدین) کی رضامندی ضروری ہوتی ہے اسی طرح شرعاً خلع  معتبر ہونے کے لیے بھی زوجین ( میاں بیوی) کی رضامندی ضروری ہے،  شوہر کی اجازت اور رضامندی کے بغیر  بیوی کے حق میں عدالت کی طرف سے  اگر یک طرفہ خلع کی  ڈگری جاری ہوجائے تو شرعاً ایسا خلع معتبر نہیں ہے، اس سے نکاح ختم نہیں ہوتا۔صورتِ مسئولہ میں چوں کہ  بیوی کے حق میں  عدالت نے شوہر    کی اجازت اور رضامندی کے بغیر  یک طرفہ طور پر خلع کی ڈگری جاری کی ہے تو شرعاً اس خلع کا اعتبار نہیں ہے،  لہذا اس سے   میاں بیوی کا نکاح ختم نہیں ہوا ،   دونوں کا نکاح بدستور برقرار ہے۔ دونوں میاں بیوی کے حیثیت سے اکٹھا رہ سکتے ہیں ۔"بدائع الصنائع " میں ہے:"وأما ركنه: فهو الإيجاب والقبول؛ لأنه عقد على الطلاق بعوض، فلا تقع  الفرقة، ولا يستحق العوض بدون القبول". (3 / 145، فصل فی  حکم الخلع، ط:سعید)"فتاوی شامی" میں ہے: "(ولا بأس به عند الحاجة)؛ للشقاق بعدم الوفاق (بما يصلح للمهر)، بغير عكس كلي؛ لصحة الخلع بدون العشرة وبما في يدها وبطن غنمها، وجوز العيني انعكاسها".(3 / 441،  باب الخلع، ط: سعید) فقط واللہ اعلم
                                                  
عنوان: اے ٹی ایم مشین لگانا
سوال: ATM مشین آفس میں لگانا کیسا ہے؟
جواب: اے ٹی ایم مشین درحقیقت عوام کی محفوظ رقوم  ان تک پہچانے کا ذریعہ ہے جس پر بینک سروس چارجز کے نام پر کچھ رقم وصول کرتا ہے ، اس سروس سے فائدہ اٹھانا شرعاً جائز ہے؛ لہذا مذکوہ مشین نصب کرنے کی اجازت ہے ۔ البتہ بینک کا طریقۂ تمویل سود سے خالی نہیں ہے اس وجہ سے اس تنصیب کی بنا پر بینک سے کرایہ وصول کرنا حلال  نہیں ہوگا۔ فقط واللہ اعلم
                                                  
عنوان: موبائل  میں ایڈوانس بیلنس لینا سود ہے یا نہیں؟
سوال: کیافرماتے ہیں مفتیانِ کرام  درج ذیل مسئلے میں:موبائل میں بیلنس  کی صورت میں لون حاصل کرنے کا کیا حکم ہے؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلم
                                                  
عنوان: بینک میں کام کرنے والے کو مکان کرایہ پر دینا
سوال: نیشنل بینک میں کام کرنے والے کو مکان کرایہ پر دینا جائز ہے؟
جواب: اگر اس شخص کی آمدنی صرف  بینک کی ہو اور کوئی ذریعہ آمدنی نہ ہو  تو  اس صورت میں چوں کہ وہ کرایہ کی ادائیگی اسی حرام آمدنی سے کرے گا ؛ اس لیے  ایسے شخص کو مکان کرایہ پر دینا کراہت سے خالی نہیں۔ فقط واللہ اعلم
                                                  
عنوان: ایڈوانس رقم لے کر مکان کرایہ پر دینا / ایڈوانس کی رقم واپس کرنا
سوال: کسی سے جب کرایہ پر مکان لیا جائے تو وہ ایڈوانس لیتے ہیں کیا ایسا کرنا جائز ہے؟  اور ایڈوانس دے دیا اور کرایا دار مکان چھوڑ جائے تو مالک مکان کو ایڈوانس والی رقم کھانا جائز ہے؟
جواب: ایڈوانس  رقم لیناجائز ہے۔  اور  کرایہ داری کا معاہدہ ختم ہونے کے بعد واپس کرنا ضروری ہے۔اگر کرایہ دار نے کرایہ ادا نہ کیا ہو  تو  ایڈوانس جمع کردہ رقم سے اس قدر کرایہ منہا کرکے بقیہ اسے واپس کرنا واجب ہے۔فقط واللہ اعلم
                                                  
عنوان: ٹریول ایجنٹس کا ویزے پر اضافی رقم طلب کرنا
سوال: بعض لوگ جو غیر ممالک جانے کے خواہش مند ہوتے ہیں اور ایجنٹوں کے واسطے سے جاتے ہیں, چوں کہ ایجنٹ لوگ ویزا پر اضافی رقم کی مانگ کرتے ہیں، کیا ان کو یہ رقم دینا جائز ہے یا نہیں ؟
جواب: واضح رہے کہ ویزہ لگوانے کے عمل میں تگ و دو کرنے پر اگر کوئی شخص شروع سے ہی اپنا محنتانہ طے کرلے تو اس کے لیے کام مکمل ہونے کے بعد اپنا محنتانہ وصول کرنا جائز ہوتا ہے، پس صورتِ مسئولہ میں مخلتف ٹریول ایجنٹ اگر پروسیسنگ چارجز الگ سے طے کرلیتے ہیں تو  ان کے لیے یہ رقم وصول کرنا جائز ہوگا۔ فقط واللہ اعلم
                                                  
عنوان: پرائز بانڈ خریدنے کا حکم
سوال: بانڈ کی شرعی حیثیت کیا ہے؟ اس کے پیسے استعمال کر سکتے ہیں یا نہیں؟
جواب: پرائز بانڈ چوں کہ سود اور جوئے پر مشتمل ہوتا ہے؛ اس وجہ سے اس کی خرید و فروخت جائز نہیں۔  اگر لاعلمی میں لے لیا ہو یا تبادلے میں آگیا ہو بانڈ پر انعام نکلنے کی صورت میں صرف اصل رقم استعمال کرنا جائزہے، انعامی رقم کا استعمال شرعاً جائز نہیں اور ثواب کی نیت کے بغیر مستحقِ زکاۃ کو دینا ضروری ہے۔ فقط واللہ اعلم
                                                  
عنوان: بیلنس ختم ہونے پر سم کمپنی سے ایڈوانس بیلنس لینے کی سہولت
سوال: کیافرماتےہیں مفتیانِ کرام اس مسئلہ کےبارے میں کہ:موبائل فون پرایڈوانس لون (قرضہ) لیناجائزہےیانہیں? جب کہ اس میں تقریباً تین یا چار روپےٹیکس کی کٹوتی ہے.مثلاً:  بیس کےایڈوانس لینےمیں تقریباً چوبیس یا تیس روپے کی کٹوتی کرتی ہےتوکیایہ سود میں داخل ہےیانہیں ؟ بعض لوگوں سے سنا ہےکہ یہ سود میں داخل ہے۔ مہربانی فرماکر مفصل ومدلل جواب دیا جائے عین نوازش ہوگی!
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلم
                                                  
عنوان: ورثاء کا پگڑی کا معاملہ ختم کرنے کی صورت میں پگڑی کی رقم ترکہ سے ادا کرنا
سوال: ہمارے دادانے بلڈنگ پگڑی پر دی، اور پگڑی کےپچیس لاکھ روپے وصول کیے، اور ماہا نہ کرایہ تین ہزار روپے طے کیا،  جب کہ اب مارکیٹ میں کرایہ ایک لاکھ ہے، دادا کا ا نتقال ہوگیا ہے،  وارثین کاکہنا ہے کہ بلڈنگ خالی کرالی جائے، کیا شرعی طور پر پگڑی کے پیسے واپس کرنے پڑیں گے؟  اگر واپس کرنے پڑے تو کیا دادا کی میراث میں سے واپس کیے جائیں گے؟
جواب: صورتِ مسئولہ میں آپ کے دادا نے جو بلڈنگ پگڑی پر دی  تو اس کے وہ خود ہی مالک تھے،  ان کے انتقال کے بعد اس کے مالک ان کے ورثاء ہیں، اب ان کے انتقال کے بعد  اگر ان کے ورثاء مذکورہ پگڑی کا معاملہ ختم کرکے بلڈنگ واپس لینا چاہتے ہیں تو  پگڑی پرلینے والے  کو  اس کی رقم واپس کرنا ہوگی،  رقم خواہ ورثاء مرحوم کے ترکہ میں سے دے دیں اور پھر مذکورہ  پوری بلڈنگ ترکہ میں تقسیم کرلیں، یا ورثاء اپنے اپنے حصوں کے بقدر دے کر بلڈنگ واپس لے لیں اور پھر وہ پوری بلڈنگ ترکہ میں تقسیم کرلیں۔ نیز یہ بھی اختیار ہے کہ  ورثاء  پگڑی پر لینے والوں سے کچھ رقم لے کر اونرشپ  کا معاملہ کرلیں اور وہ رقم ترکہ میں شامل کرلیں۔         "فتاوی شامی" میں ہے:"وفي الأشباه: لا يجوز الاعتياض عن الحقوق المجردة كحق الشفعة، وعلى هذا لا يجوز الاعتياض عن الوظائف بالأوقاف.(قوله: لا يجوز الاعتياض عن الحقوق المجردة عن الملك) قال: في البدائع: الحقوق المفردة لا تحتمل التمليك، ولا يجوز الصلح عنها".(4 / 518، کتاب البیوع،  ط: سعید)"بدائع الصنائع " میں ہے: "ولو أجرها المستأجر بأكثر من الأجرة الأولى، فإن كانت الثانية من خلاف جنس الأولى طابت له الزيادة، وإن كانت من جنس الأولى لا تطيب له حتى يزيد في الدار زيادةً من بناء أو حفر أو تطيين أو تجصيص".(4/ 206، کتاب الاجارۃ،  فصل فی حکم الاجارۃ، ط: سعید) فقط واللہ اعلم
                                                  
عنوان: شرعی قانون میراث کو چھوڑ کر عائلی قانون کے تحت عمل کرنا
سوال: اگر کوئی شخص شرعی قانونِ میراث کو چھوڑ کر عائلی قانون کے تحت اپنے دادا کی موروثی زمین اپنے نام کروالے تو ایسے شخص کے بارے میں کیا حکم ہے؟ کیا اس کا اسلام سلامت رہتا ہے؟
جواب: عائلی قوانین کی شق جس میں کہ دادا کی میراث چچا کے ہوتے ہوئے بھی  پوتے کو دی جاتی  ہے ، یہ شق اسلام کے خلاف ہے، لہذا اس قانون کے تحت اگر کوئی دادا کی زمین حاصل کرلے اور اصل شرعی مستحقین کو نہ دے تو یہ اس کی طرف سے ظلم  ہے اورزمین اس کے لیے حرام ہے اور شریعت کے مطابق جو وارث ہوں ان کو زمین سپرد کرنا لازم اور فرض ہے۔مگر اس طرح کے ناجائز عمل کے مرتکب کو دائرہ اسلام سے خارج نہیں کہاجاسکتا۔ فقط واللہ اعلم
                                                  
عنوان: اسلامی بینک کے تمویلی طریقے
سوال: میزان بینک کے گھر کی تمویل کے سلسلے میں کون سے طریقے جائز ہیں؟ مشارکہ یا اجارہ کے ذریعے؟
جواب: جمہور علماء  کی تحقیق کے مطابق مروجہ اسلامی بینکوں میں تمویل کے لیے اختیار کیے جانے والے مذکورہ طریقے یعنی اجارہ فائنانسنگ یامشارکہ فائنانسنگ دونوں ہی شرعاً درست نہیں ہیں۔اس لیے  کہ ان مٰیں کئی فقہی خرابیاں پائی جاتی ہیں ، من جملہ ان کے یہ ہے کہ یہ دراصل ایک سے زائد عقد کا مجموعہ ہے۔اور رسول اللہ ﷺ نے ایک بیع میں ایک سے زیادہ عقود کو جمع کرنے سے منع فرمایا ہے؛ لہٰذا  ان طریقوں کو اختیار کرنے کے بجائے  کسی اور جائز طریقے سے گھر خریدا جائے۔"عن أبي هریرة قال : ’’ نهی رسول اللّٰه صلی اللّٰه علیه وسلم عن بیعتین في بیعة. ‘‘ ترمذی".فقط واللہ اعلم
                                                  
عنوان: مرحوم بیٹی کا والدین کی میراث میں حصہ
سوال: والدین کی زندگی میں ان کی ایک بیٹی انتقال کرگئی ہے، اب والدین کے مرنے کے بعد والدین نے جو ترکہ چھوڑا ہے اس میں اس انتقال شدہ بیٹی کا حصہ نکال کر اس کی اولاد کو دیا جائے گا یا نہیں؟
جواب: والدین کی زندگی میں جس بیٹی کا انتقال ہو چکا ہو تو والدین کے انتقال کے بعد والدین کے ترکہ میں اس مرحومہ بیٹی کا کوئی حصہ نہیں ہوگا، اور والدین کے ترکہ میں سےاس مرحومہ کا حصہ نکال کر اس کی اولاد کو نہیں دیا جائے گا۔ البتہ اگر تمام ورثہ عاقل، بالغ ہوں اور اپنی رضامندی سے ترکے میں سے نواسے، نواسیوں کو کچھ دینا چاہیں، یا جو عاقل بالغ ورثہ ہوں وہ اپنے حصے میں سے خوشی سے کچھ دینا چاہیں تو اس کی اجازت ہوگی۔البحر الرائق شرح كنز الدقائق ومنحة الخالق وتكملة الطوري (8/ 557)"وأما بيان الوقت الذي يجري فيه الإرث، فنقول: هذا فصل اختلف المشايخ فيه، قال مشايخ العراق: الإرث يثبت في آخر جزء من أجزاء حياة المورث، وقال مشايخ بلخ: الإرث يثبت بعد موت المورث".  فقط واللہ اعلم
                                                  
عنوان: بینک کے اندر آئی ٹی  یا کمپیوٹر کی فیلڈ میں جاب کرنا
سوال: بینک کے اندر آئی ٹی  یا کمپیوٹر کی فیلڈ میں جاب کرنا کیسا ہے؟
جواب: بینک اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے ؛ اس لیے بینک میں کسی بھی قسم کی ملازمت  حلال نہیں۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء." (الصحيح لمسلم ، با ب لعن آکل الربا، ومؤکله، النسخة الهندیة، ۲/۲۷)فقط واللہ اعلم
                                                  
عنوان: یو ٹیوب سے حاصل ہونے والی آمدنی کا حکم
سوال: یوٹیوب سے جو آمدنی حاصل ہوتی ہے، اس کا کیا حکم ہے؟؟ براہِ کرم باحوالہ جواب دیجیے!
جواب: اگر کوئی شخص یو ٹیوب پر اپنا چینل بنا کر اس پر  ویڈیوز اپ لوڈ کرتا ہے  اور پھر کمپنی والے ویڈیوز کے بڑھ جانے پر اس کو کچھ رقم دیتے ہیں تو  اگر اس نے ایسی ویڈیوز اپ لوڈ کی ہوں جن میں جاندار کی تصاویر نہ ہوں تو ایسی صورت میں اس کے لیے  کمپنی کی طرف سے ملنے والی رقم لینا درست ہے، لیکن اگر اس نے ایسی ویڈیوز اپ لوڈ کی ہوں جس میں جاندار کی تصاویر ہوں تو ایسی صورت میں اس کے عوض میں ملنے والی رقم حلال نہیں ہو گی۔الفتاوى الهندية (5/ 349)"وفي المنتقى: إبراهيم عن محمد - رحمه الله تعالى - في امرأة نائحة أو صاحب طبل أو مزمار اكتسب مالاً، قال: إن كان على شرط رده على أصحابه إن عرفهم، يريد بقوله: "على شرط" إن شرطوا لها في أوله مالاً بإزاء النياحة أو بإزاء الغناء، وهذا؛ لأنه إذا كان الأخذ على الشرط كان المال بمقابلة المعصية، فكان الأخذ معصيةً، والسبيل في المعاصي ردها، وذلك هاهنا برد المأخوذ إن تمكن من رده بأن عرف صاحبه، وبالتصدق به إن لم يعرفه؛ ليصل إليه نفع ماله إن كان لا يصل إليه عين ماله، أما إذا لم يكن الأخذ على شرط لم يكن الأخذ معصيةً، والدفع حصل من المالك برضاه فيكون له ويكون حلالاً له". فقط واللہ اعلم
                                                  
عنوان: ایزی پیسہ اکاؤنٹ سے اپنے نمبر پر لوڈ کروانے کی صورت میں فری منٹس وغیرہ ملنے کا حکم
سوال: ایزی پیسہ اکاؤنٹ سے جب اپنے نمبر پر لوڈ کرتے ہیں تو وہ فری منٹس،  میسج  اور انٹرنیٹ دیتے ہیں، مثلاً:  ایک سو روپے کے ری چارج پر ایک ہزار منٹس۔ایس ایم ایس اور انٹرنیٹ  دیتے ہیں، ان کے استعمال کا کیا حکم ہے؟
جواب: ایزی پیسہ اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرے تو یہ بھی درست ہوگا، اور ایسی صورت میں اگر ایزی پیسہ اکاؤنٹ سے اپنے نمبر یا  کسی دوسرے کے نمبر پر لوڈ کرنے سے کمپنی جو فری منٹس، میسج  اور انٹر نیٹ کی ایم بی وغیرہ دے تو اس کے استعمال کی بھی گنجائش ہوگی۔لیکن  اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے تو چوں  کہ ایزی پیسہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا جائز نہیں ہوگا۔واضح رہے کہ عموماً ''ایزی پیسہ اکاؤنٹ'' دوسری صورت کا ہوتاہے ؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کمپنی پہلی صورت کے مطابق '' ایزی پیسہ اکاؤنٹ'' کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔ فقط واللہ اعلم
                                                  
عنوان: حکومت وقت کی جانب سے امام مسجد کو وظیفہ دینا
سوال: آج کل صوببہ پختونخواہ کی حکومت امامِ مسجد کو ماہانہ 10000 روپے دیتی ہے، کیا یہ لینا ٹھیک ہے؟کیوں  کہ بعض علماء کہتے ہیں کہ نہیں لینا چاہیے؟
جواب: مذکورہ رقم وصول نہیں کرنی چاہیے۔ فقط واللہ اعلم
                                                  
عنوان: لاٹری کا حکم
سوال: یہاں پر جرمن پوسٹ فرنچائز دیتی ہے. اگر میرے پاس کوئی جگہ ہے تو میں جرمن پوسٹ کو کہوںگا اور وہ آ کر چیک کرتے ہیں کہ جگہ کیسی ہے ، پھر وہ آپ کو  فرنچائز کھول کر دیتے ہیں. اب وہ اس فرنچائز کے ساتھ ایک چھوٹی سی جگہ بینک کے لیے بھی دیتے ہیں جوکہ الگ ہوتا ہے. اس میں آپ صرف کسٹمر کا اکاؤنٹ ہی کھول سکتے ہیں، یعنی صرف ڈیٹا انٹری ہی ہوتی ہے،  باقی کام مین برانچ سے ہی ہوتا ہے. اگر کوئی چیک کیش کرانے آئے تو چیک کیش ہو جاتا ہے، اور جو پیسے نکلوانے آئے تو ATM مشین لگی ہے. اگر مشین خراب ہو تو بینک کے کاؤنٹر سے پیسے مل جاتے ہیں. مہینے کے آخر میں جرمن پوسٹ آپ کو پیسے ادا کرتی ہے،  پوسٹ کا کام کرنے پر(سیل وغیرہ)  اور اگر بینک میں کسی نے اکاؤنٹ کھولا یا پیسے نکلوائے یا جمع کرائے،   بینک اور پوسٹ دونوں کے پیسوں کی ادائیگی بالکل الگ ہوتی ہے۔ اس میں لکھا ہوتا ہے کہ بینک کا کتنا منافع آیا اور پوسٹ کا کتنا. اصل ادائیگی کرنے والی کمپنی جرمن پوسٹ ہی ہے. مگر ان کی شرط یہی ہے کی پوسٹ کے ساتھ بینک بھی رکھنا پڑے گا. کیا ایسے ہو سکتا ہے کہ بینک کی تنخواہ سے وہاں کام کرنے والے غیر مسلم ملازمین کو تنخواہ ادا کر دی جائے اور پوسٹ کے پیسوں سے گھر کا خرچہ چلایا جائے؟ کیا یہ صورت جائز ہے؟اسی طرح یہاں پر ایک صاحب نے ایک دکان لی ہوئی ہے. اس دکان میں انہوں نے لاٹری رکھی ہوئی ہے جو کہ میرے خیال میں جائز نہیں، مگر اس کے ساتھ انہوں نے کولڈ ڈرنکس،  چاکلیٹس،  اسٹیشنری،  اخبار میگزین اور آئسکریم وغیرہ بھی رکھی ہوئی ہے. تو لاٹری  کی کمائی سے وہ اپنے ملازمین کی تنخواہیں ادا کر دیتے ہیں اور باقی چیزوں کی کمائی سے گھر کا خرچہ چلاتے ہیں. کیا ایسا کرنا جائز ہے؟
جواب: جرمن پوسٹ کی فرنچائز کے چلانے میں اس کے ساتھ ایک بینک  جو کہ اسی سے متعلق ہے اس کی فرنچائز بھی چلانی پڑتی ہے، اس کی خدمات بھی فراہم کرنا پڑتی ہیں ،  اس صورت میں حکم یہ ہے کہ  پوسٹ کی فرنچائز کا کام تو فی نفسہ جائز ہے، لیکن بینک کی خدمات فراہم کرنا اس کے سودی معاملات میں تعاون کرنا ہے؛  اس لیے نہ بینک  کی فرنچائز چلانا جائز ہے اور نہ اس سے حاصل ہونے والی آمدنی حلال ہے؛ لہذا آئندہ  کے لیے اس بینک والے حصہ کا عقد ختم کرنا لازم ہے۔ مذکورہ جواب سے یہ بات بھی واضح ہوگئی کہ جو عقد جائز ہی نہیں ہے، اسے انجام دینا اور اس کی آمدن کا استعمال بھی جائز نہیں ہوگا  اگرچہ اس آمدن سے صرف غیر مسلم ملازمین کو تنخواہ دی جائے۔ البتہ اگر دونوں چیزوں کا معاہدہ علیحدہ  علیحدہ  ہو  اور دونو ں کی آمدنی بھی علیحدہ علیحدہ آتی  ہو تو پوسٹ سے حاصل ہونے والی آمدنی حلال  ہوگی۔لاٹری(جس میں کچھ رقم ڈال کر یا اس کے ٹکٹ خرید کر قسمت آزمائی جاتی ہے اور انعام ملتا ہے) میں حاصل شدہ آمدنی حرام ہے۔ اس کا لگانا بھی جائز نہیں۔ اس کی آمدنی کا خود استعمال بھی جائز نہیں اور نہ اپنے ملازمین کی تنخواہیں ادا کرنا جائز ہے۔ اس  لیے  ان کو چاہیے  کہ یہ لاٹری فی الفور ختم کردیں،  بقیہ آمدنی حلال ہے۔" عن جابر رضی اللہ تعالیٰ عنہ: قال لعن رسول اللہ صلی اللہ علیہ وسلم آکل الربا وموکلہ وکاتبہ وشاہدیہ، وقال: ہم سواء۔ رواہ مسلم"۔ (مشکاۃ المصابیح ۱:۲۴۴ باب الربا)قال اللہ تبارک وتعالی: انما الخمر والمیسر والانصاب والازلام رجس من عمل الشیطان فاجتنبوہ۔ [سورۃ المائدۃ آیت:۹۰]
وقال اللہ تعالیٰ: ولاتعاونوا علی الاثم والعدوان۔ [سورۃ المائدۃ آیت:۲] فقط واللہ اعلم
                                                  
عنوان: ہوٹل کی جگہ بینک والوں کو ویڈیو بنانے کے لیے دینا اور اس کی اجرت لینا
سوال: زید کے ہوٹل میں بینک والوں نے آکر ویڈیو بنائی ،زید ان سے ہوٹل کی جگہ استعمال کرنے کے پچاس ڈالر لے توان پچاس ڈالر کا کیا حکم ہے؟
جواب: زید کے لیے جائز نہیں کہ وہ بینک والوں کو یا کسی کو بھی اپنے ہوٹل میں  ویڈیو بنانے کی اجازت دے،نیز ویڈیو بنانے والوں سے ہوٹل کی جگہ استعمال کرنے کے پچاس ڈالر لینا بھی درست نہیں۔الدر المختار شرح تنوير الأبصار في فقه مذهب الإمام أبي حنيفة  (6 / 55)"( لا تصح الإجارة لعسب التيس )، وهو نزوه على الإناث، ( و ) لا ( لأجل المعاصي، مثل الغناء والنوح والملاهي )، ولو أخذ بلا شرط يباح" ۔فقط واللہ اعلم
                                                  
عنوان: جان دار کی تصویر والی ٹائل فروخت کرنا
سوال: تصویر والی tiles بیچنے کا کیا حکم ہے؟
جواب: وہ اشیاءجن پر جاندار کی تصاویر ہوں، لیکن ان تصاویر کی خرید و فروخت مقصود نہ ہو تو ایسی اشیاء کی خرید و فروخت شرعاً جائز ہوتی ہے اور اس سے حاصل شدہ آمدنی بھی حلال ہوتی ہے۔  البتہ اگر تصویر کی خرید و فروخت مقصود ہو تو ایسا سودا جائز نہیں ہوتا ، اور نہ ہی اس سے حاصل شدہ آمدنی حلال ہوتی ہے۔شرح السیر الکبیر(لشمس الائمۃ السرخسی) میں ہے:"أَلَا تَرَى أَنَّ الْمُسْلِمِينَ يَتَبَايَعُونَ بِدَرَاهِمِ الْأَعَاجِمِ فِيهَا التَّمَاثِيلُ بِالتِّيجَانِ ، وَلَا يَمْتَنِعُ أَحَدٌ عَنْ الْمُعَامَلَةِ بِذَلِكَ . وَإِنَّمَا يُكْرَهُ هَذَا فِيمَا يُلْبَسُ أَوْ يُعْبَدُ مِنْ دُونِ اللَّهِ مِنْ الصَّلِيبِ وَنَحْوِهَا ". (٣/ ٢٣٣)کفایت المفتی میں ہے:با تصویر اشیاء،بچوں کے باجے اور بانسری وغیرہ کی خرید و فروخت کا حکم:"البتہ ایسی اشیاءجن میں تصویر کا خریدنا بیچنا مقصود نہ ہو ،جیسے دیا سلائی کے بکس کہ ان پر تصویر بنی ہوتی ہے،مگر تصویر کی بیع و شراءمقصود نہیں ہوتی تو ایسی چیزوں کا خریدنا بیچنا مباح ہو سکتا ہے"۔ (١١/ ۱۱۲/ ط:ادارۃالفاروق۔کراچی)پس صورتِ مسئولہ میں اگر تصویر والے ٹائیل میں  مقصد تصویر  کو فروخت کرنا ہو ، جیساکہ عموماً ایسے ٹائیل موٹو (motive) کے طور پر فروخت کیے جاتے ہیں، تو ان کو فروخت کرنا جائز نہیں ہوگا اور اس سے حاصل شدہ آمدنی بھی حلال نہ ہوگی۔ فقط واللہ اعلم
                                                  
عنوان: ایک بیوہ، تین بیٹے اور پانچ بیٹیوں میں وراثت کی تقسیم
سوال: ایک شخص فوت ہوگیا ،پس ماندگان میں 1 بیوہ، 3 بیٹے اور 5 بیٹیاں  ہیں، وراثت  کی تقسیم کیسے ہوگی؟
جواب: کل جائیداد کے 88 حصے کرکے بیوہ کو 11 حصہ ( 12.50٪)،  ہر بیٹےکو 14 حصے (15.91٪) اور ہر بیٹی کو 7 حصے (7.95٪) ملیں گے۔ فقط و اللہ اعلم
                                                  
عنوان: وجود میں آنے سے قبل دکان فروخت کرنا
سوال: ایک جگہ ہے فلیٹ اور دکانوں کی تعمیر ہوگی ،لوگ اس جگہ بکنگ کر رہے ہیں اور اس کے نقشہ کے مطابق وہ لوگوں کو جگہ دیں گے۔مثال کے طور پر تیسری منزل پر جو کہ ابھی موجود بھی نہیں ہے پر دوکان نمبر 120 کی وہ سیل کرتے ہیں تو کیا ان کا یہ بیچنا جائز ہے اور دوسرا یہ کہ کسی بندے کا اس جگہ پر ایجنٹ کے طور پر کام کرنا درست ہے ؟
جواب: جس فلیٹ یا گھر یادکان کاوجود نہ ہو محض نقشہ بناہو ،ایسے فلیٹ یا گھر یادکان کی بیع  شے معدوم ہونے کی بنا پر  درست نہیں ہے ۔ نیز ایسی معدوم شے کی خریداری کے لیے ایجنٹ بننا بھی درست نہیں۔البتہ یہ صورت اختیارکی جاسکتی ہے کہ وجودمیں آنے سے قبل فلیٹ یا دکان وغیرہ   کی خریدوفروخت کی بجائے وعدہ بیع کرلیاجائے، اوروعدہ بیع کی صورت میں کچھ رقم ایڈوانس کے طورپراداکی جائے ۔اورجب وہ فلیٹ یا گھر یا دکان وغیرہ  وجودمیں آجائے پھرمکمل طورپرخریدوفروخت کی بات کردی جائے۔ (الہدایۃ 3/46ط:المکتبۃ الاسلامیۃ)فقط واللہ اعلم
                                                  
عنوان: مضاربت میں راس المال کی واپسی میں تاخیر کے باعث اضافی رقم کا مطالبہ کرنا
سوال: میرے پیسے زید کے پاس بطور مضاربت عرصہ سات آٹھ سال رہے ، زید بکر سے کاروبار کراتارہا اور جو منافع ملتا مجھے بھی زید دیتا رہا، لیکن گزشتہ جنوری میں بکر ایک حادثے میں ملک سے باہروفات پاگئے. کچھ دن بعد زید نے مجھے بلا کر کہاکہ میں تین چار ماہ میں آپ کے پیسے واپس کردوں گا، باقی نظام اب چلنا مشکل ہے. چوں کہ یہ پیسے جو منافع کے آتے تھےگھر کے کرایہ کے لیےتھے متبادل میرے پاس کوئی ترتیب نہیں ہے؛ لہٰذا میں نے ان سے  کہاکہ آپ مجھے ماہانہ دس ہزار روپے میعاد پورے ہونے تک دیتے جائیں؛  تاکہ میں کرایہ دیتارہوں اور یہ رقم میرے راس المال ہی سے کاٹی جائے گی۔  ہوا یہ کہ میں نے ان کو بھی آفر دی کہ اگر وہ کاروبار چلاسکتے ہیں تو بھی مجھے اعتراض نہیں ، بس صرف میرےگھرکےکرایہ کی رقم نکلے،  باقی ا بھی آ پ بے شک رکھیں، لیکن وہ نہیں کرسکے، اور بات ہماری رمضان تک پوری رقم واپس کرنے پر رکی. چوں کہ تادمِ تحریر وہ پوری رقم واپس کرنے میں ناکام رہے ہیں، کچھ اب بھی بقایا ہے، میں نے درمیان میں ان کو باربار کہا کہ میں اب کوئی رقم نہیں کاٹوں گا ؛ کیوں کہ اگر آپ بروقت یہ رقم دیتے تو میں متبادل انتظام کرتا، وہاں سے مجھےکرایہ ملتا، لیکن اب میں نے شروع مہینے سے جتنا کرایہ دیا ہے وہ ساری رقم آپ اصل رقم کے علاوہ  دیں گے ؛ کیوں کہ آپ نے مجھے نقصان دیا ہے. اگر آپ وعدے کے مطابق رقم دیتے تو چالیس ہزار بے شک کم دیتے، لیکن اب تو سات ماہ گزرگئے اور آپ نے رقم واپس نہیں کی تو جو سات ماہ کا کرایہ میں نے دیا ہے وہ میں اب نہیں کاٹوں گا ، آپ اس رقم کے علاوہ دیں گے؛ کیوں کہ منافع کی بات تو اب ہے ہی نہیں، لیکن آپ مجھے نقصان بھی نہ دیں ۔اب میری راہ نمائی فرمائیں اس بارے میں کہ اس نےکیے گئے وعدے کے مطابق رقم واپس نہیں کی،  بلکہ چار ماہ اوپر ہوگئے اور میں کرایہ دیتا رہا ، میں نے بروقت اس کو  کہابھی کہ آپ پیسے پورے کریں ورنہ میں آئندہ کرایہ آپ ہی سے لوں گا ؛کیوں کہ میرے پاس گنجائش نہیں  ، کیا میں ان سے اس کرایہ میں دی گئی رقم کے مطالبے میں حق بجانب ہوں؟ اور اس رقم کو لینے کا حق دار بنتا ہوں یانہیں؟
جواب: بصورتِ مسئولہ اگر کاروبار میں کوئی حقیقی نقصان نہ ہوا ہو تو آپ صرف اپنی اصل رقم لینے کے حق دار ہیں ،اس کے علاوہ اضافی رقم لینےکاحق نہیں ہے ۔ او ر اگر کاروبار میں کوئی نقصان ہوا ہو تو اس میں آپ کو بھی اپنے سرمائے کے بقدر شریک ہونا ہوگا۔اگر زید نے مالی وسعت کے باوجود رقم لوٹانے میں تاخیر کی اور ٹال مٹول سے کام لیا تو زید کا یہ فعل شرعاً ناروا  اور ظلم ہے۔ فقط واللہ اعلم
                                                  
عنوان: پگڑی کی دکان خالی کرانے کی صورت میں پگڑی کی رقم واپس کرنا
سوال: پگڑی پردی گئی دکان خالی کرانے کی صورت میں کیا وصول کی گئی پگڑی کے پیسے واپس کرنے پڑیں گے؟
جواب: واضح رہے کہ مروجہ پگڑی کا  معاملہ شرعاً درست نہیں ہے؛ اس لیے کہ پگڑی    نہ تو مکمل   خرید وفروخت کا معاملہ ہے، اور نہ ہی مکمل اجارہ(کرایہ داری) ہے، بلکہ دونوں کے درمیان کا  ایک  ملا جلامعاملہ ہے، پگڑی پر لیا گیا مکان یا دکان  بدستور مالک کی ملکیت میں برقرار رہتے ہیں۔پگڑی کا معاملہ ختم کرنے کی صورت میں  جب پگڑی پر لینے والا شخص  دکان  اس کے مالک کو واپس کرے گا تو  مالک کے ذمے پگڑی کے پیسے واپس کرنا لازم ہوں گے، البتہ ساتھ یہ بھی دیکھا جائے گا کہ اس نے اس دکان  میں اپنی ذاتی رقم سے کوئی تعمیراتی کام وغیرہ کرایا ہے یا نہیں ؟ اگر اس نے دکان  میں کوئی تعمیراتی کام مثلاً:  لکڑی، ٹائلز ، فرنیچر وغیرہ  کا اضافہ نہیں کیا ہے  تو  پگڑی کی جتنی رقم اس نے دی ہے وہ اس کو واپس دی جائے گی اور  دکان مالکِ دکان کی ہوگی، اور اگر اس شخص نے اپنی ذاتی رقم سے اس پگڑی کی دکان میں کوئی کام کروایا تھا ، مثلاً:  لکڑی، ٹائلز یا دیگر تعمیراتی کام، تو ایسی صورت میں وہ دکان کے  اصل مالک سے باہمی رضامندی سے ان کاموں کی  کوئی رقم  متعین کرکے خرید و فروخت کا معاملہ کرسکتا ہے۔          "فتاوی شامی" میں ہے:"وفي الأشباه : لا يجوز الاعتياض عن الحقوق المجردة، كحق الشفعة، وعلى هذا لا يجوز الاعتياض عن الوظائف بالأوقاف.(قوله: لا يجوز الاعتياض عن الحقوق المجردة عن الملك) قال: في البدائع: الحقوق المفردة لا تحتمل التمليك، ولا يجوز الصلح عنها".(4 / 518، کتاب البیوع،  ط: سعید)"بدائع الصنائع " میں ہے: "ولو أجرها المستأجر بأكثر من الأجرة الأولى فإن كانت الثانية من خلاف جنس الأولى طابت له الزيادة، وإن كانت من جنس الأولى لا تطيب له حتى يزيد في الدار زيادة من بناء أو حفر أو تطيين أو تجصيص".(4/ 206، کتاب الاجارۃ،  فصل فی حکم الاجارۃ، ط: سعید) فقط واللہ اعلم
                                                  
عنوان: ورثاء میں سے کسی ایک کے لیے وصیت کرنا
سوال: مجھے معلوم یہ کرنا ہے کہ اگر مرنے والے نے اپنی زندگی میں اپنی چیزیں اپنے ہاتھ سے اپنی اولاد میں تقسیم کردی ہوں، اور باقی سامان جیسے گھر کاروبار وغیرہ کی وصیت زبانی کردی ہو ، 2 لوگوں کو گواہ بناکر  تو ان کے مرنے کے بعد ان کی متروکہ املاک شرع کے مطابق تقسیم ہوگی یا جیسے وصیت کی تھی اس کے مطابق؟
جواب: واضح رہے کہ شریعتِ مطہرہ نے انسان کو اپنی زندگی میں  اپنے مال میں ہر جائز تصرف کا پورا حق دیا ہے اور  اپنے ورثاء کے علاوہ کے لیے  ایک تہائی مال کے حوالہ سے  وصیت کرنے کا محدود اختیار بھی  دیا ہے  جب کہ ورثاء کا حق خود مقرر کردینے کی وجہ سے  ان کے حق میں وصیت کے اختیار کو بزبانِ رسول اکرم صلی اللہ علیہ وسلم (لاَ وَصِيّةَ لِوَارِثٍ ...الحديث)  سلب کرلیا گیا ہے، البتہ وارث کے حق میں کی جانے والی وصیت کو  عاقل وبالغ  ورثاء  کی اجازت پر موقوف کردیاہے،  پس اگر کوئی شخص وصیت میں محدود اختیار سے تجاوز کرتے ہوئے وصیت کرتا ہے تو وہ وصیت شرعاً نافذ العمل نہیں ہوتی، لہذا صورتِ مسئولہ میں اگر مرحوم نے از روئے شرع اپنے گھر و کاروبار کے حوالہ سے جائز وصیت کی ہو تو وہ ان کی متروکہ منقولہ و غیر منقولہ جائیداد کے ایک تہائی حصہ سےپوری کی جائے گی ۔ تاہم اگر انہوں نے اپنے حدود سے تجاوز کرتے ہوئے وصیت کی ہو تو وہ شرعاً نافذ العمل نہیں ہوگی اور مرحوم کی متروکہ تمام جائیداد حصص شرعیہ کے تناسب سے ان کے شرعی ورثاء میں تقسیم ہوگی، الا یہ کہ تمام ورثاء عاقل وبالغ ہوں اور دلی خوشی  سے اس وصیت کو تسلیم کریں ،کسی کی طرف سے اس پر عدمِ رضا کا شائبہ نہ ہو۔ فقط واللہ اعلم
                                                  
عنوان: موٹر سائیکل فروخت کرنے کی ایک اسکیم
سوال: ہم  دکان دارلوگوں کو اس طرح موٹرسائیکل فروخت کرتےہیں کہ کل قیمت کا%60 فیصدابتدا  میں وصول کرتےہیں  اوربقایاموٹرسائیکل کی ادائیگی کےوقت جوطےشدہ تقریباً تیس30سے پینتیس35 دن  ہیں،  پھرجب گاہک موٹرسائیکل لینےآتاہے ، توہم  بقایارقم وصول کرکےاسےموٹرسائیکل اوراس کی چابی حوالہ کرتےہیں، اب وہ چاہے تواپنی موٹرسائیکل لےجائے، چاہےکسی کو بھی فروخت کردے، ہم  اسےپیشکش کرتےہیں  کہ اگروہ ہمیں یہ موٹرسائیکل جواس کےقبضےمیں ہوتی ہے، فروخت کردے۔تو ہم  اصل قیمت اورکچھ اضافی رقم کےعوض نقداس سےہاتھ کےہاتھ قیمت دے کر خریدلیتے ہیں ، اس صورت میں بھی ہمیں  کچھ نہ کچھ بچت ہوتی ہے،اوربیچنےوالےکواصل قیمت پرکچھ اضافی رقم بھی مل جاتی ہے، کیاایسالین دین کرناجائز ہےیانہیں؟ جواب باحوالہ عنایت فرمائیں!
جواب: سوال میں ذکر کردہ موٹر سائیکل فروخت کرنے کا معاملہ کے جائز ہونے کے لیے درج ذیل شرائط کا پایا جانا ضروری ہے:1۔۔ مذکورہ معاملہ محض منافع کے حصول اور کاروبار کے لیے نہ کیا جائے، بلکہ حقیقتاً موٹر سائیکل خریدنا ہی مقصود ہو،  لہذا اگر  باقاعدہ موٹرسائیکل کی خریداری مقصود نہ ہو اور مذکورہ بیع  کو باقاعدہ کاروبار کی شکل میں اس لیے کیا جائے؛  تاکہ  فروخت کرنے والا اس بیع کے نام پر لوگوں سے   رقم وصول کرے  ، اور  خریدار کا مقصود بھی اس رقم کے بدلے منافع کمانا ہوتو یہ جائز نہ ہوگا؛  یہ  گویا قرض پر نفع کی صورت ہے کہ  خریدار  ابتداءً قرض دے کر اس پر منافع وصول کررہا ہے۔2۔۔ مذکورہ معاملہ کے معاہدہ میں یہ شرط داخل نہ ہو کہ ایک ماہ یا پینتیس دن بعد خریدار چاہے تو  موٹر سائیکل لے لے یا اضافی رقم وصول کرلے، بلکہ مطلق موٹر سائیکل فروخت کرنے کا معاہدہ ہو؛ اگر مذکورہ معاملہ کے معاہدے میں شروع ہی سے یہ شرط داخل ہوکہ ایک ماہ بعدخریدار کواختیار ہوگاکہ چاہے توموٹرسائیکل لے لے یااضافی رقم وصول کرلے تو یہ معاہدہ ابتدا ہی سے فاسد ہے، اورایسے معاہدے کے تحت موٹرسائیکل لینابھی جائز نہیں ہوگا۔3۔۔ بقایا رقم کی ادائیگی کے بعد خریدار موٹر سائیکل پر قبضہ بھی کرلے، اگر خریدار وقتِ مقررہ  پر  فروخت کرنے والے سےموٹرسائیکل  لے کر  اس پر قبضہ حاصل نہ کرے   اورموٹر سائیکل پر قبضہ  کیے بغیر اسے فروخت کرنے والےکو  واپس فروخت کردے تو یہ  بھی جائز نہیں ہے۔4۔۔  بقایا رقم کی ادائیگی کی مدت پوری ہونے کے بعد خریدار پہلے اپنی موٹر سائیکل کی بقایا رقم ادا کرے؛  تاکہ ایک معاملہ مکمل ہوجائے اور اس کے بعد پھر اس  موٹر سائیکل پر قبضہ کرکے  جس کو چاہے موٹر سائیکل فروخت کردے۔5۔۔  موٹر سائیکل کے تمام اوصاف کمپنی کا نام ،  ماڈل، کلر،وغیرہ کی عقد کے وقت ہی تعیین کرلی جائے۔اگر مذکورہ تمام شرائط پائی جائیں تو اس طرح کی خریدو فروخت کا معاملہ کرنا شرعاً جائز ہے، اگر ان میں سے کوئی شرط بھی نہ پائی جائے تو پھر یہ معاملہ درست نہ ہوگا۔"الجامع الصغير" میں ہے:   "كل قرض جر منفعة فهو رباً.(الجامع الصغیر للسیوطی، ص:395، برقم :9728، ط: دارالکتب العلمیہ، بیروت)"تبیین  الحقائق " میں ہے :"قال - رحمه الله -: (لا بيع المنقول) أي لا يجوز بيع المنقول قبل القبض؛ لما روينا، ولقوله عليه الصلاة والسلام : «إذا ابتعت طعاماً فلا تبعه حتى تستوفيه». رواه مسلم وأحمد. ؛ ولأن فيه غرر انفساخ العقد على اعتبار الهلاك قبل القبض؛ لأنه إذا هلك المبيع قبل القبض ينفسخ العقد، فيتبين أنه باع ما لا يملك، والغرر حرام؛ لما روينا". (4/ 80،  کتاب البیوع، ط: المطبعة الكبرى الأميرية - بولاق، القاهرة)"العنایہ " میں ہے: "والكراهة، إما؛ لأنه احتيال لسقوط الربا، فيصير كبيع العينة في أخذ الزيادة بالحيلة، وإما؛ لأنه يفضي إلى أن يألف الناس فيستعملوا ذلك فيما لايجوز".(العنایۃ شرح الھدایۃ(7/ 148)، کتاب الصرف، ط: دارالفکر)"الأشباہ والنظائر " میں  ہے:"القاعدة الثانية: الأمور بمقاصدها، كما علمت في التروك. وذكر قاضي خان في فتاواه: إن بيع العصير ممن يتخذه خمراً، إن قصد به التجارة فلا يحرم، وإن قصد به لأجل التخمير حرم، وكذا غرس الكرم على هذا. (انتهى) .وعلى هذا عصير العنب بقصد الخلية أو الخمرية، والهجر فوق ثلاث دائر مع القصد، فإن قصد هجر المسلم حرم وإلا لا".  (الأشباه والنظائر لابن نجیم(ص: 23)، الفن الاول: القواعد الکلیۃ، ط: دار الكتب العلمیہ، بیروت – لبنان)فقط واللہ اعلم
                                                  
عنوان: بیوہ، دو بیٹوں اور چار بیٹیوں میں میراث کی تقسیم اور ترکے میں مکان پر موبائل سگنل ٹاور کی حیثیت
سوال: مجھے یہ معلوم کرنا ہے کہ میرے ایک عزیز کا انتقال ہوگیا ہے۔ اپنے پیچھے انہوں نے ایک بیوہ، 2 بیٹے اور 4 بیٹیاں چھوڑی ہیں اور ترکہ میں ایک مکان جس کی مالیت 95لاکھ ہے چھوڑا ہے۔ اس مکان کی ایک منزل کرایہ پر ہے اور مکان کی چھت پر ایک موبائل سگنل ٹاور ہے جو کہ کمپنی نے کرایہ پر لگایا ہوا ہے، اور کمپنی اس کا کرایہ بنام مرحوم ہر ماہ دیتی ہے۔ اب معلوم یہ کرنا ہے کہ مکان کی تقسیم کیسے ہوگی؟ اور کتنے روپے کس کس کے حصے میں آئیں گے ؟ نیز یہ بتادیں کہ جو منزل کرایہ پر ہے اس کا کیا ہوگا ؟ اور کیا اس کا کرایہ اور موبائل ٹاور کا کرایہ بھی ہر ماہ ورثاء میں تقسیم ہوتا رہے گا ؟ براۓ کرم جلد جواب مرحمت فرمائیں!
جواب: ترکہ کی شرعی تقسیم کا طریقہ کار یہ ہے کہ مرحوم کے حقوقِ متقدمہ یعنی کفن دفن کے اخراجات اور قرضہ جات کی ادائیگی کے بعد،اگر مرحوم نے کوئی جائز وصیت کی ہو تو اسے ایک تہائی ترکہ میں نافذ کرنے کے بعد ان کی کل جائیداد کے64حصے بناکرمرحوم  کی بیوہ کو  8  حصے اور ان کے ہر بیٹے کو14،14   حصے اور ہر بیٹی کو 7،7  حصہ ملیں گے۔اسی اعتبار سے مالیت تقسیم ہوگی؛ لہٰذا اس مکان میں سے بیوہ کو 1187500   ،  ہر بیٹے کو2078125   اور  ہر  بیٹی کو1039063 ملیں گے۔ جب تک مذکورہ گھر تقسیم نہیں ہوتا تب تک سگنل ٹاور کے کرایہ میںٰ تمام ورثاء اپنے اپنے حصوں کے بقدر شریک  ہیں۔اور اگر تقسیم کے  بعد  کوئی وارث باقی ورثاء سے پورا گھر  بدل ادا کرکےلےلے تو جس کے حصہ میں گھر آئے گا  اس ٹاور کا کرایہ بھی اس کی  ملکیت ہوگا۔ فقط واللہ اعلم
                                                  
عنوان: بیوہ، تین بیٹیوں اور تین بہنوں میں میراث کی تقسیم
سوال: ایک شخص کا انتقال ہوا، ورثاء میں بیوہ، تین بیٹیاں اور تین بہنیں شامل ہیں.مرحوم کے چاروں بھائیوں کا انتقال ان کی زندگی میں ہی ہوگیا تھا.(اولاد موجود ہےبیٹے بیٹیاں) وراثت کی تقسیم کس ترتیب پر ہوگی؟
جواب: ترکہ کی شرعی تقسیم کا طریقہ کار یہ ہے کہ مرحومہ کے حقوقِ متقدمہ یعنی کفن دفن کے اخراجات اور قرضہ جات کی ادائیگی کے بعد،اگر مرحوم نے کوئی جائز وصیت کی ہو تو اسے ایک تہائی ترکہ میں نافذ کرنے کے بعد کل جائیداد کے    72 حصے بناکرمرحوم کی بیوہ کو 9اور ہر بیٹی کو  16،16 حصے اور ہر بہن 5،5 کو   حصہ ملیں گے۔"عن عبد الله عن النبي ﷺ في ابنة و ابنة ابن واخت: للابنة النصف ولابنة الابن السدس، ومابقي فللاخت". (صحیح ابن حبان حدیث 6034)مذکورہ صورت میں مرحوم کے بھتیجوں اور بھتیجیوں کو کچھ نہیں ملے گا۔ فقط واللہ اعلم
                                                  
عنوان: لینڈ ڈپارٹمنٹ والوں کا عوام کا مال بیچنے کا حکم
سوال: " لینڈ ڈپارٹمنٹ"  والے جومال ٹینڈر کرتے ہیں، اسے خریدنا جائز ہے کیا؟ جب کہ وہ عوام کا مال ہوتا ہے جو وہ ڈپارٹمنٹ اٹھا کرلے جاتا ہے، اور پھر اس پر جرمانہ ہوتاہے وہ جرمانہ کوئی نہیں دےپاتا تو اس کو وہ بیچتا ہے ٹینڈر کی صورت میں؟
جواب: واضح رہے کہ شریعتِ مطہرہ  میں مسلمان کی جان اور مال کا بہت خیال کیا  رکھا گیا ہے، اور کسی کی جان یا مال کو بلا حق تلف کرنا نا جائز قرار دیا ہے، نیز کسی کی اجازت کے بغیر اس کے مال میں تصرف کرنا یا اس کو بیچنا بھی روا نہیں رکھا۔ لہذا لینڈ ڈپارٹمنٹ والے جو مال اٹھا کر لے جاتے ہیں اگر وہ کسی حق کے بغیر  ہی اٹھالے جاتے ہوں اور اس پر نا حق جرمانہ لگاتے ہوں اور جرمانہ نہ ملنے کی صورت میں اس کو ٹینڈر کر دیتے ہوں تو ایسی اشیاء کاخریدنا جائز نہیں۔ فقط واللہ اعلم
                                                  
عنوان: بینک میں نوکری کرنا
سوال: میں بینک دولت پاکستان کی ذیلی کمپنی بینکنگ سروس کارپوریشن (جس کا کام کرنسی نوٹ جاری کرنا اور نگرانی کی پالیسی بنانا ہے) میں نوکری کرتا ہوں۔کیا مذکورہ ادارے میں کام کرنا جائز ہے؟ یا مناسب نہیں ہے؟میرے والد صاحب ریٹائر ہونے والے ہیں، کیا  مجھے یہ نوکری چھوڑ دینی چاہیے؟
جواب: مروجہ بینکوں کا طریقہ تمویل سارا کا سارا یا اکثر   چوں کہ سود پر مشتمل ہے؛ لہذا  اس نظام کا حصہ بننا درست نہیں۔ البتہ آپ جس ڈپارٹمنٹ سے وابستہ ہیں اس میں کام کرنا فی نفسہ جائز ہے، البتہ اگر آپ کے ڈیپارٹمنٹ کی تنخواہ اسٹیٹ بینک سے ہی آتی ہو تو وہ کراہت سے خالی نہیں، پس جب تک آپ کو تمام شکوک و شبہات سے پاک مکمل حلال نوکری نہیں مل جاتی اس وقت تک توبہ استغفار کرتے ہوئے اپنی نوکری جاری رکھیں اور جیسے ہی دوسری جگہ نوکری کا انتظام ہوجائے تو مذکورہ نوکری کو ترک کردیں۔ فقط واللہ اعلم
                                                  
عنوان: اخوت ویلفیئر سے قرضہ لینا
سوال: اخوت ایک ویلفئیر ادارہ ہے، جو تیس ہزار قرضہ دیتا ہے، جس کی واپسی تیس ہزار ہی کرنا ہوتی ہے، لیکن 500 روہے ایڈوانس بھی لیتا ہے،  جس میں سے 150 روپے کاغذات کی فیس کے لیے  اور باقی ڈیتھ انشورنس ہے کہ اگر کوئی مر جائے تو اس کا قرضہ معاف ہوگا، ییہی ڈیتھ انشورنس والی رقم وہ قرضہ قسط ختم ہونے کے بعد بھی واپس نہیں دیتے، کیا یہ سود ہے؟
جواب: مذکورہ ادارہ کے قواعد وضوابط کی مکمل تفصیل بتا دیتے تو اس کی مکمل تفصیلات کے دیکھنے کے بعد اس کا حتمی جواب دیا جاتا۔ تاہم جو تفصیل آپ نے ذکر کی ہے  اس کے مطابق مذکورہ ادارہ سے قرضہ لینا شرعاً جائز نہیں ہے ،اس میں انشورنس کی مد میں جو رقم کاٹی جاتی ہے شرعاً یہ سود اور جوئے کا مجموعہ ہے جو حرام اور ناجائز ہے۔ اور ناجائز شروط سے مشروط ہونے کی وجہ سے یہ قرضہ لینا بھی ناجائز ہے۔فقط واللہ اعلم
                                                  
عنوان: کار انشورنس کا حکم
سوال: کار انشورنس جائز ہے کہ نہیں؟
جواب: کار انشورنس کا مروجہ کوئی بھی طریقہ کار ہماری تحقیق کے مطابق شرعاً درست نہیں۔فقط واللہ اعلم
                                                  
عنوان: MICRO FINANCE BANK میں ملازمت
سوال: مجھے telenor micro-financing bank کی جانب سے جاب کی آفر آئی  ہے project management department کیا میں اس میں کام کرسکتا ہوں؟
جواب: telenor micro-financing bank بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے قرض بھی دیا جاتا ہے۔اگر اس بینک میں  صرف اسی نوعیت کے کام کیے جاتے ہیں  یا اس  قسسم کے سودی معاملات ہی زیادہ  کیے  جاتے ہیں تو  اس ادارے  میں  آپ کے لیے ملازمت  کرنا جائز نہیں ہے۔آپ کسی اور جگہ ملازمت تلاش کریں۔اور اگر اس نوعیت کے  سودی قرضوں کی فراہمی کے علاوہ  جائز کام زیادہ کیے  جاتے ہوں تو  پھر آپ اس ادارے میں ایسا  کام کرسکتے ہیں جو کہ سودی لین دین سے متعلق نہ ہو، جیسے عام اکاؤنٹنگ وغیرہ کے کام۔ فقط واللہ اعلم
                                                  
عنوان: قرض پر اضافہ کی ایک صورت
سوال: میں Paf کا ملازم ہوں، ہمارے اِدارے نے ایک سکیم شروع کی ہے ،جس میں ادارہ آپ کو پیسے دیتا ہے، آپ چیز لے کے certificate جمع کرتے ہیں کہ میں نے چیز لے لی، پھر قسط بنا کے اصل قیمت سے زیادہ پیسے واپس لیتے ہیں، اس کے بارے میں راہ نمائی کریں!
جواب: اگر آپ کی بیان کردہ صورت کا مطلب یہ ہے کہ ادارہ آپ کو کسی چیز کے لیے رقم دیتا ہے، آپ اس رقم سے خرید کر ایک سرٹیفکیٹ ادارے کو دیتے ہیں، اور پھر اس کی ادائیگی اس رقم سے زیادہ کرتے ہیں، تو اس کا شرعی حکم یہ ہےکہ:ادارے نے آپ کو رقم بطور قرض کے دی ہے، اور آپ اس کی ادائیگی زیاہ کرکے ادارے کو واپس کرتے ہیں تو یہ قرض پر اضافہ ہے جو کہ جائز نہیں،یہ سود کے زمرے میں شامل ہے۔اگر ادارہ خود چیز خرید کرآپ کو زیادہ قیمت پر فروخت کردے تو یہ صورت جائز ہے۔ جواز کی دوسری صورت بھی ہوسکتی ہے کہ ادارہ آپ کے ذریعےپہلے اپنے لیے چیز خرید لے اور پھر دوسرا سودا کرکے آپ کو زیادہ میں فروخت کردے ۔ یہ صورت بھی جائز ہے، لیکن اس صورت میں یہ ضروری ہوگا کہ جب آپ ادارے کا وکیل بن کر چیز خریدیں تو ادارہ اس چیز کی ملکیت تسلیم کرے، یعنی اگر اتفاقاً اس دوران وہ چیز ضائع ہوجائے تو نقصان ادارہ برداشت کرے ؛ کیوں کہ ملکیت اس کی ہوگی، اگر ادارہ اس طرح کا ضمان برداشت کرنے کو تیار ہے تو آپ کو اپنا وکیل بناکر دوسری صورت بھی اختیار کی جاسکتی ہے۔ ورنہ یہ صورت جائز نہیں ہوگی۔ بہرحال بہتر صورت پہلی ہے ، یعنی ادارہ خود مطلوبہ چیز خرید کر آپ کو  زیادہ قیمت پر بیچے۔"وَفِي الْأَشْبَاهِ: " كُلُّ قَرْضٍ جَرَّ نَفْعًا حَرَامٌ ؛ فَكُرِهَ لِلْمُرْتَهِنِ سُكْنَى الْمَرْهُونَةِ بِإِذْنِ الرَّاهِنِ".وفي الرد:"(قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا، كَمَا عُلِمَ مِمَّا نَقَلَهُ عَنْ الْبَحْرِ".(166/5 )فقط واللہ اعلم
                                                  
عنوان: ’’سٹیٹ لائف انشورنس‘‘ کروانے کا حکم
سوال: اسٹیٹ لائف انشورنس کروانا کیسا ہے؟ ذرا تفصیل سے بیان کیجیے!
جواب: ’’اسٹیٹ لائف انشورنس‘‘ سمیت انشورنس /بیمہ کے جتنے مروجہ طریقے ہیں  وہ  سود  اور  قمار  (جوا)  کا  مرکب  ہیں ، اور  سود  اور  قمار کا لین دین  شریعت  مطہرہ  میں  بنصِ  قرآنی حرام ہے، لہٰذا کسی بھی شخص کے لیے کسی بھی انشورنس کمپنی کے ساتھ کسی بھی قسم کی انشورنس/بیمہ کا کوئی معاہدہ کرنا جائز نہیں ہے۔قرآن کریم میں ہے:﴿الَّذِينَ يَأْكُلُونَ الرِّبَا لَا يَقُومُونَ إِلَّا كَمَا يَقُومُ الَّذِي يَتَخَبَّطُهُ الشَّيْطَانُ مِنَ الْمَسِّ ذٰلِكَ بِأَنَّهُمْ قَالُوآ اِنَّمَا الْبَيْعُ مِثْلُ الرِّبَا وَأَحَلَّ اللّٰهُ الْبَيْعَ وَحَرَّمَ الرِّبَا فَمَنْ جَآءَهُ مَوْعِظَةٌ مِنْ رَبِّهِ فَانْتَهَى فَلَهُ مَا سَلَفَ وَأَمْرُهُ إِلَى اللّٰهُ وَمَنْ عَادَ فَأُولَئِكَ أَصْحٰبُ النَّارِ هُمْ فِيهَا خٰلِدُونَ﴾ [البقرة:۲۷۵ ]﴿يَآأَيُّهَا الَّذِينَ اٰمَنُوآ إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ﴾[المائدة: ۹۰ ]حدیث شریف میں ہے:"عن جابر قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»."(صحیح مسلم، باب لعن آکل الربوٰ و موکله، ج:۳ ؍ ۱۲۱۹ ، ط:داراحیاءالتراث العربی)         مصنف ابن ابی شیبہ میں ہے:"عن ابن سیرین قال: کل شيءٍ فیه قمار فهو من المیسر". (کتاب البیوع و الأقضیة ، البیض الذی یقامر فیه، ج:۴ ؍۴۸۳ ،مکتبة الرشد الریاض)فتاویٰ شامی میں ہے:"لأن القمار من القمر الذي يزداد تارةً وينقص أخرى، وسمي القمار قماراً ؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (کتاب الحظر و الإباحة، فصل في البیع، ج:۶ ؍۴۰۳ ،ط:سعید )الفقہ الاسلامی و ادلتہ میں ہے:"أنواع التأمين:التأمين من حيث الشكل نوعان: ۱  - تأمين تعاوني ...۲  - تأمين تجاري أو التأمين ذو القسط الثابت، وهو المراد عادة عند إطلاق كلمة التأمين، وفيه يلتزم المستأمن بدفع قسط معين إلى شركة التأمين القائمة على المساهمة، على أن يتحمل المؤمن (الشركة) تعويض الضرر الذي يصيب المؤمن له أو المستأمن. فإن لم يقع الحادث فقد المستأمن حقه في الأقساط، وصارت حقاً للمؤمن. وهذا النوع ينقسم من حيث موضوعه إلى: ۱  - تأمين الأضرار: وهو... ۲  - وتأمين الأشخاص: وهو يشمل:التأمين على الحياة: وهو أن يلتزم المؤمن بدفع مبلغ لشخص المستأمن أو للورثة عند الوفاة، أو الشيخوخة، أو المرض أو العاهة، بحسب مقدار الإصابة.والتأمين من الحوادث الجسمانية: وهو أن يلتزم المؤمن بدفع مبلغ معين إلى المؤمن له في حالة إصابته أثناء المدة المؤمن فيها بحادث جسماني، أو إلى مستفيد آخر إذا مات المستأمن. ... أما التأمين التجاري أو التأمين ذو القسط الثابت: فهو غير جائز شرعاً، وهو رأي أكثر فقهاء العصر ... وسبب عدم الجواز يكاد ينحصر في أمرين: هما الغرر والربا. أما الربا: فلا يستطيع أحد إنكاره؛ لأن عوض التأمين ناشئ من مصدر مشبوه قطعاً؛ لأن كل شركات التأمين تستثمر أموالها في الربا، وقد تعطي المستأمن (المؤمن له) في التأمين على الحياة جزءاً من الفائدة، والربا حرام قطعاً في الإسلام ... والربا واضح بين العاقدين: المؤمن والمستأمن ؛ لأنه لا تعادل ولا مساواة بين أقساط التأمين وعوض التأمين، فما تدفعه الشركة قد يكون أقل أو أكثر، أو مساوياً للأقساط، وهذا نادر. والدفع متأخر في المستقبل. فإن كان التعويض أكثر من الأقساط، كان فيه ربا فضل وربا نسيئة، وإن كان مساوياً ففيه ربا نسيئة، وكلاهما حرام ... أما الغرر: فواضح في التأمين؛ لأنه من عقود الغرر: وهي العقود الاحتمالية المترددة بين وجود المعقود عليه وعدمه، وقد ثبت في السنة حديث صحيح، رواه الثقات عن جمع من الصحابة: «أن رسول الله صلى الله عليه وسلم نهى عن بيع الغرر». ويقاس على البيع عقود المعاوضات المالية، فيؤثر الغرر فيها، كما يؤثر في عقد البيع. وعقد التأمين مع الشركات من عقود المعاوضات المالية، لا التبرعات، فيؤثر فيه الغرر، كما يؤثر في سائر عقود المعاوضات المالية، وقد وضعه رجال القانون تحت عنوان (عقود الغرر) ؛ لأن التأمين لا يكون إلا من حادث مستقبل غير محقق الوقوع، أو غير معروف وقوعه، فالغرر عنصر لازم لعقد التأمين. والغرر في التأمين في الواقع كثير، لا يسير، ولا متوسط؛ لأن من أركان التأمين: الخطر، والخطر حادث محتمل لا يتوقف على إرادة العاقدين. والمؤمن له لا يستطيع أن يعرف وقت العقد مقدار ما يعطي، أو يأخذ، فقد يدفع قسطاً واحداً، ويقع الخطر، فيستحق جميع ما التزم به المؤمن، وقد يدفع جميع الأقساط، ولا يقع الخطر، فلا يأخذ شيئاً وكذلك حال المؤمن، لا يعرف عند العقد مقدار ما يأخذ، أو ما يعطي ".                                                             (القسم الثالث:العقوداو التصرفات المدنیة، أنواع التامین،ج:۵ ؍۳۴۲۱۔۔۳۴۲۵،ط:دارالفکر) فقط واللہ اعلم
                                                  
عنوان: شوہر، والد، ایک بیٹا اور تین بیٹیوں میں ترکہ کی تقسیم
سوال: ہماری بھابھی فوت ہوگئی ہیں ، ان کے شوہر اور چار بچے ہیں ، اور والد صاحب بھی حیات ہیں، ان چار بچوں میں سے ایک بچی اور ایک بچہ معذور جب کہ دو بچیاں ٹھیک ہیں، ان کے بیچ وراثت کیسے تقسیم ہوگی؟
جواب: مرحومہ کے ورثاء اگر  یہی ہیں یعنی شوہر، والد، ایک لڑکا اور تین لڑکیاں تو ایسی صورت میں  وراثت کی تقسیم درج ذیل ہے: مرحومہ  کے ترکہ میں سے اس کے حقوقِ متقدمہ یعنی تجہیز وتکفین کے اخراجات نکالنے کے بعد، مرحومہ کے ذمہ اگر کوئی قرض ہو تو  اسے مرحومہ کے کل ترکہ میں سے ادا کرنے بعد، مرحومہ نے  اگر کوئی  جائز   وصیت کی ہو تو   اسے ایک  تہائی ترکہ میں سے نافذ کرنے کے بعد، باقی  کل منقولہ وغیرمنقولہ  ترکہ کو کل 60 حصوں میں تقسیم کرکے مرحومہ کے شوہر کو 15 حصے، مرحومہ کے والد کو 10 حصے ، مرحومہ کے بیٹے کو 14 حصے اور اس کی ہر ایک بیٹی کو 7، 7 حصے ملیں گے، یعنی مثلاً: 100 روپے میں سے  شوہر کو 25 روپے، والد کو  66۔16 روپے، بیٹے کو  33۔23 روپے، اور ہر ایک بیٹی کو 66۔11 روپے ملیں گے۔ باقی کسی بچے کے معذور ہونے سے اس کے وراثت کے حصہ میں فرق نہیں آئے گا۔فقطواللہ اعلم
                                                  
عنوان: بینک کو خدمات فراہم کرنا
سوال: بنک کو ٹریول ایجنسی کی سروس فراہم کرنا کیسا ہے؟
جواب: بینک سے خدمات کے عوض معاوضہ وصول کرنے میں کراہت ہے۔فقط واللہ اعلم
                                                  
عنوان: ایک بہن اور بیوی میں میراث کی تقسیم
سوال: میت کے ورثا ءمیں صرف ایک بیوہ اور ایک بہن ہے، میراث کی تقسیم کیسے ہوگی؟
جواب: مذکورہ صورت میں مرحوم  کے کل ترکہ کو چار حصوں میں تقسیم کیاجائے گا جس میں سے ایک حصہ مرحوم کی بیوہ کو اور تین حصے مرحوم کی بہن کو ملیں گے۔یعنی سوروپے میں سے 25روپے بیوہ کو اور 75روپے بہن کو دیے جائیں گے۔فقط واللہ اعلم
                                                  
