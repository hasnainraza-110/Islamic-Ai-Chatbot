عنوان: کریم میں ٹیکسی چلانے کا حکم
سوال: کریم میں ٹیکسی چلانے کا کیا حکم ہے؟
جواب: گاڑی مالکان اور کمپنیوں کے درمیان معاملہ کی  جوحیثیت ہے، اس کے بارے میں دارالافتاء جامعۃ العلوم الاسلامیہ علامہ محمد یوسف بنوری ٹاؤن سے   مذکورہ کمپنیوں کے کام کے طریقہ کار کی مکمل تفصیل اور کمپنی اور گاڑی مالکان  وغیرہ کے درمیان معاہدوں کے مکمل وضاحت بھیج کر سوال کیا  جاسکتا ہے۔جامعہ کے دارالافتاء  میں اس کے متعلق مشاورت جاری ہے، اب تک حتمی فتوی جاری نہیں ہوا۔ فقط واللہ اعلم
                                                  
عنوان: سونے کی ادھار خرید وفروخت کاحکم
سوال: سونا ادہار مٰیں فروخت کرناجائز  ہے؟
جواب: سونے کی سونے چاندی یا کرنسی کے عوض ادھار خرید وفروخت جائز نہیں ہے۔ فقط واللہ اعلم
                                                  
عنوان: اگر ایزی پیسہ اکاؤنٹ میں کمپنی کی طرف سے اضافی رقم آئے تو کیا کرے؟
سوال: ایزی پیسہ اکاؤنٹ میں روانہ پانچ روپیہ کا اضافہ ہوناکمپنی کی طرف سے نا جائز ہے،  البتہ میں نے کمپنی کو  درخواست کی  کہ مجھ کو پانچ روپیہ کا اضافہ نہیں چاہیے،  لیکن وہ کہتے ہیں کہ ایسا کوئی سسٹم نہیں کہ  صرف آپ کو پانچ روپیہ نہ ملے ،اب کیا کروں؟
جواب: واضح رہے کہ ایزی پیسہ اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا  اگر   کمپنی  اکاؤنٹ ہولڈر کو کوئی اضافی رقم دیتی ہے تو اس کا وصول کرنا بھی جائز نہیں ہو گا، اب اگر آپ کی درخواست کے باوجود آپ کے اکاؤنٹ میں کمپنی کی طرف سے  روزانہ کچھ اضافی رقم آ رہی ہے تو اس کا حل یہ ہے کہ آپ اس اکاؤنٹ کو بند کر دیں؛ تا کہ آپ ان  نا جائز معاملات میں مبتلا ہونے سے بچ جائیں۔اور جو  اضافی  رقم آپ کے اکاؤنٹ میں آ چکی ہے اگر اس رقم کو کمپنی کی طرف لوٹانا ممکن ہو تو اس کو لوٹا دیں، یا اسے نکالے بغیر اکاؤنٹ ختم کردیں، ورنہ کسی غریب کو ثواب کی نیت کے بغیر دے دیں۔ فقط واللہ اعلم
                                                  
عنوان: سود پر خریدی گئی گاڑی کا ڈرائیور بننا
سوال: سود پر خریدی گئی گاڑی ہو اور سود کا پیسہ ختم ہو جائے (یعنی اس کی ادائیگی مکمل ہوجائے) تو میں اس پر ڈرائیوری کرو ں اور تنخواہ لو ں تو جائز ہے یا نہیں؟
جواب: آپ کے لیے ڈرائیونگ جائز ہے۔ نیز اگر آپ سودی معاملے میں نہ معاون  بنے ہوں اور نہ ہی اس پر راضی ہوں تو مذکورہ معاملے کا گناہ آپ پر نہیں ہوگا۔  فقط واللہ اعلم
                                                  
عنوان: ٹائنز کمپنی کے ساتھ معاملات کا حکم
سوال: ٹائنز کمپنی کے ساتھ کام کرنا جائز ہے یا نہیں؟
جواب: ’’ٹائنز انٹرنیشنل کمپنی‘‘  کی ممبر شپ حاصل کرنایااس میں کام کرنادرست نہیں ہے، اس بارے میں ہمارے  دارالافتاء سے تفصیلی فتوی  مورخہ5/11/2014ءکو شائع ہوچکاہے۔عدمِ  ِجواز کی وجوہات مختصراً درج ذیل ہیں:۱۔ٹائنزانٹرنیشنل نے اپنی مصنوعات کی تشہیرکے لیے نیٹ ورک مارکیٹنگ کاطریقہ اختیاکیاہے، ٹائنزکاممبربننے کے لیے اولاً  مخصوص رقم اداکرکے اس کی مصنوعات میں سے کوئی چیزخریدنی پڑتی ہے جس کے بغیرکوئی ممبرنہیں بن سکتا،یہ شرط شرعی اعتبارسے درست نہیں اورعقد اجارہ کے خلاف ہے۔۲۔ ٹائنزکے کاروبار کی روح کمیشن اوررعایتیں دیناہے اوراسی بنیادپرلوگ اس کے ممبربنتے ہیں، گویاکمیشن کومستقل تجارتی شکل دے رکھی ہے، جب کہ اسلامی معیشت میں کمیشن کومستقل تجارتی حیثیت کہیں حاصل نہیں ۔فقط واللہ اعلم
                                                  
عنوان: عرصہ درازگزرنے کے بعد وراثت کے حق کا مطالبہ
سوال: کتنی مدت  گزر جانے سے حقِ وراثت کامطالبہ ساقط  ہوجاتا ہے؟
جواب: وراثت کا حق عرصہ دراز گزرنے کے باوجود باقی رہتا ہے، طویل مدت گزرنے سے  حق دارکا  حق ساقط نہیں ہوتا۔الدر المختار وحاشية ابن عابدين (رد المحتار) (5 / 419):" القضاء مظهر لا مثبت ويتخصص بزمان ومكان وخصومة حتى لو أمر السلطان بعد سماع الدعوى بعد خمسة عشر سنةً فسمعها لم ينفذ. قلت: فلاتسمع الآن بعدها إلا بأمر، إلا في الوقف والإرث ووجود عذر شرعي، وبه أفتى المفتي أبو السعود، فليحفظ. (قوله: إلا في الوقف والإرث ووجود عذر شرعي) استثناء الإرث موافق لما مر عن الحموي ولما في الحامدية عن فتاوى أحمد أفندي المهمنداري مفتي دمشق أنه كتب على ثلاثة أسئلة أنه تسمع دعوى الإرث ولايمنعها طول المدة، ويخالفه ما في الخيرية حيث ذكر أن المستثنى ثلاثة: مال اليتيم والوقف والغائب، ومقتضاه أن الإرث غير مستثنى؛ فلاتسمع دعواه بعد هذه المدة، وقد نقل في الحامدية عن المهمنداري أيضاً: أنه كتب على سؤال آخر فيمن تركت دعواها الإرث بعد بلوغها خمس عشرة سنةً، بلا عذر أن الدعوى لاتسمع إلا بأمر سلطاني. ونقل أيضاً مثله فتوى تركية عن المولى أبي السعود، وتعريبها: إذا تركت دعوى الإرث بلا عذر شرعي خمس عشرة سنةً، فهل لاتسمع؟ الجواب: لاتسمع اهـ اعترف الخصم بالحق، ونقل مثله شيخ مشايخنا التركماني عن فتاوى علي أفندي مفتي الروم، ونقل مثله أيضاً شيخ مشايخنا السائحاني عن فتاوى عبد الله أفندي مفتي الروم، وهذا الذي رأينا عليه عمل من قبلنا، فالظاهر أنه ورد نهي جديد بعدم سماع دعوى الإرث، والله سبحانه أعلم.[تنبيهات]
الأول: قد استفيد من كلام الشارح أن عدم سماع الدعوى بعد هذه المدة إنما هو للنهي عنه من السلطان، فيكون القاضي معزولاً عن سماعها لما علمت من أن القضاء يتخصص؛ فلذا قال: إلا بأمر: أي فإذا أمر بسماعها بعد هذه المدة تسمع، وسبب النهي قطع الحيل والتزوير، فلاينافي ما في الأشباه وغيرها من أن الحق لايسقط بتقادم الزمان اهـ؛ ولذا قال في الأشباه أيضاً: ويجب عليه سماعها اهـ : أي يجب على السلطان الذي نهى قضاته عن سماع الدعوى بعد هذه المدة أن يسمعها بنفسه، أو يأمر بسماعها، كي لايضيع حق المدعي، والظاهر أن هذا حيث لم يظهر من المدعي أمارة التزوير، وفي بعض نسخ الأشباه: ويجب عليه عدم سماعها، وعليه فالضمير يعود للقاضي المنهي عن سماعها، لكن الأول هو المذكور في معين المفتي".الدر المختار وحاشية ابن عابدين (رد المحتار) (6 / 743):
"ثم اعلم أن عدم سماعها ليس مبنياً على بطلان الحق، حتى يرد أن هذا قول مهجور، لأنه ليس ذلك حكماً ببطلان الحق، وإنما هو امتناع من القضاء عن سماعها خوفاً من التزوير ولدلالة الحال كما دل عليه التعليل، وإلا فقد قالوا: إن الحق لايسقط بالتقادم كما في قضاء الأشباه، فلاتسمع الدعوى في هذه المسائل، مع بقاء الحق للآخرة، ولذا لو أقر به يلزمه، كما في مسألة عدم سماع الدعوى بعد مضي خمس عشرة سنةً إذا نهى السلطان عن سماعها كما تقدم قبيل باب التحكيم، فاغتنم هذا التحرير المفرد".  فقط واللہ اعلم
                                                  
عنوان: کریڈٹ کارڈ بنانا
سوال: کریڈٹ کارڈ بنانا جائز ہے؟
جواب: کسی معاملے کے حلال وحرام ہونے کا مدار درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا حرام ہے، اسی طرح اس کا معاہدہ کرنا بھی شرعاً  ناجائز اور حرام ہے۔ اس بنیاد پر بالفرض اگر کریڈٹ کارڈ لینے والا  لی گئی رقم مقررہ مدت میں واپس بھی کردے تو معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو، اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔فقط واللہ اعلم
                                                  
عنوان: قسطوں پر بائیک خریدنا
سوال: کیا ہم قسطوں پر موٹر سائیکل خرید سکتے ہیں؟
جواب: قسطوں پر موٹر سائیکل خریدنا جائز ہے، بشرطیکہ موٹر سائیکل کی کل قیمت  اور ماہانہ اقساط طے ہوں اور قسط میں تاخیر ہونے کی صورت میں جرمانہ وصول نہ کیا جائے۔"فتاوی شامی" میں ہے:"لأن للأجل شبهاً بالمبيع، ألاترى أنه يزاد في الثمن لأجله". ( كتاب البيوع، باب المرابحة ۵/ ۱۴۲ ط:سعيد)فقط واللہ اعلم
                                                  
عنوان: رقم کاروبار میں لگائے بغیر نفع دینا
سوال: میں نے کسی دوست سے کام کرنے کے لیے 50000 روپے لیےہوئے ہیں ، اور میں 5000  ماہانہ اس کو نفع کی مد میں دیتا ہوں،  پیسے مجھ سے ذاتی خرچ  میں استعمال ہو گئے ہیں، راہ نمائی فرما ئیں کہ یہ معاملہ سود کی مد میں تو نہیں آتا؟
جواب: سائل کا اپنے دوست سے 50 ہزار کی رقم لے کر اس رقم کو کاروبار میں لگائے بغیر اپنے دوست کو ماہانہ 5 ہزار روپے نفع دینا سود ہے، لہذا اس سے اجتناب کریں۔  فقط وا للہ اعلم
                                                  
عنوان: Prpal کمپنی سے پیسہ کمانا
سوال: prpal  کمپنی جو اشتہار دیتی ہے، اس میں انویسمنٹ کرتے ہیں،  اور اشتہار دیتی ہے، ہم روز کے حساب سے وہ دیکھتے ہیں، اور اس پر پیسے ملتے ہیں، کیا یہ جائز ہے؟
جواب: prpal   کمپنی کی ویب سائٹ پر اس کا طریقہ کار دیکھا گیا۔  اس طریقہ کار پر کام کرکے پیسہ کمانا درج ذیل وجوہات کی بنا پر ناجائز ہے:1- اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو بلا ضرورت  اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- نیز اس معاملے میں جس طریق پر اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    الشامیة(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". فقط واللہ اعلم
                                                  
عنوان: نیٹورک مارکیٹنگ کی شرعی حیثیت کیا ہے؟
سوال: حلال وحرام نیٹورک مارکیٹنگ کا کیاحکم ہے؟ اور اس کے بونس میں جو رقم ملتی ہے اس کا لینا کیسا ہے؟
جواب: نیٹ ورک مارکیٹنگ اور ڈائریکٹ سیلنگ  اگر اسلامی اصولوں کے مطابق ہو تو جائز ہے، لیکن آج کل  کمپنیاں جس طریقہ سے یہ کام کررہی ہیں وہ ناجائز ہے۔اس موضوع سے متعلق تفصیلی فتویٰ مندرجہ ذیل لنک پر ملاحظہ ہو:http://www.banuri.edu.pk/readquestion/%D9%B9%D8%A7%D8%A6%D9%86%D8%B2-%D9%86%D8%A7%D9%85%DB%8C-%DA%A9%D9%85%D9%BE%D9%86%DB%8C-%DA%A9%DB%8C-%D9%85%D9%85%D8%A8%D8%B1%D8%B4%D9%BE-%D8%AD%DA%A9%D9%85/2015-11-09فقط واللہ اعلم
                                                  
عنوان: ڈاک خانے کی ملازمت
سوال: کیا ڈاک خانے میں ملازمت کرنا جائز ہے؟ کیوں کہ دوسروں کو خطوط بھیجنے کے ساتھ  ساتھ یہ ایک چھوٹے بینک کی طرح بھی کام کرتا ہے، جیسے یہ لوگوں کے لیے اکاؤنٹ بھی کھولتے ہیں۔
جواب: ڈاک  خانے  میں جائز کاموں کو انجام دینا اور اس کی تنخواہ لینا جائز ہے، لیکن جو امور ناجائز ہیں انہیں بجا لانا اور ان کی تنخواہ لینا جائز نہیں۔ فقط وا للہ اعلم
                                                  
عنوان: یو ٹیوب کے ذریعہ کمانا
سوال: یوٹیوب کے ذریعے پیسے کماناکیسا ہے؟
جواب: یو ٹیوب پر جو پیسہ کمایا جاتا ہے اس میں درحقیقت صارف اپنا مواد  ویڈیو  کی شکل میں بنا کر یوٹیوب کو دیتا ہے اور یوٹیوب کے صارفین اس مواد کو زیادہ دیکھتے ہیں،  یا پسند کرتے ہیں تو اس پر "یوٹیوب" صارف کو طے شدہ رقم ادا کرتا ہے۔اس ادائیگی کے لیے وہ گوگل ایڈ سینس کا اکاؤنٹ استعمال کرتا ہے۔لہذا اپنی ویڈیوز کے ذریعے پیسے کمانے کے لیے ان شرائط کا لحاظ ضروری ہے:1-ویڈیوز میں کسی جان دار کی  تصویر نہ ہو۔2-ویڈیو میں کسی غیر شرعی اور ناجائز امر کی ترویج نہ   کی گئی ہو۔3- ویڈیو میں موسیقی نہ ہو۔4- پیسوں کی وصولی یا ادائیگی  کرنے مٰیں  کوئی سودی معاملہ  یا فاسد عقد نہ کرنا پڑتا ہو۔5-  جان دار کی تصاویر والے یا کسی طور پر بھی غیر شرعی اشتہارات اس چینل پر نہ چلتے ہوں۔اگر ان شرائط کا لحاظ رکھ کر چینل چلایا جاسکتاہے تو اس کی کمائی جائز ہوگی۔ہماری معلومات کے مطابق یوٹیوب پر ایسا چینل چلانا موجودہ دور میں تقریباً  ناممکن ہے، کیوں کہ اپنے تئیں اگر ان شرائط کا لحاظ رکھ بھی لیا جائے تو یوٹیوب انتظامیہ کی طرف سے چینل پر اپنی مرضی سے اشتہارات چلائے جاتے ہیں، جو مختلف ممالک اور علاقوں کے اعتبار سے تبدیل بھی ہوتے ہیں، جن میں بہت سے غیر شرعی امور پر مشتمل اشتہارات ہوتے ہیں، لہٰذا یوٹیوب پر چینل بناکر اس کے ذریعے کمانے سے اجتناب کیا جائے۔ فقط واللہ اعلم
                                                  
عنوان: کسی کو موٹر سائیکل بیچ کر رقم دے کر اس سے نئی موٹر سائیکل کی رقم واپس لینا
سوال: میرے  چھوٹے بھائی کو  کچھ  رقم  کی  ضرورت تھی، اس نے مجھے کہا کہ موٹر سائیکل بیچ دیں، اس کی رقم میں استعمال کر لیتا ہوں اور آپ کو قسطوں پر نئی موٹر سائیکل لے دیتا ہوں،  میں نے موٹر سائیکل اُسے دے دی اور کہا کہ قسطوں پر موٹر سائیکل نہ لو،  بلکہ قسط مجھے ادا کرتے رہو جب موٹر سائیکل کی رقم اکٹھی ہو جائے تو نئی لے لوں گا؛ تاکہ اُسے قسطوں کی زائد رقم ادا نہ کرنی پڑے ۔ اب اس صورت میں اگر نئی موٹر سائیکل مہنگی آئی تو کہیں مجھے سود والا گناہ تو نہیں ہو گا؟  کیا مجھے اتنی ہی رقم وصول کرنی چاہیے جتنے کی فروخت ہوئی یا اُس سے نئی موٹر سائیکل لینی چاہیے؟
جواب: صورتِ  مسئولہ  میں  آپ نے موٹر سائیکل فروخت کرکے جو رقم اپنے بھائی کو دی تھی وہ اس کے ذمہ قرض ہوگیا، اب  واپسی پر صرف اسی  قدر رقم اس سے لینا جائز ہے، اس پر مشروط زیادتی ناجائز ہے۔الدر المختار وحاشية ابن عابدين (رد المحتار) (6 / 525):
" لما تقرر أن الديون تقضى بأمثالها لا أنفسها؛ لأن الدين وصف في الذمة لايمكن أداؤه، لكن إذا أدى المديون وجب له على الدائن مثله، فتسقط المطالبة؛ لعدم الفائدة".  فقط واللہ اعلم
                                                  
عنوان: قادیانیوں سے خرید وفروخت اور اس سے حاصل ہونے والے نفع کا حکم
سوال: قادیانیوں کو کچھ فروخت کر نا اور کمائے ہوئے  نفع کا کیا حکم ہے؟
جواب: قادیانیوں /مرزائیوں سے خریدوفروخت ،تجارت، لین دین ،سلام و کلام ، ملنا جلنا، کھانا پینا ، شادی و غمی میں شرکت، جنازہ میں شرکت،تعزیت،عیادت، ان کے ساتھ تعاون یاملازمت سب شریعتِ اسلامیہ میں سخت ممنوع اور حرام ہیں۔  قادیانیوں کا مکمل بائیکاٹ ان کو توبہ کرانے اور ان کی اصلاح اور ہدایت کا بہت بڑا ذریعہ اور ہر مسلمان کا اولین ایمانی فریضہ ہے اور رسول ﷲ صلی ﷲ علیہ وسلم سے محبت کی نشانی ہے، لہذا کسی قادیانی کے ہاتھ  اپنا سامان فروخت کرنا جائز نہیں، اگر کسی غلط فہمی میں ایسا ہوگیا تو اس پر توبہ واستغفار کریں، باقی اس سے جو نفع حاصل ہوا وہ حرام تونہیں ہے، لیکن بہتر یہ ہے کہ اسے استعمال نہ کریں؛ تاکہ آئندہ ایسی غلطی نہ ہو۔فقط واللہ اعلم
                                                  
عنوان: یوکے میں ہاؤس مورٹیج  لینے کا حکم
سوال: میں یو کے میں رہتا ہوں، کیا میرے ہاؤس مورٹیج  کی اجازت ہے؟
جواب: ہاؤس مورٹیج ایک سودی قرضہ ہے، جو  مالیاتی ادارے  گھر خریدنے میں تعاون کے لیے دیتے ہیں، اور اس پر سود وصول کرتے ہیں، اس کا لین دین جائز نہیں ہے،  نیز ذاتی مکان خریدنا اضطراری ضرورت نہیں ہے، بلکہ کرایہ وغیرہ پر رہ کر، یا کسی سے قرض لے کر بھی یہ ضرورت پوری کی جاسکتی ہے، دوسری طرف سود کا معاملہ انتہائی خطرناک ہے، سود کا معاملہ کرنے والوں کے لیے اللہ اور اس کے رسول کی طرف سے جنگ کا اعلان ہے، بے شمار قرآنی آیات اوراحادیث میں اس کی شناعت اور قباحت ذکر ہوئی ہے۔ لہذا  ’’یو، کے‘‘  یا کسی بھی ملک (خواہ اسلامی ملک ہو یا غیر مسلموں کا ہو) میں  اپنا ذاتی گھر خریدنے کے لیے سودی قرضہ لینا شرعاً جائز نہیں ہے۔اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادةً أو هديةً، فأسلف علی ذلك إن أخذ الزیادة علی ذلك ربا". (14/513، باب کل قرض جر  منفعۃ، کتاب الحوالہ، ط؛ ادارۃ القرآن) فقط واللہ اعلم
                                                  
عنوان: نانی کی میراث حصہ ہوگا یا نہیں؟
سوال: میری والدہ کا انتقال 1996ء میں  میری  نانی کی زندگی میں ہوا، میری نانی کا انتقال 1999ء میں ہوا، میرا اور میرے بہن بھائیوں کا میری نانی کی جائیداد میں حصہ ہے یا نہیں؟
جواب: نانی کے انتقال کے وقت اگر نانی کی اولاد میں بیٹے، بیٹیاں، ان کے بھائی وغیرہ موجود تھے تو  آپ لوگوں کانانی کی میراث میں حصہ نہیں ہے۔ فقط واللہ اعلم
                                                  
عنوان: آن لائن پیسے کمانا
سوال: آن لائن پیسے کمانا کیسا ہے؟  جیسا کہ پرپال یا یو ٹیوب سے پیسے کمانا وغیرہ؟
جواب: اگر یوٹیوب پر جان دار کی تصویر والی ویڈیو اَپ لوڈ کی جائے یا اس میں کسی قسم کا  غیر شرعی اشتہار ہو، مثلاً: جان دار کی تصاویر والایا کسی بھی غیر شرعی چیز کا اشتہار ہو یا کوئی دوسرا غیر شرعی معاملہ کرنا پڑتا ہو تو اس کے ذریعے پیسے کمانا جائز نہیں ہوگا۔پرپال کمپنی سے کمائی کے دو طریقے ہیں:  نیٹ ورک مارکیٹنگ اور انویسمنٹ پیکج، اول الذکر طریقہ کار میں اشتہارات وغیرہ کے ذریعہ کمائی کی جاتی ہے اور اشتہارات کے ذریعہ کمائی حاصل کرنا درست نہیں، جب کہ مؤخر الذکر طریقہ میں رقم جمع کرنے کے بعد اس پر منافع لیا جاتا ہے، جو کہ سود ہے۔مزید تفصیل کے لیے درج ذیل فتاوی دیکھیے:http://www.banuri.edu.pk/readquestion/%DB%8C%D9%88%D9%B9%DB%8C%D8%A4%D8%A8-%D9%BE%D8%B1-%D9%88%DB%8C%DA%88%DB%8C%D9%88-%D8%A7%D9%BE-%D9%84%D9%88%DA%88-%DA%A9%D8%B1%DA%A9%DB%92-%D9%BE%DB%8C%D8%B3%DB%92-%DA%A9%D9%85%D8%A7%D9%86%D8%A7/25-03-2019 http://www.banuri.edu.pk/readquestion/%D8%A7%D9%86%D9%B9%D8%B1%D9%86%DB%8C%D9%B9-%D9%BE%D8%B1-%D8%A7%D8%B4%D8%AA%DB%81%D8%A7%D8%B1%D8%A7%D8%AA-%DA%A9%D9%88-%DA%A9%D9%84%DA%A9-%DA%A9%D8%B1%DA%A9%DB%92-%DA%A9%D9%85%D8%A7%D9%86%DB%92-%DA%A9%D8%A7-%D8%AD%DA%A9%D9%85-144012200949/04-09-2019 فقط و اللہ اعلم
                                                  
عنوان: تین بیٹیوں میں وراثت کی تقسیم
سوال: میت کی صرف تین بیٹیاں ہیں،  ان کی میراث کیسے تقسیم ہوگی ؟میت کااور کوئی نہیں ہے۔
جواب: اگر مذکورہ میت کی کوئی نرینہ اولاد نہیں، نیز میت کے بھائی، یا بھائیوں  کی کوئی اولاد(بھتیجے وغیرہ) بھی زندہ نہ ہوں، اور میت کے چچا یا چچا کی کوئی اولاد بھی حیات نہ ہو تو اس صورت میں میت کا ساراترکہ تینوں بیٹیوں میں برابر تقسیم کیاجائے گا۔فقط واللہ اعلم
                                                  
عنوان: جعلی ڈگری حاصل کرکے ملازمت کرنا
سوال: ایک شخص نے مڈل کی جعلی ڈگری حاصل کی، اور اس پر نائب قاصد بھرتی ہوا،  کیا اس کی تنخواہ حلال ہے یا حرام؟
جواب: جعلی ڈگری (سند) کاحصول  جھوٹ،دھوکا دہی، خیانت  اور حق داروں کی  حق تلفی جیسے گناہوں پر مشتمل ہونے  کی وجہ سے ناجائز ہے،حضورِ اکرم صلی اللہ علیہ وسلم کے ارشادکے بموجب دھوکا دہی کرنےوالا شخص ایمانِ کامل کی نعمت سےمحروم ہے؛  لہذا  جعلی طریقہ سے  ڈگری حاصل کرنا شرعاً جائز نہیں ہے، ایسے شخص کو اس فعل پر توبہ واستغفار کرنالازم ہے۔          باقی جعلی ڈگری کی بنیاد پر   ملازمت کرکے   جو تنخواہ  وصول کی  جائے اس کے  حلال یا حرام ہونے سے متعلق  یہ ضابطہ ہے کہ اگر مذکورہ   شخص   متعلقہ ملازمت کی صلاحیت رکھتا  ہو اور متعلقہ امور دیانت داری کے ساتھ انجام دیتا  ہو تو اس کی تن خواہ  حلال ہوگی، اس لیے کہ تنخواہ کے حلال ہونے کا تعلق مفوضہ ذمہ داریوں کی درست ادائیگی سے  ہے۔ اور اگر   وہ شخص  اس ملازمت  کا اہل نہیں ہے، یا اہل تو ہے مگر دیانت داری کے ساتھ کام نہیں کرتا  تو اس کی تن خواہ حلال نہیں ہوگی۔فقط واللہ اعلم
                                                  
عنوان: موبائل کمپنی سے قرض لینا اور دیگر سہولیات کا حکم
سوال: مختلف کمپنیوں کے موبائل اکاؤنٹ استعمال کرنا ،ان سے قرض لینا،اور اضافی سہولیات کا کیا حکم ہے؟
جواب: صورتِ  مسئولہ میں سائل کی مراد اگر ایزی پیسہ اکاؤنٹ یا اس طرح کے دیگر اکاؤنٹ کھلوانے پر ملنے والی سہولیات کا شرعی حکم معلوم کرنا ہے، تو اس قسم کے اکاؤنٹ سے ملنے والی سہولیات سود کے زمرے میں داخل ہونے کی وجہ سے جائز نہیں۔موبائل کمپنی سے بیلنس ختم ہونے پر ایڈوانس بیلنس حاصل کرنے کی صورت میں ادائیگی کے وقت کچھ زائد رقم ادا کرنا، اگر یہ سروس چارجز کی مد میں ہو تو اس کی گنجائش ہوگی،  بصورتِ دیگر اگر لون کے عوض کمپنی زائد وصول کرتی ہو تو یہ سود ہونے کی وجہ سے جائز نہیں ہوگا۔مذکورہ اصولی جواب کی روشنی میں مختلف کمپنیوں کی طرف سے بھیجے جانے والے میسجز یا معاہدات کو دیکھ کر حکم متعین کیا جاسکتاہے۔ فقط واللہ اعلم
                                                  
عنوان: وراثت کے مال سے دست بردار ہونا
سوال: کوئی شخص وراثت کی جائیداد سے دست بردار ہوناچاہے تو کیا اس کا حق ساقط ہوجائے گا؟
جواب: میراث اور ترکہ میں جائیداد  کی تقسیم سے پہلے کسی وارث کا اپنے شرعی حصہ سے بلا عوض دست بردار ہوجانا شرعاً معتبر نہیں ہے، البتہ ترکہ تقسیم ہوجائےتو پھر ہر ایک وارث اپنے حصے پر قبضہ کرنے  کے بعد اپنا حصہ کسی  کو دینا چاہے  یا کسی کے حق میں دست بردار ہوجائے تو یہ شرعاً جائز اور  معتبر ہے۔ اسی طرح کوئی وارث ترکہ میں سے کوئی چیز لے کر (خواہ وہ معمولی ہی کیوں نہ ہو)  صلح کرلے اور ترکہ میں سے اپنے باقی حصہ سے دست بردار ہوجائے تو یہ بھی درست ہے، اسے اصطلاح میں " تخارج" کہتے ہیں۔ان دونوں صورتوں میں پھر ایسے شخص کا اس ترکہ میں حق باقی نہ رہے گا۔" تکملۃ رد المحتار علی الدر المختار" میں ہے:" الإرث جبري لَا يسْقط بالإسقاط".(ج: 7/ص:505 / کتاب الدعوی، ط :سعید)"الأشباہ والنظائر" لابن نجیم  میں ہے:           "لَوْ قَالَ الْوَارِثُ: تَرَكْتُ حَقِّي لَمْ يَبْطُلْ حَقُّهُ؛ إذْ الْمِلْكُ لَايَبْطُلُ بِالتَّرْك". (ص:309- ما یقبل الإسقاط من الحقوق وما لایقبله، ط:قدیمی) فقط واللہ اعلم
                                                  
عنوان: کیا موجودہ دور میں کسی بینک کا منافع جائز ہے؟
سوال: موجودہ دور میں کس بینک کا منافع جائز ہے?
جواب: موجودہ دور میں کسی بھی بینک کا منافع جائز نہیں ہے، کیوں کہ جو بینک سودی کہلاتے ہیں ان کا منافع حرام ہونا تو بالکل واضح ہے، اور جو بینک ’’اسلامی بینکاری‘‘ کے نام سے چل رہے ہیں ان کے معاملات بھی بہت سارے غیر شرعی امور پر مشتمل ہیں، اس لیے ان کا منافع بھی جائز نہیں ہے۔  تفصیل کے  لیے  کتاب ’’مروجہ اسلامی بینکاری‘‘ کا مطالعہ مفید رہے گا۔ فقط واللہ اعلم
                                                  
عنوان: کسی باطل فرقے کی تقریبات سے متعلق اعلانات کی فوٹو اسٹیٹ کرنا
سوال: میں فوٹو کاپی کا کام کرتا ہوں،  ایک عورت ہماری دکان پر آئی اور وہ شیعہ تھی اور کچھ کاغذات کاپی کروانا چاہتی تھی، لیکن جب ہماری نظر ان کاغذات پر پڑی تو ان میں ایک اعلان تھا، وہ شیعیت سے متعلق تھا اور اسے گھروں میں تقسیم کرتی ہے،  تاکہ لوگ مخصوص وقت جمع ہوجائیں، اس طرح کے اعلانات ہمارے لیے کاپی کرنا کیسا ہے؟
جواب: بہتر یہ ہے کہ   مذکورہ قسم کے کاغذات فوٹو اسٹیٹ نہ کریں،  لیکن اگر فوٹو اسٹیٹ کی جا چکی ہے تو   اس کا نفع جائز تو ہوگا، لیکن حلال طیب نہیں ہوگا، قرآنِ مجید میں ہے:{و تعاونوا علی البر و التقوی و لاتعاونوا علی الاثم و العدوان} [سورة المآئدة :۲]احکام القرآن للجصاص میں ہے:"{ولا تعاونوا علی الاثم والعدوان} نهى عن معاونة غیرنا علی معاصی الله تعالیٰ". (ج:۲ص:۴۲۹ط:قدیمی)     تفسیر ابن کثیر میں ہے:"یأمر تعالیٰ عباده المؤمنین بالمعاونة علی فعل الخیرات و هو البر، و ترك المنکرات وهو التقوی، وینهاهم من التناصرعلی الباطل والتعاون علی المآثم والمحارم". (2/10 ط: دارالفیحاء)الدر المختار وحاشية ابن عابدين (رد المحتار) - (6 / 391):" (و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لاتقوم بعينه بل بعد تغيره، وقيل: يكره؛ لإعانته على المعصية. ونقل المصنف عن السراج والمشكلات أن قوله: ممن أي من كافر، أما بيعه من المسلم فيكره، ومثله في الجوهرة والباقاني وغيرهما. زاد القهستاني معزياً للخانية: أنه يكره بالاتفاق".و في الرد: "(أما بيعه من المسلم فيكره)؛ لأنه إعانة على المعصية، قهستاني عن الجواهر.أقول: وهو خلاف إطلاق المتون وتعليل الشروح بما مر، وقال ط: وفيه أنه لايظهر إلا على قول من قال: إن الكفار غير مخاطبين بفروع الشريعة، والأصح خطابهم، وعليه فيكون إعانة على المعصية، فلا فرق بين المسلم والكافر في بيع العصير منهما، فتدبر اهـ ولايرد هذا على الإطلاق والتعليل المار". فقط و اللہ اعلم
                                                  
عنوان: قسطوں پر گاڑی خرید کر نفع رکھ کر آگے قسطوں پر فروخت کرنا
سوال: ایک  شخص  نے  قسطوں  پر گاڑی خریدی ، جس  کی  قیمت دس  لاکھ روپے ہے،  تین  لاکھ  نقد  دیے،  پھر اس شخص نے گاڑی تیسرے شخص پر بیچی اور کہا:  مجھے چار لاکھ نقد رقم دو  اور باقی قسطیں بائع اول کو دیتے رہو ، کیا اس کے لیے ایک لاکھ نفع لینا جائز ہے ؟
جواب: قسطوں پر گاڑی  یا دیگر اشیاء  کی خریدوفروخت چند شرائط کے ساتھ جائز ہے کہ قسط  کی  رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار،  اور ایک شرط یہ بھی ہے کہ کسی قسط  کی  ادائیگی  میں  تاخیر  کی  صورت  میں  کسی  بھی  عنوان  سے  اس  میں  اضافہ  وصول  نہ  کیا جائے۔قسطوں پر گاڑی خریدنے کے بعد خریدنے والا اس کا مالک بن جاتا ہے، اور اس کی قیمت خریدار کے ذمہ دین ہوتی ہے،  اب اگر خریدار،  گاڑی قسطوں پرخرید کر  اپنے قبضہ اور تحویل میں لے لے اور اس کے بعد اس کو منافع کے ساتھ آگے فروخت کرے تو یہ جائز ہے۔خواہ نقد فروخت کرے یا قسطوں پر ہی فروخت کرے۔بعد ازاں پہلے  بائع  کو  قسطیں  ادا کرنے  کی  دو صورتیں ہیں :  ایک یہ ہے کہ دوسرا خریدار  اپنی گاڑی  کی قسطیں  اپنے  بائع  کو ادا کرتا رہے،  اور یہ پہلا خریدار  اپنے طے شدہ معاہدہ کے مطابق  بائعِ اول کو قسطیں ادا کرتا رہے، یہ صورت جائز ہے۔ اور دوسری صورت یہ ہے کہ  دوسرا خریدار   بلاواسطہ  بائعِ  اول ہی کو قسطیں ادا کرے، یہ حوالہ کی صورت ہے، اس کے لیے یہ شرط ہے مجلس میں یہ تینوں اس پر راضی ہوں، (یعنی  پہلا  فروخت کرنے والا،  پہلا خریدار اور دوسرا خریدار ) ،  لہذا اگر بائعِ  اول اس پر راضی ہوجاتا ہے کہ میرے خریدار پر جو واجب الادا  قسطیں باقی  ہیں ، میں وہ دوسرے خریدار سے لے لوں گا ،  اور دوسرا خریدار بھی اس پر راضی ہے کہ میں اس کو بائعِ اول کو دے دوں گا تو یہ معاملہ جائز ہے۔الدر المختار وحاشية ابن عابدين (رد المحتار) (5/ 326):
"ثم قال في الفتح ما حاصله: إن الذي يقع في قلبي أنه إن فعلت صورة يعود فيها إلى البائع جميع ما أخرجه أو بعضه كعود الثوب إليه في الصورة المارة وكعود الخمسة في صورة إقراض الخمسة عشر فيكره يعني تحريماً، فإن لم يعد كما إذا باعه المديون في السوق فلا كراهة فيه بل خلاف الأولى، فإن الأجل قابله قسط من الثمن، والقرض غير واجب عليه دائماً بل هو مندوب وما لم ترجع إليه العين التي خرجت منه لايسمى بيع العينة؛ لأنه من العين المسترجعة لا العين مطلقاً، وإلا فكل بيع بيع العينة اهـ وأقره في البحر والنهر والشرنبلالية وهو ظاهر، وجعله السيد أبو السعود محمل قول أبي يوسف، وحمل قول محمد والحديث على صورة العود".بدائع الصنائع في ترتيب الشرائع (6/ 15):
"(أما) ركن الحوالة. فهو الإيجاب والقبول، الإيجاب من المحيل، والقبول من المحال عليه والمحال جميعا، فالإيجاب: أن يقول المحيل للطالب: أحلتك على فلان هكذا، والقبول من المحال عليه والمحال أن يقول كل واحد منهما: قبلت أو رضيت، أو نحو ذلك مما يدل على القبول والرضا، وهذا عند أصحابنا". فقط واللہ اعلم
                                                  
عنوان: 12 کروڑ روپے کی ورثاء پر شرعی  تقسیم
سوال: ترکے  کے  حوالے سے سوال پوچھنا ہے کہ ایک آدمی نے ترکے میں 12 (بارہ) کروڑ روپے چھوڑے ہیں اور وارثین میں بیوی، دو بیٹے اور تین بیٹیاں ہیں۔ صورتِ مسئولہ میں ہر کسی کو کتنا حصہ ملے گا?
جواب: صورتِ بالا میں  مرحوم کے  ترکہ  کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو  آٹھ  (8 ) حصوں میں تقسیم کر کے اس میں سے ایک حصہ مرحوم کی بیوہ کو ، دو دو حصے ہر بیٹے کو اور ایک، ایک حصہ ہر بیٹی کو ملے گا۔یعنی بارہ کروڑ میں سے ایک کروڑ پچاس  لاکھ بیوہ کو اور اتنے  ہی ہر ایک بیٹی کو  اور تین کروڑ ہر ایک بیٹے کو ملیں گے۔فقط واللہ اعلم
                                                  
عنوان: وراثت تقسیم کرنے کی ایک صورت کا حکم
سوال: بے اولاد  شخص انتقال کر جائے، خاندان میں ماں ، 1  بیوی، 3 بہنیں، ایک بھائی بمعہ 2 بچے، ایک بیوہ بھابھی بمعہ  3 بچے، اس شخص  کی جائیداد کی تقسیم کیسے ہو گی؟ کوئی بے اولاد اپنی زندگی  میں وصیت برائے جائیداد کر سکتا ہے اپنی مرضی کی تقسیم سے؟
جواب: صورتِ  مسئولہ  میں  ترکہ میں سے تجہیز  و تکفین  اور  واجب الادا قرض  کی ادائیگی کے بعد  مرحوم کی جائز وصیت کو  کل ترکہ کے ایک تہائی سے  نافذ کرنے کے بعد  بقیہ ترکہ کو  ۶۰ حصوں میں تقسیم کیا جائے گا اور  مرحوم کی والدہ کو  ۱۰ حصے،  بیوہ کو   ۱۵  حصے، ہر بہن کو  ۷  حصے  اور بھائی کو ۱۴ حصے ملیں گے ۔یعنی  فیصد کے اعتبار سے مرحوم  کی  والدہ  کو  16 اعشاریہ  66  فیصد، مرحوم کی بیوہ کو 25 فیصد، مرحوم کی ہر ایک بہن کو  11 اعشاریہ 66 فیصد اور مرحوم کے بھائی کو 23 اعشاریہ 33 فیصد ملے گا۔بیوہ بھابھی کو ترکہ  میں حصہ نہیں ملتا، اسی طرح بھائی کی موجودگی میں بھتیجوں کو کچھ نہیں ملتا۔(۲) اگر کوئی شخص اپنی زندگی میں وصیت کرنا چاہتا ہے تو اس کو یہ حق حاصل ہے اور وصیت کر سکتا ہے، البتہ اگر غیر وارث کے حق میں ایک تہائی سے زیادہ کی وصیت کرے گا تو تہائی سے زائد مقدار میں ورثاء کی اجازت پر موقوف ہو گی، اور اگر وارث کے حق میں وصیت کرتا ہے تو اس کا نفاذ دیگر ورثاء کی اجازت پر موقوف ہو گا اگر چہ وصیت ایک تہائی سے کم مال میں کی گئی ہو۔ یہی حکم اپنی مرضی سے تقسیم کی وصیت کا بھی ہے۔الفتاوى الهندية (6/ 90):
"ولاتجوز الوصية للوارث عندنا إلا أن يجيزها الورثة".  فقط واللہ اعلم
                                                  
عنوان: مرغی کے پوٹے جو گندگی سے بھرے ہوتے ہیں کی بیع کا حکم
سوال: مرغی کا پوٹا عام طور پر بازار میں جو بیچا جاتا ہے تو وہ گندگی سے بھرا ہوا ہوتا ہے تو آیا وہ وزناً یا بغیر وزن کے بیچا یا خریدا جاسکتا ہے؟  باحوالہ جواب عنایت فرمائیں!
جواب: مرغی کا پوٹا  چوں کہ ایک قابلِ  انتفاع چیز ہے؛  اس  لیے اسے وزناً  اور بغیر وزن کے ہر طرح سے بیچنا اور خریدنا جائز ہے۔ باقی گندگی  کی بیع مقصود نہیں ہے، بلکہ اندر ہونے کی وجہ سے تبعاً داخل ہوگی۔  فقط واللہ اعلم
                                                  
عنوان: رشوت دے کر سرکاری نوکری حاصل کرنا
سوال: گورنمنٹ ادارے  پیسے  کے بدلے نوکریاں بیچ رہے  ہیں،  ٹیسٹ لینے کے با وجود بھی پیسے کے بغیر نہیں ملتی، کیا ایسی صورت حال میں پیسے دے کر نوکری حاصل کی جاسکتی ہے؟
جواب: رشوت لینے اور دینے والے پر حضورِ اکرم ﷺ نے لعنت  فرمائی ہے، اس لعنت والے کام  سےبہر صورت  بچنا ضروری ہے؛ لہٰذا مذکورہ طریقے پر سرکاری نوکری حاصل کرنا شرعاً درست نہیں۔ حق ثابت ہونے سے پہلے اسے حاصل کرنے کے لیے رشوت دینا بہرحال ناجائز ہے۔ اس لیے متبادل کوئی حلال ذریعہ آمدن تلاش کرنا چاہیے۔ فقط واللہ اعلم
                                                  
عنوان: تقسیم وراثت شوہر، چار بیٹے دو بیٹیاں
سوال: والدہ کے انتقال کے بعد ان کے ترکے اور زیورات کی کیا تقسیم ہوگی جب کہ ان کے شوہر اور چار بیٹے اور دو بیٹیاں ہیں؟
جواب: صورتِ  مسئولہ میں مرحومہ کی میراث تقسیم کرنے کا شرعی طریقہ یہ ہے کہ اگر مرحومہ پر کوئی قرض ہے، تو اسے کل ترکہ سے ادا کرنے کے بعد، اگر مرحومہ نے کوئی جائز وصیت کی ہے تو اسے باقی ماندہ ترکہ کے ایک تہائی سے نافذ کرنے کے بعد مرحومہ کی کل جائیداد منقولہ وغیرمنقولہ کو 40 حصوں میں تقسیم کرکے مرحومہ کے شوہر کو 10، حصے اور ہر ایک بیٹے کو 6، 6 اور اور ہر ایک بیٹی کو 3، 3، حصے ملیں گے۔ واضح رہے کہ تقسیم کی یہ صورت اس وقت ہوگی جب کہ مرحومہ کے والدین نہ ہوں۔صورتِ  تقسیم یہ ہے:4/40                                                             مض 10ــــــــــــــــــــــــــــــــــــــــــــــــــــــــــــــــــــــــــــــشوہر                                  بیٹا   بیٹا    بیٹا    بیٹا    بیٹا    بیٹا      بیٹی     بیٹی۱                                                                      ۳ــــــــــــــــــــــــــــــــــــــــــــــــــــــــــــــــــــــــــــ10                          6   6    6    6    6    6     3     3یعنی 100 روپے میں سے 25 روپے شوہر کو اور 15 روپے ہر ایک بیٹے کو اور 7.50 روپے ہر ایک بیٹی کو ملیں گے۔ فقط واللہ اعلم
                                                  
عنوان: اکاؤنٹ میں رقم کی شرط پر مفت منٹس کا حکم
سوال: اکاؤنٹ میں اگر ہزار روپے ہوں تو وہ آپ کو 50منٹ مفت دیتے ہیں، دوسرا اگر اس میں آپ یہ 50منٹ استعمال نہیں کرتے اور ہزار کا پیکج لگادیں تواکاؤنٹ میں ایک ہزار پچاس منٹ ہوں گےتو اس کے استعمال کی کیا صورت ہو گی؟
جواب: واضح رہے کہ اکاؤنٹ میں رکھی گئی رقم کی شرعی حیثیت قرض کی ہے،  اب اگر کمپنی کی طرف سے یہ شرط ہو کہ ایک ہزار رکھنے  کی صورت میں یومیہ  پچاس منٹ ملیں گے تو یہ قرض پر  طے شدہ نفع ہے جو کہ سود ہونے کی وجہ سے ناجائز اور حرام ہے اور اس نفع کے حاصل کرنے کی غرض سے اکاؤنٹ میں رقم جمع کروانا اور پھر حاصل شدہ نفع کو استعمال کرنا حرام ہے، اس سے اجتناب لازم ہے۔قرآن کریم میں ہے:{وأحل الله البيع وحرم الربوا} ﴿البقرة: 275﴾حدیث شریف میں ہے:«وروي أن غبن المسترسل ربا، وإن كل قرض جر نفعاً فهو ربا»". (فتح الباري، كتاب الإيمان، 3/370)شرح معانی الآثار میں ہے:«ثم حرم الربوا بعد ذلك وحرم كل قرض جر نفعاً». (ج:4، ص:99، ط: دارالكتب العلميه)فتاویٰ شامی میں ہے:"الربا هو لغةً: مطلق الزيادة. وشرعاً (فضل) ولو حكماً فدخل ربا النسيئة والبيوع الفاسدة فكلها من الربا؛ فيجب رد عين الربا لو قائماً، لا رد ضمانه؛ لأنه يملك بالقبض، قنية وبحر (خال عن عوض) خرج مسألة صرف الجنس بخلاف جنسه (بمعيار شرعي) وهو الكيل والوزن فليس الذرع والعد برباً، مشروط) ذلك الفضل (لأحد المتعاقدين) أي بائع أو مشتر فلو شرط لغيرهما فليس برباً بل بيعاً فاسداً (في المعاوضة)". (باب الربوا، ج: 3، ص: 168 تا 170)، ط: سعيد)2۔ پیکج لگانے کی صورت میں جو ایک ہزار پچاس منٹ جمع ہوجائیں گے ان میں سے صرف ہزار منٹ استعمال کرنے کی اجازت ہوگی،  ہزار منٹ کے استعمال کے بعد جو  پچاس منٹ باقی رہ جائیں گے ان کا استعمال کرنا جائز نہیں ہے۔البتہ مذکورہ اکاؤنٹ (جو مشروط ہوتاہے) کھلوانا چوں کہ ناجائز معاملے کے ساتھ مشروط ہوتا ہے، اس لیے اپنے ارادے سے یہ اکاؤنٹ کھلوانا ہی جائز نہیں ہے، اگر  اپنے ارادے سے اکاؤنٹ کھلویا ہو (خواہ لاعلمی میں کھلوایا) تو جتنا جلد ہوسکے اس اکاؤنٹ کو بند کرنے کی کوشش کرے، اور ناجائز معاملہ کرنے پر استغفار کرے۔ اگر غیر اختیاری طور پر کمپنی کی طرف سے کھول دیا گیا ہو تو اس میں صارف گناہ گار نہیں ہوگا، ایسی صورت میں صرف اپنی رقم کے بقدر خدمات سے استفادہ کرنے میں حرج نہیں ہے۔  فتاویٰ ہندیہ میں ہے:"وعن محمد رحمه الله: غصب عشرة دنانير فألقى فيها ديناراً، ثم أعطى منه رجلاً ديناراً جاز، ثم ديناراً آخر لا، كذا في التاتار خانيه ناقلاً عن جامع الجوامع". (ج:5، ص: 151، ط: دارالفكر)فتاویٰ دارالعلوم دیوبند میں ہے:’’سرمایہ جب ناجائز آمدنی میں مخلوط ہوجائے تو کیا کرے؟جواب: اس قدر روپیہ جو تنخواہ سے جمع کیا گیا تھا علیحدہ کرلیا جاوے علیحدہ کرلینے سے وہ رقم حلال وپاک اور صاف ہوجائے گی‘‘۔ (کتاب المناسک، ج: 6، ص: 357، ط: دارالاشاعت) فقط واللہ اعلم
                                                  
عنوان: تین بیٹے اور تین بیٹیوں میں تقسیمِ میراث
سوال: والد صاحب نے ورثے  میں ایک مکان چھوڑا ہے، جس کی  مالیت  اندازاً ایک کروڑ ہے،  3 بیٹے  اور  3 بیٹیاں ہیں،  اب یہ بتائیں حصّہ کس طرح تقسیم ہوگا؟  والدین کا انتقال ہو چکا ہے۔
جواب: صورتِ  مسئولہ میں مرحوم کے  ترکہ  کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو  نو (۹ ) حصوں میں تقسیم کر کے اس میں سے دو، دو حصے ہر بیٹے کو اور ایک، ایک حصہ ہر بیٹی کو ملے گا۔ایک کروڑ میں سے بائیس لاکھ بائیس ہزار دو سو بائیس (۲،۲۲۲،۲۲۲ ) روپے ہر بیٹے کو اور گیارہ لاکھ گیارہ ہزار  ایک سو گیارہ (۱،۱۱۱،۱۱۱ ) روپے ہر بیٹی کو ملیں گے۔ فقط واللہ اعلمنوٹ: یہ جواب اس صورت میں ہے جب کہ مرحوم کے انتقال کے وقت اس کی بیوہ حیات نہ تھی، اگر مرحوم کے انتقال کے وقت ان کی بیوہ  زندہ تھی تو  اس کی صراحت اور مکمل تفصیل (یعنی بیوہ کے انتقال کے وقت ان کے والدین میں سے کوئی حیات تھا یا نہیں وغیرہ) کے ساتھ دوبارہ سوال بھیج دیجئے گا ؛ تاکہ اس صورت کا جواب دیا جاسکے۔
                                                  
عنوان: نند سے اپنا حق وصول کرنے کے لیے اس کے ترکہ  کے حصہ میں سے اپنا حق منہا کرنا
سوال: میری نند نے میرا اور میری دیورانی کا زیور چرا لیا اوراس نے تین سال بعد چوری قبول کرلی اور اس نے کہا کہ میں نقصان بھر دوں گی،اور اس نے اپنا حصہ لینے کے لیے باپ کی جائیداد میں سے سارے بھائیوں کو آپس میں لڑوا دیا, بھائی ایک دوسرے کی جان لینے کی باتیں کرتے ہیں,  میں اور میری دیورانی تقاضا  کر رہےہیں کہ اس کے حصہ میں سے ہمارے زیور کا نقصان دیا جائے کہ جس طرح اس نے ہمارے اعتبار کو توڑا ہے اور ہمیں نقصان پہنچایا ہے، اسی طرح اس نے حصّے کے لیے ہمارے گھر کا شیرازہ بکھیر دیا،  اسی کی وجہ سے گھر بک رہا ہے، بھائی الگ الگ ہو رہے ہیں،  ابھی بھائی اتنے  مستحکم نہیں ہیں  کہ الگ الگ گھر لے سکتے، اور ایک دفعہ پھر اسے حصہ مل گیا تو زندگی بھر ہمیں زیور کے پیسے نہیں دے گی،  سب اس کی فطرت جانتے ہیں۔  میری راہ نمائی فرمائیں کیا ہم اس کی حصے میں سے اگرزیور کے پیسے لیتے ہیں توجائز ہوگا؟
جواب: صورتِ  مسئولہ میں اگر واقعۃً  آپ کی نند نے آپ کا زیور  چوری کیا تھا، اور وہ اس کا اعتراف بھی کرچکی ہے، اور اس کی ادائیگی کی حامی بھی بھرلی تھی، لیکن ا ب ٹال مٹول کررہی ہے تو آپ اور آپ کی دیورانی کے لیے اپنے حق کے بقدر  کسی بھی طرح اس سے  وصول کرنے کی گنجائش ہے، لہذا اس کے حصے میں سے وہ رقم منہا کی جاسکتی ہے، تاہم اس بات کا خیال رہے کہ اپنے حق سے زیادہ وصول کرنے کی اجازت نہیں ہوگی۔ الدر المختار وحاشية ابن عابدين (رد المحتار) (4/ 95):
"وأطلق الشافعي أخذ خلاف الجنس للمجانسة في المالية. قال في المجتبى وهو أوسع فيعمل به عند الضرورة.
(قوله: وأطلق الشافعي أخذ خلاف الجنس) أي من النقود أو العروض؛ لأن النقود يجوز أخذها عندنا على ما قررناه آنفاً. قال القهستاني: وفيه إيماء إلى أن له أن يأخذ من خلاف جنسه عند المجانسة في المالية، وهذا أوسع، فيجوز الأخذ به وإن لم يكن مذهبنا، فإن الإنسان يعذر في العمل به عند الضرورة، كما في الزاهدي. اهـ. قلت: وهذا ما قالوا: إنه لا مستند له، لكن رأيت في شرح نظم الكنز للمقدسي من كتاب الحجر. قال: ونقل جد والدي لأمه الجمال الأشقر في شرحه للقدوري: أن عدم جواز الأخذ من خلاف الجنس كان في زمانهم لمطاوعتهم في الحقوق، والفتوى اليوم على جواز الأخذ عند القدرة من أي مال كان، لا سيما في ديارنا لمداومتهم للعقوق:
عفاء على هذا الزمان فإنه ... زمان عقوق لا زمان حقوق
وكل رفيق فيه غير مرافق ... وكل صديق فيه غير صدوق".  فقط واللہ اعلم
                                                  
عنوان: شرکت میں نفع کے حصول کا طریقہ
سوال: ایک  دکان دار  سے شراکت کی، مثلاً اس کو  بیس  ہزار  دے دیے کہ کاروبار میں لگادیں، اب اس کا نفع لینا کیسا ہے؟ پھر  میں اپنی رقم واپس لوں گا یا نہیں؟ واپسی کی صورت  کیا ہوگی؟
جواب: جس کاروبار میں شراکت کی گئی ہے اگر وہ جائز اور حلال ہے تو مذکورہ شراکت درست ہے،البتہ یہ شراکت نفع اور نقصان دونوں کی بنیاد پر ہوگی۔نفع کی تعیین فیصد/حصص کے اعتبار سے کی جائے گی،مثلاً نفع دونوں کے درمیان آدھا آدھا ہوگا، یا کسی ایک فریق کے لیے ساٹھ فیصد اور دوسرے کے لیے چالیس فیصد یادونوں کے سرمایہ کے بقدرنفع تقسیم کیاجائے، یااگر دونوں شریک کام کرتے ہوں اور ایک شریک زیادہ محنت کرتاہے یاکاروبار کوزیادہ وقت دیتاہے تو اس کے لیے نفع کی شرح باہمی رضامندی سے بڑھانادرست ہے، اورنفع کے حصول کےیہ طریقے جائز ہیں۔ اگر دونوں شریک ہیں، لیکن ایک شریک کام کرتاہے دوسرا شریک کام نہیں کرتا تو جو کام کرتاہے اس کے لیے نفع کا تناسب سرمائے کے تناسب سے زیادہ مقرر کرنا درست ہوگا، لیکن جو شریک کام نہیں کرتا اس کے لیے نفع کا تناسب اس کے سرمائے سے زیادہ مقرر کرنا جائز نہیں ہوگا، بلکہ ایسی صورت میں سرمائے کے تناسب سے نفع تقسیم ہوگا۔البتہ کاروبار میں رقم لگاکر نفع کو متعین کردینامثلاً یہ کہناکہ ہر  مہینے یا اتنی مدت بعد مجھے نفع کے طور پر اتنی رقم دی جائے، یا انویسمنٹ کا اتنا فیصد دیا جائے  یہ طریقہ درست نہیں ہے۔حاصل یہ ہے کہ  متعین نفع مقرر کر کے شراکت داری کرنا شرعاً ممنوع ہے۔اسی طرح نقصان میں بھی شریک ہوناشرکت کے جواز کے لیے شرط ہے،  یعنی سرمائے کے تناسب سے ہر ایک شریک نقصان میں بھی شریک ہوگا۔ یا اگر مضاربت کی صورت میں عقد ہوا ہو تو اس کا حکم یہ ہے کہ اولاً خسارہ نفع میں سے پورا کیا جائے گا، اگر خسارہ پورا ہونے کے بعد بھی کچھ نفع باقی رہتاہے تو نفع کا جو تناسب باہمی رضامندی سے طے ہوا ہو ، اسی اعتبار سے بقیہ نفع تقسیم کیا جائے گا، اور اگر کل نفع خسارے میں چلا گیا تو مضارب (ورکنگ پارٹنر) کو کچھ نہیں ملے گا، اور سرمایہ دار کو بھی نفع نہیں ملے گا، اور اگر نفع کے ساتھ ساتھ سرمائے میں سے بھی کچھ رقم یا کل رقم ڈوب گئی تو رب المال (سرمایہ دار) کو نقصان برداشت کرنا پڑے گا، بشرطیکہ مضارب کی طرف سے تعدی ثابت نہ ہو۔نیز دونوں شریکوں میں سے ہر ایک کو شرکت ختم کرنے کا اختیار ہوگا،جب جو فریق چاہے شرکت ختم کرسکتاہے۔اور شرکت ختم کرنے کی صورت میں سرمایہ سے خریداجانے والا جو سامان ہوگا اس مشترکہ سامان کی قیمت لگاکر ہر ایک کا حصہ اور منافع اپنی اپنی سابقہ شرائط کے مطابق تقسیم کرلیں گے، اور چاہے تو ہر ایک شریک اپنے موجود سرمایہ کی رقم کے بقدر سامان لے لے یا دوسرا فریق باہمی رضامندی سے سامان اپنے پاس رکھ کر نقد رقم دے دے دونوں صورتیں درست ہیں۔(امدادالاحکام ص:340)لیکن یہ شرط رکھ کر شرکت کرنا کہ جب شرکت ختم ہوگی بہرصورت  میں اپنی مکمل رقم واپس لوں گا،  یعنی نقصان میں شریک نہ ہونا، یہ صورت  ناجائز ہے اور اس صورت میں حاصل کیاجانے والانفع بھی حلال نہیں ہے۔البحرالرائق میں ہے :"(قوله: وتصح مع التساوي في المال دون الربح وعكسه ) وهو التفاضل في المال والتساوي في الربح  وقال زفر والشافعي: لايجوز؛ لأن التفاضل فيه يؤدي إلى ربح ما لم يضمن فإن المال إذا كان نصفين والربح أثلاثاً فصاحب الزيادة يستحقها بلا ضمان؛ إذ الضمان بقدر رأس المال؛ لأن الشركة عندهما في الربح كالشركة في الأصل، ولهذا يشترطان الخلط فصار ربح المال بمنزلة نماء الأعيان؛ فيستحق بقدر الملك في الأصل.ولنا قوله عليه السلام: الربح على ما شرطا، والوضيعة على قدر المالين. ولم يفصل؛ ولأن الربح كما يستحق بالمال يستحق بالعمل كما في المضاربة، وقد يكون أحدهما أحذق وأهدى أو أكثر عملاً فلايرضى بالمساواة؛ فمست الحاجة إلى التفاضل. قيد بالشركة في الربح؛ لأن اشتراط الربح كله لأحدهما غير صحيح؛ لأنه يخرج العقد به من الشركة، ومن المضاربة أيضاً إلى قرض باشتراطه للعامل، أو إلى بضاعة باشتراطه لرب المال، وهذا العقد يشبه المضاربة من حيث أنه يعمل في مال الشريك ويشبه الشركة اسماً وعملاً فإنهما يعملان معاً، فعملنا بشبه المضاربة وقلنا: يصح اشتراط الربح من غير ضمان وبشبه الشركة حتى لاتبطل باشتراط العمل عليهما. وقد أطلق المصنف تبعاً للهداية جواز التفاضل في الربح مع التساوي في المال، وقيده في التبيين وفتح القدير بأن يشترطا الأكثر للعامل منهما أو لأكثرهما عملاً". (5/188)"مبسوط سرخسی" میں ہے:"والشريكان في العمل إذا غاب أحدهما أو مرض أو لم يعمل وعمل الآخر فالربح بينهما على ما اشترطا؛ لما روي أن رجلاً جاء إلى رسول الله صلى الله عليه وسلم فقال: أنا أعمل في السوق ولي شريك يصلي في المسجد، فقال رسول الله صلى الله عليه وسلم: "لعلك بركتك منه"، والمعنى أن استحقاق الأجر بتقبل العمل دون مباشرته والتقبل كان منهما وإن باشر العمل أحدهما، ألا ترى أن المضارب إذا استعان برب المال في بعض العمل كان الربح بينهما على الشرط أو لا ترى أن الشريكين في العمل يستويان في الربح وهما لا يستطيعان أن يعملا على وجه يكونان فيه سواء، وربما يشترط لأحدهما زيادة ربح لحذاقته وإن كان الآخر أكثر عملاً منه، فكذلك يكون الربح بينهما على الشرط ما بقى العقد بينهما وإن كان المباشر للعمل أحدهما ويستوي إن امتنع الآخر من العمل بعذر أو بغير عذر لأن العقد لا يرتفع بمجرد امتناعه من العمل واستحقاق الربح بالشرط في العقد".(11/287،دارالفکر)"فتاوی شامی" میں ہے:"(قوله: والربح إلخ) حاصله أن الشركة الفاسدة إما بدون مال أو به من الجانبين أو من أحدهما، فحكم الأولى أن الربح فيها للعامل كما علمت، والثانية بقدر المال، ولم يذكر أن لأحدهم أجراً ؛ لأنه لا أجر للشريك في العمل بالمشترك كما ذكروه في قفيز الطحان، والثالثة لرب المال وللآخر أجر مثله (قوله: فالشركة فاسدة)؛ لأنه في معنى بع منافع دابتي ليكون الأجر بيننا، فيكون كله لصاحب الدابة؛ لأن العاقد عقد العقد على ملك صاحبه بأمره، وللعاقد أجرة مثله؛ لأنه لم يرض أن يعمل مجاناً، فتح". (4/326،دارالفکر) فتاویٰ شامی میں ہے:"ولو استأجره ليحمل له نصف هذا الطعام بنصفه الآخر لا أجر له أصلًا؛ لصيرورته شريكًا ... (ولو) استأجره (لحمل طعام) مشترك (بينهما فلا أجر له)؛ لأنه لايعمل شيئًا لشريكه إلا ويقع بعضه لنفسه فلايستحق الأجر (كراهن استأجر الرهن من المرتهن)؛ فإنه لا أجر له لنفعه بملكه ... (قوله: فلا أجر له) أي لا المسمى ولا أجر المثل، زيلعي؛ لأن الأجر يجب في الفاسدة إذا كان له نظير من الإجارة الجائزة، وهذه لا نظير لها، إتقاني، وظاهر كلام قاضي خان في الجامع أن العقد باطل؛ لأنه قال: لاينعقد العقد".  (کتاب الاجارۃ، باب الاجارۃ الفاسدۃ، ج:۶ ؍ ۵۷ ،۵۸ ،۶۰ ، ط:سعید )و فیہ ایضاً:"وإن شرطا الربح للعامل أكثر من رأس ماله جاز أيضاً على الشرط، ويكون مال الدافع عند العامل مضاربةً، ولو شرطا الربح للدافع أكثر من رأس ماله لايصح الشرط ويكون مال الدافع عند العامل بضاعةً لكل واحد منهما ربح ماله".  (کتاب الشرکۃ، مطلب فی شرکۃ العنان، ج:۴ ؍۳۱۲، ط:سعید ) فقط واللہ اعلم
                                                  
عنوان: اگر کسی کا ڈرائیور کرائے پر گاڑی لے کر استعمال کرے تو اجرت کا مطالبہ ڈرائیور سے ہوگا یا مالک سے؟
سوال: ہم نے مضاربت پر گاڑی لی،  میرا ایک دوست جو کسی کے پاس ڈرائیور تھا، اس کی گاڑی خراب ہوجاتی ہے، وہ ہماری گاڑی مضاربت والی لے جاتا ہے اور ساتھ یہ کہتا ہے اس کی مزدوری آپ کو دی جائے  گی،  جب وہ اس گاڑی سے ڈرائیور کے کام کرتا ہے 20 دن تک اور پھر گاڑی آکر واپس کردیتا ہے اور پیسے نہیں دیتا،  اس سے جب پیسے مانگے تو اس کا کہنا ہے کہ میں نے اپنے صاحب سے کہہ دیا تھا وہ پیسے دے گا،  اب پوچھنا یہ کہ یہ پیسے دینے کس پر ضروری ہیں ، ڈرائیور پر یا اس کے صاحب پر؟  ہم کس سے مطالبہ کریں؟
جواب: مضاربت  پر گاڑی لینے کامطلب اگر یہ ہے کہ کاروبار کےلیے گاڑی لی تھی تو چوں کہ آپ سے گاڑی آپ کے دوست نے لی تھی، اس لیے آپ کو اپنے دوست سے ہی اس کے کرائے کا مطالبہ کرنے کا حق ہے، اس  لیے آپ کے دوست کو چاہیے کہ وہ اپنے صاحب سے پیسے لے کر آپ کو ادا کردے، صرف اتنا کہہ دینے سے اس کا ذمہ بری نہیں ہوگا کہ میں نے صاحب کو کہہ دیا ہے، وہ دے دیں گے۔ فقط واللہ اعلم
                                                  
عنوان: پرائز بانڈ رکھنے کا حکم
سوال: کیا پرائز بانڈ رکھنا جائز ہے؟
جواب: پرائز (انعامی) بونڈ سود اور جوئے کا مجموعہ ہونے کی وجہ سے حرام ہے؛ اس لیے انعام اور نفع کی غرض سے کسی بھی قسم کے پرائز (انعامی) بونڈ خریدنا یا اس رقم سے نفع اٹھانا جائز نہیں ہے۔ اگر کسی نے لاعلمی کی وجہ سے لے لیے ہوں یا غیر اختیاری طور پر (مثلاً:  ترکے میں) اس کی ملکیت میں آگئے ہوں تو پرائز بانڈ کی اصل مالیت کے برابر رقم لینا جائز ہوگا، اضافی رقم لینے کی اجازت نہیں ہوگی، اگر وصول کرلی ہو تو اس کے بقدر رقم مستحقِ زکاۃ غریب کو ثواب کی نیت کے بغیر مالک بناکر دینا ضروری ہوگا۔أحكام القرآن للجصاص ط العلمية (2/ 582):"وحقيقته تمليك المال على المخاطرة".فقط واللہ اعلم
                                                  
عنوان: سودی قرض لے کر کاروبار کرنا
سوال: کیا سود پر قرض لے کر کاروبار کرنا جائز ہے؟ آج کل حکومت 6 فیصد مارک اپ پر قرض دے رہی ہے۔ کیا یہ قرض لے کر کاروبار کرسکتے ہیں؟ اگر قرض لے کر کاروبار کرلیا تو اس سے حاصل شدہ نفع کا کیا حکم ہوگا؟
جواب: سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے. اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلاثین زنیةً في الخطیئة‘‘. (دار قطني)نیز سود کا انجام تباہی اور بربادی ہی ہے۔ سودی معاملے کی سنگینی کا اندازا  اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، عموماً جو لوگ سود پر قرض لے کر کاروبار کرتے ہیں، ساری زندگی سود سے پیچھا چھڑانے میں گزرجاتی ہے، بلکہ بکثرت ایسے واقعات پیش آتے ہیں کہ سرمایہ مع نفع سب سے ہاتھ دھونا پڑجاتاہے۔  اس لیے سودی معاہدہ کرنا اور سود کی بنیاد پر قرضہ لینا جائز نہیں ہے۔ ہر شخص پر لازم ہے کہ وہ سود بلکہ سود کے شبہ  سے بھی اپنے آپ کو محفوظ رکھے۔ البتہ سود پر قرضہ حاصل کرکے اس رقم سے حلال کاروبار کیا گیا تو دیگر شرعی تقاضے پورے کرنے کی بنا پر یہ کاروبار  فی نفسہٖ مباح ہوگا، تاہم سود ادا کرنے کا گناہِ کبیرہ ہوگا۔فقط واللہ اعلم
                                                  
عنوان: لائف انشورنس کا حکم
سوال: لائف انشورنس(زندگی کا بیمہ) کروانا کیسا ہے؟
جواب: زندگی کا بیمہ کرانا ناجائز ہے، اس کی وجہ یہ   ہے کہ بیمہ سود ، جوا  وغیرہ  جیسے حرام عناصر پر مشتمل ہے ،  جن کا حرام ہونا کسی مسلمان پر مخفی نہیں ۔قرآن کریم میں ہے:﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے. اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )مزید تفصیل کے لیے  مفتی ولی حسن رحمہ اللہ کے رسالہ  ’’اسلام اور  بیمہ‘‘  کا مطالعہ کیا جائے ۔فقط واللہ اعلم
                                                  
عنوان: اسلامی بینکاری کا حکم
سوال: اسلامی بینک اور عام بینک میں کیا فرق ہے؟  کیا اسلامی بینک کے تمام معاملات شریعت کی رو سے درست ہیں؟ یا کچھ درست اور کچھ درست نہیں؟ تفصیل سے بتائیں مہربانی ہوگی!
جواب: موجودہ زمانے میں جتنے بھی مروجہ اسلامی بینک کام کر رہے ہیں ہماری تحقیق کے مطابق وہ  مکمل طور پر شرعی اصولوں پر کام نہیں کر رہے ہیں،  اس لیے روایتی بینکوں کی طرح مروجہ اسلامی بینکوں کےساتھ  بھی مالی لین دین جائزنہیں  ہے۔  تفصیل کے لیے درج ذیل دوکتابوں کامطالعہ مفید ہوگا:1: "مروجہ اسلامی بینکاری" شائع کردہ مکتبہ بینات، جامعہ علوم اسلامیہ علامہ بنوری ٹاؤن کراچی2: "غیرسودی بینکاری"، ایک منصفانہ علمی جائزہ از مفتی احمدممتاز صاحب ۔فقط واللہ اعلم
                                                  
عنوان: میزان بینک کے سیونگ اکاؤنٹ کا منافع وصول کرنا
سوال: میزان بینک کے سیئونگ اکاؤنٹ میں پیسے رکھنے پر جو منافع دیا جاتا ہے کیا وہ لینا جائز ہے؟
جواب: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں ہماری تحقیق کے مطابق وہ اسلامی نہیں ہیں، ان میں سیونگ اکاؤنٹ کھلوانا ناجائز ہے اور ان کا منافع لینا بھی ناجائز ہے، لہذا  اس سے اجتناب کرنا ضروری ہے۔ فقط واللہ اعلم
                                                  
عنوان: بائع کا دکان فروخت کرکے اسی دکان کو کرایہ پر لینا
سوال: عمران کو نقد رقم کی ضرورت تھی،  اس کے پاس ایک دکان تھی، جہاں وہ کام کرتا تھا،  اس نے یہ دکان راشد کو بیچ دی اور پھر خود ہی کرایہ پر لے لی۔ کیا یہ معاملہ شرعاً جائز ہے؟
جواب: صورتِ  مسئولہ میں اگر دونوں معاملے الگ الگ ہوں، ایک معاملہ دوسرے معاملہ کے ساتھ مشروط نہ ہو,  یعنی پہلے عمران نے زید کو  اپنی دکان بیچ  کر  اس  سے  رقم لے لی، اور سودے میں یہ شرط نہ رکھی کہ اس شرط پر بیچ رہا ہوں کہ آپ مجھے کرایہ پر دو گے، بلکہ مطلقاً  سودا ہو۔  اور پھر اس کے بعد نیا معاہدہ کرکے اس سے دکان کرایہ پر لے لی تو یہ معاملہ جائز ہے۔اگر نفسِ  سودے میں ہی کرایہ پر لینے کی شرط ہو تو یہ معاملہ فاسد ہوگا، اس کو فسخ کرکے از سر نو نیا معاملہ کرنا پڑے گا۔الدر المختار وحاشية ابن عابدين (رد المحتار) (5/ 84):
" (قوله: ولا بيع بشرط) شروع في الفساد الواقع في العقد بسبب الشرط؛ «لنهيه صلى الله عليه وسلم عن بيع وشرط»، لكن ليس كل شرط يفسد البيع، نهر. وأشار بقوله: بشرط إلى أنه لا بد من كونه مقارناً للعقد؛ لأن الشرط الفاسد لو التحق بعد العقد، قيل يلتحق عند أبي حنيفة، وقيل: لا، وهو الأصح، كما في جامع الفصولين، لكن في الأصل أنه يلتحق عند أبي حنيفة وإن كان الإلحاق بعد الافتراق عن المجلس، وتمامه في البحر. قلت: هذه الرواية الأخرى عن أبي حنيفة وقد علمت تصحيح مقابلها، وهي قولهما ويؤيده ما قدمه المصنف تبعاً للهداية وغيرها، من أنه لو باع مطلقاً عن هذه الآجال ثم أجل الثمن إليها صح، فإنه في حكم الشرط الفاسد كما أشرنا إليه هناك، ثم ذكر في البحر: أنه لو أخرجه مخرج الوعد لم يفسد. وصورته كما في الولوالجية قال: اشتر حتى أبني الحوائط اهـ.
قال في النهر بعد ما ذكر عبارة جامع الفصولين: وبهذا ظهر خطأ بعض حنفية العصر، إذ أفتى في رجل باع لآخر قصب سكر قدراً معيناً، وأشهد على نفسه بأنه يسقيه ويقوم عليه بأن البيع فاسد؛ لأنه شرط تركه على الأرض، نعم الشرط غير لازم اهـ. قلت: وفي جامع الفصولين أيضاً: لو ذكرا البيع بلا شرط ثم ذكرا الشرط على وجه العقد جاز البيع ولزم الوفاء بالوعد، إذ المواعيد قد تكون لازمةً فيجعل لازماً لحاجة الناس، تبايعا بلا ذكر شرط الوفاء ثم شرطاه يكون بيع الوفاء؛ إذ الشرط اللاحق يلتحق بأصل العقد عند أبي حنيفة ثم رمز أنه يلتحق عنده لا عندهما، وأن الصحيح أنه لايشترط لالتحاقه مجلس العقد. اهـ وبه أفتى في الخيرية وقال: فقد صرح علماؤنا بأنهما لو ذكرا البيع بلا شرط ثم ذكرا الشرط على وجه العدة جاز البيع ولزم الوفاء بالوعد اهـ. قلت: فهذا أيضاً مبني على خلاف ما مر تصحيحه، والظاهر أنهما قولان مصححان". فقط واللہ اعلم
                                                  
عنوان: بینک کو کرایہ پر جگہ فراہم کرنا
سوال: جو مکان یا بلڈنگ اچھاکرایہ نہ ملنے کی صورت میں بینک کو کرایہ پر دیا جائے اور اس جگہ کا کرایہ بینک سے وصول کیا جائےتو وہ ہمارے استعمال میں خرچ کرنا صحیح اور جائز ہے یا نا جائز ہے؟
جواب: بینک ایک سودی ادارہ ہے، جہاں سودی لین دین ہوتاہے، جو گناہِ کبیرہ ہے، اور قرآنِ کریم میں اس معاملہ کو اللہ اور اس کے رسول ﷺکے ساتھ جنگ کے متردف قرار دیاگیاہے، ایسے سودی ادارےکواپنی جائیداد کرایہ پردینا گناہ کے کام میں معاونت ہے جوکہ شرعاً ناجائزہے، اورجوکرایہ بینک ادا کرے گا، ظاہرہے وہ اپنی سودی آمدنی سے ادا کرے گاجو کہ جائز نہیں۔لہذاکسی بھی بینک کو اپنی جائیداد کرایہ پر دینا اور کرایہ استعمال میں لانا درست نہیں ہے۔یادرکھیں! حرام چاہے جتنا بھی زیادہ نظر آئے، بالآخر اس کی انتہا ہلاکت، بربادی، بے برکتی اور  اللہ تعالیٰ کی ناراضی ہے۔  اس کے بالمقابل حلال میں اللہ تعالیٰ کی رضا کے ساتھ ساتھ برکت ہی برکت ہے۔ لہذا قلیل حلال پر قناعت کی جائے اور کثیر حرام کی طلب نہ کی جائے۔فقط واللہ اعلم
                                                  
عنوان: مدرسہ کے منتظم کا فیس لینا
سوال: ایک  صاحب  جنہوں نے درسِ نظامی کا مدرسہ شروع کیا ہے،  وہ ماہانہ تین سو روپے فیس لیتے ہیں  جو کہ کل ملا کر چھ سات ہزار روپے بن جاتے ہیں، یہ سارے پیسے وہ خود لیتے ہیں جب کہ مدرسے کے باقی اخراجات اور  جو معلمین انہوں نے رکھے ہیں ان کی تنخواہ چندے سے ادا کرتے ہیں،  سوال یہ ہے کہ فیس کے سارے پیسے رکھنا ان کے لیے جائزہے؟
جواب: تعلیمی فیس لینا درست ہے،  البتہ اگروہ مفت تعلیم کاکہہ لوگوں سے چندہ وصول کرتےہوں تو پھر ان کی غلط بیانی ہوگی۔ فقط واللہ اعلم
                                                  
عنوان: اسلامک بینک میں PLS  اکاؤنٹ کھلوانا
سوال: اسلامک بینک میں PLS اکاؤنٹ کھولنے کا کیا حکم ہے؟
جواب: مروجہ اسلامک بینک میں کرنٹ اکاؤنٹ کے علاوہ دیگر اکاؤنٹ کھولنے کی اجازت نہیں۔ فقط واللہ اعلم
                                                  
عنوان: موٹر سائیکل کی قسط کی تاخیر پر جرمانہ ادا کرنا
سوال: میں نے سوزوکی کمپنی سے موٹر سائیکل قسطوں پر لی، جو نقد اور قسط دونوں صورتوں میں ایک قیمت کی تھی، کوئی اضافی رقم نہیں تھی قسط پر لینے سے، شروع میں کوئی ایسی شرط  بھی سامنے نہیں آئی جو مشکوک بنائے، بعد میں پتا چلا کہ اگر ماہانہ قسط جمع کروانے میں تاخیر ہو جائے تو بیس روپے یومیہ جرمانہ ہوتا ہے۔ اس شرط کا علم ہونے کے بعد سے بہت کوشش کی اور اکٹھے پیسے جمع کرواتا رہا، تاکہ جرمانہ سے بچا جا سکے، لیکن ایک دو بار ایسی تاخیر ہوئی جس پر جرمانہ ہوا اور تاخیر کی وجہ سے  کمپنی کی طرف سے کال اور میسج کا نہ آنا تھا، جس کا اعتراف کمپنی کے ملازم نے بھی کیا،  سوال یہ ہے کیا یہ اضافی پیسے حرام تھے اور اگر سود میں شامل تھے تو کیا میں بھی گناہ گار ہوں؟ اب میں اس نحوست کو خود سے کیسے دور کر سکتا ہوں؟
جواب: قسطوں کے کاروبار میں اگر شرعی شرائط (قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار،  اور  کسی قسط کی ادائیگی میں تاخیر کی صورت میں کسی بھی عنوان سے اس میں اضافہ وصول نہ کیا جائے ) کا  لحاظ رکھا جائے تو قسطوں پر لین دین جائز ہے، لیکن قسط کی ادائیگی میں تاخیر پر جرمانہ لینا اور دینا یا بوقتِ عقد یہ شرط رکھنا  ناجائز ہے۔ اگر عقد کے وقت ایسی کوئی شرط زبانی یا تحریری معاہدے میں داخل نہیں تھی تو نفسِ عقد درست ہوا، اب اضافی رقم لینا اور دینا ناجائز ہوگا۔  لیکن اگر عقد میں ہی یہ تحریری شرط تھی، لیکن سائل نے شرائط و ضوابط میں اسے پڑھے بغیر ہی عقد منظور کرلیا تو یہ عقد فاسد ہوا۔بہر حال اب  اس پرخوب  توبہ واستغفار کریں، اگر عقد فاسد ہونے کی صورت ہو تو پچھلے عقد کو فسخ کرکے ازسرِ نو جائز معاہدہ کریں، بصورتِ دیگر جلد از جلد اس معاملہ کو ختم کرنے کی کوشش کریں کہ بقایا رقم یک مشت ادا کردیں، اگر آپ کے پاس بندوبست نہیں ہے تو کسی سے قرض لے کر ادا کردیں، اور اگر یہ ممکن نہ ہو تو  جب تک اقساط باقی ہیں ان کو بروقت ادا کرنے کو یقینی بنائیں، اگرچہ ان کا ملازم فون نہ کرے ، آپ خود اس کا اہتمام کرلیں، تاکہ تاخیر کی وجہ سے جرمانہ کی نوبت نہ آئے۔ اور آئندہ اس قسم کے معاملہ کرنے سے اجتناب کریں۔المبسوط للسرخسی میں ہے:"وإذا عقد الْعَقْدَ عَلَى أَنَّهُ إلَى أَجَلِ كَذَا بِكَذَا وَبِالنَّقْدِ بِكَذَا، أَوْ قَالَ: إلَى شَهْرٍ بِكَذَا أَوْ إلَى شَهْرَيْنِ بِكَذَا، فَهُوَ فَاسِدٌ؛ لِأَنَّهُ لَمْ يُعَاطِهِ عَلَى ثَمَنٍ مَعْلُومٍ؛ وَلِنَهْيِ النَّبِيِّ صَلَّى اللَّهُ عَلَيْهِ وَسَلَّمَ  عَنْ شَرْطَيْنِ فِي بِيَعٍ، وَهَذَا هُوَ تَفْسِيرُ الشَّرْطَيْنِ فِي بِيَعٍ، وَمُطْلَقُ النَّهْيِ يُوجِبُ الْفَسَادَ فِي الْعُقُودِ الشَّرْعِيَّةِ، وَهَذَا إذَا افْتَرَقَا عَلَى هَذَا، فَإِنْ كَانَ يَتَرَاضَيَانِ بَيْنَهُمَا وَلَمْ يَتَفَرَّقَا حَتَّى قَاطَعَهُ عَلَى ثَمَنٍ مَعْلُومٍ، وَأَتَمَّا الْعَقْدَ عَلَيْهِ فَهُوَ جَائِزٌ؛ لِأَنَّهُمَا مَا افْتَرَقَا إلَّا بَعْدَ تَمَامِ شَرَطِ صِحَّةِ الْعَقْدِ".  (13 /9، باب البیوع الفاسدہ، ط: غفاریہ)                              شرح المجلہ میں ہے:"البیع مع تأجیل الثمن و تقسیطه صحیح ...  یلزم أن تکون المدة معلومةً في البیع بالتأجیل والتقسیط".  (2/166، المادۃ 245، 246، ط: رشیدیہ) فقط واللہ اعلم
                                                  
عنوان: حکومتِ وقت کی جانب سے نوجوانوں کو دیے جانے والے قرضہ کا شرعی حکم
سوال: حکومت جو نوجوانوں کےکاروبار کے لیے قرض دے رہی ہے وہ لینا چاہیے یا نہیں؟
جواب: صورتِ  مسئولہ میں نوجوانوں کو قرضہ دینے کے حوالے  سے جس اسکیم کا اعلان کیا ہے  کہ آٹھ سال میں قسط وار  واپسی میں اصل رقم سے زائد رقم کی ادائیگی کو لازم قرار دیا ہے، جو کہ قرض پر مشروط نفع کی ادائیگی کی  قبیل سے ہے، جسے از روئے شرع سود کہا جاتا ہے، لہذا ایسا قرضہ لینا شرعاً جائز نہیں۔ فقط واللہ اعلم
                                                  
عنوان: لیٹ فیس پر جرمانہ کا حکم
سوال: لیٹ فیس پر جرمانہ لینے کا کیا حکم ہے ؟
جواب: فیس کی ادائیگی میں  تاخیر پر مقررہ فیس سے زیادہ رقم وصول کرنا مالی  جرمانہ ہے جو  شرعاً جائزنہیں ہے۔ فتاوی شامی میں ہے :"والحاصل أن المذهب عدم التعزير بأخذ المال". ( كتاب الحدود، باب التعزير ۴/ ٦۱ ط: سعيد) فقط واللہ اعلم
                                                  
عنوان: خریداری کے بعد جلد رقم جمع کرانے کی صورت میں کمپنی کی طرف سے ملنے والی رعایت کا حکم
سوال: میں ایک کمپنی سےمال خریدتا ہوں 10 لاکھ کا اور ہفتہ وار رقم جمع کراتا ہوں۔ کمپنی مجھے آفر کرتی ہے کہ اگر میں ماہ کے آخر تک 5 لاکھ یا اس سے زاید رقم ادا کردوں توکمپنی کل جمع شدہ رقم پر 5فیصد رعایت دے گی۔یعنی 25000رعایت کردے گی۔اور اگر ماہ کے ختم تک 5لاکھ ادا نہ کرسکا تو رعایت نہیں ملے گی۔کیا یہ صورت جائز ہے؟
جواب: واضح رہے کہ اگر کسی معاملہ میں قیمت کی کمی یا زیادتی کا مدار مدت کو بنایا جائے تو ایسی کمی زیادتی جائز نہیں ہوتی،  اور سوال میں ذکر کردہ صورت میں ایسا ہی ہوا ہے یعنی جلد رقم جمع کرانے کی صورت میں قیمت میں کمی کی جا رہی ہے اور ایسا کرنا نا جائز ہے۔ فقط واللہ اعلم
                                                  
عنوان: دار الحرب میں بھی سود حرام ہے
سوال: یورپ میں کوئی ذاتی گھر نقد نہیں خرید سکتا اور قرض پہ سود لگتا ہے۔ اس حالت میں کیا کرنا چاہیے؟  جیسا کہ مسئلہ ہے کہ جس ملک میں رہو وہاں کے  قانون کی پاس داری کر نا لازم ہے۔
جواب: صورتِ  مسئولہ میں سائل کو چاہیے  کہ حتی الامکان سودی معاملات سے بچنے کی کوشش کرے،  اگر اس کے پاس اتنی رقم نہیں ہے کہ وہ ذاتی گھر خرید سکے تو پھر وہ مکان کرائے پر لے کر اس میں رہائش اختیار کرے، اگر قرض کی صورت میں سود لگتا ہے تو سود سے مکمل اجتناب کرے، کیوں کہ سود کھانے والا شخص اللہ اور اس کے رسول صلی اللہ علیہ وسلم سے کھلم کھلا جنگ کا اعلان کرتا ہے اور حدیثِ  مبارک  میں سود کھانے والے پر لعنت آئی ہے، الغرض یورپ میں بھی سودی معاملہ کی گنجائش نہیں ہے، یہ صورت جائز ہوگی کہ بینک خود مکان خرید کر قبضہ کرے اور پھر سائل کو قسطوں میں زیادہ قیمت پر فروخت کردے، لیکن سودی معاملہ نہ کرے۔ قرآن کریم میں ہے:﴿يا أيها الذين اٰمنوا اتقوا الله وذرو ما بقي من الربا إن كنتم مؤمنين (278) فإن لم تفعلوا فأذنوا بحرب من الله ورسوله وإن تبتم فلكم رءُوس أموالكم لا تظلمون ولا تظلمون (279) ﴾ (سورة البقرة،  آیت نمبر: 278، 279)حدیث شریف میں ہے:حدثنا حجاج، أخبرنا عن شريك، عن سماك، عن عبدالرحمن بن عبدالله بن مسعود عن أبيه عن النبي صلى الله عليه وسلم قال: «لعن الله اٰكل الربا، وموكله، وشاهديه، وكاته» (مسند أحمد مخرجا، مسند عبدالله بن مسعود، ج: 6، ص: 358، ط: مؤسسۃ الرسالۃ)حدیث شریف میں ہے:أخبرنا أبو عبدالله الحافظ، وأبوسعيد بن أبي عمرو قالا: ثنا أبوالعباس محمد بن يعقوب، ثنا إبراهيم بن منقذ، حدثني إدريس بن يحيٰي، عن عبدالله بن عياش، قال: حدثني يزيد بن أبي حبيب، عن أبي مرزوق التجيني، عن فضالة بن عبيد صاحب النبي صلى الله عليه وسلم أنه قال: «كل قرض جر منفعة فهو وجه من وجوه الربا» موقوف. (السنن الکبریٰ للبیہقی، باب کل قرض جر منفعۃ فہو ربا، ج:۵، ص: ۵۷۳، ط: دارالکتب العلمیہ، بیروت، لبنان) فقط واللہ  اعلم
                                                  
عنوان: ٹی وی کیبل اور انٹرنیٹ کیبل کنکشن کی سپلائی کرنا
سوال: ٹی وی، یا کیبل ٹی وی موجودہ زمانے کی ایک سائنسی ایجاد ہے، جس پر اچھے پروگرام بھی آتے ہیں اور برے  واہیات پروگرام بھی آتے ہیں،  اب یہ صارف کی اپنی مرضی ہے کہ وہ کون سے پروگرام دیکھتا  ہے،  سوال یہ ہے کہ اگر کوئی صارف غلط اور گانے بجانے کے برے  پروگرام دیکھتا ہے تو اس کے گناہ میں کیبل ٹی وی سپلائی کرنے والی کمپنی بھی ذمہ دار اور شریک سمجھی  جائے گی یا نہیں؟اسی طرح ایک صارف زید اپنے گھر کے کیبل کا کنکشن کسی دوسرے آدمی بکر کو دیتا  ہے یعنی شئیر کرتا ہے اور پھر دوسرا آدمی بکر اس کیبل پر کوئی غلط پروگرام دیکھتا ہے تو کیا بکر کے گناہ کا ذمہ دار  کنکشن شئیر کرنے والا زید بھی ہو گا یا نہیں؟
جواب: واضح رہے کہ جس چیز کا جائز اور ناجائز دونوں طرح استعمال ہوسکتا ہو اس کی خرید وفروخت، سپلائی، ریپیرنگ وغیرہ جائز ہے، اگر کوئی شخص اس کا غلط استعمال کرتا ہے تو اس کا گناہ اسی پر ہوگا، لیکن جس چیز کا استعمال ہی ناجائز ہو یا وہ معصیت (گناہ) ہی کا آلہ شمار ہوتا ہو اس کی خرید وفروخت یا اس میں کسی قسم کا تعاون جائز نہیں ہے۔اس تفصیل کے بعد آپ کے سوال کا جواب یہ ہے کہ ٹی وی  کا استعمال جان دار کی تصاویر پر مشتمل پروگرام دیکھنے میں ہوتا ہے اور ان  پروگراموں میں  فحش تصاویرنہ بھی ہوں تب بھی بوجہ تصویر ہونے کے از روئے شرع ان کا دیکھنا اور دکھانا حرام ہے، جب کہ ٹی وی پر آنے والے اکثر پروگرام فحاشی، عریانیت اور بے حیائی پر مشتمل ہوتے ہیں، ٹی وی کا جائز استعمال نہ ہونے کے برابر ہے جب کہ اس کی غرض ہی ناجائز کے لیے ہے،  اس لیے ٹی وی معصیت کا آلہ ہے،  لہٰذا ٹی وی  کی خرید و فروخت اور کاروبار ہی جائز  نہیں ہے۔  جب ٹی وی ہی معصیت کا آلہ ہے تو ٹی وی کیبل اس کے لیے معاون ہے ، اور ٹی وی کیبل سپلائی کرنے والا براہِ راست اس گناہ کے کام میں تعاون کرنے والے ہوتا ہے، لہذا ٹی وی کیبل کا کام کرنا، یا اس کی سپلائی کرنا، خواہ وہ کمپنی کرے یا کوئی فرد دوسرے کو دے بہر صورت ناجائز ہے۔جب کہ انٹرنیٹ کیبل وغیرہ کا جائز اور ناجائز استعمال دونوں طرح ہے، انٹرنیٹ محض ٹی وی پروگرام دیکھنے کے لیے مختص نہیں ہے،  بلکہ انٹرنیٹ کے ذریعے بہت سے جائز کام بھی کیے جاسکتے ہیں، اس لیے انٹرنیٹ کیبل کی سپلائی اور شیئر کرنا جائز ہے، اگر اس کا کوئی ناجائز استعمال کرتا ہے تو اس کا گناہ اسی غلط استعمال کرنے والے پر ہوگا۔البحرالرائق میں ہے :"وقد استفيد من كلامهم هنا أن ما قامت المعصية بعينه يكره بيعه، وما لا فلا، ولذا قال الشارح: إنه لايكره بيع الجارية المغنية والكبش النطوح والديك المقاتل والحمامة الطيارة".(5/155)فتاوی شامی میں ہے :"وكذا لايكره بيع الجارية المغنية والكبش النطوح والديك المقاتل والحمامة الطيارة؛ لأنه ليس عينها منكراً، وإنما المنكر في استعمالها المحظور اهـ  قلت: لكن هذه الأشياء تقام المعصية بعينها لكن ليست هي المقصود الأصلي منها، فإن عين الجارية للخدمة مثلاً والغناء عارض فلم تكن عين المنكر، بخلاف السلاح فإن المقصود الأصلي منه هو المحاربة به فكان عينه منكراً إذا بيع لأهل الفتنة، فصار المراد بما تقام المعصية به ما كان عينه منكر بلا عمل صنعة فيه، فخرج نحو الجارية المغنية؛ لأنها ليست عين المنكر، ونحو الحديد والعصير؛ لأنه وإن كان يعمل منه عين المنكر لكنه بصنعة تحدث فلم يكن عينه". (4/268)فقط واللہ اعلم
                                                  
