عنوان: میزان بینک میں سیونگ اکاوئنٹ کھلوانا
سوال: میزان بینک میں سیونگ اکاؤنٹ کھلوانا کیسا ہے؟ راہ نمائی فرمائیں۔
جواب: عام کنونشنل بینکوں کی طرح میزان بینک میں بھی  سیونگ اکاوئنٹ کھلوانا ناجائز ہے۔فقط واللہ اعلم
                                                  
عنوان: شراکت داری میں نقصان کی ذمہ داری کس پر عائد ہوگی؟
سوال: میرا ایک دوست کے ساتھ شراکت داری پر مبنی کاروبار تھا، ہم سافٹ ویئر اور ویب سائٹس بناتے تھے، میرا دوست مارکیٹ سے پروجیکٹ لیتا تھا اور میں وہ کام مکمل کر کے دیتا تھا، ہماری شراکت برابر برابر کی تھی، اس دوران میں پراجیکٹ مکمل کرتا گیا اور پیمینٹ میرا دوست وصول کر لیتا؛ کیوں کہ میرے دوست کی مالی حالات درست نہیں تھے اس لیے وہ مجھے میرا حصہ نہیں  دیتا تھا ، یوں اس پر میرا تقریباً ایک لاکھ تینتیس ہزار کا قرض چڑھ گیا، اس کی مالی حالت کی وجہ سے کافی عرصہ میں نے مطالبہ  نہیں کیا، لیکن ساتھ ساتھ میں اس سے تفصیل لیتا رہتا کہ کھاتوں کی کیا پوزیشن ہے. اس دوران ہم نے چند پروجیکٹ مکمل کیے  بغیر ہی واپس کر دیے اور جو ایڈوانس لیا تھا وہ کسٹمر کو واپس کر دیا.کچھ عرصی بعد چند وجوہ کی بنا پر میرے دوست نے شراکت داری ختم کر دی. تب میں نے اپنی رقم کا مطالبہ کیا تو میرا دوست کہنے لگا کہ  یہ رقم آپ کی نہیں بنتی کیوں کہ آپ نے تین پراجیکٹ مکمل نہیں کیے  تھے اور آپ کی وجہ سے ہمیں یہ رقم واپس کرنی پڑی. وہ پراجیکٹ اگر ہم مکمل کرتے تو ہمیں دو لاکھ بائیس ہزار ملتے چوں کہ تم نے پراجیکٹ مکمل نہیں کیے  اس لیے بجائےاس کے کہ میں آپ کو رقم دوں آپ مجھے رقم دیں گے. حالانکہ پراجیکٹس پر میں نے کافی کام کیا تھا. لیکن کچھ کسٹمر کی وجہ سے کچھ ہماری وجہ سے پراجیکٹ واپس ہوئے.اس طرح میرے دوست کی مارکیٹ میں محنت ضائع ہوئی اور میر ا پراجیکٹ پر وقت.اب آپ بتائیں کیا میرے دوست کا رقم واپس نہ  کرنا صحیح ہے اور کیا میرا رقم کا مطالبہ درست ہے?
جواب: بصورت صدق مضمون استفتا صورت مسئولہ میں سائل کا اپنی رقم کا مطالبہ درست ہے، اس لیے  کہ یہ مطالبہ ان پراجیکٹس سے متعلق ہے جو مکمل کرلیے گئے تھے،اور مکمل کردہ پراجیکٹس کی آمدن کی تقسیم معاہدہ کے مطابق ضروری ہے۔فتاوی ہندیہ میں ہے: "وحکم شرکۃ الملک صیرورۃ المعقود علیہ وما یستفاد بہ مشترکا بینھما "۔( ج: ۲، ص: ۳۰۲)اور جو پراجیکٹ مکمل کیے بغیر واپس کردیے گئے اس میں دونوں ہی شراکت داروں کی محنت ضائع ہوئی اوریہی نقصان ہوا، مگراس کی وجہ سے ایک شریک کے لیے  دوسرے شریک کا نفع روکنا جائز نہیں، بلکہ غصب اورظلم ہے۔کذا فی البحر: ورکنہ ای رکن الغصب: ازالۃ الید المحقۃ  واثبات الید المبطلۃ  ۔۔۔۔وصفتہ: انہ حرام محرم علی الغاصب( ۸، ص: ۱۹۶) فقط واللہ اعلم
                                                  
عنوان: اگر گیس کا بل لیکیج کی وجہ سے زیادہ آجائے تو کیا کرایہ داروں پر تقسیم ہوگا؟
سوال: ایک مکان میں چار کرایہ دار،  اور دو بھائی مالک مکان رہتے ہیں، کرایہ دار سے طے ہے کہ گیس بجلی کا بل کرائے سے الگ ہے، اگر گیس کا بل لیکیج کی وجہ سے زیادہ آجائے تو یہ سب پر تقسیم ہوگا?
جواب: لیکیج اگر گھر کے اندر سے ہو تومالک مکان کی ذمہ داری ہے کہ کرایہ دار کو درست سہولت مہیا کرےِِ ، اس صورت میں کرایہ دار زائد بل کی ادائیگی کا پابند نہیں ، البتہ اپنی خوشی سے مالک کے ساتھ تعاون کرنا چاہے تو یہ اس کی طرف سے تبرع واحسان ہوگا،  اور اگر گھر کے باہر سے ہو یعنی میٹر سے پہلے کہیں  گیس لیک ہورہی ہوتو محکمے کی ذمہ داری ہے کہ اس کو درست کرائے، اس صورت میں زائد بل کی ادائیگی مالک کے ذمہ بھی نہیں، بلکہ ادارہ سے بات کرکے بل درست کروایا جاسکتا ہے۔ فقط واللہ اعلم
                                                  
عنوان: وراثت وصول کرنے سے قبل معاف کردینا
سوال: کیا وراثت کا قبضہ کیے بغیر معاف کیا جا سکتا ہے؟ اور کیا بہن معاف کی ہوئی وراثت دوبارہ مانگ سکتی ہے؟میرے ماموں کے بیٹے نے میری ماں کو وراثت کا حق دینے کے لیے بنک سے رقم لی تھی، لیکن میری ماں نے کہا تھا : میں نے معاف کیا ہے، میں نہیں لیتی۔ اب ماں دوبارہ اپنا حق مانگ سکتی ہے؟ اور میری ماں کے لیے  دوبارہ جائز ہے کہ اپنا حق حاصل کرے جو پہلے معاف کیا تھا؟ مفصل جواب دیں، ماں نے رقم قبضہ بھی نہیں کی تھی اور زمین کا ایک ٹکڑا بھی الگ کیا تھا، لیکن ماں نے قبضہ کیے بغیر کہا تھا :میں نے تم کومعاف کر دیا یا وراثت معاف کردی، لیکن دوبارہ اپنا حق لینے کا مطالبہ کر سکتی ہے؟
جواب: واضح رہے کہ حق وراثت جبری حق ہے جو ساقط کرنے سے ساقط نہیں ہوتا، البتہ اپنا حصہ وصول کرلینے کے بعد وارث کسی کو بھی دینا چاہے تو دے سکتا ہے۔ تکملہ  فتاوی شامی میں ہے: "الارث جبری لایسقط بالاسقاط". ( ۷، ۵۰۵)صورتِ مسئولہ میں چوں کہ  سائل کی والدہ نے اپنے حق میراث سے دست برادری  اپنا حصہ وصول کرنے  سے قبل کی ہے جوکہ شرعاً معتبر نہیں، لہذا اب بھی وہ اپنا حصہ لینے کی حق دار ہیں،البتہ وصول کرلینے کے بعد جس کو دینا چاہیں دے سکتی ہیں۔فقط  واللہ اعلم
                                                  
عنوان: مختلف ممالک کی کرنسیوں کا کمی بیشی کے ساتھ تبادلہ کا حکم
سوال: ہمیں آپ کے سابقہ فتاویٰ جات کی بنا پر معلوم ہوا ہے کہ خاص شرائط کی بنا پر کرنسی ایکسچینج جائز ہے۔ مگر یہاں ایک عجیب مسئلہ ہے۔ ہوتا کچھ یوں ہے کہ فرض کریں کہ عبداللہ اور عبدالرحمن آپس میں  برابر پیسے ڈال کر اس سے پاکستان میں  موجودہ ریٹ پر پاکستانی کرنسی دے کر کرنسی ایکسچینج والوں سے سعودی ریال خریدتے ہیں۔ پھر جب یہاں  پاکستان  سے کوئی بندہ سعودی عرب جاتا ہے تو وہ اس کو  وہ سعودی ریال دے کر سعودی عرب بھیجتے ہیں کیوں کہ قانون کی رو سے ایک بندہ بیس ہزار ریال اپنے ساتھ لے جا سکتا ہے۔ اس مد میں سعودیہ جانے والے شخص کو یہ لوگ کچھ پیسے  دیتے ہیں یا ائیر پورٹ تک فری پک اینڈ ڈراپ کی سہولت دیتے ہیں اور یہ اکثر ریال لے جانے والے کے مطالبہ پر ہوتا ہے یا بعض اوقات یہ لوگ خود انہیں یہ سہولت دیتے ہیں ؛کیوں کہ وہ ریال لے جانے کی خدمات فراہم کر رہا ہوتا ہے۔ وہ بندہ سعودی ریال لے کر عبداللہ اور عبدالرحمن کے لوگوں کو  وہ ریال حوالہ کر دیتا ہے، اور جب ریال کے ریٹ زیادہ ہو جاتے ہیں  تو وہ ریال بیچ کر پاکستانی کرنسی میں واپس پاکستان ھنڈی کے ذریعے بھیجتے ہیں اور اس مد میں انہیں منافع ہو جاتا ہے۔ اب سوال یہ ہے کہ:۱۔ کیا یہ کاروبار حلال ہے ؟ ۲۔ کچھ لوگ عبداللہ اور عبدالرحمن کو پیسے دیتے ہیں تا کہ وہ پیسے بھی یہ لوگ کاروبار میں لگائیں۔ اور پھر یہ حساب کتاب کے بعد منافع دیتے ہیں، اگر نقصان ہو جائے ؛کیوں کہ بعض اوقات ریال کے ریٹ گر جاتے ہیں  اور یہ لوگ زیادہ عرصہ کے لیے  ریال اپنے پاس نہیں رکھتے؛ کیوں کہ انہوں نے پھر انویسٹ کرنا ہوتا ہے۔تو اگر اوپر بیان کردہ صورتِ حال حلال ہے تو کیا ان لوگوں کے لیے  بھی حلال ہے جو کہ عبداللہ اور عبدالرحمن کو کاروبار کے لیے  پیسے دیتے ہیں۔ قرآن و سنت و حدیث و فقہ کی روشنی میں مدلل جواب دے کر اجر دارین حاصل کریں۔ جزاک اللہ خیرا
جواب: ذکر کردہ کاروبار عبداللہ ،عبد الرحمن کے لیے بھی  حلال ہے اور ان کے ساتھ رقم لگانے والوں کے لیےبھی حلال ہے،  بشرطیکہ  ریال اور پاکستانی کرنسی کا یہ لین دین نقد ہو، ادھار کی صورت میں ناجائز ہےاوررقم لگانے والے شرعی شرائط کےمطابق ان کو رقم لگانےکے لیے دیتے ہوں۔فقط واللہ اعلم
                                                  
عنوان: بیوہ،تین لڑکے اور تین لڑکیوں میں تقسیم میراث
سوال: والدہ کے ہوتے ہوئے تین لڑکے اور تین لڑکیاں ہیں، والد کے انتقال پر مال کی تقسیم کیسے ہوگی؟اور کیاتناسب ہوگا؟والدکا ایک مکان اور بینک بیلنس ہے۔
جواب: والد  مرحوم کے کل ترکہ کو 72حصوں میں تقسیم کیاجائے گا ،9حصے بیوہ کو ،14،14  حصے ہرایک بیٹے کو اور 7،7 حصے ہرایک بیٹی کو ملیں گے۔یعنی سو روپے میں سے 12.5 روپے بیوہ کو،19.44روپے ہرایک بیٹے کواور 9.72روپے ہرایک بیٹی کودیے جائیں گے۔فقط واللہ اعلم
                                                  
عنوان: دفتری اوقات میں  تاخیر کرنا اور دفتری اوقات میں ملازم کا ذاتی کام کرنا
سوال: اس وقت میں ایک سرکاری ادارے میں پراجیکٹ میں بطور Research Associate jobکررہا ہوں۔ جس میں دوپہر کو نماز اور کھانے کے لیے سرکاری وقفہ آدھا گھنٹہ دیا جاتا ہے۔ میں اپنی پوری کوشش کےباوجود صبح کوتقریبا آدھاگھنٹہ دیر سے آفس پہنچ جاتاہوں اور درمیانی وقفے کے دوران آدھا گھنٹے کے بجائے ایک سے ڈیڑھ گھنٹہ نماز اور کھانے پر لگ جاتاہے۔اس کے علاوہ office hour کے دوران اپنے ذاتی کام کاج بھی کرلیتا ہوں۔ یہ اوقات(ذاتی کاموں پرلگنے والاوقت)تقریبا 40 فیصد بن رہاہے۔ میرے ذہن پر کافی بوجھ پڑا ہے کہ میں کس طرح اپنی کمائی حلال بنادوں ۔ پہلے میں نے سوچا کہ اپنی تنخواہ سے 40 فیصد رقم واپس کردوں۔ لیکن اس سے تنخواہ کافی کم پڑجاتی ہے۔ اب  میرے ذہن میں یہ تجویز آئی ہے  کہ تنخواہ کی تقریبا40 فیصد رقم میں اپنے ذمہ قر ض تصور کررہا ہوں۔ اور ان شاءاللہ یہ رقم میں مستقبل میں پوری کوشش کے ساتھ ادا کرلوں گا۔کیا یہ طریقہ ٹھیک ہے یا نہیں؟ (اور اگر اسی دوران موت واقع ہوجا ئے اوریہ رقم مجھ سے ادا نہ ہوپا ئے )تو اس پر آخرت میں میری نجات ہو سکتی ہے یا نہیں؟ اس مسئلے میں میری راہنمائی کی جائے۔
جواب: دفتری اوقات ملازم کے پاس امانت ہوتے ہیں اور ان اوقات کی پابندی کے ساتھ ساتھ اس دوران ملازم کو اپنا کوئی ذاتی کام کرنے کی اجازت شرعاً نہیں ہے، دفتری اوقات سے تاخیر  اور دفتری اوقات میں اپنے ذاتی کام کرکے سائل خیانت کا مرتکب ہورہاہے۔ دفتری اوقات کی پابندی اور دفتر ی اوقات میں ذاتی کاموں سے اجتناب ہی اس مسئلے کاحل ہے۔ اب تک جتنی تاخیر ہوئی ہے اس کے بقدر تںخواہ سائل کے لیے حلال نہیں ہے جو محکمے کو واپس کرنا ضروری ہے۔ نیز کبھی احتیاط کے باوجود سائل خیانت کا مرتکب ہوجائے تو اس قدر رقم سائل اپنی تنخواہ سے ادارے کو واپس کردے تو بری الذمہ ہوسکتا ہے۔فقط واللہ اعلم
                                                  
عنوان: پی ڈی ایف کتب سے استفادہ کرنا
سوال: مولانایوسف لدھیانوی شہید ومولانا سعید احمدجلالپوری شہید کی کتاب "آپ کے مسائل اور ان کا حل" pdf کی شکل میں انٹرنیٹ پر فری ڈاؤن لوڈ کے لیے کئی سائٹس پر موجود ہے۔ اندرونی صفحہ پر"جملہ حقوق بحقِ ناشر محفوظ" لکھا ہے۔ کیا سائل اس pdf کتاب سے استفادہ کر سکتا ہے؟ کوئی گناہ تو نہیں ہو گا؟ نیز یہ بھی بتا دیں کہ کیا خود جامعہ نے یا آپ کے طباعتی ادارے نے اس کتاب کو pdf میں پیش کیا ہے؟
جواب: پی ڈی ایف کی صورت میں موجودکتاب آپ کے مسائل اور ان کاحل سے آپ استفادہ کرسکتے ہیں،اور ڈاؤن لوڈ کرنابھی درست ہے۔دینی امورسے متعلق تصنیفات ،دینی کتابوں کورائلٹی کی صورت میں محفوظ کرنا درست نہیں،اس لیے مصنف کی اجازت کے بغیربھی اسلامی کتب کو اپ لوڈ کیاجاسکتاہے اورکمپیوٹرمیں بھی محفوظ کرسکتے ہیں۔تفصیل کے لیے فتاویٰ بینات جلد دوم ،کتاب المعاملات صفحہ:124تا131 کامطالعہ کیاجائے۔جامعہ نے مذکورہ کتاب کوپی ڈی ایف کی شکل میں پیش نہیں کیا ہے۔فقط واللہ اعلم
                                                  
عنوان: پرائز بانڈ کے استعمال کا حکم
سوال: کیا پرائز بونڈ استعمال کرناجائز ہے یا نہیں؟
جواب: پرائزبانڈ" سود " اور  "جوا" دونوں کا مجموعہ ہے؛اس لیے شرعاًپرائزبانڈکی خریدوفروخت حرام ہے۔فقط واللہ اعلم
                                                  
عنوان: مال پہنچنے سے قبل بیع کی صورت
سوال: اگر مال خریدا ہو  اورپورٹ  میں  وہ ابھی شپ نہ ہواہو تو ایسے مال کو فروخت کرنا اور اس پر نفع لینا جائزہے؟
جواب: جب تک مال آپ کے قبضے میں نہیں آیا اس وقت تک اسے آگے فروخت نہیں کرسکتے، فروخت کے لیے شئی کا مالک ہوناضروری ہے، آپ یاآپ کاوکیل جب اس مال پر قبضہ کرلے پھر اسے فروخت کرسکتے ہیں۔فقط واللہ اعلم
                                                  
عنوان: leo کمپنی کی ممبر شپ حاصل کرنے کا حکم
سوال: leoنام کی ایک کمپنی ہے،جو ملٹی نیشنل ہے وہ اپنے کسٹمر کو کچھ پیسوں کے عوض ۳سہولیات دیتی ہے: ۱۔تعلیم، ۲۔بزنس، ۳ ۔بونس انعام ۔پیسوں کی کمی زیادتی کی وجہ سے پیکچیجز میں تبدیلی ہوتی ہے یعنی ۲۱ ہزار ہوں  تو ایک مہینہ تعلیم کا، اگر زیادہ ہوں تو ۶ سال تک کا ٹائم ہوتا ہے۔ لیکن مسئلہ یہ ہے کہ وہ آپ کو ممبر بننے پر ۲۱ ہزار میں سے ۸،۹ ہزار انعام دیتے ہیں، اگر آپ کسی دوسرے کو ممبر بناتے ہیں تو وہ اس کے ممبر بننے پر ایک دفعہ آپ کو کمیشن دیتے ہیں ،اس کا ان کی زبان میں کوئی اور نام ہے، پھر وہ کام کرے تو پھر ان دونوں کو بونس ملتا ہے ،کیا اس کمپنی کاممبر بننا جائز ہے یااس کے ساتھ کام کرنا جائز ہے؟
جواب: Leoاور اس جیسی دیگر کمپنیاں جنہوں نے نیٹ ورک مارکیٹینگ اورکمیشن کو مستقل کاروباری شکل دی ہے،ان کا مذکورہ طریقہ کاراسلامی معیشیت کے اصولوں سے متفق نہ ہونے  کی بنا پردرست نہیں ، لہٰذامذکورہ کمپنی کی ممبر شپ حاصل کرنا جائزنہیں۔فقط واللہ اعلماس موضوع سے متعلق تفصیلی فتویٰ مندرجہ ذیل لنک پر ملاحظہ ہو:http://www.banuri.edu.pk/readquestion/gold-mine-international/18600-00-00
                                                  
عنوان: مکان کی رسید اور فائل کو نفع پر فروخت کرنا
سوال: اے ایس ایف ہاؤسنگ سوسائٹی یا ڈی ایچ اے ملتان وغیرہ کی طرف سے نئی رہائشی اسکیم متعارف کی گئی ہیں، فی الحال ان کی ممبر شپ کے نام سے رجسٹریشن کی جارہی ہے، مقررہ تاریخ پر قرعہ اندازی کے بعد جن کے نام قرعہ اندازی میں آئیں گے وہ باقاعدہ رجسٹرڈ ممبر شمار ہوں گے۔ اس وقت مثلاً: دس ہزار روپے فیس وصول کی جارہی ہے، جب نام قرعہ اندازی میں آئے گا تو لامحالہ اس کی مارکیٹ بڑھ جائے گی۔ اب بعض مرتبہ ایک شخص ایک ہی پلاٹ، مکان یا فلیٹ لینا چاہتاہے لیکن وہ ہر کیٹیگری میں فارم جمع کرواتاہے تاکہ کسی ایک میں تو اس کا نام نکل آئے، اسے اندازہ ہوتاہے کہ اگر ایک سے زائد کیٹیگری میں اس کا نام نکل آیا تو وہ کسی صورت اس کی اقساط ادا نہیں کرپائے گا، اس وقت ذہن میں یہی ہوتاہے کہ ایک پلاٹ تو خود لیں گے باقی اگر نکل آئے تو کسی اور کے ہاتھ بیچ دیں گے۔ سوال یہ ہے کہ کیا ایسی صورت میں اگر ممبر شپ کی رسید یا فائل تیار ہونے کے بعد بیچی جائے تو مارکیٹ ویلیو کے اعتبار سے اصل جمع کردہ رقم پر نفع کے ساتھ بیچی جاسکتی ہے؟ یا اصل رقم پر ہی بیچنا ضروری ہوگا؟ نیز کس صورت میں اصل پر نفع کے ساتھ بیچنا جائزہوگا یہ بھی بتادیں۔
جواب: مذکورہ صورت میں قرعہ اندازی میں نام نکل آئے اورپلاٹ معلوم ومتعین ہوجائے توپھر اسے زیادہ قیمت پر آگے فروخت کرناجائز ہوگا۔فقط واللہ اعلم
                                                  
عنوان: سرکاری اجازت کے بغیر کاروبار کرنا
سوال: گورنمنٹ کی اجازت کے بغیر کاروبار کرناجائزہے؟یعنی لائسنس حاصل کیے بغیر؟کیااس سے حاصل ہونے والی آمدنی حلال ہوگی یاحرام؟لائسنس کے بغیرٹیکس بھی نہیں دیاجاسکتاتوبغیرٹیکس دیئےآمدنی حلال ہوگی یاحرام؟جواب عنایت فرمائیں۔
جواب: کاروبار کی نوعیت اگر ایسی ہے کہ اس میں خاص شرائط اور مہارت  ضروری ہے اور اس مہارت اورشرائط کے حصول کے لیے گورنمنٹ نے لائنسس کاحصول ضروری قراردیا ہو توپھر گورنمنٹ سے لائنسس حاصل کیے بغیر وہ کاروبارجائز نہیں ۔اور اگر کاروبار  حساس نوعیت کانہیں  بلکہ عام سا کاروبار ہے مگرگورنمنٹ کا قانون مفادعامہ پر مشتمل ہے تو اس کی رعایت رکھنی چاہیے اورخلاف ورزی سے گریز کرنا چاہیے،  کیوں کہ خلاف ورزی میں عزت نفس کے مجروح ہونے کا خطرہ موجودرہتاہے۔آمدنی کاتعلق خود کاروبار کے جائز ہونے یا ہونے سے ہے اگر کاروبارجائز ہے تو آمدنی حلال ہے۔(امدادالفتاویٰ4/140-فتاویٰ مفتی محمود11/169) فقط واللہ اعلم
                                                  
عنوان: ٹیکس نہ دینے والے کی آمدنی کا حکم
سوال: ایک شخص کہتاہے کہ: گورنمنٹ کاٹیکس نہ دینے والے کی مکمل آمدنی حرام ہے ، اس لیے کہ ٹیکس کی رقم کے ساتھ کروڑوں لوگوں کاحق متعلق ہوجاتاہے اور سب کی حق تلفی ہے،کیایہ درست ہے کہ ٹیکس نہ دینے والے کی کل آمدنی حرام ہوجاتی ہے؟اگر سب آمدنی حرام ہے تو پاک کیسے کرے؟
جواب: ٹیکس نہ دینے والے کی آمدنی حرام نہیں،تاہم جائز ٹیکس ادانہ کرنا قانون کی خلاف ورزی اورجرم ہے اورجرم کی اجازت نہیں ۔فقط واللہ اعلم
                                                  
عنوان: ٹیلی نار کمپنی کی طرف سے دی گئی سہولت کا حکم
سوال: ٹیلی نار ایزی پیسہ والے اپنے موبائل اکاونٹ میں ماہانہ2000 روپے برقرار رکھنے پر صارف کو روزانہ کے حساب سے 60 منٹ کا مفت ٹاک ٹائم دیتے ہیں۔ اس کے علاوہ مفت بیمہ کی سہولت بھی دیتے ہیں ۔ اگر طبعی موت ہوتو 50000 اور حادثاتی موت ہو تو100000 روپے دیتے ہیں۔ میرا سوال ہے کہ:  کیا اس طریقے سے مفت منٹ لینا  کہ جس کےلیے ہمیں  کچھ بھی اضافی ادا نہیں کرنا پڑتا  اور بیمہ کی سہولت لینا یہ شرعی طور پر جائز ہے یا نہیں؟
جواب: ٹیلی نارکمپنی کی جانب سے صارفین کو دی گئی مذکورہ بالاسہولت سے فائدہ اٹھاناجائزنہیں۔فقط واللہ اعلم
                                                  
عنوان: بینک سے لیز پر گاڑی خریدنا
سوال: کیا اسلامی بینک ، مثلاً :بینک اسلامی، میزان ، برج سے گاڑی  لِیز پر لینا جائز ہے ؟ یہ بنک گاڑی کی قیمت کا 20 سے 50 فیصد ایڈوانس میں لے کر3 یا5 سال کے لیے آپ کو فکس ماہانہ کرائے پر دیتے ہیں اور مدت پوری ہونے کے بعد آپ کی ایڈوانس رقم کے بدلے میں ایگریمنٹ میں آپ کو گاڑی بیچ دیتے ہیں اور گاڑی آپ کی ملکیت ہو جاتی ہے۔ گاڑی فیملی کے لیے ضرورت کے تحت خریدنا چاہتا ہوں ، ایک ساتھ پوری رقم جمع کرنا مشکل ہے۔
جواب: ہماری معلومات اور تحقیق کے مطابق  مروجہ اسلامی بینکوں کے معاملات اسلامی اصولوں کے مطابق نہیں ہیں، اس لیے   کسی بھی بینک کے ذریعہ  مذکورہ طریقے کے مطابق (کہ ابتداءً اجارہ اور انتہاءً بیع ہو)گاڑی کی خریداری درست نہیں ہے۔فقط واللہ اعلم
                                                  
عنوان: کریڈٹ کارڈ کے استعمال کا حکم
سوال: بینک کا کریڈٹ کارڈ استعمال کرناجائزہے یا نہیں؟اس مسئلہ کے حوالے سے تفصیلی راہ نمائی فرمائیں۔
جواب: کریڈٹ کارڈ(Credit  Card)کااستعمال اوراس کے ذریعہ خریدوفروخت درست نہیں ہے،اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے اسی طرح اس کا معاہدہ کرنا بھی حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے؛ اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے ۔فقط واللہ اعلم
                                                  
عنوان: دو بیوہ اور دو بیٹوں میں ترکہ کی تقسیم
سوال: والدکی وفات کے بعدورثاء میں دو بیوائیں ہیں،ہرایک بیوہ سے ایک ایک بیٹا ہے ۔ازراہ کرم شریعت محمدی کی روشنی میں ان کے حصص کی وضاحت فرمائیں۔ اگر ان کے علاوہ میت کے بہن بھائی ہوں تو ان کوبھی میراث میں سے حصہ ملے گا یا نہیں ؟ وضاحت فرمائیں۔
جواب: اگرمرحوم کے ورثاء میں صرف دوبیوہ اور دوبیٹے ہیں ، تومرحوم کا کل ترکہ سولہ حصوں میں تقسیم کرکے سات سات حصے ہرایک بیٹے کو اور ایک ایک حصہ ہرایک بیوہ کودیاجائے گا۔مثلاً: سوروپے میں سے 43.75 روپے ہرایک بیٹے کوملیں گے اور6.25 روپے ہرایک بیوہ کوملیں گے، مرحوم کے بہن بھائی محروم رہیں گے۔فقط واللہ اعلم
                                                  
عنوان: شراب بیچنے والے اسٹور میں ملازمت کا حکم
سوال: میں ایک کیش اور کیری ان گلاسگو اسکاٹ لینڈ میں کام کرتا ہوں، یہ اسٹور جہاں پرچون کا سامان، ٹافیاں، چاکلیٹس، اینرجی ڈرنکس سافٹ ڈرنکس، انسانی اشیائے خوردونوش، وغیرہ عام ضروریات زندگی سے متعلق اشیاء  بیچتا ہے، وہاں الکحل بھی بیچتا ہے۔ میرا سوال یہ ہے کہ:۱: کیا اس اسٹور میں میرا کام کرنا ٹھیک ہے؟ میری آمدن حلال ہے؟۲: اس اسٹور کا مالک مسلمان ہے، اس مسلمان کے بارے میں شریعت کیا کہتی ہے؟ کیا کوئی مسلمان الکحل بیچ سکتا ہے؟۳: اگر آپ سمجھتے ہیں کہ ایک مسلمان کے لیے الکحل بیچنا بہت ہی برا عمل ہے، تو کیا آپ اس شخص سے براہ راست گفتگو کرسکتے ہیں؟ یا کیا آپ اس کے متعلق کوئی فتوی جاری کرسکتے ہیں؟
جواب: ۱: اگر مذکورہ اسٹور پر بکنے والی زیادہ تر اشیاء  حلال ہیں، نیز آپ کی ملازمت  الکحل یا دیگر حرام چیزوں ہی کی خرید وفروخت سے متعلق نہ ہو، تو اس اسٹور پر ملازمت کرنا جائز، اور ملنے والی آمدن حلال ہے، تاہم الکحل بیچناناجائز ہے اوراس کے بدلے ملنے والا نفع بھی ناجائز ہے۔ نیز یہ بھی ملحوظ رہے کہ نبی کریم صلی اللہ علیہ وسلم نے شراب کے متعلق دس اشخاص پر لعنت فرمائی ہے، ان دس اشخاص میں سے پینے والے اور خریدنے والے کی طرح بیچنے والا اور شراب اٹھا کر حوالہ کرنے والا بھی ہے، اس لیے اگر غیر مسلم بھی شراب خریدنے آئے تو سائل کی ذمہ داری ہے کہ وہ شراب  اٹھا کر ہرگز حوالہ نہ کرے، بلکہ مالک یا دیگر ملازمین کو  بتادے کہ بحیثیت مسلمان سائل کے لیے اس سلسلے میں تعاون جائزنہیں ہے۔۲، ۳: مسلمان کے لیے جس طرح شراب کا پینا حرام ہے، اسی طرح اس کا بیچنا بھی حرام ہے۔ اسٹور کے مالک سے ہمارے لیے گفتگو ممکن نہیں ہے تاہم آپ ہماری  تحریر ان  تک پہنچاسکتے ہیں۔فقط واللہ اعلم
                                                  
عنوان: مرض الموت میں وصیت کرنا
سوال: جو وصیت مرض الوفات میں کی جائے کیا وہ نافذ ہوتی ہے یانہیں؟
جواب: وصیت چاہے حالت صحت میں کی گئی ہو یا مرض الموت میں ،بہردوصورت  وصیت ہے اور اس کا حکم یہ ہے کہ اگر اجنبی کے حق میں ہو تو ایک تہائی میں نافذ ہوگی  اوراگر وارث کے حق میں ہوتو ورثاء کی رضامندی دیکھی جائے گی اگر وہ اجازت دیں تو وصیت نافذ کی جائے گی اوراگر اجازت نہ دیں تو وصیت کالعدم قرارپائے گی۔نیز وصیت کے نفاذ کے لیے ضروری ہوگا کہ شریعت کے کسی حکم یا ضابطے سے متصادم نہ ہو۔ فقط واللہ اعلم
                                                  
عنوان: باغ ٹھیکہ پر لینے کے مسائل
سوال: باغ کو ٹھیکے پر لینا جائز ہے یا نہیں؟ کبھی درخت پر سودہ کے وقت پھل بالکل پیدا نہیں ہوئے ہوتے۔ کبھی ابتدائی نئے ہلکے سے کچے نکلے ہوتے ہیں۔ دونوں صورتوں میں کچھ مدت  کے لیے  پھل پکنے تک کے لیے  درخت پر چھوڑ دیتے ہیں، کیا یہ جائز ہے؟
جواب: اگر پھل بالکل نہ نکلے ہوں تو باغ کو ٹھیکے پر لینا مطلقاً ناجائز ہے۔اگر ہلکے اور کچے نکلے ہوں اور ان کو درخت پر چھوڑدینے کی شرط لگائی جائے تب بھی یہ ٹھیکہ ناجائز ہوگا، البتہ اگر کافی حد تک پھل پک گئے  اور علاقے کا عام رواج بھی ایسا ہی ہوکہ درختوں پر پھل چھوڑدیے جاتے ہوں تو  ایسی صورت میں اس باغ کا ٹھیکہ لینا جائز ہوگا۔فقط واللہ اعلم
                                                  
عنوان: کپڑے کا کاروبار اس شرط کے ساتھ کرنا کہ بائع باتصویر پیکنگ میٹیریل بھی تیار کر کے دے گا
سوال: زید کپڑے کی برآمدات کا کام کرتا ہے, اس کا ایک گاہک ہے جو کہ اس سے گدّوں کے کور خریدتا ہے, اس کا پیکنگ میٹریل جو کہ زید ہی گاہک کی ہدایات کے مطابق چھپواتا ہے، ایک عورت کے برہنہ بازو اور چہرے کی تصویر پر مشتمل ہے۔ زید کا کہنا ہے کہ: ایک تو سودا کرتے وقت تصویر کے بارے میں علم نہیں تھا اور دوسرا یہ کہ ایک مفتی صاحب نے بتایا ہے کہ: آپ تصویر تو نہیں بیچ رہے آپ تو کپڑا بیچ رہے ہو, اس لیے مجبوری میں جائز ہے۔ازراہِ کرم رہنمائی فرما دیں کہ: ۱۔ کیا ایسا کاروبار کرنا جائز ہے؟ ۲۔ کیا ایسے کاروبار میں شراکت داری جائز ہے؟ ۳۔ اس مجبوری کی کیا حد ہے جس کے تحت ایسا کاروبار جائز ہو جائے؟
جواب: گدوں کی فروخت  جائز ہے، لیکن  پیکنگ میٹیریل پر جاندار کی تصویرچھپوانا جائز نہیں،تصویر چھپوانےکاگناہ ہوگا،ایسے گناہ پر مشتمل کاروبار کرنااوراس میں شراکت جائز نہیں ہے۔ تاہم جو مال بیچا جائے گا اس کی قیمت حلال ہوگی۔ گزشتہ غلطی پر استغفار اور  آئندہ جاندار کی تصویر چھپوانے سے قطعی اجتناب کیاجائے۔ گاہک اگر تصویر کے بغیر مال نہ خریدے تو اسے شرعی مجبوری نہیں کہاجائے گا اوراس کی بناپر تصویر کا چھاپنا جائز نہ ہوگا۔فقط واللہ اعلم
                                                  
عنوان: اے ٹی ایم سے کھانے کے بل کی ادائیگی پر ملنے والے ڈسکاؤنٹ کا حکم
سوال: آج کل بعض ہوٹلوں میں کھانا کھایا جائے تو بینک کی طرف سے اے ٹی ایم کارڈ پہ 30% یا 25% ڈسکاؤنٹ ملتا ہے، کیا یہ جائز ہے؟
جواب: اے ٹی ایم کے ذریعے کھانے کے بل کی ادائیگی کی صورت میں تھوڑی تفصیل ہے: اگر  یہ سہولت کریڈٹ کارڈ پر مل رہی تو جائز نہیں، اس لیے کہ کریڈٹ کارڈ کا معاملہ ہی سود پر مشتمل ہونے کی بنا پرناجائز ہے۔ اور اگر ڈیبٹ کارڈ پریہ سہولت حاصل ہورہی ہے تو یہ دیکھا جائے گا کہ ڈسکاؤنٹ بینک کی طرف سے ہے یا ہوٹل کی طرف سے، اگر بینک کی طرف سے ڈسکاؤنٹ ہو تو شرعا ربوا کے زمرے میں آنے کی بنا پر  جائز نہیں، البتہ ہوٹل کی طرف سے ہو تو جائز ہے اور اگر یہ واضح نہ ہو کہ ڈسکاؤنٹ بینک طرف سے ہے یا ہوٹل کی طرف سے، تب احتیاط اسی میں ہے کہ اس سہولت کو استعمال نہ کیا جائے. فقط واللہ اعلم
                                                  
عنوان: مروجہ اسلامی بنکوں سے جواز کے فتوے کی روشنی میں وابستہ رہنے کا حکم
سوال: کیا فرماتے ہیں علماء کرام اس مسئلہ کے بارے میں کہ: پچھلے چھ سالوں سے "بینک اسلامی "کے ساتھ کام کررہاہوں ، مختلف عزت مآب مفتیان کرام کے اسلامی بینکاری کے جواز کے فتووں کی روشنی میں اس بینک کی نوکری کو حلال سمجھ کر اب تک اس سے منسلک ہوں ، لیکن جب میں نے جنگ اخبار  ۹ مارچ  ۲۰۱۷ کے ایک کالم  نگار ڈاکٹر شاہد حسن صدیقی کا کالم "اسلامی بنکاری، علماء کرام سے دردمندانہ  گزارش" پڑھا تو مختلف نوعیت کے سوالات نے جنم لیا،  بالخصوص بینک اسلامی کا KASB  بنک جو کہ ایک سودی بینک  ہے کا خریدنا  اور مزید یہ کہ سالانہ آڈٹ رپورٹ جس میں غیر اسلامی فیصلے ہیں پر مفتیان کرام اور علماء کرام کی خاموشی تشویش ناک ہے ۔نیز اس سال میرا حج کا بھی ارداہ ہے ، کیا میں اس رقم سے حج کے لیے جاسکتا ہوں؟ آپ حضرات  سے مؤدبانہ گزارش ہے کہ ان تمام مسائل پر توجہ ڈالیں۔
جواب: مروجہ اسلامی بینکاری کے متعلق ہمارے دارالافتاء اور ملک کے دیگر معتمد اہل افتاء کی جانب سےعدم جواز کا موقف اس وقت سے چلا آرہا ہےجب سے اسلام کی طرف منسوب بینکاری کا سلسلہ شروع ہواہے۔ ڈاکٹر شاہد حسن صاحب کے  محولہ بالاکالم سے  بہت پہلے جامعہ علوم اسلامیہ  ملک کے دیگر کئی معتمد ومعتبر اہل افتاء کی تائید کے ساتھ مروجہ اسلامی بنکاری کے عدم جواز کا مدلل اور تفصیلی فتوی کتابی شکل میں شائع کرچکی ہے، جس میں ان خدشات کی نشان دہی کی جاچکی تھی جو آج حقیقت کا روپ دھار رہے ہیں۔بہر کیف مروجہ اسلامی بینکوں کا طریقۂ تمویل چوں کہ جمہور اہلِ فتویٰ کے نزدیک اسلامی اور غیر سودی نہیں ہے، بلکہ کئی سودی اور غیری اسلامی معاملات پر مشتمل ہے؛ اس لیے ایسے اداروں میں ملازمت اختیار کرنا بھی شرعاً جائز نہیں ہو سکتا، اور اس کی تنخواہ بھی حلال نہیں ہو سکتی.لہٰذا  آپ ایسے بینک سے فوراً علیحدہ ہو نے کی بھر پور کوشش کریں اللہ تعالیٰ کا وعدہ ہے کہ جو اس کے تقویٰ و خشیت کی وجہ سے کسی غلط کام سے باز آتا ہے تو اس کے لیےبہتری و بھلائی کے راستے میسر آجاتے ہیں۔ آپ کو چاہیے کہ ایک بے روزگار کی حیثیت سےمتبادل ملازمت کے لیے کو شش کرتے رہیں، جوں ہی جائز ملازمت میسر آجائے بینک کی ملازمت فوراً چھوڑ دیں، جب تک نوکری نہیں مل پاتی، اور آپ کے لیے چھوڑنا مشکل ہو اور آپ کا کوئی ذریعہ معاش بھی نہ ہو تو ناجائز سمجھتے ہوئے مذکورہ بینک سے ملازمت و معاوضہ کا تعلق رکھنے کی گنجائش ہے، مگر ساتھ ہی تو بہ و استغفار بھی کرتے رہیں اور استطاعت ہونے پر اس عرصہ میں بینک سے حاصل شدہ مراعات کے بقدر صدقہ بھی کردیں۔ امید ہے اللہ تعالیٰ بخشش فرمادیں گے۔جہاں تک حج کا سوال ہے توحج پاک اورخالص حلال آمدنی سے کرنا چاہیے۔ فقط واللہ اعلم
                                                  
عنوان: فصل پر مال آنے سے قبل اس کو بیچنا
سوال: فصل پر لگا مال خریدنا جائز ہے  یا نہیں اس شرط پر کہ اگر فصل آئی تومال ملے گا ورنہ نہیں ملے گا؟
جواب: اگر فصل پر مال موجود ہی نہیں ہے تو  بیع جائزنہیں ہے ؛ کیوں کہ  ابھی مال (مبیع)  معدوم ہے اور  معدوم کی خرید وفروخت ناجائز ہے۔ فصل آجانے کے بعد  بیع جائز ہے، لیکن اس صورت میں بھی یہ  شرط لگانا درست نہیں ہوگا کہ فصل پکی اور مال حاصل ہوا تو مال ملے گا ورنہ نہیں ۔ (شامی، ج: ۵، ۵۲) فقط واللہ اعلم
                                                  
عنوان: مشترکہ مکان ایک شریک اپنے نام کراوئے تو شریک کو موجودہ مارکیت ریٹ سے رقم ادا کرے گا
سوال: ہم نے کچھ عرصہ پہلے ایک مکان ۵۶ لاکھ میں خریداتھا ، جس میں ۴۵ لاکھ میرے تھے بقیہ والد صاحب کے، مکان کی  مارکیٹ ویلیو اب ۹۰ لاکھ کے قریب ہے، یہ مکان اپنے نام کراوانا چاہتا ہوں تو مجھے اپنے والد صاحب کو کتنے پیسے دینے ہوں گے؟ آیاجو پیسے انھوں نے اس گھر کے لینے میں ملائے تھے یا موجودہ مارکیٹ ویلیو  کے تناسب سے ؟
جواب: والدصاحب نے اگر شرکت کے طورپر رقم ملائی تھی تو وہ اپنے حصے کے مالک  ہیں، چاہیں آپ کو فروخت کریں یا نہ کریں اوراگر فروخت کریں تو قیمت خرید آپ سے وصول کریں یا موجودہ مالیت کے حساب سے اپنا حصہ آپ کو فروخت کریں۔بہرحال یہ والد کی رضامندی پر موقوف ہے۔فقط واللہ اعلم
                                                  
عنوان: میزان بینک کے ذریعہ گھر خریدنا
سوال: میں میزان بینک کے ذریعہ ماہانہ اقساط پرگھرخریدناچاہتاہوں،اورتمام معاملات نفع وغیرہ پہلے سے طے ہوں گے،اوراس دوران اگرمیں قسط کی ادائیگی میں تاخیر کروں گا تو وہ جرمانہ کریں گے جوجرمانہ صدقہ میں چلاجائے گا،اورپھریہ صدقہ بینک خود کرے گا،کیایہ معاملہ شرعی لحاظ سے درست ہے؟
جواب: ہماری تحقیق کے مطابق مروجہ اسلامی بینکوں کے معاملات اسلامی اصولوں کے مطابق نہیں ہیں، اس لیے  میزان بینک کے ذریعہ (مذکورہ طریقے کے مطابق) گھرکی خریداری درست نہیں ہے۔فقط واللہ اعلم
                                                  
عنوان: کیا مال میراث گھٹیا مال ہے؟
سوال: کیا ترکۂ میت یعنی مالِ میراث گھٹیا مال ھے؟ھمارے ہاں بعض عورتوں کو یہ کہا گیا ھے کہ: آپ کے توالحمد للہ شوھراور بیٹے ہیں اور یہ ذلیل مال(میراث) آپ مت لیں۔ اور بعض لوگ کہتے ھیں کہ: مال میراث (الیدالسفلی)کی طرح ھے اور اپنا کمانا (الیدالعلیا)ھے، اس لیے یہ مت لے۔ مال متروکہ میت کی کیا حیثیت ہے اعلی،وسط ادنی؟ دلیل کے ساتھ جواب دے دیں۔
جواب: مالِ وراثت میت  کے ورثاء کا شرعی حق ہے۔شرعی حق کو گھٹیایا ذلیل کہنا درست نہیں ۔اسی طرح  وراثت لینے والے کے لیے"الید السفلی "کی تعبیر استعمال کرنا بھی جہالت ہے۔اپنا حق وصول کرنے والے کو ذلیل یا حقیر نہیں قراردیاجاسکتا۔قانونِ وراثت تو اللہ تعالی کی نعمت اوررحمت ہے ، قرآن مجید اور احادیث مبارکہ میں تفصیل کے ساتھ میراث کے حصے ، ان کے حق دار اور احکام بیان کیے گئے ہیں، اور قرآن پاک میں انہیں "اللہ کا فریضہ" ، " اللہ کی وصیت" اور ""حدوداللہ" کہہ کر ان کی پابندی کا حکم دیا گیا ہے، پھر اس میں ذلت یا حقارت کس طرح ہوسکتی ہے!جو لوگ اس قسم کی باتیں کرتےہیں ان کا مقصد حق داروں کو ان کے حق سے محروم کرنا ہوتا ہے اور کسی حق دار کو جھوٹے حیلے بہانے یاناجائز ترغیب سے اس کے حق سے محروم رکھنا ناجائز اورباطل طریقے سے اس کامال کھانا ہے جو کہ حرام ہے۔فقط واللہ اعلم
                                                  
عنوان: قبضے سے پہلے کسی خریدی ہوئی چیز کو کرائے پر دینے کا حکم
سوال: 1: کوئی چیز خریدنے کے بعد قبضہ سے پہلے اس چیز کو کرایہ پر دے سکتا ہوں یا نہیں؟2: یا جس آدمی سے لی ہے اس ہی کو کہوں کہ اب یہ میری چیز آگے کسی کو کرایہ پر دے تو جائز ہے کہ نہیں؟ جب کہ میں نے ابھی تک قبضہ نہیں کیا۔
جواب: کسی خریدی ہوئی چیز کو قبضے سے پہلے کرائے پر دینا یااس مقصد کے لیے بائع کو وکیل بنانادرست نہیں. فقط واللہ اعلم
                                                  
عنوان: اختیاری پراویڈنٹ فنڈ میں حصہ لے کر ملنے والی اضافی رقم کا حکم
سوال: میں ایک پرائیوٹ کمپنی میں کام کرتا ہوں جو پراویڈنٹ فنڈ اپنے ملازمین کو دیتی ہے، یہ پراویڈنٹ فنڈ اختیاری  ہے، اگر کوئی ملازم اس میں حصہ نہ لینا چاہے تو نہ لے، اب کمپنی نے فیصلہ کیا ہے کہ وہ پراویڈنٹ فنڈ ختم کر کے جس ملازم کی جتنی رقم بنتی ہے، وہ ادا کر دے۔ مجھے جو رقم مل رہی ہے، اس میں میری تنخواہ سے جو رقم کٹتی ہے،وہ مجھے ملے گی،  مزید جو رقم کمپنی نے اپنی طرف سے شامل کی ہے وہ بھی ملے گی، اور مزید وہ رقم جو سرمایہ کاری کرنے پر اضافہ ہوتی ہے، یہ تینوں قسم کی رقمیں شامل کر کے ملیں گی۔ یہ بات مجھے واضح ہے کہ میری تنخواہ سے کٹوتی ہوئی رقم اور میری کمپنی کی طرف سے دیا جانے والا اضافہ حلال ہے، جو رقم سرمایہ کاری پر ملے گی، اس کے بارے میں میں نے پہلے سے کمپنی کو درخواست دی تھی کہ میری تنخواہ کی کٹوتی اور کمپنی کی طرف سے ملنے والے اضافے پر مجھے سود نہ دیا جائے، میری درخواست نا منظور ہوئی اور مجھ سے کہا گیا کہ میں از خود اضافی ملنے والی رقم صدقہ کر دوں، اگر میں اس کو سود سمجھتا ہوں،  اور دوسری بات یہ بھی واضح کر دوں کہ ٹرسٹ کو چلانے والے کمپنی کے نمائندے ہوتے ہیں، ان کے تقرر میں ہمیں کوئی اختیار نہیں ہوتا ہے،  نہ ہم ان کی انویسمنٹ کے کسی فیصلے میں ہوتے ہیں، نہ ہم ان پر کسی طرح اثر انداز ہوتے ہیں، اس لیے وہ ہمارے وکیل تو نہ ہوئے تو کیا یہ ریٹرن میں ملنے والی رقم ہمارے لیے جائز اور حلال ہو سکتی ہے؟
جواب: صورت مسئولہ میں جو رقم سرمایہ کاری پر مل رہی ہےاس میں  احتیاط یہ ہے کہ صدقہ کردی جائے۔فقط واللہ اعلم
                                                  
عنوان: قبل القبض بائع کو وکیل بنانا
سوال: اگر مشتری مبیع پر قبضہ سے پہلے بائع کو کہے کہ اب یہ میری مبیع آگے کسی کو میری طرف سے کرایہ پر دے دو تو کیا بائع کا مشتری کے حکم سے آگے کسی کو کرایہ پر دینا صحیح ہے؟ کیا اس میں قبل القبض مبیع میں تصرف کرنا نہیں پایا جا رہا؟
جواب: مشتری کے لیے خریدی ہوئی چیز پر قبضے سے پہلےہی بائع کو خریدی ہوئی چیز  آگے کرائے پر دینے کا وکیل بنانا ٹھیک نہیں ہے۔فقط واللہ اعلم
                                                  
عنوان: اسلامی بینک میں اکاونٹ کھلوانا اور حاصل شدہ منافع کو بینک ی کٹوتیوں میں منہا کرنا جائز نہیں
سوال: اِس بارے میں استسفاء درکار ہے کہ ‏1۔ بُنیادی طور قائم اسلامی بینک مثلاً میزان بینک یا بینک اسلامی میں سیونگ اکاؤنٹ اِس ‏نیت سے کھلوانا کہ کچھ نا کچھ منافع ملے گا جائز ھے یا نہیں؟‏2۔ بُنیادی طور قائم اسلامی بینک مثلاً میزان بینک یا بینک اسلامی میں سیونگ اکاؤنٹ پر ‏جو منافع ملتا ہے وہ اکاؤنٹ ہولڈر کے لیے حلال ہے یا نہیں؟ ‏3۔ اگر ملنے والا منافع اکاؤنٹ ہولڈر کے لیے جائز نہیں ہے تو کیا اِس منا فع کووہ اُن ‏کٹوتیوں کی مد میں ایڈجسٹ کر سکتا ہے جو بینک کرتا ہے مثلاً ودہولڈنگ ٹیکس یا اے-‏ٹی-ایم مشین سے پیسے نکلوانے پر؟ مثال کے طور پر بینک نے منافع دیا 100 روپے ودہولڈنگ ٹیکس کاٹا 80 روپے اے-ٹی-ایم مشین سے پیسے نکلوانے پر15 روپے تو کیا یہ 95 روپے جو بینک نے کاٹ لیے، اُس 100 روپے کے منافع میں سے منفی کر ‏کے بقیہ 5 روپے بغیر ثواب کی نیت سے صدقہ کر دیں؟ ‎ ‎‏
جواب: ۱: جائز نہیں ہے۔۲: حلال نہیں ہے۔۳: یہ طریقہ کار درست نہیں ہے ، اگر کوئی  لاعلمی میں سیونگ اکاؤنٹ کھلواچکا ہے تو بھی اس کے لیے منافع کے نام سے ملنے والی (ناجائز) رقم کو کٹوتیوں کی مد میں ایڈجسٹ کرنا، ثواب کی نیت کے بغیر صدقے کے لیے اکاؤنٹ سے نکلوانا یا کسی اور مصرف میں اس رقم کو استعمال کرناجائز نہیں ہوگا، ایسے شخص کو چاہیے کہ وہ سیونگ اکاؤنٹ کو کرنٹ اکاؤنٹ میں تبدیل کرلے۔ فقط واللہ اعلم
                                                  
عنوان: شیئرز کے کاروبار کی شرائط
سوال: میں کمپیوٹر پرشئیرز کا کام کرتا ہوں ،اس کے لیے میں نے ایک سافٹ ویئر انسٹال کیا ہوا ہے، جو دن کو ٠٩:٣٠ سے شام ٠٣:٣٠ تک کرا چی اسٹاک ایکسچینج سے کنیکٹ ہو جاتا ہے اور میں اپنی مرضی سے حصص کی خریدو فروخت کرسکتا ہوں۔ مثال کے طور پر میڈیسن ، پٹرولیم ، مضاربہ کمپنیز ، گلاس اور آٹو موبلز اکاؤنٹ میں میں نے ایک لاکھ جمع کیے ہوئے ہیں، یہ کام جائز ہے کہ نہیں؟
جواب: شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو، اور نہ ہی اس کمپنی کے کل اثاثے نقد کی شکل میں ہوں، بلکہ اس کمپنی کی ملکیت میں جامد اثاثے بھی موجود ہوں۔2۔ کمپنی کا کل یا کم از کم اکثر سرمایہ حلال ہو۔3۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔4۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے)5۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو  کاروبار جائز ہوگا، ورنہ نہیں۔فقط واللہ اعلم
                                                  
عنوان: چیک کے ذریعہ سونے کی خرید وفروخت کا حکم
سوال: بینک کا چیک دے کر سونا خریدنا جائز ہے کہ نہیں؟
جواب: سونے کو نقدی کے بدلے بیچنا ہو تو اسی مجلس میں دونوں طرف قبضہ شرعا ضروری ہوتا ہے،چیک نقدی کے حکم میں نہیں ہوتا بلکہ نقدی کی رسید ہوتا ہے، یوں سونے کے بدلے چیک دینے کی صورت میں سودا ایک طرف سے ادھار ہوجاتا ہے، اس لیے یہ صورت جائز نہیں۔ فقط واللہ اعلم
                                                  
عنوان: ایچ بی ایل فریڈم اکاونٹ پر ملنے والی سہولیات کا حکم
سوال: ایچ بی ایل فریڈم اکاؤنٹ میں جو فری چیک بک ملتی ہے؟ یا فری ڈیبٹ کارڈ بنتے ہیں؟ کیا یہ سود کے زمرے میں آتے ہیں؟
جواب: ہماری معلومات کے مطابق ایچ بی ایل فریڈم اکاؤنٹ کے ذریعے ملازمین کو تنخواہوں کی ترسیل ہوتی ہے، اور اسی ترسیل کے لیے یہ اکاؤنٹ بنتا ہے۔ اس اکاؤنٹ پر ملنے والی چیک بک وغیرہ سہولیات سے فائدہ اٹھانا اکاؤنٹ ہولڈر کے لیے اس بنا پر جائز ہوگا کہ یہ درحقیقت کمپنی یا ادارہ مالکین کی جانب سے اپنے ملازم کو بذریعہ بینک دی جانے والی سہولیات ہیں، اس لیے یہ سہولیات سود شمار نہیں ہوں گی۔ فقط واللہ اعلم
                                                  
عنوان: کریڈٹ کارڈ کے مسائل
سوال: (۱) کریڈٹ کارڈ کا استعمال جائز ہے یا نہیں ؟(۲) ایک شخص ایک چیز سو روپے کی نقد میں خریدتا ہے، لیکن وہی چیز اسی مقام / دکان پر کریڈٹ کارڈ کے ذریعے دو سو کی لیتا ہے، تو کیا یہ صحیح ہے یا اس کے یہ مزید سو روپے سود کے زمرے میں آئیں گے ؟ اور یہ شخص سود دینے والا یا سودی لین دین کرنے والا شمار ہوگا ؟
جواب: (۱) کریڈٹ کارڈ کا استعمال جائز نہیں ہے۔ (2) کریڈٹ کارڈ کے ذریعے خریداری کی صورت میں کسی چیز کی رقم میں اضافہ اصطلاحی اعتبار سے سود نہیں کہلائےگا، لیکن کریڈٹ کارڈ کا اجراء سودی معاہد ے پر مبنی ہے، اس لیے اس کا اجراء اور استعمال جائز نہیں ہے۔ فقط واللہ اعلم
                                                  
عنوان: ڈیبٹ اور کریڈٹ کارڈ کے ذریعہ ملنے والی رعایت کا حکم
سوال: آج کل مختلف بینکوں کے ڈیبٹ  اور کریڈٹ کارڈ پر ریسٹورنٹ،بیکری پیٹرول اور خریداری میں مختلف ڈسکاونٹ ملتاہے ،کیایہ جائزہے؟
جواب: 1۔ڈیبٹ کارڈ (Debit Card)بنوانا اور اس کا استعمال کرنا بذات خودجائز ہے، اس کارڈ کے ذریعہ آدمی اتنے ہی پیسوں کی خریداری کرسکتا ہے جتنی رقم اس کے اکاؤنٹ میں موجود ہے، اس کے حاصل کرنے کے لیے سودی معاہدہ نہیں کرنا پڑتا، اورسود لینے دینے کی نوبت نہیں آتی، البتہ ڈیبٹ کارڈکے ذریعہ ادائیگی کی صورت میں اگر کچھ پیسوں کی رعایت (Discount) ملتی ہے  تو معلوم کرنا چاہیے کہ وہ رعایت بینک کی طرف سے مل رہی  ہے یا جہاں سے خریداری کی ہے ان کی طرف  سے؟ اگر یہ رعایت بینک کی طرف سے ملتی ہوتو اس صورت میں رعایت حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔البتہ اگر یہ رعایت  اس ادارے کی جانب سے ہو جہاں سے خریداری کی جارہی ہے تو یہ ان کی طرف سے تبرع واحسان ہونے کی وجہ سے جائز ہوگا۔اوراگر یہ بات پتہ نہ چل سکتی ہو کہ یہ رعایت کارڈ ہولڈر کو بینک یا متعلقہ ادارے کی طرف سے مل رہی ہے تو احتیاط اسی میں ہے کہ ڈیبٹ کارڈ سے مذکورہ سہولت حاصل نہ کی جائے۔2۔کریڈٹ کارڈ(Credit  Card)کااستعمال اوراس کے ذریعہ خریدوفروخت درست نہیں ہے،اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے اسی طرح اس کا معاہدہ کرنا بھی شرعاحرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔  باقی کریڈٹ کارڈ سے جو جائز سہولتیں متعلق ہیں وہ ڈیبٹ کارڈ سے بھی حاصل ہوجاتی ہیں، اس لیے کریڈٹ کارڈ کے استعمال کو ضرورت قرار نہیں دیا جاسکتا۔فقط واللہ اعلم
                                                  
عنوان: ترکہ کی تقسیم
سوال: والدہ وفات پاگئی ہیں اور انہوں نے اپنے پیچھے ایک کروڑ بیس لاکھ روپے چھوڑے ہیں اور ان کے وارث ہیں: والدہ، خاوند، تین بیٹے اور چار بیٹیاں۔ برائے مہربانی اس ترکہ کی تقسیم بتادیں۔
جواب: مرحومہ کے حقوق متقدمہ اداکرنے کے بعد کل ترکہ کو 120حصوں میں تقسیم کیاجائے گا،شوہرکو30حصے ،والدہ کو 20حصے ،مرحومہ کے ہرایک بیٹے کو 14،14حصے اور ہرایک بیٹی کو 7،7 حصے ملیں گے۔یعنی ایک کروڑ بیس لاکھ میں سے تیس لاکھ(3000000)روپے مرحومہ کے شوہرکو، بیس لاکھ(2000000)روپے والدہ کو، چودہ ،چودہ لاکھ(1400000)روپے ہرایک بیٹے کو اور سات ،سات لاکھ روپے ہرایک بیٹی کودیے جائیں۔فقط واللہ اعلم
                                                  
عنوان: شیئرز کے کام کے بارے میں کیا حکم ہے؟
سوال: شیئرز کے کام کے بارے میں کیا حکم ہے؟جائزہے یاناجائز؟اگرمنع ہے تواس کی وجہ بھی دلیل کے ساتھ بتادیں۔
جواب: شیئرز کا کاروبارنہ تو مطلقاً جائزہے اور نہ ہی بالکل حرام ،بلکہ چند شرائط کے ساتھ جائز ہے،اوروہ شرائط مندرجہ ذیل ہیں:۱۔جس کمپنی کے شیئرز کی خرید و فروخت کی جارہی ہو،اس کمپنی کا  باقاعدہ وجودبھی ہو، صرف کاغذی طور پر رجسٹرڈ نہ ہو اور نہ ہی اس کمپنی کے تمام  اثاثے نقد کی شکل میں ہوں، بلکہ اس کمپنی کی ملکیت میں جامد اثاثے بھی موجود ہوں۔۲ ۔کمپنی کا کل یا کم از کم اکثر سرمایہ حلال پرمشتمل ہو۔۳ ۔کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔۴ ۔شیئرز کی خرید و فروخت میں، شرعی اعتبارسے خرید و فروخت کی تمام شرائط کی پابندی ہو۔۵ ۔حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔۶ ۔شیئرز کی خرید و فروخت کے دوران بالواسطہ یا بلاواسطہ سود اور جوئے کے کسی بھی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں۔فقط واللہ اعلم
                                                  
عنوان: پرائز بانڈ کی خریداری جائزنہیں
سوال: پرائزبانڈ کے بارے میں کیاحکم ہے؟ناجائزہے تو دلیل کے ساتھ بتادیں،کیوں کہ بعض لوگ اس کو جائزکہتے ہیں ،اوردوسرے مسلک کی دلیلیں پیش کرتے ہیں۔
جواب: پرائزبانڈکے ذریعہ حاصل ہونے والی رقم میں" سود " اور  "جوا" دونوں حیثیتیں موجودہیں،اس لیے پرائزبانڈکی خریدوفروخت ناجائزاورحرام ہے۔تفصیل یہ ہے کہ: جو رقم خریدار نے پرائزبانڈ کی خریداری کی صورت میں دی ہے،اس رقم کی حیثیت قرض کی ہے، اورقرض دے کر اس پراضافہ لینا"سود "ہے، خواہ قرض کی اصل رقم پراضافی رقم کا ملنا یقینی ہویااضافی رقم ملنے کااحتمال موجودہو، اس اعتبارسے پرائز بانڈ کی لین دین جائزنہیں ہے۔دوسری حیثیت یہ ہے کہ: بہت سے لوگ مخصوص رقم دے کر پرائزبانڈ کی دستاویزحاصل کرتے ہیں، ہرشخص کی نیت یہی ہوتی ہے کہ قرعہ اندازی کے ذریعہ  میرانام نکلے اور انعامی رقم حاصل کرسکوں،چندافراد کا کسی مالیاتی اسکیم میں اس طورپررقم لگاناکہ کسی ایک کو، یا چند مخصوص افراد کو اضافی رقم ملے  اوربقیہ افراد اضافی رقم سے محروم رہیں،  یہ "جوئے "کی ایک صورت ہے،اس حیثیت سے بھی پرائزبانڈ کالین دین ناجائزہے۔لہٰذا پرائزبانڈ سے حاصل ہونے والی انعامی رقم "سود "اور"جوئے" پرمشتمل ہونے کی بناپرحرام ہے۔فقط واللہ اعلم
                                                  
عنوان: لڈو کی خرید و فروخت اور اشیاء ذخیرہ اندازی کا حکم
سوال: سوال نمبر ۱:میری بک ڈپو کی دکان ہے، وہاں لڈو بیچنا یا خریدنا جائز ہے؟سوال نمبر ۲: چینی ،انڈے، بوتلیں وغیرہ سستے سیزن میں سٹاک (ذخیرہ اندوزی)کر کے آؤٹ سیزن میں منافع حاصل کرنے کےلیے بیچنا جائز ہے یا ناجائز ؟
جواب: 1۔لڈو کی خرید وفروخت ایک مکروہ کام میں تعاون ہونے کی وجہ سے مکروہ ہے۔2۔ایسی اشیاء کی ذخیرہ اندوزی جوضروریات میں شامل ہوں اورذخیرہ اندوزی بھی ایسی ہوکہ جس سے معاشرہ کے افراد تکلیف میں آجاتے ہیں،دام مصنوعی طور پر بڑھ جاتے ہیں یا دام بڑھنے کی صور ت میں ان اشیاء کی فروخت بند کردی جاتی ہے ،حالاں کہ لوگوں کو اس کی  طلب  ہوتی ہے، اسلام میں ایسی ذخیرہ اندوزی ناجائز ہے ،احادیث میں اس پر بہت سخت وعیدیں آئی ہیں ۔چند وعیدات ملاحظہ ہوں۔ 1۔ حضرت معمرؓ سے روایت ہے کہ آپ صلی اللہ علیہ وسلم نے فرمایا  :ذخیرہ کرنے والا خطا کار ہے ۔ 2۔حضرت عمر ؓ سے روایت ہے کہ آپ صلی اللہ علیہ وسلم نے فرمایا کہ: ذخیرہ اندوزی کرنے والا ملعون ہے۔البتہ اگرمعاشرے میں اس چیزکی ضرورت پوری ہورہی ہو اورمقصود لوگوں کوپریشانی میں مبتلا کرکے زائد نفع خوری نہ ہو، بلکہ صرف اس شئی کو زائدمقدارمیں خریدکررکھاجائے، سیزن کے علاوہ بھی لوگوں کی طلب پراس شئی کو روکانہ جائے اورپھرسیزن میں اگرقیمت بڑھ جائے توعام ایام کی قیمت کے مقابلے میں کچھ زائدقیمت پر فروخت درست ہے۔آپ نے جو صورت لکھی ہے کہ انڈے،چینی اور بوتلیں وغیرہ اسٹاک کرکے بعد میں کچھ زائد قیمت پر فروخت کرتے ہیں ،یہ ذخیرہ اندوزی میں شامل نہیں۔فقط واللہ اعلم
                                                  
عنوان: اسٹاک مارکیٹ میں جائز کاروبار والی کمپنیاں
سوال: کیا اسٹاک ایکسچینج میں ایسی کمپنیاں بھی ہیں جن کا کاروبار جائز ہو ،؟ اور ان سے انویسٹ کیا جاسکے!؟ اگر آپ کو اس طرح کی کمپنیز کے نام آتے ہیں تو نام بھی بتادیں؟
جواب: اسٹاک مارکیٹ میں سرمایہ کاری  چند شرائط کے ساتھ جائز ہے۔(۱)جس کمپنی میں انوسٹ کرناہے اس کا کل سرمایہ یا غالب سرمایہ حلال ہو۔ (۲)  اس کا  اصل کاروبار حلال ہو اور جائز  طریقہ سے کاروبار کیا جاتا ہو۔(۳) اس کمپنی کے کچھ اثاثے (فکسڈ ایسٹس) وجود میں آچکے ہوں، رقم صرف نقد کی شکل میں نہ ہو۔(۴)شیئرز کی خرید وفروخت میں شرائطِ بیع کی پابندی کی جاتی ہو (۵) منافع کی کل رقم کو تمام حصہ داران میں ان کے حصص کے مطابق تقسیم  کیا جاتا ہو۔( ماخوذ ازاسلامی معشت کے بنیادی اصول، مفتی عبد السلام چاٹگامی مدظلہ العالی، ص:۳۲۵، ۳۲۶)اب جو کمپنیاں ان شرائظ پر پورا اترتی ہیں ان میں سرمایہ کاری جائز ہے، اور ایسی کمپنیاں موجود بھی ہیں،  مثلا پیٹرولیم کمپنیاں، سیمنٹ فیکٹریاں ، وغیرہ۔ فقط واللہ اعلم
                                                  
عنوان: رسائل وجرائد کی سالانہ ممبر شپ کا حکم
سوال: جامعہ کے اندر بینات رسالہ کے دفتر والے ایک سال کی ممبر شپ یا خریداری دیتے ہیں۔ بارہ مہینوں کے بینات رسالہ کے پیسے ایڈوانس لے لیتے ہیں۔ کیا یہ جائز ہے؟ کیا یہ معدوم مبیع کی بیع نہیں؟
جواب: مذکورہ معاملہ درست ہے، مجموعی قیمت کو سال بھر کے رسالوں پر تقسیم کرکے ہر ہر رسالے کی وصولیابی کے وقت اس کی بیع کو درست کہاجائے گا، گویا یہ ایک بیع نہیں، بلکہ بیوعِ متعددہ ہیں، ہرہررسالے کی بیع اس وقت ہوتی ہے جب وہ مشتری کے پاس پہنچتاہے اور اس وقت وہ موجود ہے معدوم نہیں ہے۔ علامہ شامی رحمہ اللہ نے  "ردالمحتار" میں "بیع استجرار" کے تحت اس کی تفصیل ذکر کی ہے، نیز حضرت مولانا اشرف علی تھانوی رحمہ اللہ نے بھی متاخرین کے حوالے سے اسے جائز قرار دیاہے۔ "ردالمحتار" میں ہے:"ولو اعطاہ دراھم وجعل یاخذمنہ کل یوم خمسۃ امناء ولم یقل فی الابتداء: اشتریت منک، یجوز، وھذا حلال وان کانت نیتہ وقت الدفع الشراء ؛ لانہ بمجرد النیۃ لاینعقد البیع،وانماینعقد البیع الآن بالتعاطی، والآن المبیع معلوم، فینعقد البیع صحیحا"۔ (ردالمحتار، کتاب البیوع، جلد:4 صفحہ :516 ط:سعید)موطا امام مالک میں ہے:"ولاباس بان یضع الرجل عند الرجل درھماً، ثم یاخذ منہ بثلث او ربع او بکسر معلوم سلعۃ معلومۃ"۔ (موطا امام مالک، کتاب البیوع، باب جامع بیع الطعام، صفحہ: 590 ط: میر محمد کتب خانہ کراچی)مزید تفصیل "فتاوی محمودیہ" (جلد:16 صفحہ:198کتاب البیوع، باب مایتعلق بالحصص،  ط: جامعہ فاروقیہ کراچی) اور" امدادالفتاوی" (جلد:3 صفحہ:132 زیرِعنوان:جدید آلات اور جدید معاملات کے احکام، ط: دارالعلوم کراچی) میں ملاحظہ کی جائے۔ فقط واللہ اعلم
                                                  
عنوان: شوہر،والد اور والدہ میں میراث کی تقسیم
سوال: میری خالہ کی بیٹی کا انتقال ہو گیا ہے، مرحومہ کی کوئی وصیت موجود نہیں ہے, مرحومہ کی کوئی اولادبھی  نہیں ہے, البتہ ان کے  والدین (دونوں)، خاوند، ایک بھائی اور ایک بہن الحمداللّہ حیات ہیں۔ مرحومہ کے مزید کوئی بھائی  بہن نہیں تھے۔ مرحومہ کی عمر 27 سال تھی۔ آپ سے گزارش ہے کے ان کے ورثا ء کی میراث کا تعین کر دیں۔
جواب: مرحومہ کے کل ترکہ کو چھ حصوں میں تقسیم کیاجائے گا،شوہرکوتین حصے ،والدہ کوایک حصہ اوروالد کودوحصے دیے جائیں گے۔بہن بھائی وراثت سے محروم رہٰیں گے۔یعنی سوروپے میں سے پچاس روپے مرحومہ کے شوہرکو،33.33روپے والدکو اور 16.66روپے مرحومہ کی والدہ کو ملیں گے۔فقط واللہ اعلم
                                                  
عنوان: سزا کے طور پر مالی جرمانہ عائدکرنا
سوال: لوگوں کے درمیان لڑائی جھگڑا ہوتا ہے تو ہماری برادری کے بڑے لوگ بیٹھ کر فیصلہ کرتے ہیں۔اگر  ایک آدمی کسی کو لوہے کا ہتھوڑا پیٹھ پر مارتا ہے جس سے زخم ہوتا ہے اس زخم پر کچھ ٹانکے لگتے ہیں تو اب برادری والے فیصلہ میں ان پر دو یا تین لاکھ روپے جرمانہ لگا سکتے ہیں ؟تاکہ وہ بھی آئندہ ایسی حرکت نہ کریں اور دوسروں کو بھی سبق مل جائے؟ ایسے ہی ایک آدمی نے دوسرے کی ران پر گولی ماری جو آر پار نکل گئی اس پر مالی جرمانہ لگانا جائز ہے کہ نہیں؟ اگر جائز ہے پھر تو ٹھیک ہے ایسا ہی کرتے ہیں۔ اگر جائز نہیں تو پھر اس طرح مالی جرمانہ کا فیصلہ کرنے والے پر گناہ ہے یا نہیں؟ اور ناجائز کی صورت میں جنہوں نے مالی جرمانہ لیا ہے وہ پیسہ حلال ہے یا حرام؟ ان کو واپس کرنا لازم ہے یا نہیں؟
جواب: مالی جرمانہ( جسے تعزیربالمال اور غرامۃ مالیہ کہاجاتاہے) جائزنہیں ہے،اس لیے اگربطور زجروتنبیہ مالی جرمانہ لیاجائے تواسے واپس کردیناچاہیے،مالی جرمانہ عائدکرنایاوصولی کی صورت میں اسے خرچ کرنا،استعمال میں لانادونوں صورتوں ناجائزہیں۔کسی شخص کے جرم کی بناپرمالی جرمانہ عائدکرکے جرائم سے روکناناممکن ہے ،شرعی اعتبارسے جرائم کی صورت میں بقدرجرم جوسزائیں عائدکی گئی ہیں ان سزاوں کے نفاذ سے ہی جرائم کاخاتمہ ہوسکتاہے,ان سزاؤں میں جہاں ہاتھ کے بدلے ہاتھ اورکان کے بدلے  کان یعنی قصاص کااصول ہے وہیں قصاص کے بدلے دیت لینے اور مصالحت کی بھی گنجائش ہے; اس لیے شرعی دیت  پر یا بطور صلح دونوں فریقین کی رضامندی سے دیت کے بجائے مال کی کسی مقدار پر فیصلہ کیا جاسکتا ہے۔واضح رہے کہ انسانی جان اور اس کے جسم کے مختلف حصوں کی دیت کی مقدار شرعاً متعین ہے، جسم کے کسی حصے پر جنایت کا مسئلہ درپیش ہو تو  علماء کرام سے رجوع کرکے متاثرہ عضو کی دیت کی مقدار معلوم کرلی جائے۔ فقط واللہ اعلم
                                                  
عنوان: ہیلتھ ،میرج اور ایجوکیشن انشورنس کا حکم
سوال: ہیلتھ انشورنس،ایجوکیشن انشورنس اور شادی انشورنس کا کیا حکم ہے؟
جواب: انشورنس کی مروجہ تمام اقسام (بشمول ہیلتھ انشورنس،ایجوکیشن انشورنس اورمیرج  انشورنس کے )سوداورجوئے پرمشتمل ہونے کی بناپرناجائزہیں۔فقط واللہ اعلم
                                                  
عنوان: قبضہ سے پہلے خریدی ہوئی چیز آگے فروخت کرنا
سوال: ہم اپنے شہر کے کسی رائس مل والے سے موبائل پر بات کرکے ان سے ایک ٹرک بھرا ہوا چاول کے لیے سودا طے کرلیتے ہیں،پھر دوسرے شہر بات کرکے کچھ منافع پر فروخت کردیتے ہیں۔ اپنے شہر والے رائس مل والے کو فون کرکے کہتے ہیں کہ: ہمارے چاول کا ٹرک بھر کر فلاں شہر ،فلاں آدمی کے نام بھیج دو۔ کیا اس طرح کرنا جائز ہے؟
جواب: شرعی اعتبارسے خریدی ہوئی چیز مکمل قبضہ سے پہلے  کسی دوسرے شخص کے ہاتھ پربیچناجائزنہیں ہے، لہذا جب تک چاول آپ کے قبضے میں نہ آجائیں اس وقت تک صرف فون پر معاملہ کرکے اس طرح کسی دوسرے شخص کے ہاتھ فروخت نہیں کرسکتے ،ذکرکردہ طریقہ درست نہیں،البتہ اگرآپ کی طرف سے کوئی شخص رائس مل سے چاول خریدکراس پر قبضہ کرلے اورپھر آپ اسے  آگے فروخت کردیں توجائز ہوگا۔فقط واللہ اعلم
                                                  
عنوان: حدود کی تعریف،ثبوت اور مقاصد
سوال: حدود کی تعریف ،مقاصد اورثبوت کیاہے؟
جواب: ’’حدود‘‘،’’حد‘‘کی جمع ہے اور ’’حد‘‘کے معنی بازرکھنے کے ہوتے ہیں،شرعی اعتبارسے ’’حدود‘‘ان مقررہ سزاؤں کو کہاجاتاہے جواللہ تعالیٰ کے حق کے واسطے متعین ہوںاور ان میں ترمیم یاتبدیلی کاکسی کو حق حاصل نہیں۔شریعت میں پانچ جرائم کی حدودمقرر ہیں:(۱)ڈاکہ(۲)چوری(۳)زنا(۴)تہمت زنا(۵)شراب نوشیان پانچ جرائم کی سزاؤں کو حدود کہاجاتاہے۔ان میں پہلی چارسزائیں قرآن کریم سے اورشراب نوشی کی سزا صحابہ کرام رضی اللہ عنہم کے اجماع سے ثابت ہے۔حدود  کامقصود یہ ہے کہ مجرم کو تنبیہ ہو اور وہ جرم سے بازآئے،مخلوقِ خدابھی ضرراورنقصان سے محفوظ ومامون ہو اوراسلامی مملکت بھی فسادسے محفوظ رہے۔حدود کا ثبوت چاروں شرعی دلائل سے ہے ،تفصیل کے لیے متعلقہ کتب کا مطالعہ کیا جاسکتا ہے۔فقط واللہ اعلم
                                                  
عنوان: بیع قبل القبض ناجائز ہے
سوال: میرا جوڑیا بازار میں چاول کا کاروبار ہے۔مارکیٹ میں لوگ اندرون سندھ سے چاول خریدتے ہیں اور قبضہ ملنے سے پہلے بیچ دیتے ہیں۔کیا یہ درست ہے؟ اگر یہ درست نہیں تو کوئی متبادل صورت ہے؟
جواب: خریدی ہوئی چیزپر مکمل قبضہ سے پہلے اسے کسی دوسرے شخص کے ہاتھ   بیچناجائزنہیں ہے،اس لیے  کہ شرعی طور پر بیع قبل القبض ناجائزہے،البتہ اس چیزکی فروخت کاوعدہ کیاجاسکتاہے کہ فلاں چیزقبضہ میں آجانے کے بعد میں آپ کواس قیمت پر فروخت کروں گا۔باقی حتمی معاملات اسی وقت طے کئے جائیں جب چیز قبضے میں آجائے۔لہذا جب تک تک چاول قبضے میں نہ آئیں اس وقت تک آگے فروخت کرنادرست نہیں۔ اس لیے سوال میں مذکورہ صورت تو درست نہیں ہے۔البتہ چاول کے متعلق  بیع سلم کی جاسکتی ہے مثلاً: چاول کے متعلق تمام ضروری شرائط  (چاول کی مقدار، کوالٹی اور قیمت وغیرہ) طے ہوجائیں اور خریدار  پوری قیمت معاہدہ کے وقت اداکردے اور فصل ہونے یا مارکیٹ میں چاول آجانے کے بعد فروخت کنندہ  حسبِ معاہدہ چاول خریدار کے حوالے کردے، تو یہ جائزہوگا۔ فقط واللہ اعلم
                                                  
عنوان: بینک ملازم کے بچوں کو ٹیوشن پڑھا کر اس سے فیس کی رقم لینے کا حکم
سوال: میری بیوی آٹھویں سے دسویں کلاس تک کے لڑکوں کو ٹیوشن پڑھاتی ہیں،ان لڑکوں میں سے دولڑکوں کے والدبینک میں ملازم ہیں،بینک میں وہ I.Tڈیپارٹمنٹ میں ہوتے ہیں،اب ان بچوں کی ٹیوشن فیس لینے کا کیاحکم ہے؟دوسری بات یہ ہے کہ چوں کہ ٹیوشن پڑھنے والے  لڑکے میری بیوی کے غیرمحرم ہیں کیااس وجہ سے بھی فیس میں کوئی قباحت ہوگی یانہیں؟
جواب: ۱۔اس صورت میں فیس لینا جائز ہے۔۲۔کسی خاتون کا بے پردہ کسی بالغ لڑکے کو ٹیوشن پڑھانا یا تنہائی میں رہناناجائز ہے؛اس بنا پرٹیوشن کی فیس میں کراہت ہوسکتی ہے۔فقط واللہ اعلم
                                                  
