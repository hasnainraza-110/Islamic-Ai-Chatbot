عنوان: شرکت میں نفع کا فیصد متعین کرنا جائز ہے
سوال: ہم اپنے کاروبار میں لوگوں کی رقم لگاتے ہیں اور نفع فکس نہیں کرتے، بلکہ فیصد کے اعتبار سے اپنا اندازہ  بتادیتے ہیں کہ اس مہینے اتنا فیصد نفع دیں گے مثلًا:  دو فیصد یا تین فیصد، کیا اس طرح کرنا جائز ہے؟
جواب: بصورتِ مسئولہ اگر فی صد میں نفع بیان کرنے کا مطلب یہ ہے کہ کاروبار میں جتنا نفع ہوگا اس نفع کا اتنا فی صد رقم کے مالک کا اور اتنا فی صد تاجر کا ہوگا، اس طورپر فیصدی نفع بیان کرکے کاروبار کرنا جائزہے، اور دیانت کا تقاضا یہ ہے کہ جتنا فی صد نفع بیان کیاجائے ادائیگی کے وقت اس میں غلط بیانی سے کام نہ لیا جائے۔  اور اگر آپ کی مراد فیصدی نفع متعین کرنے سے یہ ہے کہ جتنی رقم انویسٹر نے لگائی ہے اس کا دو یا تین فی صد نفع دیں گے، تو اس صورت میں چوں کہ کاروبار سے پہلے ہی نفع کی رقم متعین ہوجاتی ہے تو ان الفاظ میں فیصدی نفع بتانا اور رقم متعین کرکے نفع بتانا دونوں برابرہیں، یہ صورت جائز نہیں ہے۔فقط واللہ اعلم
                                                  
عنوان: قسطوں پر خرید و فروخت
سوال: قسطوں پر جو موٹرسائیکلیں اور گھر وغیرہ ملتے ہیں، کیا یہ سود میں آتا ہے؟ راہ نمائی فرمادیں۔
جواب: قسطوں پر اشیاء کا لین دین (خواہ نقد کے مقابلے میں زیادہ قیمت پر ہی کیوں نہ ہو ) درست ہے، بشرطیکہ کل قیمت اور اور ادھار کی کل مدت  متعین کردی جائے۔ یہ سود میں داخل نہیں ہے۔ البتہ قسط کی ادائیگی میں تاخیر پر اضافی رقم ادا کرنے کے ساتھ مشروط معاملہ کرنا  ناجائز ہے۔ فقط واللہ اعلم
                                                  
عنوان: ٹیکس کی شرعی حیثیت
سوال: الف) حکومت کی طرف سے لاگو ہونے والے مختلف اقسام کے ٹیکس کی شرعی حیثیت کیا ہے؟ کیا یہ ٹیکس لینا حکومت ک لیے جائز ہے؟ب) مختلف مستند او رجسٹرڈ اداروں کو زکاۃ، صدقات، عطیات وغیرہ کی مد میں دی گئی رقم ٹیکس سے مستثنیٰ ہوتی ہے۔ مگر اس کے لیے ادارے سے اپنے نام کی پرچی وصول کر کے ٹیکس کے ادارے کو جمع کرانے ہوتی ہے۔ کیا اس طرح کرنا صحیح ہے؟
جواب: 1) کسی بھی مملکت اور ریاست کو ملکی انتظامی امور چلانے کے لیے،مستحقین کی امداد ،سڑکوں،پلوں اور تعلیمی اداروں کی تعمیر،بڑی نہروں کا انتظام،سرحد کی حفاظت کا انتظام ،فوجیوں اور سرکاری ملازمین کو مشاہرہ دینے کے لیےاور دیگر ہمہ جہت جائز اخراجات کو پورا کرنے کے لیے وسائل کی ضرورت ہوتی ہےاوران وسائل کو پورا کرنے کے لیےنبی کریمﷺ،خلفاء راشدین رضوان اللہ علیہم اجمعین کے مبارک عہداور ان کے بعد کے روشن دور میں بیت المال کا ایک مربوط نظام قائم تھااور اس میں مختلف قسم کے اموال جمع کیے جاتے تھے،مثلاً:1۔ ’’خمسِ غنائم‘‘ یعنی جو مال کفار سے بذریعہ جنگ حاصل ہو اس کے چار حصے مجاہدین میں تقسیم کرنے کے بعدباقی پانچواں حصہ۔2۔ مالِ ِ فییٔ یعنی وہ مال جو بغیر کسی مسلح جدو جہد کے حاصل ہو۔3۔ ’’خمسِ معادن‘‘یعنی مختلف قسم کی کانوں سے نکلنے والی اشیاء میں سے پانچواں حصہ۔4۔ ’’خمسِ رکاز ‘‘  یعنی جو قدیم خزانہ کسی زمین سے برآمد ہو ، اس کا بھی پانچواں حصہ۔5۔ غیر مسلموں کی زمینوں سے حاصل شدہ خراج اور ان کا جزیہ اور ان سے حاصل شدہ تجارتی ٹیکس اور وہ اموال جو غیر مسلموں سے ان کی رضامندی کے ساتھ مصالحانہ طور پر حاصل ہوں۔6۔ ’’ضوائع‘‘  یعنی لا وارث مال ، لاوارث شخص کی میراث وغیرہ۔لیکن آج کے دور میں جب کہ یہ اسباب و وسائل  ناپید ہوگئے ہیں توان ضروریات اور اخراجات کو پورا کرنے کے لیےٹیکس کا نظام قائم کیا گیا؛ کیوں کہ اگر حکومت ٹیکس نہ لے تو فلاحی مملکت کا سارا نظام خطرہ میں پڑ جائے گا۔البتہ اس میں شک نہیں کہ مروجہ ٹیکس کے نظام میں کئی خرابیاں ہیں ،سب سے اہم یہ ہے کہ ٹیکس کی شرح بعض مرتبہ نامنصفانہ بلکہ ظالمانہ ہوتی ہےاور یہ کہ وصولی کے بعدبے جا اسراف اور غیر مصرف میں ٹیکس کو خرچ کیا جاتا ہے،لیکن بہرحال ٹیکس کے بہت سے جائز مصارف بھی ہیں ؛ اس لیے امورِ مملکت کو چلانے کی خاطر حکومت کے لیے بقدرِ ضرورت اور رعایا کی حیثیت کو مدِّ نظر رکھ کر ٹیکس لینے کی گنجائش نکلتی ہے۔  اوپر ذکر کردہ تفصیل کے مطابق اگر حکومت کے  جائزمصارف دیگر ذرائعِ آمدنی سے پورے نہیں ہوتےتو  چند شرائط کے ساتھ حکومت کو اپنے مصارف پورا کرنے کے لیے ٹیکس لینےکی اجازت ہوگی:1۔ بقدرِ ضرورت ہی ٹیکس لگایا جائے۔2 ۔لوگوں کے لیے قابلِ برداشت ہو۔3۔وصولی کا طریقہ مناسب ہو۔4۔ ٹیکس کی رقم کو ملک و ملت کی واقعی ضرورتوں اور مصلحتوں پر صرف کیاجائے۔ جس ٹیکس میں مندرجہ بالا شرائط کا لحاظ نہ کیا جاتا ہو تو حکومت کے لیے ایسا ٹیکس جائز نہیں، اور ایسا ٹیکس لینے والوں کے متعلق احادیث میں وعید آئی ہے۔ 2) صحیح ہے بشرطیکہ کوئی غلط بیانی یا دھوکا دہی نہ ہو۔ فقط واللہ اعلم
                                                  
عنوان: مرتد کی سزا
سوال: اگر ایک مسلمان اپنا دین چھوڑ کر کرسچن ہو جائے تو شریعت  میں اس کی کیا سزا ہے ؟اور حکومتِ پاکستان کے قانون کے مطابق اس کی کیا سزا ہے؟
جواب: اگر کوئی مسلمان العیاذباللہ دینِ اسلام سے نکل کر مرتد ہوجائے اور کفر میں داخل ہوجائے تو اگر مرتد شخص مرد ہو تو تین دن تک اسے مہلت دی جائے، اور اس دوران اس کے شکوک وشبہات دور کیے جائیں، اگر اس کے شکوک وشبہات دور ہوجائیں اور دوبارہ اسلام قبول کرلے تو  وہ دیگر مسلمانوں کی طرح ہوگا۔ اور  اگر شکوک وشبہات دور کرنے  کے باوجود نہ مانے اور واپس اسلام میں داخل نہ ہو تو شرعاًایسے مرتد مرد  کی سزا قتل ہے،جسے نافذ کرنے کااختیاراسلامی حکومت کو ہے۔اور اگر ارتداد اختیار کرنے والی عورت ہے تو اولاً اس کے بھی شکوک وشبہات دور کیے جائیں، اگر اسلام کی طرف لوٹ آئے تو بہتر، بصورتِ دیگر  اسے تاحیات قید میں رکھاجائے، الا یہ کہ جب وہ توبہ کرلے تو اسے رہا کردیا جائے۔(تفصیل کے لیے دیکھیے:جواہرالفقہ ،جلد ششم ، رسالہ :مرتد کی سزا اسلام میں )حکومتی سطح پر اس جرم کی سزا کیا ہے ؟اس بارے میں ماہرینِ قانون سے رجوع کرنا چاہیے.فقط واللہ اعلم
                                                  
عنوان: انٹرنیٹ کمپنی اور ٹی وی میں ملازمت کا شرعی حکم
سوال: انٹرنیٹ کمپنی اور ٹی وی میں ملازمت کا شرعی حکم کیا ہے؟
جواب: انٹر نیٹ کمپنی میں ذمہ داری صرف نیٹ کنکشن فراہم کرنے کی ہے تو یہ ملازمت جائز ہے،  اگر کوئی اور ذمہ داری ہو تو  اس کی وضاحت کرکے یا دارالافتاء سے براہِ راست رجوع کرکے جواب حاصل کریں۔ٹی وی میں ملازمت اختیار کرنا خواہ کسی بھی شعبہ میں ہو جائز نہیں۔ فقط واللہ اعلم
                                                  
عنوان: لیز شدہ زمین میں وراثت کا حکم
سوال: کیا لیز شدہ زمین میں وراثت جاری ہوتی ہے؟
جواب: جی ہاں ! لیز شدہ زمین میں وراثت جاری ہوگی۔فقط واللہ اعلم
                                                  
عنوان: بینک کی ملازمت کا حکم
سوال: بینک میں ملازمت کرنا کیسا اور اس کے جواز کی  کوئی صورت؟
جواب: بینک کی آمدن میں غلبہ سود اور ناجائز منافع کا ہوتاہے ، نیز سودی اور ناجائز معاملات میں تعاون بھی ہوتا ہے ; اس لیے بینک کی ملازمت جائز نہیں ہے۔کسی جائز ذریعہ سے ملازمت تلاش کرنی چاہیے ۔فقط واللہ اعلم
                                                  
عنوان: مالی جرمانے کا حکم
سوال: بجلی کے بل پر آخری تاریخ کے بعد جو رقم ادا کی جاتی ہے وہ کس زمرے میں آتی ہے؟  اور اسکول میں مقررہ تاریخ کے بعد جو جرمانہ لیا جاتا ہے، یہ جائز ہے یا نہیں؟
جواب: یہ دونوں صورتیں مالی جرمانہ کی ہیں، جو شرعاً ناجائز ہے۔فقط واللہ اعلم
                                                  
عنوان: انشورنس پالیسی پر زائد ملنی والی رقم کا حکم
سوال: 1999 میں ایک اسٹیٹ لائف پالیسی لی تھی،جس کاپریمیم 6100روپے ہر سال بھرتے تھے،اور 2012 سے اس کا پریمیم 5700روپے بھرتے تھے،پالیسی کی انتہائی مدت 2019 تھی، لیکن میں نے سود سے بچنے کے لیے اس کو ختم کردیا ہے ۔7ستمبر2017 کو میرے اکاؤنٹ میں اسٹیٹ لائف کی طرف سے 224423 روپے آئے ہیں۔اب اس میں سے کتنے پیسے میرے استعمال کے قابل ہیں ؟ تاکہ باقی جوپیسے ہیں وہ  میں آگے کسی کو بغیر ثواب کی نیت سے صدقہ کرناچاہتاہوں۔ایک صاحب مجھے کہہ رہے ہیں کہ یہ سارے پیسے میرے ہی ہیں ؛ کیوں کہ سونے(gold)کے ریٹ سے دیکھا جائے تو روپے کی قدر بہت گرگئی ہے۔اب میرے لیے کیاحکم ہے؟
جواب: انشورنس کی مروجہ تمام اقسام شرعی خرابیوں کی بنا پر ناجائزہیں،ان میں حصہ لیناجائزنہیں ہے۔اسٹیٹ لائف پالیسی بھی سود اور جوئے پرمشتمل ہونے کی وجہ سے خریدنادرست نہیں ہے۔روپے کی شرح کے گھٹنے یا بڑھنے سے اس کی حرمت میں کوئی فرق واقع نہیں ہوتا۔لہذا شرعی حکم یہی ہے کہ جتنی رقم آپ نے 1999 سے ستمبر2017 ء تک اسٹیٹ لائف پالیسی میں جمع کروائی ہے،  آپ اپنی اصل رقم استعمال کرسکتے ہیں اور جو رقم آپ کو آپ  کی اصل رقم پر زائدملی ہے وہ سود ہے جسے واپس کرنا لازم ہے۔فقط واللہ اعلم
                                                  
عنوان: نقد خرید کر ادھار فروخت کرنا
سوال: زید نے بکر سے ایک سمارٹ فون 27000میں خریدا اور وہی فون بلال کو دو مہینے کے ادھار پر 42000پر بیچا. بلال نے وہی فون بکر کو 27000 نقد میں بیچا. سوال یہ ہے کہ شرعاً یہ عقد کرنا کیساہے؟ اور اس میں کیا قباحت ہے؟ اگر یہ طریقہ درست نہیں تو اس طرح کے عقد کا درست طریقہ کیا؟
جواب: صورت مسئولہ میں تمام خرید و فروخت شرعاً اس وقت جائز ہوگی جب کہ ہر خریدار نے آگے فروخت کرنے سے پہلے مذکورہ اسمارٹ فون پر قبضہ کرلیا ہو ؛ کیوں کہ منقولی اشیاء کی خرید و فروخت میں قبضہ ضروری ہے، پس اگر کسی ایک خریدار نے موبائل پر قبضہ سے پہلے آگے فروخت کیا ہو تو وہ سودا شرعاً فاسد  ہوگا، اور اس کو درست کرنے کے لیے دوبارہ سودا کرکے قبضہ کرنا ضروری ہوگا۔  البتہ اس طریقہ سے خرید و فروخت پہلے سے طے کرکے ایک ہی آدمی سے ایسا معاملہ کرنا شرعاً درست نہیں ہے۔ فقط واللہ اعلم
                                                  
عنوان: فیس تاخیر سے جمع کرانے پر جرمانہ
سوال: اسکول میں دیر سے فیس جمع کرانے میں مالی جرمانہ وصول کیا جاتا ہے، اکاؤنٹنٹ کا کام سب طرح کا حساب کتاب رکھنا ہوتا ہے،مالی جرمانہ وصول کرنا اور اس کا حساب رکھنا کیا اکاؤنٹنٹ کے لیے جائز ہوگا؟
جواب: اسکول کا لیٹ فیس ادا کرنے پر جرمانہ وصول کرنا شرعاً درست نہیں، لہذا اکاؤنٹنٹ کے لیے مالی جرمانہ وصول کرنا اور اس کا حساب رکھنا درست نہیں۔"والحاصل أن المذهب عدم التعزير بأخذ المال"۔ ( كتاب الحدود، باب التعزير ۴/ ٦۱ ط: سعيد)فقط واللہ اعلم
                                                  
عنوان: موبائل اکاؤنٹ مثلاً موبی کیش ایزی پیسہ موبائل اکاؤنٹ کھلوانا کیسا ہے؟
سوال: سموں کے موبائل اکاؤنٹ مثلاً: موبی کیش، ایزی پیسہ موبائل اکاؤنٹ کھلوانا کیسا ہے؟ موبائل اکاؤنٹ میں پیسے رکھنے اور اپنے نیٹ ورک پر لوڈ کرنے پر جو ایم بی منٹس اور میسیجز ملتے ہیں ان کا استعمال کرنا کیسا ہے؟نیز موبائل اکاؤنٹ میں پیسے جمع کرواتے وقت دُکان دار ایک ہزار روپے پر دس روپے اضافی لیتے ہیں، دُکان دار کا دس روپے اضافی لینا کیسا ہے؟ اس کا مدلل و مفصل جواب عنایت فرمائیں !
جواب: ۱) صورت مسئولہ میں اکاؤنٹ ہولڈر  جو مخصوص رقم کمپنی میں جمع کراتا ہے اور کمپنی اس مخصوص رقم جمع کرانے کی شرط پر اکاؤنٹ ہولڈر کو یومیہ فری منٹس اور میسیجز وغیرہ کی سہولت فراہم کرتی ہے درحقیقت یہ قرض ہے، قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے یہ  شرعاً ناجائز ہے۔ اس لیے کہ قرض پر شرط لگا کر نفع اٹھانے کو نبی کریم ﷺ نے سود قرار دیا ہے۔ (مصنف بن أبی شیبہ، رقم: ۲۰۶۹۰ )' فتاوی شامی ' میں ہے: ' وفي الأشباه: کلّ قرضٍ جرّ نفعاً فهو حرام'۔ ( ج: ۵، ص: ۱۶۶، ط: سعید)۔۲)   چوں کہ مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا جائز نہیں ہے، لہٰذا اس کے کھولنے پر اضافی رقم لینا بھی جائز نہیں ہوگا۔  اگر اس عقد میں قرض پر نفع اٹھانے کی شرط نہ ہوتی اور جائز معاملہ ہوتا تو دُکان دار کے لیے سروس چارجز کی مد میں اضافی رقم لینا جائز ہوتا۔ فقط واللہ اعلم
                                                  
عنوان: بینک کو جگہ کرایہ پر دینا
سوال: کیا اپنی پراپرٹی کسی بینک کو لیز پر دینا جائز ہے؟
جواب: کسی بینک کو اپنی جگہ کرایہ پر دینا گناہ کے کام میں تعاون ہونے کی وجہ سے جائز نہیں۔فقط واللہ اعلم
                                                  
عنوان: میزان بینک کے سیونگ اکاؤنٹ کا حکم
سوال: میزان بینک میں saving Account کھولنا اور اس پر جو مضاربت کا منافع ملتا ہے اس کی شرعی حیثیت کیا ہے؟
جواب: میزان بینک کے سیونگ اکاؤنٹ کے ذریعہ حاصل ہونے والا نفع ناجائز ہے، اس سے اجتناب لازم ہے۔فقط واللہ اعلم
                                                  
عنوان: کریڈٹ کارڈ کا حکم
سوال: کریڈٹ کارڈ کےبارے میں کیاشرعی حکم ہے؟ کریڈٹ کارڈ استعمال کر سکتے ہیں؟
جواب: کریڈٹ کارڈ(Credit  Card)کااستعمال اوراس کے ذریعہ خریدوفروخت درست نہیں ہے،اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے اسی طرح اس کا معاہدہ کرنا بھی حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے ، اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے؛ اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے ۔فقط واللہ اعلم
                                                  
عنوان: آن لائن ٹریڈنگ کا حکم
سوال: آج کل آن لائن ٹریڈنگ کاروبار چلا ہوا ہے، کیا بغیر محنت کے رقم کو استعمال کر کے حا صل ہو نے والا منا فع جا ئز ہے یا نہیں؟
جواب: آپ کے سوال میں دو باتیں ہیں: آن لائن ٹریڈنگ  اور بغیر محنت کے رقم استعمال کرکے حاصل ہونے والے نفع کا حکم ۔1  ۔ آن لائن ٹریڈنگ کے اس وقت جتنے طریقے ہمارے علم میں ہیں وہ سب شرعی سقم پائے جانے کی وجہ سے ناجائز ہیں ۔2  ۔ رقم اگرحلال کاروبا ر میں لگائی جائے اور اس میں کوئی ایسی شرط بھی نہ ہوجس سے وہ عقد فاسد ہوجاتاہو تو ایسی تجارت سے حاصل ہونے والے منافع استعمال کرسکتے ہیں۔ فقط واللہ اعلم
                                                  
عنوان: ڈیجیٹل کرنسی کا حکم
سوال: ڈیجیٹل کرنسی کا کیا حکم ہے؟
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے ؛ اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdfفقط واللہ اعلم
                                                  
عنوان: اجارہ میں اجرت متعین ہونا
سوال: ہمارے ہاں دُکان دار جب دُکان پر ملازم رکھتا ہے تو اس کے لیے ماہانہ تن خواہ کے علاوہ روزانہ کے اعتبار سے کچھ پیسے مقرر کرتا ہے، مثلاً: تن خواہ دس ہزار ہوگی اور روزانہ سو روپے ملیں گے، کیا یہ صورت جائز ہے کہ نہیں  ؟
جواب: "اجارہ" میں ضروری ہے کہ اجرت متعین ہو ، ذکرکردہ صورت میں جب ماہانہ اور یومیہ بنیاد پر اجرت طے کرلی جاتی ہے تو یہ معاملہ درست ہے، اس طرح ملازم رکھنےمیں شرعاً   کوئی حرج نہیں ہے۔فقط واللہ اعلم
                                                  
عنوان: بے نظیر انکم سپورٹ کی رقم کون لے سکتا ہے؟
سوال: بےنظیرانکم سپوٹ امیر بھی غریب بھی لے سکتا ہے یا اس کی کوئی حد ہے؟
جواب: یہ  حکومتی امداد کی ایک صورت ہے حکومت اپنی پالیسی کے تحت جس کے نام جاری کرے وہ لے سکتا ہے ، اس کی حد اور معیار کیا ہے اس کے لیے اس فنڈ سے متعلق ادارے سے رابطہ فرمائیں۔ فقط واللہ اعلم
                                                  
عنوان: بینک سے قسطوں پر گاڑی لینا
سوال: کیا میں بینک سے قسطوں پر گاڑی لے سکتا ہوں، آج کل تمام بینک سود سے پاک  ہونے کا دعوی ٰ کرتے ہیں ، کیا یہ بات ٹھیک ہے؟
جواب: قسطوں پر خرید وفروخت فی نفسہ تو جائز ہے، لیکن بینک اس معاملے کی شرعی  شرائط کی پاسداری نہیں کرتے ؛ اس لیے بینک سے قسطوں پر خرید وفروخت جائز نہیں ہے۔فقط واللہ اعلم
                                                  
عنوان: اسلامی بینک سے کار خریدنا
سوال: کیا اسلامی بینک  سے کار لے سکتے ہیں ؟
جواب: ہماری معلومات اور تحقیق کے مطابق  مروجہ اسلامی بینکوں کے معاملات اسلامی اصولوں کے مطابق نہیں ہیں، اس لیے   کسی بھی بینک کے ذریعہ  مذکورہ طریقے کے مطابق (کہ ابتداءً اجارہ اور انتہاءً بیع ہو)گاڑی کی خریداری درست نہیں ہے۔فقط واللہ اعلم
                                                  
عنوان: بینک سے قرض لینا
سوال: میزان بینک سے گھر کے لیے قرض لے سکتے ہیں؟
جواب: میزان بینک گھر کے لیے قرض دے کر وصولی کے وقت اضافی رقم یا کچھ لیتا ہے تو ایسا قرض لینا جائز نہیں۔فقط واللہ اعلم
                                                  
عنوان: بینک سے کار لیزنگ پر لینا
سوال: بینک سے کار لیزنگ پر لینا کیساہے؟
جواب: بینک سے کار لیزنگ پر لینا درست نہیں۔فقط واللہ اعلم
                                                  
عنوان: بٹ کوائن ون کوائن کا حکم
سوال: بٹ کوائن ون کوائن جائز ہیں؟
جواب: ڈیجیٹل کرنسی کامعاملہ مشکوک ہے ؛اس لیے اس سے اجتناب کیاجائے۔فقط واللہ اعلم
                                                  
عنوان: تکافل کی شرعی حیثیت
سوال: "  تکافل " کی شرعی حیثیت کیا ہے ؟
جواب: آج کل انشورنس اور بیمہ کے متبادل کے طور  پر "  تکافل کمپنیز " جو مختلف ناموں سے تکافل کی سہولیات دے رہی ہیں، ان کا طریقہ کار درست نہیں ، اس طریقہ کار میں بھی بعض وہی خرابیاں شامل ہیں جوکہ عام انشورنس اور بیمہ میں ہیں ۔لہٰذا تکافل بھی ناجائز ہے۔ تفصیلی فتویٰ جامعہ کی دارالافتاء سے براہِ راست رجوع کرکے حاصل کیا جاسکتاہے۔ فقط و اللہ اعلم
                                                  
عنوان: بینک سے قرض لینا جائز نہیں
سوال: کیا بینک سے لون لے سکتے ہیں ؟
جواب: بینک سے سودی قرضہ لینا یاکسی دوسری ناجائزشرط پر مشتمل قرضہ لینا جائز نہیں۔فقط واللہ اعلم
                                                  
عنوان: پاز مشین کے استعمال کرنے کا حکم
سوال: پاز مشین کے متعلق سوال پوچھنا ہے کہ یہ استعمال کرنا درست ہے یا غلط؟ معاملہ کچھ اس طرح ہے کہ بنک کی جانب سے ایک مشین فراہم کی جاتی ہے ، جس میں "اے ٹی ایم کارڈ" کے ذریعے سے رقم گاہک کے بنک اکاؤنٹ سے دکان دار کے بنک اکاؤ نٹ میں منتقل ہو جاتی ہے، اور اس پر بنک کچھ چارجز وصول کرتاہے، کیا اس سہولت کے عوض جو اضافی رقم ہے، یہ کاٹنا جائز ہے ؛ کیوں کہ جتنا بل ہوتا ہے، یہ رقم اس سے اضافی ہوتی ہے؟ اس معاملے میں قرآن سنت کی روشنی میں وضاحت فرمائیں۔
جواب: "پاز مشین" جس کی مدد سے بذریعہ "اے ٹی ایم کارڈ" گاہک کے اکاؤنٹ سے رقم دوکان دار کے اکاؤنٹ میں منتقل کی جاتی ہے اوراس سہولت کی فراہمی پر بینک فیس وصول کرتا ہے تو اگر گاہک اس ادائیگی پر راضی ہو تو اس کا استعمال درست ہے۔فقط واللہ اعلم
                                                  
عنوان: ووٹ دینے کا حکم
سوال: الیکشن آرہے ہیں، ووٹ کے بارے میں کیا حکم ہے؟ جب کہ ہمیں معلوم ہے کہ یہ بندہ صحیح نہیں ہم ووٹ دیں یا نہیں؟
جواب: جو امیدواردینی ،اخلاقی اوراچھی دنیوی صلاحیت کا حامل نہ ہو اسے ووٹ نہیں دیناچاہیے۔فقط واللہ اعلم
                                                  
عنوان: سود کے پیسے سے رشوت دینا
سوال: بینک میں جو سود کے پیسے موجود ہوں ، اس پیسے سے رشوت دی جاسکتی ہے؟
جواب: بینک منافع کے نام سے جو کچھ دیتا ہے شرعاً وہ سود کے حکم میں ہے اور سود کا لینا دینا قطعی نصوص سے حرام ہے ؛ اس لیے بینک میں ضرورت کے تحت صرف کرنٹ اکاؤنٹ اور لاکر میں رقم رکھی جاسکتی ہے، اگر کسی نے سیونگ اکاؤنٹ وغیرہ میں رقم رکھوالی ہو تو اس پر لازم ہے کہ فی الفور وہ اپنی اصل رقم نکلوالے اور توبہ واستغفار کرے، اور ا س پر  جو سود ملا ہو تو اس کا وصول کرنا ہی جائز نہیں ہے، اگر غلطی سے وصول کرلیا ہوتو اسے ثواب کی نیت کے  بغیر  غرباء وفقراء میں تقسیم کرنا ضروری ہے، اس پیسے سے رشوت دینا بھی جائز نہیں ہے۔'' والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له، ويتصدق به بنية صاحبه''۔ (فتاوی شامی،5/99،مَطْلَبٌ فِيمَنْ وَرِثَ مَالًا حَرَامًا، ط: سعید)فقط واللہ اعلم
                                                  
عنوان: بینک کی کمائی
سوال: کیا بینک کی کمائی جائز ہے؟
جواب: بینک کی کمائی حلال نہیں۔"عن جابرؓ قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء۔" (الصحيح لمسلم ، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔ فقط واللہ اعلم
                                                  
عنوان: بیوٹی پارلر کو مسجد کی دوکان کرایہ پر دینا
سوال: ایک مکان جو مسجد کی ضروریات کے لیے وقف ہو،  وہاں امام صاحب کی رہائش اور ایک دوکان بنائی گئی. کچھ عرصہ قبل دوکان ایک صاحب نے کرائے پر لی اور وہاں ان کی ہمشیرہ نے بیوٹی پارلر کھول لیا. اس کے لیے باقاعدہ مسجد انتظامیہ کو مطلع نہیں کیا گیا تھا اور نہ اجازت لی گئی. مکان کی خستہ حالت کی وجہ سے دوبارہ تعمیر کیا جا رہا ہے. اب مسئلہ یہ ہے کہ تعمیر کے بعد وہ صاحب دوبارہ وہاں بیوٹی پارلر کھولنا چاہتے ہیں. اس بارے میں درج ذیل سوالات پر شرعی حکم معلوم کرنا ہے :1.کیا مسجد انتظامیہ یہ دوکان بیوٹی پارلر کے لیے کرائے پر دے سکتی ہے؟2.اور اگر ان شرائط کے ساتھ کرائے پر دی جائے کہ وہاں غیر شرعی کام نہیں ہو گا، جیسے : خواتین کے بال کاٹنا، بھویں کاٹناوغیرہ ، تو کیا گنجائش نکل سکتی ہے؟ ویسے شرائط کی پابندی کے لیے صرف ان پر اعتماد کیا جاۓ گا، انتظامیہ اس کومانیٹر نہیں کر پائےگی.2.ان دونوں صورتوں میں بیوٹی پارلر کا کرایہ مسجد کے لیے  کیسا ہے؟4.اور اگر شرعی طور پر بیوٹی پارلر بنانا ٹھیک نہ ہو اور پھر بھی مسجد انتظامیہ دوکان بیوٹی پارلر کے لیے کرائےپر دے تو کیا یہ گناہ کی صورت ہو گی؟
جواب: اگر بیوٹی پارلر میں خلافِ شریعت کام نہیں ہوتے تو  انہیں دوکان کرایہ پر دی جا سکتی ہے، کرایہ لینا درست ہے، لیکن اگرغالب گمان یہ ہو کہ وہ شرعی حدود کا لحاظ نہیں رکھیں گے تو انہیں یہ  دوکان  کرایہ پر نہ دیں، ایسی صورت میں کرایہ لینا درست نہیں."و جاز إجارة الماشطة لتزين العروس إن ذكر العمل والمدة". (شامی، 6/63)فقط واللہ اعلم
                                                  
عنوان: شریک کا تنخواہ وصول کرنا درست نہیں
سوال: تحریری معاہدے میں درج نقطہ نمبر3:فریق اول محمد کی غیر موجودگی میں فریق دوم سلیم کاروبار کی آمدن میں سے اپنا پچاس فیصد حصہ لینے کے ساتھ ساتھ باہمی طے شدہ رقم اضافی لے گا۔ اضافی رقم کی مقدار حالات کے مطابق آپس میں طے یا تبدیل کی جا سکتی ہے۔ رائج شدہ طریقہ فریق اول کاروبار کے تمام ماہانہ اخراجات بشمول ملازمین کی تنخواہوں کی ادائیگیوں کے بعد منافع کو دو حصوں میں پچاس فیصد کے اصول کے تحت تقسیم کرتا ہے، جس میں سے ایک حصہ فریق اول محمد کا ہے جب کہ دوسرا حصہ فریق دوم سلیم کا ہے۔اس کے بعد فریق دوم سلیم فریق اول محمد کے پچاس فیصد حصہ میں سےطے شدہ رقم بطور تنخواہ کاروبار کو مہیا کردہ خدما ت کے عوض وصول کرتا ہےاور بقیہ رقم فریق اول محمد کو ادا کردیتا ہے۔ 10 مارچ 2017 کی شب محمد اور سلیم کی فون پر کاروبار سے متعلق بات چیت ہوئی ۔محمد کی جانب سے یہ نقطہ پیش کیا گیا کہ محمد اور سلیم کے درمیان معاہدہ میں موجود منافع کی باہمی تقسیم اور سلیم کی تنخواہ کا فارمولا حقیقت میں رائج شدہ فارمولا سے تضاد رکھتا ہے۔ محمد کی جانب سے یہ کہا گیا کہ اب تک اس فارمولا کے تحت جو بھی ادائیگی ہو چکی ہے، اس پر کوئی اعتراض نہیں کیا جا سکتا ، تاہم اس پر مزید بات چیت کر کے مستقبل کے لیے کوئی حل نکالا جا سکتا ہے۔ فریق اول محمد اور فریق دوم سلیم کے مابین بذریعہ ای میل ہونے والی گفتگو اور دونوں کی جانب سے پیش کردہ دلائل:سلیم : آ پ نقطہ نمبر ۳ پڑھو، یہ بہت واضح ہے۔ فریق اول محمد نے سلیم کو اپنی غیر موجودگی میں اُس کے ۵۰ فیصد حصے کے ساتھ ساتھ اضافی رقم دینی ہو گی۔ یہ الفاظ ہیں جو کہ بہت واضح ہیں۔ حالات کے مطابق یہ (رقم) تبدیل ہو سکتی ہے ۔محمد: آپ کے الفاظ معاہدے میں درج الفاظ سے مختلف ہیں۔ ایسا نہیں ہے کہ فریق اول محمد نے سلیم کو 50فیصد کے ساتھ اضافی رقم دینی ہو گی۔ معاہدے کے الفاظ یہ ہیں: ’’فریق اول محمد کی غیر موجودگی میں فریق دوم سلیم کاروبار کی آمدن میں سے اپنا پچاس فیصد حصہ لینے کے ساتھ ساتھ باہمی طے شدہ رقم اضافی لے گا۔ اضافی رقم کی مقدار حالات کے مطابق آپس میں طے یا تبدیل کی جا سکتی ہے‘‘ ۔سلیم: ایگریمنٹ(معاہدے) کی آپ نے بات کی تھی وہ میں نے دیکھا ہے اس کے مطابق آپ نے یا بندہ دینا ہےاور اس کو آپ نے پے(تنخواہ) دینی ہے، یا پھر میں ہی اس کو مینج کر کے(اکیلا کاروبار کا انتظام سنبھال کے) اس کی پے(تنخواہ) کاٹوں ۔محمد: اگر آپ اسٹامپ پیپر پر لکھے گئے معاہدے پر نظر ثانی کریں تو اس میں منافع کی باہمی تقسیم سے متعلق نقطہ نمبر 3مندرجہ ذیل ہے:'' فریق اول محمد کی غیر موجودگی میں فریق دوم سلیم کاروبار کی آمدن میں سے اپنا پچاس فیصد حصہ لینے کے ساتھ ساتھ باہمی طے شدہ رقم اضافی لے گا۔ اضافی رقم کی مقدار حالات کے مطابق آپس میں طے یا تبدیل کی جا سکتی ہے''۔ آپ کا بیان تحریری معاہدے سے مطابقت نہیں رکھتا۔ جہاں تک ذمہ دار بندہ دینے کی بات ہے تو وہ معاہدے کی زیرِ بحث آنے والی ممکنہ صورتوں میں سے ایک تھی جس پر ہم متفق نہیں ہوئے۔ اگر میں ذمہ دار بندہ دیتا تو وہ میری جگہ آپ کے ساتھ تمام معاملات میں برابر کا حصہ دار ہوتا بشمول فیصلہ  سازی کے، اوراس کی تنخواہ میری ذمہ داری ہوتی، اور اس صورت میں آپ کی کوئی تنخواہ نہ ہوتی اور منافع کے ہم برابر حق دار ہوتے۔ چوں کہ ہم اس چیز پر متفق نہیں ہوئے کیوں کہ ہمارے مطابق باہر کا بندہ آنے سے مسائل پیدا ہوں گے اور معاہدہ یہ طے پایا کہ تمام معاملات کے آپ ہی ذمہ دار ہوں گے اورآپ کو مہیا کردہ خدمات کے عوض کاروبار کے اکاؤ نٹ سے تنخواہ ملے گی اور اس کے بعد ہم دونوں منافع میں برابر کے حصہ دار ہوں گے۔ (یہی چیز ہمارے درمیان ہونے والے معاہدے میں درج ہے)سلیم: میں نے معاہدہ پڑھا ہے ، معاہدے میں یہ بات نہیں کہ میں آمدن میں سے تنخواہ لوں گا اور بعد میں منافع کو آدھا آدھا تقسیم کیا جائے گا۔ معاہدے میں صاف لکھا ہے ہے کہ50 فیصد کے حساب سے منافع تقسیم کر لیں، اس کے بعد آپ نے اضافی رقم  دینی ہوگی (معاہدے کے الفاظ: ۵۰ فیصد حصے کے ساتھ ساتھ)۔ یہ ایسا ہی ہے کہ آپ اس بندے(فریق اول کی جانب سے تعینات کردہ ذمہ دار شخص) کی تنخواہ مجھے دے رہے ہو یا دوسرے الفاظ میں اضافی انتظامی تنخواہ دے رہے ہو۔ معاہدہ ہم نے بندہ رکھنے یا نہ رکھنے کے بعد ہی لکھا تھا۔ میرے مطابق نقطہ نمبر 3 سادہ اور واضح ہےاور میں اس پر عمل کر رہا ہوں۔ جیسے آپ کہتے ہو کہ کل منافع میں سے میری تنخواہ کاٹی جائے، اس کا مطلب ہے کہ میں بھی اس تنخواہ کا آدھا ادا کر رہا ہوں جو کہ منطق کے لحاظ سے غلط ہے۔ صرف آپ تنخواہ کی ادائیگی کے ذمہ دار ہو۔محمد: معاہدے میں درج نقطہ نمبر 3 بالکل واضح ہے اور اسے کسی قسم کی تشریح درکار نہیں۔ نقطہ یہ ہے: ’’فریق اول محمد کی غیر موجودگی میں فریق دوم سلیم کاروبار کی آمدن میں سے اپنا پچاس فیصد حصہ لینے کے ساتھ ساتھ باہمی طے شدہ رقم اضافی لے گا۔ اضافی رقم کی مقدار حالات کے مطابق آپس میں طے یا تبدیل کی جا سکتی ہے۔‘‘ یہ نقطہ واضح طور پر کہہ رہا ہے کہ کاروبار کی آمدن میں سے 50فیصہ حصہ کے ساتھ اضافی رقم۔ آپ اس کی تشریح اس طرح کر رہے ہیں: ’’ فریق اول محمد نے فریق دوم سلیم کو اپنی غیر موجودگی میں اُس کے 50 فیصد حصے کے ساتھ ساتھ اضافی رقم دینی ہو گی۔‘‘ عرض یہ ہے کہ محمد تو 50 فیصد حصہ بھی ادا نہیں کر رہا،یہ تو کاروبا رہے جو فریق دوم سلیم کو 50 فیصد ادا کر رہا ہےاور اس کے ساتھ ساتھ چوں کہ آپ اپنی خدمات بطور مینیجر ادا کر ہے ہیں تو اس کے عوض کاروبار اپنی آمدن میں سے آپ کو تنخواہ ادا کر رہا ہے۔ دوسری بات یہ کہ آپ کہہ رہے ہیں کہ: ’’ یہ ایسا ہی ہے کہ آپ اس بندے (فریق اول کی جانب سے تعینات کردہ ذمہ دار شخص) کی تنخواہ مجھے دے رہے ہو یا دوسرے الفاظ میں اضافی انتظامی تنخواہ دے رہے ہو‘‘۔ یہ بالکل غلط کہ کیوں کہ آپ اُس چیز کا حوالہ دے رہے ہیں کو معاہدے کی ممکنہ صوتوں میں سے ایک تھی، جو معاہدے سے قبل زیرِبحث آئی تھیں، مگر ہم دونوں اُس پر متفق نہیں ہوئے تھے اور اُسے رد کر دیا تھا اور ہم اِس صورت پر متفق ہوئے تھے جو اَب ہمارے معاہدے میں درج ہے۔ اگر ہم  اُس صورت پر اتفاق کر لیتے تو وہ معاہدے میں درج ہوتا، اور میں کسی ذمہ دار شخص کو اپنی جگہ تعینات کرتا، اور پھر اُس شخص کی تنخواہ میری ذمہ داری ہوتی اور اُس صورت میں آپ کی کوئی تنخواہ نہ ہوتی۔ ہم نے اُس صورت کو رد کر دیا تھااور موجودہ صورت پر اتفاق کیا تھا جو معاہدے میں درج ہے۔ اس کے بعد ہی ہم نے معاہدے لکھا۔ اس لیے یہ سوال پیدا نہیں ہوتا کہ آپ کی تنخواہ میری ذمہ داری ہے۔ اب تیسری بات: آپ کے الفاظ: ’’جیسے آپ کہتے ہو کہ کل منافع میں سے میری تنخواہ کاٹی جائے اس کا مطلب ہے کہ میں بھی اس تنخواہ کا آدھا ادا کر رہا ہوں کو منطق کے لحاظ سے غلط ہے۔ صرف آپ تنخواہ کی ادائیگی کے ذمہ دار ہو۔‘‘عرض یہ ہے کہ یہاں تین وجود ہیں: محمد، سلیم اور کاروبار۔جو شخص بھی کاروبار کو اپنی خدمات مہیا کرتا ہے وہ اس سے اپنے عُہدے کے مطابق تنخواہ لے گا۔ ہم دونوں کا 50 فیصد منافع اپنی جگہ برقرار ہے۔ آپ انتظامی امور میں اپنی خدمات فراہم کر رہے ہیں اور اس کے بدلے آپ کاروبار سے تنخواہ وصول کر رہے ہیں جو کہ آپ کے لیے منافع کی 50 فیصد حصہ سے اضافی ہے۔ میں صرف 50 فیصد منافع حاصل کر رہا ہوں اور اضافی تنخواہ نہیں لے رہا ؛کیوں کہ میں کاروبار کو اپنی خدمات فراہم نہیں کر رہا۔ اگر میں بھی آپ کی طرح کاروبار کو خدمات فراہم کروں تو میں بھی تنخواہ کا حق دار ہوں گا۔ کاروبار دونوں فریقین محمد اور سلیم کی 50 فیصد کے حساب سے برابر کی ملکیت ہے، پھر مینیجر کی تنخواہ کی ادائیگی صرف فریق اول محمد کی ذمہ داری کیوں ہے؟ (مینیجر فریق دوم سلیم یا کوئی بھی دوسرا شخص ہو سکتا ہے)۔ اگر کاروبار 100 فیصد میری ملکیت ہوتا تب یہ عین منطقی تھا کہ میں تنخواہ ادا کرتا۔ اس ضمن میں ایک اور مثال: اگر اب سے آپ بھی موجود نہیں ہیں اور ہم ایک نئے منیجر کا انتظام کرتے ہیں اور وہ آپ جتنی ہی تنخواہ وصول کرتا ہے۔ اب ہر ماہ کیا صرف میں ہی اُس کی تنخواہ ادا کرنے کا ذمہ دار ہوں؟سلیم: میں معاہدے میں درج نقطہ نمبر 3 کے الفاظ کسی دوسرے شخص کے سامنے رکھتا ہوں کہ اس سے کیا مراد ہے۔ ممکن ہے میں ان الفاظ کو نہیں سمجھ رہا۔سوالات: سوال1 : مندرجہ بالا نقطہ نقطہ نمبر3 کی تشریح فرما دیں کہ اس میں کیا بیان کیا گیا ہے؟سوال2: دونوں فریقین کے موقف اور پیش کردہ دلائل کی روشنی میں اس مسئلہ کا حل کیا ہے؟سوال3: کیا معاہدے میں درج منافع کی تقسیم اور تنخواہ مقرر کرنے کا طریقہ شرعاً درست ہے؟
جواب: جس شق کے متعلق فریقین کا اختلاف ہے اس میں فریقین کے موقف کی تشریح سے زیادہ ضرورت اس امر کی ہے کہ اس کی شرعی حیثیت دیکھ لی جائے۔شرعی لحاظ سے مذکورہ شق ختم کرنا ضروری ہے۔جس کی تفصیل اوروضاحت درج ذیل ہے:دویازائد افراد کسی کاروبار میں شریک ہوں اور ہرایک کے لیے  نفع کاتناسب طے کرلیاجائے تواب کوئی ایک فریق اپنے لیے الگ اضافی رقم یاتنخواہ کامطالبہ نہیں کرسکتا ؛ اس لیے کہ شراکت کے ساتھ ساتھ ایک شریک بطورِ اجرت کام کرے اس صورت  میں شریک کا اجیر ہونا لازم آتا ہے اور شرکت اوراجارہ جمع نہیں ہوسکتے ۔لہذا مذکورہ شق نمبر 3 جس میں ایک شریک کے لیے خدمات کے عوض اضافی رقم (چاہے بطورِ تنخواہ کے ہو یافریقِ اول ،فریقِ دوم کو دینے کاپابند ہو،جیساکہ دونوں فریقین کااختلاف ہے)کی شرط لگاناشرعی لحاظ سے درست نہیں  ہے۔فریق دوم اگر فریق اول کی غیر موجودگی میں کاروبار سنبھالتاہے تو یہ اس کی طرف سے احسان کامعاملہ ہے اس کے عوض الگ سے اجرت طلب نہیں کرسکتا۔لہذا یہ شق ہی معاہدے سے ختم کردی جائے۔اگر ایک شریک زیادہ محنت کرتاہے یاکاروبار کوزیادہ وقت دیتاہے تو اس کے لیے جواز کی صورت  یہ ہے کہ اصل سرمایہ ان شر کاء کاجس تناسب سے بھی ہو مگر نفع میں زیادہ محنت کرنے اور وقت دینے والے شریک کا نفع باہمی رضامندی سے بڑھادیاجائے۔ پھر اگر ایک فریق کے لیے نفع کی زیادتی ہمیشہ منظور نہ ہو (بلکہ کچھ ماہ یاسال کے لیے ہو)تو اس کے لیے باہمی تحریری معاہدہ  سے ایک میعادمقرر کر دی جائے کہ فلاں شریک کی حسن کارکردگی  یااضافی خدمات کی وجہ سے فلاں میعاد تک ان کاحصہ نفع میں اتنے فیصد بڑھایابڑھایاجاتاہے۔اور مقررہ میعاد کے بعد نفع کے تناسب کو برابر یااس میں کمی کی جاسکتی ہے۔لیکن یہ یاد رہے کہ یہ زیادتی فیصد کے لحاظ سے ہو نہ کہ ایک فریق کے لیے رقم متعین کی جائے۔مثلاً مذکورہ صورتِ حال میں جب فریق دوم کچھ ماہ کے لیے فریق اول کی غیرموجودگی میں مکمل کاروبار سنبھالے اور محنت زیادہ ہو تو فریق دوم کانفع پچاس فیصد کے بجائے ساٹھ فیصدوغیرہ کردیاجائے۔چناں چہ "مبسوط سرخسی" میں ہے:"والشريكان في العمل إذا غاب أحدهما أو مرض أو لم يعمل وعمل الآخر فالربح بينهما على ما اشترطا؛ لما روي أن رجلاً جاء إلى رسول الله صلى الله عليه وسلم فقال: أنا أعمل في السوق ولي شريك يصلي في المسجد، فقال رسول الله صلى الله عليه وسلم: "لعلك بركتك منه"، والمعنى أن استحقاق الأجر بتقبل العمل دون مباشرته والتقبل كان منهما وإن باشر العمل أحدهما، ألا ترى أن المضارب إذا استعان برب المال في بعض العمل كان الربح بينهما على الشرط أو لا ترى أن الشريكين في العمل يستويان في الربح وهما لا يستطيعان أن يعملا على وجه يكونان فيه سواء، وربما يشترط لأحدهما زيادة ربح لحذاقته وإن كان الآخر أكثر عملاً منه، فكذلك يكون الربح بينهما على الشرط ما بقى العقد بينهما وإن كان المباشر للعمل أحدهما ويستوي إن امتنع الآخر من العمل بعذر أو بغير عذر لأن العقد لا يرتفع بمجرد امتناعه من العمل واستحقاق الربح بالشرط في العقد".(11/287،دارالفکر)"فتاوی شامی" میں ہے:'' (قوله: والربح إلخ) حاصله أن الشركة الفاسدة إما بدون مال أو به من الجانبين أو من أحدهما، فحكم الأولى أن الربح فيها للعامل كما علمت، والثانية بقدر المال، ولم يذكر أن لأحدهم أجراً ؛ لأنه لا أجر للشريك في العمل بالمشترك كما ذكروه في قفيز الطحان، والثالثة لرب المال وللآخر أجر مثله (قوله: فالشركة فاسدة) ؛ لأنه في معنى بع منافع دابتي ليكون الأجر بيننا، فيكون كله لصاحب الدابة؛ لأن العاقد عقد العقد على ملك صاحبه بأمره، وللعاقد أجرة مثله؛ لأنه لم يرض أن يعمل مجانا فتح''۔(4/326،دارالفکر)فقط واللہ اعلم
                                                  
عنوان: ٹیلی نار ایزی پیسہ اکاؤنٹ میں ہزار روپے رکھنے پر ملنے والے فری منٹس کا حکم
سوال: اگر ٹیلی نار ایزی پیسہ کے اکاؤ نٹ میں 1000 روپے رکھے جائیں تو اس کے بدلہ کمپنی والے صارف کو 50  فری منٹس دیتے ہیں، اس کا استعمال کرنا جائز ہے یا نہیں؟
جواب: صارف جو رقم ٹیلی نار ایزی پیسہ  اکاؤ نٹ میں جمع کرواتا ہے اس کی حیثیت قرض کی ہوتی ہے اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دیے جانے والے فری منٹس وصول کرنا اور ان کا استعمال کرنا جائز نہیں۔فقط واللہ اعلم
                                                  
عنوان: میزان بینک سے قسطوں پر کار لینا
سوال: میزان بینک سے قسطوں پر کار لینا جائز ہے؟
جواب: ہماری تحقیق کے مطابق "میزان بینک" کے معاملات  تاحال  مکمل اسلامی اصولوں کے مطابق  نہیں ہیں، اور   قسطوں پر خریدوفروخت میں وہ اس بیع کی شرائط کی مکمل رعایت نہیں رکھتے، لہذا "میزان بینک" سے قسطوں پر کار لینا جائز نہیں ہے۔فقط واللہ اعلم
                                                  
عنوان: پاک قطر فیملی تکافل میں پالیسی لینے کا حکم
سوال: "   تکافل اسلامی انشورنس"  میں پایسی لینا کیسا ہے ؟اس بارے میں راہ نمائی فرمائی جائے کہ "پاک قطر فیملی تکافل" میں پایسی لینا اور فائدہ حاصل کرنا کیسا ہے؟ مفصل جواب مرحمت فرمائیں!
جواب: ہمارے دارالافتاء کی تحقیق کے مطابق انشورنس کی طرح تکافل بھی شرعاً جائز نہیں،خواہ "پاک قطر فیملی تکافل" ہو یا کوئی اورہو۔بہرحال تکافل پالیسی لینا جائز نہیں ہے،تفصیلی جواب کےلیےجامعہ کےدارالافتاءسے رجوع فرمائیں۔فقط واللہ اعلم
                                                  
عنوان: قسطوں پر خریداری کب جائز ہوتی ہے؟
سوال: کیا گھر کے لیے  ائرکنڈیشن قسطوں پر لے سکتے ہیں؟
جواب: واضح رہے کہ قسطوں پر خریداری کی اجازت دو شرطوں کے ساتھ مشروط ہے:١) خریداری کے وقت قیمت متعین کرلی جائے۔ اور  قسط طے کرلی جائے۔ ٢) قسط کی ادائیگی میں تاخیر کی صورت میں کسی قسم کا اضافہ خریدار  پر لازم نہ کیا جائے۔درج بالا شرائط کی رعایت رکھتے ہوئے قسطوں پر اے سی لینا جائز ہے۔ فقط واللہ اعلم
                                                  
عنوان: پاک قطر فیملی تکافل  کا شرعی حکم
سوال: "پاک قطر فیملی تکافل" کے بارے میں اسلام کیا کہتا ہے؟قرآن وسنت کی روشنی میں وضاحت فرمائیں!
جواب: ہمارے دارالافتاء  کی تحقیق کے مطابق انشورنس کی طرح تکافل بھی شرعاً جائز نہیں،خواہ پاک قطر فیملی تکافل ہو یا کوئی اورہو۔بہرحال تکافل پالیسی لینا جائز نہیں ہے۔فقط واللہ اعلم
                                                  
عنوان: پرائز بونڈ میں سود ہے یا نہیں؟
سوال: کیا پرائز  بونڈ میں سود ہے یا نہیں؟ برائے مہربانی میری راہ نمائی فرمائیں!
جواب: پرائز بونڈ میں سود بھی ہے اور جوا بھی،لہذا اس کی خرید و فروخت سے  جائز  نہیں ہے۔ فقط واللہ اعلم
                                                  
عنوان: قسطوں پر خرید وفروخت کی شرائط
سوال: قسطوں میں اشیاء کی خرید وفروخت کے بارے میں شرعی طریقہ کار کیا ہے؟
جواب: ہر شخص کے لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دنوں طرح  فروخت کرنے کا اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے ، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے،  اسے اصطلاح میں ”بیع بالتقسیط“ یعنی قسطوں پر خریدوفروخت  کہتے ہیں،  اور اس  بیع کے صحیح ہونے کے لیے درج ذیل  شرائط کا لحاظ  اور رعایت کرنا ضروری ہے :قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے ، اگر بوقتِ عقد یہ شرط ہوگی تو پورا معاملہ ہی فاسد ہوجائے گا۔فقط واللہ اعلم
                                                  
عنوان: کیا سیونگ اکاؤنٹ کا منافع لینا جائز ہے؟
سوال: اگر میں اپنے والد  سے پیسے لے کر اپنے سیونگ اکاؤ نٹ میں رکھوں اور جب تک وہ پیسہ میرے پاس میرے سیونگ اکاؤ نٹ میں رہیں،  ان کا منافع لیتا رہوں تو کیا ایسا کرنا جائز ہے؟
جواب: بصورتِ مسئولہ بینک میں سیونگ اکاؤ نٹ (سودی کھاتہ)  کھولنا اور اس کا منافع لینا شرعاً جائز نہیں ہے ۔ فقط واللہ اعلم
                                                  
عنوان: کیا قسطوں پر کار خریدنا جائز ہے؟
سوال: کیا قسطوں پر کار لینا جائز ہے؟یہ جو اسلامی بنک ہیں ان سے کار لی جاسکتی ہے؟
جواب: قسطوں پر گاڑی یا کوئی اور چیز اس صورت میں خریدنے کی شرعاً اجازت ہے کہ خریداری کے وقت عاقدین اس چیز  کی قیمت مقرر کرلیں اور کسی قسط کی ادائیگی میں تاخیر   کی وجہ سے کسی قسم کا اضافہ وصول نہ کیا جائے۔رہی بات بنک سے گاڑی خریدنے کی تو اس میں درج ذیل دو شرعی قباحتیں ہیں، جن کی وجہ سے بنک (خواہ اسلامی ہو یا کنونشنل) سے قسطوں پر گاڑی لینا جائز نہیں:١) پہلی قباحت یہ ہے کہ بنک سے خریدنے والے اور بنک کے درمیان معاہدہ کے تحت دو عقد ہوتے ہیں، ایک بیع(خریدوفروخت) اور دوسرا اجارہ (کرایہ داری) کا عقدہوتا ہے، اور یہ طے پاتاہے کہ اقساط میں سے اگر کوئی قسط وقتِ مقررہ پر جمع نہیں کرائی گئی تو بینک کی جانب سے مقرر ہ جرمانہ خریدار ادا کرنے کا پابند ہو گا، جو کہ شرعاً جائز نہیں' جیساکہ "فتاوی شامی" میں ہے:(قوله: لا باخذ مال في المذهب)... إذ لا يجوز لاحد من المسلمين أخذ مال أحد بغير سبب شرعي. (باب التعزير:مطلب في التعزير بأخذ المال ٦١/٤ ط:سعيد)٢) دوسری قباحت یہ ہے کہ بینک سے قسطوں پر خریدتے وقت دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:« عن ابي هريرة رضي الله عنه قال: نهی رسول الله صلي الله عليه وسلم عن بيعتين في بيعة. (رواه مالك و الترمذي و ابوداؤد و النسائي)و عن عمرو بن شعيب عن ابيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة.»پس مذکورہ بالا شرعی قباحتوں کی بنا پر  بینک سے  لیزنگ پر گاڑی لینا جائز نہیں ہے۔ فقط واللہ اعلم
                                                  
عنوان: چوری کا مال خرید لیا
سوال: کسی چیز کو خریدنے کے بعد معلوم ہوا کہ یہ چوری کا مال ہے، اور مالک بھی غائب ہو گیا ہے تو اس مال کا کیا حکم ہے؟
جواب: چوری شدہ مال خریدنا اوراس کا استعمال کرنا شرعاً جائز نہیں ہے، خریدنے کے بعد معلوم ہوا کہ یہ مال چوری کا ہے تو یہ سودا ختم کرے مسروقہ چیز واپس کرکے اپنی رقم واپس لے لے، اور اگر بیچنے والے سے بھی رابطہ ممکن نہ ہو اور اصل مالک کا بھی علم نہیں ہے تو وہ چیز یا اس کی مالیت مالک کی طرف سے صدقہ کرے۔ فقط واللہ اعلم
                                                  
عنوان: تقسیم منافع کی وضاحت شرکت میں ضروری ہے
سوال: دوآدمی مل کرتیسرےآدمی کوپیسےدیتےہیں کہ گنےکی مشین خریدکرکام کرو، منافع نصف ہوگا،یعنی سوروپےمیں سےپچاس کام کرنےوالےکےلیے اورباقی پچاس دوآدمیوں میں پچیس پچیس تقسیم ہوجائیں گے، کیایہ صورت جائزہے؟ اگرجائزنہیں توجواز کی تمام صورتیں ارشاد فرمادیں۔
جواب: صورتِ مسئولہ میں مذکورہ طریقہ پر   نفع  کی تقسیم شرعاً درست ہے۔فقط واللہ اعلم
                                                  
عنوان: امانت کے مال میں تصرف
سوال: دو شخصوں نے مل کر نصف نصف نفع پر ایک پولٹری فارم کھولا ، باری باری تقریباً 7 سال تک کاروبار کیا ،پھر اس کے بعد پہلے فریق نے کہا کہ میرا حساب کتنا بنتا ہے؟ دوسرے فریق نے فریق اول کو حساب کرکے بتادیا کہ 90 لاکھ بنتا ہے، پھر اس کے بعد دوسرے فریق نے فریق اول کو بتائے بغیر اس 90لاکھ کو کاروبار میں لگا دیا، فریق اول نے کہا: آپ نے مجھے بتائے بغیر کاروبار شروع کردیا ،مجھے بتایا بھی نہیں ،دوسرے فریق نے کہا کہ آپ نے خود ہی تو کہا تھا کہ میرا حساب کتنا بنتا ہے، میرا حساب کردو ،تو پہلے فریق نے کہا کہ وہ ٹھیک ہے، پر مجھے بتایا بھی نہیں اور کاروبار شروع کردیا ،میں اس پر راضی نہیں ہوں، آپ نے اس پر نفع بھی کمایا ہوگا ،ہم پولٹری فارم کرایہ پر بھی دے سکتے تھے، پوچھنا یہ ہے کہ نفع کس کا ہوگا ؟ بغیر اجازت پیسہ کاروبار میں لگا دیا، کیا یہ اس کے لیے جائز تھا؟ اور یہ بات واضح رہے کہ حساب کرنے کا مطلب کاروبار ختم کرنا تھا۔
جواب: اگر واقعۃ فریقین نے مذکورہ کاروبار ختم کردیا تھا تو فریق دوم کے لیے فریق اول کی اجازت کے بغیر اس کی رقم کاروبار میں لگانا جائز نہیں تھا، فریق دوم نے فریق اول کے مال سے جو نفع کمایا ہے وہ اس کے لیے پاکیزہ نہیں ہے۔فقط واللہ اعلم
                                                  
عنوان: رہن رکھنے کا حکم
سوال: گروی پرگھرلینا کیساہے؟
جواب: آپ کا سوال واضح نہیں ہے۔ رہن (گروی) رکھناشرعاً جائز ہے۔ کوئی چیزبطورِ رہن(گروی) رکھ کر گھر خریدنادرست ہے۔البتہ جو چیز رہن کے طور پر رکھوائی گئی ہو اس سے مرتہن (جس کے پاس کوئی چیز گروی رکھوائی جائے) فائدہ نہیں اٹھاسکتا۔اگر سوال کا مقصد اس کے علاوہ ہے تو تفصیل لکھ کر دوبارہ دریافت کرلیں۔فقط واللہ اعلم
                                                  
عنوان: میراث کی تقسیم
سوال: شریعت کے مطابق دو بیٹوں اور چار بیٹیوں کے درمیان وراثت کی تقسیم کیسے ہوگی؟ ماں باپ زندہ نہیں ہیں۔
جواب: کل مال کو  8 حصوں میں تقسیم کرکے  2،2 حصے ہر بیٹے کو اور ایک ایک حصہ ہر بیٹی کو ملے گا۔فقط واللہ اعلم
                                                  
عنوان: انشورنس اور تکافل کا فرق اور حکم
سوال: "انشورنس" اور "تکافل" میں کچھ فرق ہے یا نہیں؟ نیز "  تکافل" میں حصہ لینا شرعاً درست ہےیا نہیں؟
جواب: مروجہ تکافل اور انشورنس کی حقیقت میں سوائے نام کے کوئی فرق نہیں ہے، لہذا جس طرح انشورنس حرام ہے، اسی طرح مروجہ تکافل بھی ناجائز اورحرام ہے، اس سے اجتناب کرنا ضروری ہے۔فقط واللہ اعلم
                                                  
عنوان: سیونگ اکاؤنٹ کھلوا کر منافع لینا
سوال: کیا المیزان بینک سے سیونگ اکاؤنٹ کا منافع لینا جائز ہے؟
جواب: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں ہماری تحقیق کے مطابق وہ اسلامی نہیں ہیں، روایتی بینکوں کی طرح مروجہ اسلامی بینکوں میں بھی سیونگ اکاؤنٹ کھلوانا اور منافع لیناجائزنہیں  ہے۔فقط واللہ اعلم
                                                  
عنوان: زمین کے اجارہ سے ملنےوالی رقم پر زکاۃ کا حکم
سوال: زمین اجارہ پر دی ہے ، سال میں جو اجارہ کی رقم ملتی ہے اس رقم میں زکاۃ ہے یا نہیں ؟میں نے سنا ہے کے اس رقم میں زکاۃ نہیں، بلکہ زکاۃ پیداوارمیں ہے ؟
جواب: اگرزمین رقم کے بدلے اجارہ میں دی ہے،  پیداوار سے آپ  کا کوئی تعلق نہیں ہے تو زکاۃ کا سال پورا ہونے پر اگر کرائے میں ملنے والی رقم موجود ہے اور نصاب کے برابر ہے یا یہ شخص پہلے سے صاحب نصاب ہے  تو اس پر زکاۃ ہو گی،اور اگر اجرت پیداوار کی صورت میں طے ہے اور زمین داری کرنے والا آپ کا حصہ فروخت کرکے رقم فراہم کرتا ہے تو آپ کے حصے کے بقدر پیداوار پر عشر ادا لرنا آپ پرواجب ہوگا۔فقط واللہ اعلم
                                                  
عنوان: بینک کوٹرانسپورٹ مہیا کرنا
سوال: میں بنک کو ٹرانسپورٹ اور لیبر فراہم کرتا ہوں کیا یہ جائز ہے؟
جواب: بینک سودی ادارہ ہے، اس کو ٹرانسپورٹ اور لیبر مہیا کرنا اس کی معاونت کرنا ہے؛ لہذا بنک کو یہ سروس فراہم کرناجائز نہیں ہے۔فقط واللہ اعلم
                                                  
