عنوان: چھالیہ، ماوی، سفینہ کے کاروبار اور اسمگلنگ کا شرعی حکم
سوال: چھالیہ بنام دوئم سپاری، اسمگلنگ کوئٹہ ٹو  کراچی کیسا ہے؟ کیا یہ کاروبار جائز ہے؟ جس میں سفینہ چارگرام اور ماوی بھی شامل ہے اور کیایہ کاروبار حلال ہے؟
جواب: واضح رہےناجائز اشیاء کی اسمگلنگ ناجائز  اورجائز کی فی نفسہ جائز ہے، لیکن جب عوام الناس کے مفاد  کی خاطر حکومتی سطح پر جائز اشیاء  کی اسمگلنگ ممنوع ہو تو  اس سے اجتناب  ضروری ہے؛ کیوں کہ کسی بھی ریاست میں رہنے والا شخص اس ریاست میں رائج قوانین پر عمل درآمد کا (خاموش)  معاہدہ کرتاہے، اور جائز امور میں معاہدہ کرنے کے بعد اسے پورا کرنا دیانتًا  ضروری ہوتاہے؛  اس طرح کے جائز امور  سے متعلق قانون کی خلاف ورزی گویا معاہدہ کی خلاف ورزی ہے، اور معاہدے کی خلاف ورزی سے شریعت نے منع کیا ہے۔ نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا شرعًا ضروری ہے۔بصورتِ مسئولہ چھالیہ (سپاری) کا  کاروبار  فی نفسہ جائز ہے، لہذا ایک شہر سے چھالیہ خرید کر کسی اور شہر میں فروخت کرنا جائز ہے، لیکن قانونی طور پر  مفاد عامہ کے خاطر حکومتی سطح پر چھالیہ کی اسمگلنگ ممنوع ہے تو  اس سے گریز کرنا چاہیے؛ کیوں کہ قانون شکنی کی صورت میں مال اور عزت کا خطرہ رہتاہے ،البتہ چھالیہ کی اسمگلنگ سے جو نفع حاصل ہوگا وہ حلال ہوگا۔ تاہم  ماوا  اور سفینہ یہ دونوں گٹکے کی اقسام میں  سے ہیں (جو ایک قسم کامصالحہ ہے جس  میں جوز تری ،پستہ،لونگ،الائیچی،سرخ مٹی ،تیزاب ،چونا اور دیگر کیمائی نشہ آور مادےاستعمال کیے جاتےہیں،ماہرین طب کےمطابق اس کےاستعمال سے جبڑے ،مسوڑےاور معدہ متاثر ہوتاہےاور منہ کے کینسر کا باعث بنتا ہے) اور یہ دونوں مضر صحت  ہیں، لہٰذا ان کے کاروبار سے اجتناب ضروری ہے۔فتاوی شامی میں ہے:"و الحاصل أن جواز البیع یدور مع حل الانتفاع."(باب بيع الفاسد، ج:5، ص:69، ط:ایچ ایم سعید)فتاوی شامی میں ہے:"وفي الأشباه في قاعدة: الأصل الإباحة أو التوقف، ويظهر أثره فيما أشكل حاله كالحيوان المشكل أمره والنبات المجهول.قلت: فيفهم منه حكم النبات الذي شاع في زماننا المسمى بالتتن فتنبه. (قوله: ربما أضر بالبدن) الواقع أنه يختلف باختلاف المستعملين ط (قوله: الأصل الإباحة أو التوقف) المختار الأول عند الجمهور من الحنفية والشافعية كما صرح به المحقق ابن الهمام في تحرير الأصول (قوله: فيفهم منه حكم النبات) وهو الإباحة على المختار أو التوقف. وفيه إشارة إلى عدم تسليم إسكاره وتفتيره وإضراره، وإلا لم يصح إدخاله تحت القاعدة المذكورة ولذا أمر بالتنبه."(كتاب الأشربة، ج:6، ص:460، ط:ایچ ایم سعید)فتاوی شامی میں ہے:"(وصح بیع غیر الخمر ) ومفاده صحة بیع الحشیشة و الأفیون."(كتاب الأشربة، ج:6، ص:454، ط:ایچ ایم سعید)تفسیر قرطبی میں ہے:{ ولا تلقوا بأيديكم إلى التهلكة } الآية :195التقدير لاتلقوا أنفسكم بأيديكم كما تقول : لاتفسد حالك برايك و التهلكة (بضم اللام) مصدر من هلك يهلك هلاكًا و هلكًا و تهلكةً أي لاتأخذوا فيما يهلككموقال الطبري : قوله و لاتلقوا بأيديكم إلى التهلكة عام في جميع ما ذكر لدخوله فيه إذ اللفظ يحتمله."(سورة البقرة،ج:2،:359،ط:دارالکتب العلمیة)قرآن مجید میں ہے:{واوفوا بالعهد فإن العهد كان مسئولا} [الإسراء، رقم الآية:34]ترجمہ: عہد کو پورا کرو؛ کیوں کہ قیامت کے دن عہد کے بارےمیں انسان جواب دہ ہوگا۔حدیث شریف میں ہے:"عن أبي هريرة أنّ رسول الله صلى الله عليه وسلم قال آية المنافق: ثلاث إذا حدّث كذب، و إذا وعد أخلف، و إذا أوتمن خان". (صحیح مسلم، رقم الحدیث:210)بدائع الصنائع میں ہے:"لأنّ طاعة الإمام فيما ليس بمعصية فرض، فكيف فيما هو طاعة؟"(كتاب السير، فصل فى أحكام البغاة، ج:9، ص :453، ط:دارالحديث. القاهرة)فقط والله أعلم
                                                  
عنوان: فری لانسنگ میں عورت کا وائس اوور پر کام کرنا
سوال: کیا فری لانسنگ مارکیٹ پلیس پے عورت کا وائس اوورکا کام کرنا جائز ہے؟
جواب: عورت کا اجنبی مردوں  کے  سامنے ایسی آواز نکالنا جس سے مرد کا قلبی میلان عورت کی طرف ہو، ناجائز ہے اور آج کل عورت کی آواز کو  مارکیٹنگ کے طور پر جو استعمال کیا جاتا ہے، اس میں بھی عام طور پر یہی پہلو غالب ہوتا ہے؛  لہذا اس طرح کا کوئی کام کرنا عورت کے لیے فری لانسینگ  مارکیٹ سمیت کہیں بھی  جائز نہیں  ہے۔ باقی مرد کے لیے فری لانسنگ  مارکیٹ میں کام کا حکم درج ذیل لنک پر موجود فتوے میں ملاحظہ کیجیے:فری لانسنگ کا حکمالدر المختار وحاشية ابن عابدين (رد المحتار) (1 / 406):"ذكر الإمام أبو العباس القرطبي في كتابه في السماع: ولا يظن من لا فطنة عنده أنا إذا قلنا صوت المرأة عورة أنا نريد بذلك كلامها، لأن ذلك ليس بصحيح، فإذا نجيز الكلام مع النساء للأجانب ومحاورتهن عند الحاجة إلى ذلك، ولا نجيز لهن رفع أصواتهن ولا تمطيطها ولا تليينها وتقطيعها لما في ذلك من استمالة الرجال إليهن وتحريك الشهوات منهم، ومن هذا لم يجز أن تؤذن المرأة. اهـ. قلت: ويشير إلى هذا تعبير النوازل بالنغمة."فقط واللہ اعلم
                                                  
عنوان: گاڑی کرایہ لی اور کرایہ دار سے ایکسیڈنٹ میں گاڑی تباہ ہوگئی تو ضمان کا حکم
سوال: میرے چچا کے بیٹے انس نے اپنے دوست سے کرایہ پر گاڑی لی تھی اسی گاڑی میں وہ اپنے گھر والوں کو سفر پر لے گیا ،راستہ میں ایکسیڈنٹ ہوا ،جس میں میرے چچا کے بیٹے اپنی والدہ ،بھائی ،پھوپھو ،پھوپھا اور ایک کزن سمیت جان بحق ہوگئے اور گاڑی مکمل طور پر تباہ ہوگئی،  اب گاڑی کا مالک ان کے والد سے تاوان مانگ رہے ہیں ،کیا شرعاً ان کے والد کے ذمہ لازم ہے کہ وہ مالک کو تاوان ادا کرے ؟انس مرحوم کا کوئی ترکہ نہیں ہے وہ اپنے والد کے زیر کفالت تھا کالج میں پڑھتا تھا؟
جواب: واضح رہے کہ رینٹ پر لیا ہوا سامان استعمال کنندہ کے پاس بطور امانت ہوتا ہے ،بغیر قصد و کوتاہی کے اگر وہ سامان گم ہو جائے یا ٹوٹ جائے تو استعمال کنندہ سے اس کی قیمت وصول کرنا جائز نہیں،البتہ غفلت و کوتاہی کی وجہ سے ہونے والے نقصان کا تاوان نقصان کرنے والے سے  وصول کرنا جائز ہوتا ہے۔اگر مالک(موجر)اور رینٹ پر لینے والے(مستاجر) کے درمیان معاہدہ ہو کہ مستاجر بہر صورت نقصان کا ذمہ دار ہوگا تویہ ایک وعدہ ہےجس کی پاس داری  اخلاقًا  لازم ہے،  بلا وجہ اس کےخلاف کر نا اللہ تعالی کو نا پسند اور اخلاقی جرم ہےلیکن قضاءً  اس کو پورا کرنے پر مجبور نہیں کیا جا سکتا۔لہذا صورتِ مسئولہ میں اگر کرایہ پر گاڑی لینے والے کی جانب سےبغیر کسی غفلت اور کوتاہی کے حادثہ ہوا تو ایسی صورت میں اس کا تاوان کرایہ پر لینے والے پر لازم نہیں اور اگر اس کی غلطی اور کوتاہی سے حادثہ ہوا ہو تو پھر اس کے ترکہ سے تاوان ادا کیا جائے گا، اس  کے والد  سے  تاوان وصول نہیں کیا جاسکتا۔الدر المختار میں ہے:"(ولا يجمع بينهما) أي... ولا ضمان وقطع أو أجر..... وفي الرد: قوله( أو أجر) أي ولا ضمان وأجر؛ كما لو استأجر دابة ليركبها ففعل وجب الأجر ولا ضمان وإن عطبت."(الدر المختار مع رد المحتار،259/1، سعيد)مجلۃ الاحکام العدلیہ میں ہے:"(المادة 600) المأجور أمانة في يد المستأجر إن كان عقد الإجارة صحيحا أو لم يكن.( المادة 601) لا يلزم الضمان إذا تلف المأجور في يد المستأجر ما لم يكن بتقصيره أو تعديه أو مخالفته لمأذونيته.( المادة 602) يلزم الضمان على المستأجر لو تلف المأجور أو طرأ على قيمته نقصان بتعديه. مثلا لو ضرب المستأجر دابة الكراء فماتت منه أو ساقها بعنف وشدة هلكت لزمه ضمان قيمتها.... (المادة 607) لو تلف المستأجر فيه بتعدي الأجير أو تقصيره يضمن."(مجلة الاحكام العدلية، ‌‌الكتاب الثاني: في الإجارات، ‌‌الباب الثامن في بيان الضمانات،  ‌‌الفصل الثاني: في ضمان المستأجر،ص: 112نور محمد كراتشي)وفیہ ایضا:"(مادة 916) أتلف صبي مال غيره يلزم الضمان من ماله وإن لم يكن له مال ينتظر إلى حال يسر ولا يضمن وليه.(مجلة الاحكام العدلية، ‌‌الكتاب الثامن في الغصب والإتلاف،‌‌الباب الثاني: في بيان الإتلاف، ‌‌الفصل الأول في الإتلاف مباشرة، ص: 177، نور محمد۔" كراتشي)فقط والله اعلم
                                                  
عنوان: ماں کے نیچے بچہ دب کر مرجائے تو کفارہ کا حکم
سوال: کیا فرماتے ہیں علماء کرام اس مسئلہ کے بارے میں کہ بچہ رات کو سوتے ہوئے ماں کے نیچے آکر دب گیا ،جس سے اس کی موت ہوگئی،تو کیا بچے کی ماں پر کفارہ لازم ہوگا،  حال آں کہ ماں نے احتیاط  کی تمام تدابیر اختیار کی تھیں؟ اس بارے میں بعض علماء کہتے ہیں کہ احتیاط  کے لیے تکیہ وغیرہ رکھا ہو تو پھر کفارہ لازم نہیں۔نیزہمارے ہاں کے بعض قدیم فضلاء دارالعلوم دیوبند میں سے ایک حضرت فرماتے ہیں کہ اس بارے میں ایک فتوی عدمِ کفارہ کے بارے میں ہے!
جواب: بچے  کا رات  کو  سوتے  وقت  ماں کے نیچے آکر دب کر مرجانا قتل جاری مجری خطا ہے ،  جس میں عاقلہ پر دیت اور عورت پر کفارہ لازم ہے ۔  عدمِ  کفارہ  کا  فتویٰ  ہمارے  علم  میں نہیں ۔در مختار  میں ہے :"(و) الرابع (ما جرى مجراه) مجرى الخطأ (كنائم انقلب على رجل فقتله)؛ لأنه معذور كالمخطئ (و موجبه) أي موجب هذا النوع من الفعل و هو الخطأ و ما جرى مجراه (الكفارة و الدية على العاقلة) و الإثم دون إثم القاتل؛ إذ الكفارة تؤذن بالإثم؛ لترك العزيمة." (الدر المختار 6/531)مولانا محمد یوسف لدھیانوی رحمہ اللہ لکھتے ہیں :س… ہمارے علاقے کی عورتیں بچوں کو اپنے ساتھ ایک بستر پر رات کے وقت سلاتی ہیں، چند واقعات ایسے رونما ہوئے ہیں کہ عورتوں کے یہ بچے اکثر سوتے میں ان عورتوں کے نیچے آکر مرجاتے  ہیں، تو یہاں کے لوگ ان عورتوں کو دو مہینے تک متواتر روزے رکھنے پر مجبور کرتے ہیں، یہاں بہت سے علماء سے اس کے بارے میں جواب طلب کیا، لیکن صحیح جواب سے محروم ہوں۔ اس  لیے آپ صاحبان سے اس کے بارے میں صحیح جواب اور  راہ نمائی کی ضرورت ہے۔ج… اگر عورت کی کروٹ کے نیچے آکر بچہ مرجائے تو یہ “قتل خطا” ہے، اور “قتل خطا” کا حکم خود قرآنِ کریم میں منصوص ہے کہ ایک تو دیت واجب ہوگی جو عورت کے قبیلہ کے لوگ اولیائے مقتول کو ادا کریں گے، دُوسرے قاتل کے ذمہ دو مہینے کے پے درپے روزے لازم ہوں گے، اس  لیے ایسی عورتوں پر دو مہینے کے پے در پے روزے لازم ہیں۔"(آپ کے مسائل اور ان کاحل ،ج: 10 ص: 30)فقط واللہ اعلم
                                                  
عنوان: کاروبار کے لیے کسی سے رقم لینا
سوال: میں اپنے دوست سے کاروبار  کے لیے پانچ لاکھ روپے لےرہاہوں اور  دو  سال میں واپس لوٹانے کا وعدہ کر رہا ہوں، کیوں کہ وہ  پیسے میں  دودھ کے کام میں لگاؤں  گا، تو  ہر کوئی  یہ چاہتا ہے کہ اس کو اپنے پیسوں کے بدلہ کچھ نفع مل جائے۔ سوال یہ ہے کہ اگر میں اس سے پہلے رقم  متعین کرلوں کہ پانچ لاکھ کے بدلے میں چھ لاکھ دوں گادو سال کے عرصہ میں ہر ماہ قسط کے اعتبار سے، اور نفع نقصان میرا ہوگا۔ شرعًا یہ معاملہ درست ہے؟ یا کوئی اور صورت کی رہنمائی فرمادیں!
جواب: صورتِ مسئولہ میں  سائل کا اپنے دوست  سے پانچ لاکھ روپے لےکر  دوسال کے دورانیہ    میں قسط وار  اُسے چھ لاکھ واپس کرنا  طے کرنا یعنی پانچ لاکھ  کی قرض رقم  پر  ایک لاکھ روپے اضافی دینا ،شرعاً  یہ معاملہ   صریح  سود  اور حرام ہے ۔ اگر سائل  کو کاروبار کے لیے رقم کی ضرورت ہے تو  اس کا طریقہ یہ ہے کہ سائل اپنے دوست کو اپنے کاروبار میں شریک کرے،  یعنی  اپنے دوست سے رقم لے کر بطورِ شراکت وہ رقم اپنے کاروبار میں لگا ئے ۔شراکت  کی صورت میں  دونوں شریک  حاصل شدہ نفع  کا جو تناسب باہمی رضامندی سے  طے کرنا چاہیں کرسکتے  ہیں ،البتہ نقصان ہرشریک  پر اس کے سرمایہ کے بقدر  آئے گا،کسی  شریک کا یہ شرط لگانا کہ میں نقصان نہیں اٹھاؤں گا ،نقصان صرف تمہارے کھاتے میں جائےگا ،جائز نہیں ہے۔باقی کاروبار صرف ایک شریک کرےگایا دونوں ؟ توباہمی رضامندی سے صرف ایک شریک کے ذمے  کام لگاناکہ تنہا ایک شریک کاروبار کرے گا ،یہ شرط لگانا درست ہے اور کام کرنے والے شریک کے لیے کام نہ کرنے والے شریک  کی نسبت  نفع زیادہ مقرر کرنا بھی درست ہے، لیکن واضح رہے کہ کام کرنے والے  کے لیے اضافی رقم  مقرر کرنا  کام کی اجرت کے طور پر نہ ہو،  بلکہ نفع  میں اضافہ کے طور پر ہو ،اس لیے کہ شریک کا اجیر بننا درست  نہیں ہے ۔اور اگر آپ کا سرمایہ بالکل بھی نہیں ہے، صرف دوست کا سرمایہ ہوگا تو یہ عقد "مضاربت" ہے، اس صورت میں  جواز کا طریقہ یہ ہوگا کہ حاصل شدہ نفع کا فیصدی تناسب طے کریں، اور خدانخواستہ نقصان ہوا تو پہلے نفع سے نقصان کو پورا کیا جائے گا، نقصان کے ازالے کے بعد جو نفع بچے گا اس کو باہم طے کردہ تناسب سے تقسیم کیا جائے گا، اور اگر نقصان اتنا ہوگیا کہ  اس کے ازالے میں مکمل نفع ختم ہوگیا تو  مضارِب (ورکنگ پارٹنر/ سائل) کو کچھ نہیں ملے گا، اور انویسٹر کو بھی نفع نہیں ملے گا، اور اگر نقصان اتنا بڑھ گیا کہ نفع بھی اس میں ختم ہوگیا اور اب بھی نقصان باقی ہے تو اصل رقم (سرمائے) سے اس کا ازالہ کیا جائے گا، سائل اس نقصان کا ذمے دار نہیں ہوگا، بشرطیکہ اس کوتاہی سے نقصان نہ ہوا ہو۔وفی رد المحتار لابن عابدین:"(قوله: كل قرض جر نفعا حرام) أي إذا كان مشروطا كما علم مما نقله عن البحر....الخ"(کتاب البیوع،باب المرابحۃ والتولیۃ،فصل فی القرض، مطلب کل قرض جر نفعاً حرام،ج:۵،ص:۱۶۶،ط:سعید)وفي الفتاوي الهندية  لمولانا نظام وجماعته:" أما شركة العنان فهي أن يشترك اثنان في نوع من التجارات....... والمساواة في رأس المال ليست بشرط ويجوز التفاضل في الربح مع تساويهما في رأس المال....الخ"( كتاب الشر کۃ ،الباب الثالث فی شرکۃ العنان ،الفصل الاول ،ج:۲،ص:۳۲۰،ط:ماجدیۃ)وفیہ ایضاً:" لو كان المال منهما في شركة العنان والعمل على أحدهما إن شرطا الربح على قدر رءوس أموالهما جاز....الخ"( كتاب الشر کۃ ،الباب الثالث فی شرکۃ العنان ،الفصل الثاني ،ج:۲،ص:۳۲۱،ط:ماجدیۃ)وفی رد المحتار لابن عابدین:"والوضيعة بينهما على قدر رأس مالهما أبدا هذا حاصل ما في العناية ... (و الربح على ما شرطا) ... و قيد بالربح؛ لأن الوضيعة على قدر المال و إن شرطا غير ذلك، كما في الملتقى وغيره."(كتاب الشرکۃ،مطلب  فی شرکۃ العنان،ج:۴،ص:۳۰۵،۳۱۲،۳۱۳،ط:سعید)فقط واللہ اعلم
                                                  
عنوان: قرض پر نفع لینا سود ہے، زمین کو محل ِ وقوع متعین ہونے سے پہلے منافع کے ساتھ  فروخت کرنا جائز نہیں
سوال: میرے دفتر کے ایک صاحب جو اکاؤنٹ آفیسر رہے ہیں، سرکار ان ملازمین کو جن کی سروس زیادہ ہوتی اور ریٹائر منٹ کے قریب ہوتے، کم قیمت پر زمین دیتی تھی، میرے آفیسر کا  کام یہ تھا کہ وہ ان ملازمین کی طرف سے رقم جمع کرواکر اور ان کو راضی کرکے زمین دلانے کا کام کرتے تھے، اور ان سے تحریری معاہدہ کرلیتے تھے، زمین ملنے کی صورت میں جو ضرور ملنے تھی ، کچھ رقم پیشگی اور بعد میں بقیہ رقم جو طے کرتے تھے ، دلاتے تھے، یہ ایک باقاعدہ ان کا اور کچھ لوگوں کا طریقہ کار تھا، جو اس کام میں ملوث تھے،  بعد میں یہ لوگ  اس زمین کو زیادہ قیمت پر فروخت کرکے منافع آپس میں تقسیم کرتے تھے ، اور جس ملازم کو زمین ملنی  ہوتی تھی ، اس کو معاہدے کے تحت کم رقم دیتے تھے اور وہ ملازم اس بات کا پابند ہوتا تھا کہ یہ لوگ جس کو وہ زمین فروخت کریں ، وہ ملازم کورٹ میں کھڑے ہوکر  اس خریدا ر کے نام ٹرانسفر کرائے گا  ، اور منافع میں سے  کوئی رقم نہیں مانگے گا۔ میرے آفیسر بھی اس کام میں شامل تھے۔2015ء میں میرا ریٹائرمنٹ تھا اور 37 سالہ سروس اور عہدے کی مناسبت سے فیڈرل گورنمنٹ امپلائز ہاؤسنگ فاؤنڈین کی طرف سے مجھے اسلام آباد میں سیکٹر f-14/ f-15 میں زمین لازمی ملنی تھی ، میں خود درخواست جمع کروا رہا تھا اور ممبر شپ کے لیے میرے پاس رقم موجود تھی اور میں رقم جمع کروارہاتھا ، لیکن اسی دوران بہاولپور ڈی ایچ اے میں عام لوگوں کی قرعہ اندازی کے ذریعے زمین الاٹمنٹ کرنے کا اعلان ہوا ، ہمارے آفیسر نے دونوں جگہ میرے نام کی زمین جو اسلام آباد میں فیڈرل گورنمنٹ کی طرف سے ملنی تھی،  اس میں  اور بہاول پور ڈی ایچ اے میں بھی دونوں جگہ درخواست جمع کرائی اور ممبر شپ کی فیس بھی انہوں نے ادا کی ۔میرے آفیسر نے فیڈرل گورنمنٹ  کی طرف سے میری زمین کے لیے درخواست 14/9 کو  میرے افسران بالا سے عہدے کی تصدیق کرواکر جمع کرائی اور فیس بھی جمع کروائی اور رسید اپنے پاس رکھ لی۔اب ہوا یوں کہ بہاول پور ڈی ایچ اے سے یکم جنوری کو ایک مراسلہ جاری ہوا، جس میں مجھے دو سو پچاس گز یا دس مرلہ زمین کی الاٹمنٹ کی رضامندی کی اطلاع دی گئی اور دو لاکھ ستاون ہزار اسی روپے جمع کروانے کو کہا گیا ، لیکن میرے آفیسر نے حسبِ وعدہ رقم جمع نہیں کروائی اور معاملے سے مکر گئے۔25 جنوری یعنی چھ ماہ بعد فیڈرل گورنمٹ نے میرے نام لیٹر جاری کیا ، جس میں زمین کی الاٹمنٹ کی منظوری کی اطلاع دی گئی اور اکیس دن کے اندر 10 لاکھ روپے جمع کروانے کی ہدایت کی گئی ، یہ رقم بھی میرے آفیسر جمع نہیں کروائی ۔جولائی 2021ء کو اچانک  خبر آئی کہ اگست میں  اسلام آباد f-14/f-15 سیکٹر کی زمین کی قرعہ اندازی ہے ، لیکن اس میں صرف وہی لوگ شامل ہوں گے،  جنہوں نے دس لاکھ کی قسط جمع کرائی ہوگی ، اب ممبر شپ اور پہلی رسید میرے پاس نہیں تھی ، آفیسر نے اپنے پاس رکھی تھی،  اس وجہ سے میری طرف سے  دوسری قسط جمع نہیں کروائی جا سکی ، اس دوران ایک پارٹی نے  مجھ سے رابطہ کیا اور ممبر شپ کی رقم 50000 اور دس لاکھ کی جو جمع کروانی تھی ، وہ ادا کرنے اور مزید منافع دینے کا معاہدہ کرنے کو کہا ، جس میں یہ طے ہوا کہ ایڈوانس میں اتنی رقم دے رہے ہیں اور آپ کی زمین کے کاغذات ہم لے رہے ہیں اور بقیہ قسطیں قانونی معاملات ہم خود دیکھیں گے ، ہم جس کو زمین فروخت کریں ، اس میں آپ کا کوئی اختیار نہیں ہوگا، ان کے ساتھ میرا معاملہ طے ہوگیا۔اب زمین میرے نام نکل چکی ہے، اورمیں  حسبِ معاہدہ زمین ان کو دینے کا پابند ہوں۔اب میرے آفیسر نے جتنی رقم جمع کروائی تھی، وہ میں ان کو دے چکا ہوں اور مزید دس لاکھ منافع کے طور پر دینے کو تیار ہوں ، لیکن وہ اس پر تیار نہیں ہیں اور منافع میں آدھا حصہ مانگ رہے ہیں،حالانکہ میرا ان سے کوئی معاہدہ نہیں  ہوا تھا۔سوال یہ ہے کہ :اب مجھے آفیسر کو کتنی رقم ادا کرنی ہے؟ اور کس طریقے سے ادا کروں ؟ میری راہ نمائی کی جائے تاکہ آخرت میں کسی قسم کی پکڑ نہ ہو۔
جواب: 1۔صورتِ مسئولہ میں اگر سائل کا بیان واقعۃً صحیح اور درست ہے کہ سائل نے مذکورہ آفیسر صاحب سے کسی قسم کا کوئی معاہدہ نہیں کیا  تھا، بلکہ سائل اپنی  ممبرشپ فارم کی فیس  خود جمع کروانا چاہتا تھا ،  لیکن آفیسر صاحب نے سائل  کو کہا کہ :"آپ فیس   جمع نہ کروائیں  ، میں جمع کرواتا ہوں اور آفیسر صاحب نے ممبر شپ کی فیس اور اس کے بعد دس لاکھ روپے  کی ایک قسط جمع کروائی اور اس کے بعد بقیہ قسطیں  جمع نہیں کروائیں ،  پھر وہ  اپنے وعدہ سے   مکر گئے ، اور  سائل نے کسی دوسرے فریق سے معاہدہ کیا اور انہوں نے بقیہ قسطیں ادا کیں تو جتنی رقم آفیسر صاحب نے سائل کی طرف سے جمع کروائی تھی ، اگر انہوں نے یہ رقم سائل کی طرف سے بطورِ قرض جمع کروائی تھی تو وہ   رقم سائل پر قرض ہو گئی تھی اور سائل پر و ہی رقم لوٹانا لازم تھا ، اب جب سائل اتنی رقم اپنے دوست  آفیسر صاحب کو واپس کر چکا ہے تو  آفیسر صاحب  کے لیے  سائل سے مزید رقم یا زمین کے منافع کا مطالبہ کرنا شرعاً درست نہیں ہے۔2۔ سائل کے لیے ملنے والی  زمین کو اپنے  قبضہ میں لینے  سے پہلے صرف فائل یا کاغذات کی بنیاد پر  نفع کے ساتھ فروخت کرنا جائز نہیں، جب کہ زمین کا محلِ وقوع متعین نہ ہو ، البتہ جتنے پیسے سائل نے سرکار کو جمع کروائے ہیں اتنی ہی رقم  میں فروخت کرنا جائز ہے ، لیکن اگر سائل کو الاٹ ہونے والی زمین کا محل ِ وقوع متعین ہوجائے تو  پھر سائل کے لیے اس کو  نفع کے ساتھ فروخت کرنا بھی جائز ہوگا۔درر الحكام شرح غرر الأحكام میںہے:"أن الديون تقضى بأمثالها۔"(الكتاب الرابع عشر الدعوى، (المادة 1613) الدعوى هي طلب أحد حقه من آخر في حضور القاضي: 2 /261،ط: دار إحياء الكتب العربية)البحر الرائق شرح كنز الدقائق میں ہے:"الديون تقضى بأمثالها۔"(كتاب الدعوى: 7/ 191، ط: دار الكتاب الإسلامي)فتاوی  شامی میں ہے:"فإن الديون تقضى بأمثالها فيثبت للمديون بذمة الدائن مثل ما للدائن بذمته فيلتقيان قصاصًا."(كتاب الرهن، ‌‌فصل في مسائل متفرقة: 6/ 525، ط: سعید)فقط و اللہ اعلم
                                                  
عنوان: تقسیمِ میراث کی چند صورتیں
سوال: ترکے کی تقسیم میں رہنمائی کر دیں:1.میت کی 2 بیٹیاں اور شوہر ہے؟ تقسیمِ ترکہ کی کیا صورت  ہوگی؟2.میت کی ایک بیوہ  اور دو  بیٹیاں ہیں ۔3.میت کا شوہر اور 2 بیٹے ہیں۔4.میت کی ایک بیوہ  اور 2 بیٹے ہیں۔
جواب: 1.پہلی صورت میں جب کہ مرحومہ بیوی کے ورثاء میں صرف شوہر اور دو بیٹیاں ہیں اس صورت میں مرحومہ کے کل ترکہ کو آٹھ حصوں میں تقسیم کیا جائے گا جس میں سے 3،3 حصے مرحومہ کی ہر ایک بیٹی کو اور 2 حصے مرحومہ کے شوہر کو ملیں گے۔2.دوسری صورت میں مرحوم شوہر کے ترکہ کو 16 حصوں میں تقسیم کیاجائے گا، جس میں 7،7حصے ہر ایک بیٹی کو اور 2 حصے مرحوم کی بیوہ کو ملیں گے۔3.تیسری صورت میں جب کہ مرحومہ کے ورثاء میں شوہر اور دو بیٹے ہیں ، مرحومہ کے ترکہ کو 8 حصوں میں تقسیم کیاجائے گا، شوہر کو 2 حصے اور ہر ایک بیٹے کو 3،3 حصے ملیں گے۔4.چوتھی صورت میں شوہر مرحوم شوہر کا ترکہ 16 حصوں میں تقسیم ہوگا، جس میں سے 7،7حصے ہر ایک بیٹے کو اور اور دو حصے بیوہ کو ملیں گے۔ فقط واللہ اعلم
                                                  
عنوان: ڈبے کے ساتھ وزن کرنا
سوال: مٹھائی، کھجور یا کوئی بھی چیز جو وزن کر کے بیچی جاتی ہو اس کو ڈبے سمیت وزن کرنے کا کیا حکم ہے؟ اگر یہ چیزیں پیکنگ کے وزن کے ساتھ بیچی جائیں تو کیا یہ دھوکہ  تو نہیں ہے؟
جواب: واضح رہے کہ ہر ایسی چیز جو خریدار کے ہاتھ میں نہیں دی جاسکتی مگر کسی تھیلی میں ڈال کر دی جاتی ہو یا وہ چیز ایسی ہو کہ اس کو تھیلی وغیرہ میں دینا عرف و رواج میں معیوب سمجھا جاتا ہو اور اس کو ڈبے میں دیا جاتا ہو جیسے کہ مٹھائی وغیرہ تو چونکہ اس کا عام رواج ہے جو کہ خریدنے والوں کو بھی معلوم ہوتا ہے اوروہ  ڈبے کے اندر ہی مٹھائی لینا چاہتے ہیں تو اس طرح کرنا شرعا جائز ہے۔ لہذا صورتِ مسئولہ میں مذکورہ اشیاء کا ڈبے میں ڈال کر فروخت کرنے  کا عرف اتنا عام ہو چکا ہے کہ ہر کس و ناکس کو اس بات کا اچھی طرح علم ہوتا ہے کہ مٹھائی ڈبے کے وزن کے ساتھ بیچی جاتی ہے جس کے نتیجے میں مٹھائی کا وزن کم ہو جاتا ہے اور اس پر کسی کو کوئی اعتراض بھی نہیں ہوتا تو ایسی صورت میں بتلائے بغیر مٹھائی کو ڈبے کے وزن کے ساتھ بیچنا جائز ہوگا۔ احیاء علوم الدین میں ہے:وكل من خلط بالطعام ترابا أو غيره ثم كاله فهو من المطففين في الكيل وكل قصاب وزن مع اللحم عظما لم تجر العادة بمثله فهو من المطففين في الوزن وقس على هذا سائر التقديرات(کتاب آداب الکسب والمعاش، ص:78، ج:2، ط:دار المعرفة)فقط واللہ اعلم
                                                  
عنوان: گاڑی بکنگ کرواکراون پر بیچنا
سوال: کار کمپنی گاڑی کی قیمت وصول کرکے ایک مقررہ مدت تک ڈلیوری کرتی ہے،وہ گاڑی آپ بغیر رجسڑیشن کسی بھی شخص کو اس کی قیمت سے زیادہ رقم دے کرفوری طور پر مالک بن جاتے  ہیں ، اس میں کمپنی کوئی  زائد رقم وصول کرتی ہے ۔ یہ سیکنڈ پارٹی سیل پرچیز ہوتی  ہے۔
جواب: آپ کا سوال  غالبا  گاڑی اون پر  لینے سے متعلق ہے ،کمپنی سے گاڑی اون پر لینے کی   ہماری معلومات کے مطابق    چند صورتیں ہو سکتی ہیں:1)  گاڑی لینے والے نے  گاڑی کمپنی سے بک کرالی ہو،گاڑی کی قیمت بھی طے ہوچکی  ہو، اور کمپنی نے گاڑی کی ڈیلیوری  بکنگ کے کچھ مہینے بعد دینی ہو، اب گاہگ کمپنی سے کہے کہ میں مدت مقررہ سے پہلے گاڑی حاصل کرنا چاہتا ہوں، اور کمپنی گاہگ سے اضافی رقم (اون  منی)لے کر اسے گاڑی جلدی دے دے، تو یہ صورت ناجائز ہے، اور کمپنی کو یہ اضافی رقم  لینے کا شرعًا حق نہیں، ہاں اگر  اضافی رقم (اون منی)  وصول کیے بغیر  کمپنی گاڑی مقررہ مدت سے پہلے حوالے کردے، تو یہ جائز ہے۔2)  اگر بکنگ کے وقت ہی  کمپنی گاہگ  کو بتادے کہ تاخیر سے گاڑی ملنے کی صورت میں اتنی قیمت ہوگی، اور اگر گاڑی جلدی چاہیے تو اتنی ہوگی، اور   پھر گاہگ  جلدی لینے پر رضامند ہوجائے اور اس پر معاملہ طے پاجائے تو یہ درست ہے،  اور اس صورت میں کمپنی نے جو زائد قیمت ابتدا میں ہی طے کی ہے وہ کمپنی کے لیے لینا جائز ہوگا، خواہ اسے اون منی کا نام دیا جائے۔   البتہ اگر یہ طے کر لیا گیا کہ گاڑی اون منی لیے  بغیر گاڑی تاخیر سے دی جائے گی، تو  پھر  (جیساکہ نمبر 1 کے تحت لکھا گیا ہے کہ) اس صورت میں  یہ جائز نہیں ہوگا کہ بعد میں گاڑی جلد دینے  کے لیے اضافی پیسے (اون منی کی مد میں)   دیے یا لیے جائیں۔3)  اگر عقد کے شروع میں دونوں صورتوں (تاخیروالی بلا زیادتی کے اور جلدی والی "اون منی"  کی  زیادتی  کے ساتھ)  میں سے کسی ایک صورت کو متعین نہیں کیا گیا تو بھی یہ معاملہ جائز نہ ہوگا۔4)  گاڑی تو مقررہ وقت پر  یا پہلے بکنگ کروانے والے کو مل گئی ،لیکن گاڑی کی رجسٹریشن سے پہلے کوئی اور شخص اس بکنگ کروانے والے سے  اون (اوپر قیمت) پرخریدنا چاہتا ہےتو بکنگ کروانے والا  اپنے  نام پرکروانے کے بجائےبراہِ راست اسی خریدار  کے نام پر رجسٹریشن کرواتا ہے، اب اس صورت میں کمپنی اون میں سے حصہ دینے کی شرط پر اس خریدار کے نام پررجسٹریشن کرتی ہے، ورنہ نہیں کرتی، بلکہ بکنگ کروانے والے کے نام پر کرتی ہے،تو  اس صورت کا حکم یہ ہے کہ شرعًا کمپنی کا اس چیز کے  لیے خریدار سے  اون میں سے منافع  کا مطالبہ کرنا شرعًا درست نہیں ہے، البتہ بکنگ کروانے والے کا گاڑی قبضہ میں آجانے  کے بعد  اضافی قیمت پر  بیچنا  شرعًا  درست  ہے۔امام ابو جعفر طحاوی ؒ فرماتے ہیں:«حَطِيطَةُ الْبَعْضِ مِنَ الدَّيْنِ الْمُؤَجَّلِ، لِيَكُونَ سَبَبًا لِتَعْجِيلِ بَقِيَّتِهِ، فَكَرِهَ ذَلِكَ مَنْ كَرِهَهُ مِمَّنْ ذَكَرْنَا، وَأَطْلَقَهُ مَنْ سِوَاهُ مِمَّنْ وَصَفْنَا، وَكَانَ الْأَصْلُ فِي ذَلِكَ أَنَّ الْأَمْرَ لَوْ جَرَى فِي ذَلِكَ بَيْنَ مَنْ هُوَ لَهُ، وَبَيْنَ مَنْ هُوَ عَلَيْهِ بِالْوَضْعِ وَالتَّعْجِيلِ عَلَى أَنَّ كُلَّ وَاحِدٍ مِنْهُمَا مَشْرُوطٌ فِي صَاحِبِهِ، كَانَ وَاضِحًا أَنَّ ذَلِكَ لَا يَجُوزُ، وَأَنَّهُ كَالرِّبَا الَّذِي جَاءَ الْقُرْآنُ بِتَحْرِيمِهِ، وَبِوَعِيدِ اللهِ عَزَّ وَجَلَّ عَلَيْهِ، وَهُوَ أَنَّ الْجَاهِلِيَّةَ كَانُوا يَدْفَعُونَ إِلَى مَنْ لَهُمْ عَلَيْهِمُ الدَّيْنُ الْعَاجِلُ مَا يَدْفَعُونَهُ إِلَيْهِمْ مِنْ أَمْوَالِهِمْ حَتَّى يُؤَخِّرُوا عَنْهُمْ ذَلِكَ الدَّيْنَ الْعَاجِلَ إِلَى أَجَلٍ يَذْكُرُونَهُ فِي ذَلِكَ التَّأْخِيرِ، فَيَكُونُونَ بِذَلِكَ مُشْتَرِينَ أَجَلًا بِمَالٍ، فَحَرَّمَ اللهُ ذَلِكَ، وَأَوْعَدَ عَلَيْهِ الْوَعِيدَ الَّذِي جَاءَ بِهِ الْقُرْآنُ، فَكَانَ مِثْلُ ذَلِكَ وَضْعُ بَعْضِ الدَّيْنِ الْمُؤَجَّلِ لِتَعْجِيلِ بَقِيَّتِهِ فِي أَنْ لَا يَجُوزَ ذَلِكَ؛ لِأَنَّهُ ابْتِيَاعُ التَّعْجِيلِ بِمَا يُتَعَجَّلُ مِنْهُ بِإِسْقَاطِ بَقِيَّةِ الدَّيْنِ الَّذِي سَقَطَ مِنْهُ، فَهَذَا وَاضِحٌ أَنَّهُ لَا يَجُوزُ، وَمِمَّنْ كَانَ يَذْهَبُ إِلَى ذَلِكَ مِنْ أَهْلِ الْعِلْمِ أَبُو حَنِيفَةَ، وَمَالِكٌ، وَأَبُو يُوسُفَ، وَمُحَمَّدٌ»(«شرح مشكل الآثار» (11/ 63)، ‌‌بَابُ بَيَانِ مُشْكِلِ مَا رُوِيَ عَنْ رَسُولِ اللهِ صَلَّى اللَّهُ عَلَيْهِ وَسَلَّمَ مِنْ قَوْلِهِ لِبَنِي النَّضِيرِ لَمَّا أَمَرَ بِإِجْلَائِهِمْ مِنَ الْمَدِينَةِ عِنْدَ قَوْلِهِمْ لَهُ: إِنَّ لَنَا دُيُونًا لَمْ تَحِلَّ: " ضَعُوا وَتَعَجَّلُوا "، الناشر: مؤسسة الرسالة)فقط واللہ اعلماگر سائل کو مذکورہ بالا صورتوں  کے علاوہ کسی اور صورت کا حکم مطلوب ہے، تو اس کی صراحت کے ساتھ دوبارہ سوال ارسال کرسکتے ہیں۔
                                                  
عنوان: زیرِ تعمیر بلڈنگ میں فلیٹ بک کروانا، نیز اس کی فلیٹ کو آگے فروخت کرنا
سوال: 1۔میں نے ایک فلیٹ بک کروایا ،  جس کی بلڈنگ ابھی زیرِ تعمیر تھی ، نویں منزل  پر فلیٹ بک کروایا ، جس کی  کل قیمت  92  لاکھ روپے  ہے، جس میں ادائیگی پچاس لاکھ کی، اورپندرہ لاکھ  روپے قسطوں میں ادا کیے  جب کہ ستائیس لاکھ روپے ابھی باقی ہیں، بلڈر نے ایک  رسید  دی جس میں اوپر دی گئی تفصیل درج ہے، اب   پوچھنا  یہ ہے کہ مذکورہ  رقم کی ادائیگی کے بعد اس فلیٹ کی ملکیت میری ہوگی یا نہیں ؟جب کہ ابھی تک نویں منزل کا بالکل وجود ہی نہیں ہے، لیکن      تعمیرکرکےدینا یہ بلڈر کی ذمہ داری ہے، بلڈر  کی دی گئی رسید کے مطابق اس نویں  منزل پر وہ کسی  قسم کا حق حاصل نہیں رکھتا،یعنی خریدو فروخت کے حوالے سے  ۔2۔اگر میں یہ  رسید   کسی دوسرے فرد کو بیچتاہو ں  توشرعا کیا حکم ہے؟ جب کہ دسرے فر د کو اس تمام نوعیت کا علم ہے،آج کل اس طرح کا رواج ہے۔3۔اگر میں 92 لاکھ سے زائد پر  فروخت کروں توشرعا  اس زائد رقم کا کیا حکم ہے؟
جواب: واضح رہےکہ  جس فلیٹ یا گھر کاوجود نہ ہو محض نقشہ بناہو ایسے فلیٹ یا گھر  کی بیع (خرید و فروخت) شے معدوم ہونے کی بنا پر  درست نہیں ہے۔البتہ بلڈر یا اس کا مالک یہ کرسکتا ہے کہ فلیٹ بننے سے پہلے فلیٹ کی خریدوفروخت کی بجائے بیع کا وعدہ  کرلے، اوروعدۂ بیع کی صورت میں باہمی رضامندی سے طے شدہ رقم ایڈوانس کے طورپراداکی جائےاورجب فلیٹ کی عمارت وجودمیں آجائے (یعنی کم از کم اسٹرکچر کھڑا ہوجائے) پھر مکمل طورپرخریدوفروخت کی بات کردی جائے، نیز جب فلیٹ کا ڈھانچا وجود میں آجائے تو اسے آگے فروخت کرنا بھی جائز ہوگا۔لیکن جس نے بلڈر سے وعدہ کیا ہے  وہ آگے اس وقت تک فروخت نہیں کرسکتا جب تک  کہ اس فلیٹ کا اسڑکچر نہ بن جائے۔2۔صرف رسید وصول کرنے سے  مذکورہ بلڈنگ کے غیر تعمیر شدہ  فلیٹ کی ملکیت حاصل نہیں ہوتی، لہذا فلیٹ کی  رسید آگےنفع کے ساتھ  فروخت کرنا شرعا جائز نہیں۔3۔چوں کہ سائل کےلیے مذکورہ فلیٹ یا رسیدکو منافع رکھ کر  آگے  فروخت کرنا ناجائز ہےاس لیے صرف اتنی رقم لے کر  حوالہ کرسکتا ہے جتنی رقم اس نے اب تک جمع کرائی ہے ،اس سے زائد لینا شرعا جائزنہیں ہے، لہذا اگر سائل جمع کردہ رقم سے زائد پر اس رسید کو آگے فروخت کرے گاتو اس کے ذمے لازم ہوگا کہ یہ معاملہ ختم کرے  اورخریدنے والے سے اپنی رسید وصول کرکے اس کو ساری رقم واپس کردے، ورنہ کم ازکم اس کی زائد رقم واپس کردے ، اس زائد رقم کا استعمال سائل کےلیے جائز نہیں ہوگا۔مشکات شریف میں حدیث ہے:"وعنه قال : قال رسول الله صلى الله عليه وسلم : " لا يحل سلف وبيع ولا شرطان في بيع ولا ربح ما لم يضمن ولا بيع ما ليس عندك "(كتاب البيوع، باب المنهي عنها من البيوع :2/ 146،ط:المكتب الاسلامي)فتاوی شامی میں ہے:"ولو بعده على وجه الميعاد جاز لزم الوفاء به؛ لأنّ المواعيد قد تكون لازمةً لحاجة الناس، وهو الصحيح".الدر المختار وحاشية ابن عابدين (رد المحتار) (5 / 277)وفيه ايضا:"وفي جامع الفصولين أيضًا: لو ذكرا البيع بلا شرط ثم ذكرا الشرط على وجه العقد جاز البيع ولزم الوفاء بالوعد، إذ المواعيد قد تكون لازمةً فيجعل لازمًا لحاجة الناس تبايعا بلا ذكر شرط الوفاء ثم شرطاه يكون بيع الوفاء؛ إذ الشرط اللاحق يلتحق بأصل العقد عند أبي حنيفة، ثم رمز أنه يلتحق عنده لا عندهما، وأن الصحيح أنه لايشترط لالتحاقه مجلس العقد. اهـوبه أفتى في الخيرية وقال: فقد صرح علماؤنا بأنهما لو ذكرا البيع بلا شرط ثم ذكرا الشرط على وجه العدة جاز البيع ولزم الوفاء بالوعد".الدر المختار وحاشية ابن عابدين (رد المحتار) (5 / 84)فقط والله اعلم
                                                  
عنوان: جائز شرائط کے ساتھ کسی کمپنی سے معاہدہ کرنا
سوال: ہمارے شہر"ٹنڈو آدم"میں"پاکستان اسمال پاور لومزایسوسی ایشن"کے نام سے ایک کمپنی نے اپنی خدمات پیش کی ہیں،جس کا مقصد کپڑا بنانے والی لومز کے مالکان کےمفادات کا تحفظ اور مسائل کا حل ہے،انہوں نے جو شرائط بصورتِ ہدایات جاری کی ہیں،ان پر نظر فرماکر رہنمائی فرمائیں کہ کسی پاور لومز مالک کا ان شرائط کے ساتھ حلف اٹھا کر کمپنی کے ساتھ معاہدہ کرنا درست ہے یا نہیں،اگر کوئی شرط غیر شرعی ہو تو اس سے بھی آگاہ فرمائیں۔شرائط درج ذیل ہیں:1۔پاور لومز مالکان کے لیے یہ بات ضروری ہے کہ وہ اپنی فیکٹری ایسوسی ایشن میں رجسٹرڈ کروائیں۔2۔پاور لومز مالکان ایسو سی ایشن کے مقرر کردہ ریٹوں کے مطابق کام کرنے کے پابند ہوں گے۔3۔پاور لومز مالکان کے لیے یہ ضروری ہے کہ وہ اپنی فیکٹری میں بنائے جانے والے کپڑے کے آئٹم کوٹھیکے دارکے معیار کے مطابق بنانے کےپابند ہوں گے۔4۔آئٹم کو بنانے میں جو ضروری شرائط ہیں،ان میں اپنی فیکٹری میں روزانہ کی بنیاد پرتمام کپڑاٹیبل پرچیک کرانا لازمی ہوگا۔(مطلب یہ ہے کہ ایک ٹیبل ہوتا ہے،جس کے نیچے سے جب کپڑا گذارتے ہیں تو اس کپڑے میں جو نقص ہوتا ہے وہ معلوم ہوجاتا ہے)5۔اگر کوئی ٹھیکے دار کسی بھی ورائٹی میں ایسوسی ایشن کے مقرر کردہ ریٹوں میں کمی کرےتو مالکان اپنی شکایت ایسوسی ایشن کمیٹی میں کرنے کے پابند ہوں گے۔6۔پاور لومز مالکان کے لیے یہ بات ضروری ہے کہ وہ ٹھیکے دار کی جو بھی ورائٹی بنائے اس کی مکمل معلومات اور اپنے کام کی تفصیل اپنے ٹھیکے دار سے لکھ کر لیں گے۔7۔پاور لومزمالکان کے لیے ضروری ہے کہ ورائٹی کی تمام تفصیل کے تمام ریکارڈ کو اپنے پاس محفوظ رکھیں اور ٹھیکے دار کی طلبی پر ریکارڈ دکھانے کے پابند ہوں گے۔8۔کسی بھی ورائٹی کی مزدوری جو کہ ریٹ لسٹ میں نہیں ہےاس ورائٹی کے ریٹ ٹھیکہ دار اور لوم والا مل کرمقرر کرسکتے ہیں۔9۔پاور لومز مالکان کسی بھی کپڑے یا دھاگہ کے خراب آنے کی صورت میں ٹھیکے دار سے شکایت کرسکتےہیں،دیگر صورت میں ٹھیکے دار کو 15 یوم کا ٹائم دے کر دوسرے ٹھیکے دار سے کام کرسکتے ہیں یا ایسوسی ایشن میں جاکر اپنی شکایت کا ازالہ کرواسکتے ہیں۔10۔پاور لومز مالکان کی جانب سے کپڑا خراب بنانے کی شکایت کی صورت میں ٹھیکے دار جرمانہ یا کلیم وصول کرسکے گا،بصورتِ دیگر ایسوسی ایشن کمیٹی میں جا کر اس مسئلہ کو حل کیا جائے گا۔11۔مستقبل میں آنے والی صورتِ حال کے پیشِ نظر ریٹ کی موجودہ لسٹ میں اضافہ ٹھیکے دار کی مشاورت سے ایسو سی ایشن کرے گی اور آپ کو اطلاع دی  جائے گی۔12۔کپڑے کی جو بھی ورائٹی ہوگی اس کے ریٹ ایسوسی ایشن مقرر کرے گی،ریٹ چاہے کپڑے کے ہوں یا مزدور کے،ایسوسی ایشن ہی مقرر کرے گی اور آپ اس کے پابند ہوں گے۔
جواب: صورتِ مسئولہ میں ذکر کردہ اکثر شرائط کا تعلق انتظامی امور سے ہے،جس کا مقصد پاور لومزکے مالکان کو معیاری کپڑا بنانے کاپابند کرناہےیا ان شرائط کا تعلق فیکٹری کےنظم وضبط سے ہے، شرط نمبر(10)کے علاوہ باقی شرائط میں شرعاً کوئی قباحت نہیں ہے،لہذا اگر ان شرائط کےتحت مذکورہ کمپنی کے ساتھ کوئی معاہدہ کیا جائے تو اس معاہدہ کی پاسداری لازم ہوگی۔نمبر(10)میں جو شرط ذکرگئی ہے،اس میں شرعاًیہ قباحت ہے کہ ٹھیکے دار کو  کپڑا خراب بنانے کی صورت میں پاور لومز مالکان سےمالی جرمانہ وصول کرنے کا حق نہیں ہوگا،البتہ اگرپاور لومز مالکان نے کوئی کپڑا خراب بنایا ہے تو اس صورت میں ٹھیکے دار کوپاور لومز مالکان سےوہ کپڑالینے یا نہ لینے کا اختیار حاصل ہوگا،یعنی اگر ٹھیکے دار چاہےتو پاور لومز مالکان سے اس خراب کپڑے کو ہی لے لےاور نہ چاہے تو اس خراب کپڑے کو نہ لے،بلکہ پاور لومز مالکان کو واپس کرکے اپنے پیسے واپس لے لے۔درر الحکام فی شرح مجلۃ الاحکام میں ہے:"وإذا كان المصنوع غير موافق للأوصاف المطلوبة فإن كان النقص الموجود فيه من قبيل العيب فللمستصنع خيار العيب وإن كان من قبيل الوصف؛ فله خيار الوصف إن شاء قبله وإن شاء رده."(ألكتاب الاول، الباب السابع، الفصل الرابع، المادة:392، ج:1، ص:425، ط:دارالجيل)رد المحتار میں ہے:"مطلب في التعزير بأخذ المال (قوله لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز. اهـ. ومثله في المعراج، وظاهره أن ذلك رواية ضعيفة عن أبي يوسف. قال في الشرنبلالية: ولا يفتى بهذا لما فيه من تسليط الظلمة على أخذ مال الناس فيأكلونه اهـ ومثله في شرح الوهبانية عن ابن وهبان."(كتاب الحدود، باب التعزير، ج:4، ص:61، ط:سعيد)فقط واللہ اعلم
                                                  
عنوان: جاز کیش سے رقوم کی منتقلی پر زائد رقم وصول کرنا
سوال: میری  جاز کیش  اکاؤنٹ  کی دکان ہے اور  اگر کوئی کسٹمر میرے  پاس آ تا ہے تو  میں  اسے  یہ بات بتا کر  کہ بھائی کمپنی ہمیں اس طرح رقم بھیجنے اور نکلوانے پر زیادہ بچت نہیں دیتی ہے، لہذا ہم رقم  ایک ہزار روپے سینڈ کر نے پر آپ  سے دس روپے چارج کریں  گے،  اگر آپ کو منظور ہے تو ہم آ پ کی رقم سینڈ کر دیتے ہیں،  کیا اس طرح کسٹمر کو بتا کر پیسے لینا جائز ہے؟
جواب: صورتِ مسئولہ میں رقوم کی منتقلی پر کمپنی کی جانب سے جب  کوئی فیس وصول نہیں کی جاتی اور کمپنی اپنے نمائندہ کو مقررہ شرح کے مطابق نفع بھی دیتی ہے اور ان کو کسٹمر سے زائد رقم  وصول نہ  کرنے کا پابند بھی کرتی ہے تو اس صورت میں کمپنی کے نمائندوں کے لیے کسٹمر سے زائد رقم وصول کرنا شرعاً ناجائز ہوگا۔ اور یہی حکم ایزی لوڈ کرنے پر زائد رقم وصول کرنے کا بھی ہے، مزید تفصیل کے لیے دیکھیے:ایزی لوڈ کرنے پر کمپنی ریٹ سے زائد وصول کرنے کا حکم فقط واللہ اعلم
                                                  
عنوان: برما میں قرض کی ایک مروجہ صورت کا حکم
سوال: اس وقت ہمارے ملک  "برما"  کے حالات انتہائی تشویشناک ہیں،  ملک کی معیشت  تباہی کے دہانے پر ہے، بالخصوص مسلم طبقہ کافی زبوں حالی کا شکار ہے،  ایک تو کرونا کی مہاماری ہے اور  پھر ملک میں عوام اور فوج کی جھڑپ کی وجہ سے ملک میں کافی پریشان کن حالات ہیں، ایسے حالات میں ملک کی عوام بالخصوص مسلم طبقہ کافی پریشان ہے نا تو کوئی کاروبار ہے اور ناہی روزگار کے مواقع،  لوگوں کی جمع پونجی ختم ہوچکی ہے اور تو اور دو وقت کی روٹی کھانا مشکل ہوگیا ہے،  ملکی بینکوں نے بھی لوگوں کی جمع شدہ رقم دینا بند کردی ہے۔ اب یہاں دریافت طلب امر یہ ہے کہ جو مال دار قسم کے لوگ ہیں، وہ غریب اور متوسط قسم کے لوگوں کی بینک میں جمع شدہ رقم کی ضمانت  لے کر ان کو کچھ کم رقم  دے دیتے ہیں،  مثلاً زید کے بینک میں دس لاکھ روپے جمع ہیں،  اب عمر زید سے یہ کہے کہ تمہارے بینک میں جو  دس  لاکھ روپے ہیں،  میں تمہیں ان کے بدلے نولاکھ روپے دےرہاہوں اور عمر اس بات کی بھی ضمانت لے کہ اگر وہ دس لاکھ روپے ملے تو میرے ہوں گے اور اگر ضائع ہوگئے، تب بھی میں ہی ذمہ دار ہوں گا ، کیا ایسا کرنا جائز ہے؟
جواب: صورتِ  مسئولہ میں مال دار  افراد کا متوسط طبقے  کے افراد کو  مذکورہ طریقہ کار پر رقم فراہم کرنا درحقیقت  قرض دینا اور قرض کی وصولی کو بینک سے رقم ملنے پر موقوف رکھنا ہے،  مذکورہ طریقہ کار دو وجوہات کی وجہ سے شرعًا حرام ہے:1۔ قرض دی گئی رقم سے زائد رقم کی وصولی کی شرط  سودی  شرط ہے۔2۔قرض کی   وصولی بینک سے  ملنے پر موقوف رکھنے کی صورت میں قرض فراہم کی گئی رقم کے ڈوبنے یا زائد ملنے کے خطرے سے خالی نہیں، جو کہ عین قمار ( جوا) ہے۔لہذا مذکورہ طریقہ کار کے مطابق عمل کرنے کی شرعًا اجازت نہ ہوگی۔أحكام القران للجصاص میں ہے:"وَ حَقِيقَتُهُ تَمْلِيكُ الْمَالِ عَلَى الْمُخَاطَرَةِ وَهُوَ أَصْلٌ فِي بُطْلَانِ عُقُودِ التَّمْلِيكَاتِ الْوَاقِعَةِ عَلَى الْأَخْطَارِ."( المائدة: ٩٠، باب تحريم الخمر، ٤ / ١٢٧، ط: دار احياء التراث العربي)احكام القران للجصاص میں ہے:"وَ لَا خِلَافَ بَيْنَ أَهْلِ الْعِلْمِ فِي تَحْرِيمِ الْقِمَارِ وَأَنَّ الْمُخَاطَرَةَ مِنْ الْقِمَارِ قَالَ ابْن عَبَّاسٍ إنَّ الْمُخَاطَرَةَ قِمَارٌ وَإِنَّ أَهْلَ الْجَاهِلِيَّةِ كَانُوا يُخَاطِرُونَ عَلَى الْمَالِ وَالزَّوْجَةِ وَقَدْ كَانَ ذَلِكَ مُبَاحًا إلَى أَنْ وَرَدَ تَحْرِيمُهُ وَقَدْ خَاطَرَ أَبُو بَكْر الصِّدِّيقُ الْمُشْرِكِينَ حِينَ نزلت الم غُلِبَتِ الرُّومُ،وَ قَالَ لَهُ النَّبِيُّ صَلَّى اللَّهُ عَلَيْهِ وَسَلَّمَ زِدْ فِي الْخَطَرِ وَأَبْعِدْ فِي الْأَجَلِ، ثُمَّ حُظِرَ ذَلِكَ وَنُسِخَ بِتَحْرِيمِ الْقِمَارِ وَلَا خِلَافَ فِي حَظْرِهِ."( البقرة: ٢١٩، باب تحريم الميسر، ٢ / ١١، ط: دار احياء التراث العربي)فتاوی شامی میں ہے:"[مَطْلَبٌ: كُلُّ قَرْضٍ جَرَّ نَفْعًا حَرَامٌ](قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا كَمَا عُلِمَ مِمَّا نَقَلَهُ عَنْ الْبَحْرِ، وَعَنْ الْخُلَاصَةِ وَفِي الذَّخِيرَةِ وَإِنْ لَمْ يَكُنْ النَّفْعُ مَشْرُوطًا فِي الْقَرْضِ، فَعَلَى قَوْلِ الْكَرْخِيِّ: لَا بَأْسَ بِهِ وَيَأْتِي تَمَامُهُ."(كتاب البيوع، باب المرابحة و التولية، فصل في القرض،٥ / ١٦٦، ط: دار الفكر)فقط واللہ اعلم
                                                  
عنوان: جس کمپنی میں صرف چار ماہ کام کیا اس میں میرا حصہ ہے یہ نہیں؟
سوال: میرے تین بھائی میرےوالد کی نیابت میں    دادا کے ساتھ ان کے کاروبار میں کام کرتے تھے، پھر کچھ تنازعہ ہوا تو میرے بھائی لوگ ان سے الگ ہوگئے اور کچھ نقدی، ایک فلیٹ اور گاڑی بھی لے لی، یہ اس کاروبار میں میرے والد کا  کا حصہ تھا ا، پھر تینوں بھائیوں، بلکہ میں نے بھی کچھ عرصہ مشترکہ کاروبار کرکے ایک ٹھیکداری کی کمپنی بنائی ، اس کے بعد دیگر بھائیوں نے مجھے اصرار کے ساتھ کہا کہ آپ مدرسہ پڑھو،  آپ کا سب کچھ مجھ پر ہے، تو میں نے پڑھائی شروع کردی ، مدرسہ کا فاضل بنا، اور تیسرا  غیر شادی شدہ بھائی وفات پا گیا، میری فراغت کے بعد بھا ئیوں نے میری نگرانی میں مسجد اور مدرسہ تعمیر کرایا، ہمارا گھر تعمیر ہوا، جسے میں دیکھتا تھا اور وہ پیسے دیتے تھے، اب ایک بڑا کاروبار  بن چکا ہے، پوچھنا یہ ہے کہ اس کاروبار میں بھائیوں میں سے کس کس کا حصہ ہے؟   میرا حصہ ہے یا نہیں؟  میں نے کچھ عرصہ ان کے ساتھ کام بھی کیا لیکن ان کے اصرار پر  مدرسہ سے پڑھا، اور بھائی وفات ہوا، وہ بھی اس کاروبار میں پارٹنر تھا، اس کے حصے کیا بنے گا؟ہم ٹوٹل چار بھائی ہیں ، تین مستقل طور پر شریک تھے اور میں تو  مدرسہ میں پڑ گیا تھا۰اور میرے دادا کے وفات کی بعد میرے والد کو حصہ ملا، جس میں زمین ، نقدی اور کاروبار ہے، میرے والدین حیات ہیں، ہم اب بھی شریک ہیں،  اور مشترکہ گھر داری ہے، یہاں تک کہ بھائیوں کا  جو الگ کاروبار ہے، اس کی چوکیداری ، مینٹیننس وغیرہ کے اخراجات میں کچھ میرے والد کو  دادا  سے   ملنے والے حصہ ادا کیے جاتے ہیں، لیکن اس کے باوجود وہ دو بھائی کہتے ہیں کہ یہ سب کچھ ہمارا ہے، یعنی ٹھیکداری کے کاروبار  سے یا اس سے جو ہم نے ابتداء  بنائی وہ ہمارا ہے،  کیاوہ انہیں کا ہے؟اس میں میرا اور میرا فوت شدہ بھائی کا حصہ نہیں ہیں؟
جواب: صورتِ مسئولہ میں اگرواقعۃ سائل کے بھائی اپنے مرحوم دادا  کے ساتھ اپنے والد کے نائب بن کر کام کر رہے تھے تو دادا کے کاروبار سے علیحدگی کے  بعد جو رقم اور جائیداد ملی ہے وہ والد کا حق ہے  ، نہ کہ سائل  اور اس کے بھائیوں کاحق ہے،  لہذا مذکورہ کمپنی  اور اس کمپنی سے ملنے والے مال  ومنافع کے حق دار والد ہیں  ، البتہ والد اگر چاہے تواپنی زندگی میں اپنے جائیداد  کو اولاد کے درمیان تقسیم کر سکتے ہی،   زندگی میں تقسیم کی جانے والی جائیداد ہبہ ہے، وراثت نہیں ہے،اگر سائل زندگی ہی میں اپنی جائیداد اپنی اولاد کے درمیان تقسیم کرنا چاہتا ہے تو شرعاً اس کا صحیح طریقہ یہ ہے کہ اولاً تو اپنی ضرورت کے لیے اتنا حصہ اپنے پاس رکھیں کہ بوقتِ ضرورت آپ کے کام آئے اور آپ کو کسی کی محتاجی نہ ہو، پھر اپنی بقیہ جائیداد اپنے تمام بیٹوں اور بیٹیوں کے درمیان برابر ،برابر تقسیم کردیں، بلاوجہ کسی کو کم اور کسی کو زیادہ نہ دیں، کیوں کہ ہبہ (تحفہ) کے بارے میں شریعتِ مطہرہ کی ہدایت یہ ہے کہ تمام بیٹے اور بیٹیوں میں برابری رکھی جائے، ورنہ بلاوجہ کسی کو کم اور کسی کو زیادہ دینے سے آدمی گناہ گار ہوتا ہے ۔فتاوی شامی میں ہے:"ولو وهب شيئاً لأولاده في الصحة، وأراد تفضيل البعض على البعض روي عن أبي حنيفة لا بأس به إذا كان التفضيل لزيادة فضل في الدين وإن كانوا سواء يكره وروى المعلى عن أبي يوسف أنه لا بأس به إذا لم يقصد الإضرار وإلا سوى بينهم وعليه الفتوى. وقال محمد: ويعطي للذكر ضعف الأنثى، وفي التتارخانية معزياً إلى تتمة الفتاوى قال: ذكر في الاستحسان في كتاب الوقف، وينبغي للرجل أن يعدل بين أولاده في العطايا والعدل في ذلك التسوية بينهم في قول أبي يوسف، وقد أخذ أبو يوسف حكم وجوب التسوية من الحديث، وتبعه أعيان المجتهدين، وأوجبوا التسوية بينهم".(حاشية ابن عابدين، کتاب الوقف، 4 \444، ط: دار الفکر)فقط و اللہ اعلم
                                                  
عنوان: ماسک نہ لگانے کی وجہ سے جبراً صدقہ کروانا
سوال: میں ایک اسلامک بنک میں نوکری کرتا ہوں، یہاں کرونا کی وجہ سے ماسک نہ لگانےیا صحیح سے نہ لگانے پر پیسوں کا جرمانہ ہے، اس جرمانے کو صدقے کی مد میں قبول کرتے ہوئے انتظامیہ اسے ایک خیراتی ادارے میں جمع کرا دیتی ہے، دینے والا با دلِ نخواستہ صدقہ  کا فارم بھی بھر دیتا ہے،کیا ایسا کرنا جائز ہے؟ کیوں کہ  ہماری ابھی تک کی معلومات کے مطابق پیسوں کا یہ جرمانہ  ربوا  یا سود ہوتا ہے۔
جواب: حدیث شریف میں ہے کہ کسی شخص کا مال اس کی دلی رضامندی کے بغیر دوسرے شخص کے لیے حلال نہیں ہے، اس حدیث سے معلوم ہوتا ہے کہ کسی شخص  سے زبردستی اُس کی دلی رضامندی کے بغیر اس کا مال لینا حلال نہیں ہے،  لہذا صورتِ مسئولہ میں اگر ماسک نہ  پہننےیا غلط پہننے کی وجہ سے بینک والوں کا جبری  صدقے کے عنوان سے رقم لینا مالی جرمانہ ہے، لہذا بینک والوں کے لیے یہ رقم لینا جائز نہیں، تاہم اسے اصطلاحی معنی  میں"سود "یا "ربا" کہنا درست نہیں، کیوں کہ قرآن کریم میں لفظ ’’ربوا‘‘کے ذریعہ جس چیز کو حرام قراردیاگیاہے اس کا ترجمہ اردومیں ’’سود‘‘سے کیاجاتاہے، مگر’’ربوا‘‘ عام مفہوم رکھتاہے اور مروجہ سود بھی اسی  کی ایک قسم یافرد کی حیثیت میں ہے۔قرآنِ کریم ،سنتِ نبویہ اور آثارِ صحابہ اوراجماعِ امت نے مالی تبادلے کی صورت میں ایک جانب سے  مشروط طور پر لی جانے والی  زیادتی کو ’’ربوا‘‘قراردیاہے،مروجہ سود’’ایک معین مقدار روپیہ، متعین میعاد کے لیے ادھاردے کر معین شرح کے ساتھ نفع یازیادتی لینے کانام ہے‘‘۔تفصیلات کے لیے ملاحظہ ہو:(جواہرالفقہ،از:مفتی اعظم پاکستان محمدشفیعؒ-4/533،ط:دارالعلوم کراچی)، (اسلام اورجدیدمعاشی مسائل،6/226،ط:ادارہ اسلامیات)،(فتاویٰ بینات،از:جامعہ علوم اسلامیہ علامہ بنوری ٹاؤن-4/9،ط:مکتبہ بینات)حدیث شریف میں آتا ہے:"قال رسول اللہ صلی اللہ علیہ و سلم: ألا لا تظلموا، ألا لا یحل مال امرئ إلا بطیب نفس منه."(مشکاة المصابيح، ج:1، ص:255، ط:قدیمی)البحر الرائق میں ہے:"و في شرح الآثار : التعزیر بأخذ المال کانت فی ابتداء الإسلام ثم نسخ."(البحر الرائق، كتاب الحدود، باب التعزیر41/5 )فقط واللہ اعلم
                                                  
عنوان: گورنمنٹ سکیم میں گھر خریدنے کے لیےقرض لینا
سوال: آج کل گورنمنٹ کی طرف سے ایک سکیم چل رہی ہے،  وزیر اعظم ہاؤسنگ سکیم پروگرام،  جس میں آپ کو پراپرٹی کے لیے کیش دیا جاتا ہے جو  قرض کی صورت میں ہوتا ہے، جو بیس سال میں قسطوں میں ادا کرنا ہوتا ہے،  لیکن اس میں دس سے بیس فیصد انسینٹو (incentive) لیا جارہا ہے تو کیا یہ ہمارے کیے جائز ہے؟
جواب: صورتِ  مسئولہ میں انسینٹو  (incentive) سے  مراد اگر قرض لی ہوئی رقم کے علاوہ اضافی رقم ہے یعنی حکومت قرض دیتی ہے اور اس پر پانچ یا دس فیصد اضافہ لیتی ہے، (جیساکہ ہورہاہے) تو  یہ معاملہ سودی معاملہ ہونے کی وجہ سے حرام  ہوگا، اس سے اجتناب کیا جائے۔نیا پاکستان ہاؤسنگ اسکیم کے تحت اسلامی بینک سے قرض لینے کا حکمفتاوی شامی میں ہے:"و في الأشباه: كلّ قرض جرّ نفعًا حرام، فكره للمرتهن سكنى المرهونة بإذن الراهن.(قوله: كلّ قرض جرّ نفعًا حرام) أي إذا كان مشروطًا كما علم مما نقله عن البحر، و عن الخلاصة: و في الذخيرة و إن لم يكن النفع مشروطًا في القرض."(کتاب البیوع باب المرابحہ فصل فی القرض ج نمبر ۵ ص نمبر ۱۶۶،ایچ ایم سعید)فقط اللہ اعلم
                                                  
عنوان: مرحوم کے ترکہ میں کیا شامل ہے؟
سوال: میرا بھائی  گزشتہ سال فوت ہوگیا، اس کی بیوہ اپنے والدین کے گھر  چلی گئی ہے۔ لیکن اس نے سب کچھ لے لیا ہماری اجازت کے بغیر ، جیسے واشنگ مشین ، میرے بھائی کی الماری وغیرہ۔ براہ کرم مجھے رہنمائی فرمائیں اور بتائیں کہ کیا یہ اسلامی شریعت کے مطابق تھا؟ میرے بھائی کی موت کے بعد ہمیں کیا کرنا تھا؟
جواب: صورتِ  مسئولہ میں مرحوم کے کل ترکہ منقولہ و غیر منقولہ پر اس کے تمام شرعی ورثاء کا حق ہے، ( شرعی ورثاء میں اس کی بیوہ، اس کے بچے اگر ہوں، اس کے والدین، اگر حیات ہوں، شامل ہیں، مرحوم کی اولاد اور والدین حیات نہ ہونے کی صورت میں مرحوم کے بھائی بہن بھی شامل ہوں گے) پس شرعی وارثوں میں سے کسی ایک وارث کو مرحوم کے ترکہ میں تصرف کا حق نہیں۔ہر وارث کا حصہ معلوم کرنا اگر مقصود ہو تو ورثاء کی مکمل تفصیل لکھ کر سوال دوبارہ ارسال کردیں۔البتہ شادی کے موقع پر  جو کچھ سامان جہیز میں مرحوم کی بیوہ اپنے ساتھ  لائی تھی اس پر اسی کی ملکیت ہے، سائل کے مرحوم بھائی کی ملکیت نہیں، پس اگر الماری، واشنگ مشین و دیگر سامان جہیز میں آیا تھا تو  وہ مرحوم بھائی کے ترکہ میں شامل نہ ہوگا، اور نہ ہی ورثاء میں تقسیم ہوگا، بیوہ کا اپنے ساتھ واپس لے جانا درست ہوگا، اسی طرح سے مرحوم نے اپنی زندگی میں جو کچھ  اپنی بیوی کو بطور تحفہ دیا  تھا وہ بھی مرحوم کے ترکہ میں شامل نہ ہوگا۔ فقط واللہ اعلم
                                                  
عنوان: آن لائن کاروبار کا شرعی حکم
سوال: آن لائن کاروبار کے بارے میں جامعہ کافتوی درکار ہے تمام قسم کے کاروبار!
جواب: بصورتِ  مسئولہ آن لائن کاروبار کا حکم یہ ہے کہ اگر مبیع بائع کی ملکیت میں موجود ہو اور تصویر دکھلا کرمشتری پر فروخت کی جارہی ہو اور مشتری سے قیمت وصول کرلی جائے تو یہ بیع درست ہے ، اگر مبیع (جوچیزفروخت کی جارہی ہو)بیچنے والے کی ملکیت میں نہیں ہے اور وہ محض اشتہار ،تصویردکھلاکر کسی پر وہ سامان  فروخت کرتاہے اور بعد میں وہ سامان  دکان،اسٹوروغیرہ سے خرید کردیتاہے تو یہ صورت جائز نہیں ؛ اس لیے کہ بائع کی ملکیت میں مبیع موجود نہیں ہے اور وہ غیرکی ملکیت میں موجودسامان کو فروخت کررہاہے۔اس کے جواز کی صورت یہ ہوسکتی ہے کہ بائع مشتری سے وعدہ بیع کرے یعنی  یہ کہہ دے کہ یہ سامان  میری ملکیت میں نہیں ،میں اسے خرید کرآپ کو اتنی قیمت میں فروخت کرسکتاہوں،اگر آپ راضی ہیں تو میں یہ سامان  خرید کر اپنے قبضہ میں لے کر آپ پر بیچ دوں گا۔یوں بائع اس سامان کوخرید کر اپنے قبضہ میں لے کر باقاعدہ سودا کرکے مشتری کو  فروخت کرے تو یہ درست ہے۔اسی طرح آن لائن کام کرنے والا فرد یا کمپنی ایک فرد (مشتری) سے آرڈر لے اورمطلوبہ چیز کسی دوسرے فرد یا کمپنی سے لے کر خریدار تک پہنچائے اور اس عمل کی اجرت مقرر کرکے لے تو یہ بھی جائز ہے۔ البتہ ان صورتوں میں جب مبیع مشتری تک پہنچ جائے اور دیکھنے کے بعد اس کی مطلوبہ شرائط کے مطابق نہ ہوتواسےواپس کرنے کااختیار حاصل ہوگا۔نیز ان صورتوں  میں  مشتری جب تک مبیع پر قبضہ نہ کرلے وہ آگے کسی اور پر وہ سامان فروخت نہیں کرسکتا۔واضح رہے کہ سونا، چاندی اور کرنسی کی ادھار خرید و فروخت جائز نہیں ہے؛ لہٰذا کرنسی یا سونا چاندی کا ادھار کاروبار جائز نہیں ہوگا۔ فقط واللہ اعلممزید دیکھیے:ایمازون (Amazone) پر کاروبار کرنے کا حکمآن لائن ڈراپ شپنگ کے کاروبار کا حکمڈراپ شپنگ میں قبضہ سے پہلے مال فروخت کرنا/ سپلائر کمپنی کی طے شدہ قیمت سے کم میں فروخت کرنا
                                                  
عنوان: ٹھیکہ (حقِ مجرد) کی بیع جائز نہیں ہے
سوال: شیر شاہ میں ایک گودام ہے، اس میں لوگ اپنا سامان رکھواتے ہیں اور گودام کے مالک کو باقاعدہ اس کا کرایہ ادا کرتے ہیں، گودام کے مالک نے ایک آدمی کو اپنے گودام کا ٹھیکہ دیا اور کہا: کہ تم مزدوروں کے ذریعہ گودام میں لائے جانے والے سامان کو رکھوایا کرو اور واپسی کے وقت ان سے گاڑیوں میں لوڈ کروایا کرو تو میں آپ کو اس کام کی باقاعدہ اجرت دوں گا، اب جس شخص کو یہ ٹھیکہ ملا تھا، اس نے اسے اپنے دوست پر 2 لاکھ 60 ہزار روپے میں فروخت کردیا ہے کہ وہ یہ کام کرے اور گودام کے مالک سے اجرت وصول کرے، آیا مذکورہ معاملہ شرعاً جائز تھا یا نہیں؟ اگر جائز نہیں تو اب خریدار کیا کرے، کیا اسے آگے فروخت کرسکتا ہے یا جس سے خریدا ہے، اسے واپس کرنا ضروری ہے؟
جواب: صورتِ مسئولہ میں ٹھیکہ کو فروخت کرنے کا جو معاملہ ٹھیکہ دارنے خریدار کے ساتھ کیا، یہ معاملہ شرعاً جائز نہیں تھا، کیوں کہ یہ کسی عین کی بیع نہیں ہے، بلکہ صرف ایک حق کو فروخت کیا گیا ہے اور حقِ مجرد کی بیع شرعاً جائز نہیں ہے، لہٰذا خریدار اور فروخت کنندہ دونوں پر اس سودے کو فسخ (ختم) کرنا لازم ہے کہ اس نے جس سے یہ ٹھیکہ خریدا ہے، اسے یہ حق واپس دے کر اپنی رقم وصول کرے، اسے آگے فروخت کرنا شرعاً جائز نہیں ہے۔فتاوی شامی میں ہے:"وأفتى في الخيرية أيضا بأنه لو فرغ عن الوظيفة بمال، فللمفروغ له الرجوع بالمال، لأنه اعتياض عن حق مجرد وهو لا يجوز، صرحوا به قاطبة، قال: ومن أفتى بخلافه فقد أفتى بخلاف المذهب، لبنائه على اعتبار العرف الخاص، وهو خلاف المذهب، والمسألة شهيرة، وقد وقع فيها للمتأخرين رسائل واتباع الجادة أولى، والله أعلم. وكتب على ذلك أيضا كتابة حسنة في أول كتاب الصلح من الخيرية فراجعها."(ج:4، ص:383، کتاب الوقف، مطلب للمفروغ له الرجوع بمال الفراغ، ط:سعید)وایضاً:"وفي الأشباه: لا يجوز الاعتياض عن الحقوق المجردة كحق الشفعة، وعلى هذا لا يجوز الاعتياض عن الوظائف بالأوقاف، وفيها في آخر بحث تعارض العرف مع اللغة: المذهب عدم اعتبار العرف الخاص، لكن أفتى كثير باعتباره، وعليه فيفتى بجواز النزول عن الوظائف بمال."(ج:4، ص:518/ 519، کتاب البیوع، مطلب لا يجوز الاعتياض عن الحقوق المجردة، ط:سعید)فقط والله أعلم
                                                  
عنوان: جاز اکاؤنٹ میں کمپنی کی جانب سے ملنے والی رقم کا حکم
سوال: بندہ کا جاز اکاؤنٹ ہے، اس پر بندہ کو کمپنی کی طرف سے کبھی 50 روپے، کبھی 5 یا 10 روپے ملتے ہیں، بندہ ان کو ان کی طرف سے صدقہ کردیتا ہے، لیکن بسا اوقات وہ روپے اکاؤنٹ میں موجود ہوتے ہیں،بندہ اپنے پاس موجود رقم سے صدقہ کردیتا ہے اور بسا اوقات اکاؤنٹ میں موجود رقم کو خرچ کرنے کے بعد اپنے پاس موجود رقم سے بعد میں صدقہ کردیتا ہے۔ پوچھنا یہ تھا کہ ملنے والی رقم کا کیا حکم ہے اور اگر ناجائز ہے تو اس کو ملکیت سے نکالنے کے لئے کیا طریقہ اختیار کیا جائے۔
جواب: صورت مسئولہ میں سائل کا جاز اکاؤنٹ ہے، اور کمپنی کی جانب سے سائل کو اکاؤنٹ میں مذکورہ جو رقم دی جاتی ہے تو اس کا حکم یہ ہے کہ اگر یہ رقم اکاؤنٹ میں مخصوص رقم جمع کرانے کی شرط پر ملتی ہے تو یہ سود ہونے کی بناء پر ناجائز اور حرام ہے، اس لئے کہ اکاؤنٹ میں جمع کردہ رقم قرض کے حکم میں ہے اور قرض پر مشروط نفع کا لینا دینا یا کسی بھی قسم کا فائدہ حاصل کرنا ناجائز ہے، لہذا سائل کا کمپنی کی جانب سے دیئے گئے رقم کو کسی بھی طور پر ذاتی استعمال کے لئے صرف کرنا جائز نہیں، صرف اپنی اصل جمع کردہ رقم سے فائدہ حاصل کرسکتا ہے،ا ور سائل پر لازم ہے کہ ایسے سودی معاملے پر مبنی کمپنی کے اکاؤنٹ کو ختم کردے تاکہ سودی معاملےمیں شامل ہونے سے بچ جائے۔نیز سائل کمپنی کی جانب سے ملنے والی رقم کو چھوڑدے یا پھر بغیر ثواب کی نیت کے فقراء میں تقسیم کردے۔مشکاۃ المصابیح میں ہے:"عن جابر رضي الله عنه قال: ‌لعن ‌رسول الله صلى الله عليه وسلم أكل الربا وموكله وكاتبه وشاهديه وقال: "هم سواء". رواه مسلم(‌‌‌‌‌‌كتاب البيوع، باب الربا، الفصل الأول: 2/ 855، ط: المكتب الإسلامي، بيروت)فتاوی شامی میں ہے:وفي الأشباه كل ‌قرض ‌جر نفعا حرام۔ قال ابن عابدین: (قوله كل قرض جر نفعا حرام) أي إذا كان مشروطا۔(‌‌‌‌کتاب البیوع، باب المرابحة والتولية، فصل في القرض: 5/ 166، ط: سعید)فقط واللہ اعلم
                                                  
عنوان: 1 لاکھ کی چینی خرید کر 1 لاکھ 60 ہزار کی ادھار میں بیچنا
سوال: جب ایک آدمی کسی دوسرے آدمی کے لیے ایک لاکھ روپے کی چینی خریدے اور اس سے یہ کہے کہ ایک دو سال تک تین ہزار ماہانہ قسط دو گے اور ایک لاکھ ساٹھ ہزار پورے کرو گے، یعنی ساٹھ ہزار منافع دو گے،  کیا اس طرح ادھار لینا سود میں آتا ہے؟ بات پہلے کی جا چکی ہو کہ اتنا منافع دو گے!
جواب: صورتِ  مسئولہ میں  اگر مذکورہ شخص ایک لاکھ روپے کی چینی خرید کر خود یا اپنے وکیل کے ذریعے اس چینی پر باقاعدہ قبضہ کرلے اور دوسرے شخص کو  یہ چینی ایک لاکھ ساٹھ ہزار روپے  قیمت متعین کرکے ادھار پر  بیچ دے اور  قسطیں  طے کرلے تو یہ  جائز ہے، تاہم  درج ذیل شرائط کی پاس داری ضروری ہے :قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے،  اور قسط جلدی ادا کرنے کی صورت میں قیمت کی کمی کی شرط نہ ہو، اگر بوقتِ عقد یہ شرط ہوگی تو پورا معاملہ ہی فاسد ہوجائے گا۔"وإذا عقد العقد على أنه إلى أجل كذا بكذا وبالنقد بكذا أو قال إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع وهذا هو تفسير الشرطين في بيع ومطلق النهي يوجب الفساد في العقود الشرعية وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد".(المبسوط لمحمد بن أحمد بن أبي سهل شمس الأئمة السرخسي (المتوفى: 483هـ)، الناشر: دار المعرفة – بيروت، كتاب البيوع، باب البيوع الفاسدة، ۱۳/۷)فقط و الله أعلم
                                                  
عنوان: نیو ہاؤسنگ اسکیم کے تحت قرضہ لینا
سوال: حکومتِ  پاکستان کی جانب سے جو نیو ہاؤسنگ اسکیم کا اعلان کیا گیا ہے، اس کے بارے میں معلومات درکار ہیں!
جواب: حالیہ ہاؤسنگ   اسکیم کے تحت حکومت  کی طرف سے   گھر بنانے  کے لیے   جو قرض فراہم کیا جاتا ہے،   وہ سودی قرضہ ہے اور  اس قسم کا سودی قرضہ لینا   ناجائز اور حرام ہے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِيَ مِنَ الرِّبوٰ إِنْ كُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔[البقرۃ:۲۷۸،۲۷۹-بیان القرآن]نیز سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلثین زنیةً في الخطیئة‘‘. (دار قطنی)نیز سود کا انجام تباہی اور بربادی ہی ہے۔ سودی معاملے کی سنگینی کا اندازہ اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔   فقط واللہ اعلم
                                                  
عنوان: مضاربت میں فیصد کی تعیین کا طریقہ
سوال: مضاربہ میں نفع کو فیصد کے حساب سے تعین  کی  مثال دے کر سمجھا دیں!
جواب: صورتِ  مسئولہ میں انویسٹر نے جو رقم بھی  بطورِ  مضاربت دی  ہو اس سے کاروبار کے نتیجے میں جو نفع حاصل ہوگا، اس حاصل شدہ نفع کے فیصدی تناسب سے نفع کی باہم تقسیم ہوگی، انویسٹ کردہ رقم کے تناسب سے نہیں، مثال کے طور پر اگر کسی نے ایک لاکھ روپے دیے ہیں اور ان کا آپس میں فیصد یہ طے ہوا کہ رب المال(پیسے دینے والا) کا چالیس فیصد ہوگا اور مضارب (کام کرنے والے) کا ساٹھ فیصد ہوگا تو یہ  جائز ہے اور اس کے برعکس بھی جائز ہے اور برابر سرابر بھی جائز ہے۔  لہذا اگر ان کا آپس میں چالیس اور ساٹھ فیصد طے ہوا اور نفع مثلا دس ہزار ہوا تو ’’رب المال‘‘  کو چار ہزار اور ’’مضارب‘‘  کو چھ ہزار ملیں گے۔ اسی طرح باقی صورتوں میں بھی ہوگا۔لیکن یوں طے کرنا درست نہیں ہوگا کہ مثلًا: ایک لاکھ روپے جو انویسٹ کیے ہیں ان کا پانچ فیصد یا دس فیصد انویسٹر کا ہوگا، کیوں کہ یہ سود ہوجائے گا، ایک لاکھ کا پانچ یا دس فیصد پہلے سے متعین ہے، اور انویسٹمنٹ پر پہلے سے متعینہ رقم طے کر کے دینا سود پر قرض دینا ہے، نیز کاروبار میں نفع کی طرح نقصان بھی ہوتاہے، لہٰذا اگر انویسٹ کردہ رقم کا کچھ فیصد متعین کرلیا جائے  تو عین ممکن ہے کہ کاروبار میں نفع ہی نہ ہو اور انویسٹر اس سے مطالبہ کرے، لہٰذا یہ جھگڑے کا باعث بھی ہوگا، جب کہ حاصل شدہ نفع کا  فیصدی تناسب  مقرر کرنے میں معاملہ سود سے بھی نکل جائے گا، اور نفع ہوگا تو نفع کے طے شدہ تناسب سے اس کی تقسیم ہوگی، اور نفع ہی نہ ہوا تو کچھ بھی نہیں ملے گا۔الفتاوى الهندية (4/ 285):"فهي عبارة عن عقد على الشركة في الربح بمال من أحد الجانبين والعمل من الجانب الآخر حتى لو شرط الربح كله لرب المال كان بضاعةً ولو شرط كله للمضارب كان قرضاً، هكذا في الكافي. فلو قبض المضارب المال على هذا الشرط فربح أو وضع أو هلك المال بعد ما قبضه المضارب قبل أن يعمل به كان الربح للمضارب والوضيعة والهالك عليها، كذا في المحيط ... ولو قال: خذ هذا الألف فاعمل بالنصف أو بالثلث أو بالعشر، أو قال: خذ هذا الألف وابتع به متاعاً؛ فما كان من فضل فلك النصف ولم يزد على هذا شيئاً، أو قال: خذ هذا المال على النصف أو بالنصف ولم يزد على هذا جازت استحساناً، ولو قال: اعمل به على أن ما رزق الله تعالى أو ما كان من فضل فهو بيننا جازت المضاربة قياساً واستحساناً، هكذا في المحيط".فقط واللہ اعلم
                                                  
عنوان: کاڑڈ پر ڈسکاونٹ لینا
سوال: میرا  اَکاؤنٹ  میزان بینک  میں ہے اور   میں اپنے اَکاونٹ کا اے ٹی ایم کارڈ  استعمال کرتا ہوں، کبھی کھبی بعض ریسٹورانٹ میں کارڈاستعمال کرنے پر 20سے 25 % فرسنٹ ڈسکاؤنٹ  دیا جاتاہے، کیا یہ جائز ہے؟
جواب: ڈیبٹ کارڈ (Debit Card) یا اے ٹی ایم کارڈ بنوانا اور اس کا استعمال کرنا بذاتِ خودجائز ہے، اس کارڈ کے ذریعہ آدمی اتنے ہی پیسوں کی خریداری کرسکتا ہے جتنی رقم اس کے اکاؤنٹ میں موجود ہے، اس کے حاصل کرنے کے لیے سودی معاہدہ نہیں کرنا پڑتا، اورسود لینے دینے کی نوبت نہیں آتی، البتہ ڈیبٹ کارڈکے ذریعہ ادائیگی کی صورت میں اگر کچھ پیسوں کی رعایت (Discount) ملتی ہے  تو معلوم کرنا چاہیے کہ وہ رعایت بینک کی طرف سے مل رہی  ہے یا جہاں سے خریداری کی ہے ان کی طرف  سے؟ اگر یہ رعایت بینک کی طرف سے ملتی ہوتو اس صورت میں رعایت حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔البتہ اگر یہ رعایت  اس ادارے کی جانب سے ہو جہاں سے خریداری کی جارہی ہے تو یہ ان کی طرف سے تبرع واحسان ہونے کی وجہ سے جائز ہوگا۔اور اگر  یہ  رعایت دونوں کی طرف سے مشترکہ طو رپر مل رہی ہو تو جتنی رعایت بینک کی طرف سے مل رہی ہے اس سے استفادہ کرنا جائز نہیں ہوگا۔ اور اگر یہ بات پتہ نہ چل سکتی ہو کہ یہ رعایت کارڈ ہولڈر کو بینک یا متعلقہ ادارے کی طرف سے مل رہی ہے تو  احتیاطًا  ڈیبٹ کارڈ سے مذکورہ سہولت حاصل نہ کی جائے۔واضح رہے کہ کریڈٹ کارڈ بنانا ہی جائز نہیں ہے؛ کیوں کہ اسے بناتے وقت سودی معاہدہ کرنا پڑتا ہے کہ اگر مقررہ وقت تک قرض ادا نہیں کیا گیا تو اضافی رقم ادا کرنی ہوگی، اور یہ صریح سود ہے۔فقط واللہ اعلم
                                                  
عنوان: بیوی کا انتقال شوہر کی زندگی میں ہونے سے میراث میں حق دار ہونے کا حکم
سوال: میرے نانا کے والد نے دو شادیاں کی تھی،  پہلی شادی سے ایک بیٹا تھا جو فوت ہوگیا ہے،  دوسری شادی سے دو بیٹے اور چار بیٹاں ہیں، نانا کے والد کی کل وراثت 52  ایکڑ  زمین ہے، پہلی بیوی جو نانا کے والد کی وفات سے پہلے فوت ہوگئی تھی  اور دوسری بیوی نانا کے والد کے بعد فوت ہوئی ہے۔اب زمین بیچ رہے ہیں اور وہ کہہ رہے ہیں کہ پہلی بیوی کا حصہ نہیں دے رہے ہیں، برائے کرم اس مسئلے میں ہماری رہنمائی فرمائیں۔
جواب: بصورتِ مسئولہ مرحوم کی جس بیوی کا انتقال مرحوم کی زندگی میں ہوا تھا شرعی طور پر وہ مرحوم کے ترکہ میں حق دار نہیں ہے، لہذا مرحومہ کے ورثاء مرحوم کے ترکہ میں سے کسی طرح کے حق کا مطالبہ نہیں کرسکتے۔فتاوی شامی میں ہے"وأركانه: ثلاثة وارث ومورث وموروث. وشروطه: ثلاثة: موت مورث حقيقة، أو حكمًا كمفقود، أو تقديرا كجنين فيه غرة ووجود وارثه عند موته حيًّا حقيقةً أو تقديرًا كالحمل والعلم بجهة إرثه، وأسبابه وموانعه سيأتي." (كتاب الفرائض، ج:6، ص:758، ط:ايج ايم سعيد) فقط والله أعلم
                                                  
عنوان: مصنوعات کی ناجائز ذرائع سے تشہیر کرنا
سوال: اگر کسی پروڈکٹ کو بیچنے کےلیےاس کیAdvertisingیا اس پروڈکٹ کو مارکیٹ  میں لانے کے لیے عورتوں کا استعمال کیا جائے  جیسا کہ ٹی وی پروگرام اور سوشل میڈیا پر پوری کلپ بنا کر پروڈکٹ کی آگاہی دی جائے تو کیا اس کی آمدنی جائز ہے؟یعنی  جس پروڈکٹ کو عورت یا میوزیکل کمرشل ایڈورٹائزنگ کے ذریعے مارکیٹ میں شہرت اور پذیرائی حاصل ہواس پر نفع حاصل کرنا شرعا کیساہے ؟نیز ایسےپروڈکٹ کی کمپنی میں حصہ دار بننا جائز ہے یا نہیں ؟
جواب: واضح رہے کہ مصنوعات یا کاروبار کے اشیاء کی ایڈورٹائزنگ اور  تشہیر میں جاندار کی تصویر،خصوصاً عورتوں کی تصاویر، میوزک  اور ویڈیوز  وغیرہ  کا استعمال شرعا ناجائز اور حرام ہے،احادیث مبارکہ میں تصویر سازی کرنے والوں کے بارے میں بہت سخت وعیدیں آئی ہیں ، البتہ جس چیز کی ایڈورٹائزنگ کی گئی اگر وہ چیز جائز اور حلال مال  ہو اور اس کی فروخت بھی شریعت کی شرائط کے مطابق ہوئی ہوتو اس کی آمدنی جائز ہے،نیز  ایسی مصنوعات والی کمپنیوں میں حصہ دار بننا بھی  جائز ہے۔فتاوی شامی میں ہے:(قوله وكره تحريما مع الصحة)أشار إلى وجه تأخير المكروه عن الفاسد مع اشتراكهما في حكم المنع الشرعي والإثم، وذلك أنه دونه من حيث صحته وعدم فساده؛ لأن النهي باعتبار معنى مجاور للبيع لا في صلبه ولا في شرائط صحته، ومثل هذا النهي لا يوجب الفساد بل الكراهية كما في الدرر. وفيها أيضا أنه لا يجب فسخه ويملك المبيع قبل القبض ويجب الثمن لا القيمة(باب البيع الفاسد، ج:5، ص:105، ط:ايج ايم سعيد)فقط واللہ اعلم
                                                  
عنوان: پینشن ادارہ جس وارث کے نام جاری کرے، وہ اسی کی ہوگی
سوال: میری والدہ کا دو فروری 2021ء کو انتقال ہوا،  میرے والد کا یکم مارچ 2021ءکو انتقال ہوا،  میری والدہ ایک سرکاری ملازم تھی، ورثاء میں ہم تین بہنیں اور ایک بھائی ہیں، والد اور والدہ دونوں کے والدین پہلے فوت ہوگئے تھے،  بھائی بہنوں میں سے صرف میں غیر شادی شدہ ہوں،  گورنمنٹ کے قوانین کے مطابق متوفیہ کی پینشن نابالغ اور  غیر شادی شدہ اولاد میں تقسیم کی جائے گی۔میرے کیس میں سب بہن بھائی بالغ اور شادی شدہ ہیں سوائے میرے۔اب سوال یہ ہے کہ:پینشن کی رقم جو مجھے ملتی ہے،  کیا شرعاً  اس میں میرے بہن بھائیوں کا حصہ ہے یا نہیں؟ملکی قانون کے مطابق صرف میں ہی اس  کی حقدار ہوں،  لیکن کیا میرے بہن بھائی کا مجھ سے پینشن کی رقم میں سے حصے کا  مطالبہ کرنا جائز ہے، اگر میں مجبور ہو کر اس میں سے ان کو    حصہ دے دوں،  کیا شرعی طور پر   ان کے لئے حلال یہ رقم لینا جائز  ہوگا یا نہیں؟تین ماہ بعد میری شادی ہے اس کے بعد یہ پینشن کا سلسلہ قانون کے مطابق ختم ہوجائے گا،  اس سلسلے کے ختم ہونے میں اگر ایک سے دو ماہ لگ جائیں تو  اس دوران شادی کے بعد پینشن کی رقم استعمال کرنا میرے لئے حلال ہوگی یا نہیں؟
جواب: 1۔2 اگر واقعۃً  گورنمنٹ کے قانون کے مطابق متوفیہ کی پینشن اس کی  نابالغ اور  غیر شادی شدہ اولاد کو دی جاتی ہے اور  صورتِ مسئولہ میں صرف سائلہ ہی  اپنے   بھائی بہنوں  میں غیر شادی شدہ ہے تو ایسی صورت میں سائلہ کے نام اگر پنشن جاری ہوتی ہے تو  یہ  پینشن سائلہ کی ہوگی، اس میں سائلہ کے دیگر بھائی بہنوں کا کوئی حق نہیں ہوگا؛ لہذا ان کا سائلہ سے پینشن کی رقم میں  سے حصے کا مطالبہ کرنا شرعاً جائز نہیں ہے۔3۔ سائلہ شادی سے کچھ عرصہ قبل  متعلقہ ادارے کو  اپنی شادی کی اطلاع کردے، تاکہ شادی کے بعد ہی یہ سلسلہ ختم ہو جائے، تاہم اطلاع کے باوجود اگر پنشن ایک دو ماہ تک آتی ہے تو سائلہ اس کو استعمال کرسکتی ہے۔السنن الكبرى ميں ہے:"عن أبي حرة الرقاشي، عن عمه، أن رسول الله صلى الله عليه وسلم قال: " لايحل مال امرئ مسلم إلا بطيب نفس منه."(كتاب الغضب، باب من غصب لوحا فأدخله في سفينة أو بنى عليه جدارا،6/166،رقم: 11545 ،ط: دار الكتب العلمية)البحر الرائق  میں ہے:"أن الهبة لا تتم إلا بالقبض۔"(کتاب الہبہ:7/285،ط: دار الكتاب الإسلامی)فتاوی  شامی میں ہے:"(وتتم) الهبة (بالقبض) الكامل ۔"  (كتاب الہبة: 5 /690/692،ط:سعید)فقط و اللہ اعلم
                                                  
عنوان: حکومتی سکیم کے تحت ملنے والے قرضہ کے لینے کا حکم
سوال: آج کل گورنمنٹ عوام کو گھر بنانے کے لیے آسان شرائط پر قرضے دے رہی ہے ایک کروڑ تک ، تین  فیصد مارک اَپ پر قرضہ لے سکتے ہیں، کیا یہ جائز ہے ؟
جواب: ہماری معلومات کے مطابق گورنمنٹ کی طرف سے ذاتی گھر مہیا  کرنے کے لیے جو اسکیم متعارف کروائی گئی ہے، اس کے لیے مختلف بینکوں اور اداروں کی طرف سے قرض فراہم کرنے کی دو صورتیں رائج ہیں: بعض بینک اور ادارے تو صریح سودی قرضہ فراہم کرتے ہیں، اس کا حکم تو  واضح ہے کہ ذاتی گھر کی خریداری کے لیے بھی سودی قرضہ کا لین دین ناجائز اور حرام ہے، جب کہ بعض بینک اور ادارے اس اسکیم کے ذریعہ گھر خریدنے کرنے کے لیے اگرچہ سودی قرضہ کے نام سے تو قرضہ فراہم نہیں کرتے ہیں، بلکہ ذاتی گھر خریدنے کے خواہش مند افراد کے ساتھ شرکتِ متناقصہ (diminishing musharka) کا معاملہ کرتے ہیں ، اور اس معاملے میں بہت سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود (بیع، شرکت اور اجارہ) کو جمع کرنا اور عملاً ایک عقد کو دوسرے عقد کے لیے شرط قرار دینا وغیرہ، یعنی کسی بھی بینک یا ادارے کے ساتھ شرکتِ متناقصہ (diminishing musharka) کا معاملہ کرنے کی صورت میں حقیقتًا یا حکمًا دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد حقیقتاً یا حکمًا ایک ساتھ ہی کیے جاتے ہیں، جب کہ رسولِ اکرم صلی اللہ علیہ وسلم  نے ایک عقد کی تکمیل سے پہلے اس عقد میں دوسرا عقد داخل کرنے سے منع فرمایا ہے، اسی طرح ایک عقد کے لیے دوسرے عقد کو شرط قرار دینا بھی شرعًا ممنوع ہے ، اس  لیے یہ طریقہ بھی  شرعی اصولوں پر پورا نہ اترنے کی وجہ سے ناجائز   اور سودی قرضہ کا ایک ناجائز متبادل ہے۔تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔  خلاصہ یہ ہے کہ جس طرح سودی قرضہ لے کر ذاتی گھر خریدنا جائز نہیں ہے، اسی طرح کسی بھی بینک یا ادارے کے ساتھ  شرکتِ متناقصہ (diminishing musharka) کا معاملہ کر کے ذاتی گھر لینا بھی جائز نہیں ہے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔فتاوی شامی میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن"( كتاب البيوع، فصل فى القرض، مطلب کل قرض جر نفعا، ج:5، ص:166، ط: ايج ايم سعید)تحفة الأحوذي شرح جامع الترمذی میں ہے:"(قوله: نهى رسول الله صلى الله عليه وسلم عن بيعتين في بيعة) أي صفقة واحدة و عقد واحد ويأتي تفسير هذا عن المصنف.(قوله: و قد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة وبنسيئة بعشرين و لايفارقه على أحد البيعين) قال في شرح السنة بعد ذكر هذا التفسير: هو فاسد عند أكثر أهل العلم؛ لأنه لايدرى أيهما جعل الثمن، انتهى. وقال في النيل: و العلة في تحريم بيعتين في بيعة عدم استقرار الثمن في صورة بيع الشيء الواحد بثمنين انتهى.  (فإذا فارقه على أحدهما فلا بأس إذا كانت العقدة على واحد منهما) بأن قال البائع: أبيعك هذا الثوب بنقد بعشرة وبنسيئة بعشرين، فقال المشتري: اشتريته بنقد بعشرة ثم نقد عشرة دراهم فقد صح هذا البيع وكذلك إذا قال المشتري اشتريته بنسيئة بعشرين وفارق البائع على هذا صح البيع لأنه لم يفارقه على إيهام وعدم استقرار الثمن بل فارقه على واحد معين منهما وهذا التفسير قد رواه الإمام أحمد في روايته عن سماك ففي المنتقى عن سماك عن عبد الرحمن بن عبد الله بن مسعود عن أبيه قال: نهى النبي صلى الله عليه وسلم عن صفقتين في صفقة، قال سماك: هو الرجل يبيع البيع فيقول هو بنسأ بكذا وهو بنقد بكذا وكذا قال الشوكاني في النيل، قوله: من باع بيعتين في بيعة فسره سماك بما رواه المصنف يعني صاحب المنتقى عن أحمد عنه وقد وافقه على مثل ذلك الشافعي فقال بأن يقول: بعتك بألف نقدًا أو ألفين إلى سنة فخذ أيهما شئت أنت وشئت أنا ونقل بن الرفعة عن القاضي أن المسألة مفروضة على أنه قبل على الإبهام أما لو قال قبلت بألف نقد أو بألفين بالنسيئة صح ذلك انتهى.واعلم أنه قد فسر البيعتان في بيعة بتفسير آخر وهو أن يسلفه دينارًا في قفيز حنطة إلى شهر فلما حلّ الأجل و طالبه بالحنطة قال: بعني القفيز الذي لك علي إلى شهرين بقفيزين فصار ذلك بيعتين في بيعة؛ لأنّ البيع الثاني قد دخل على الأول فيرد إليه أو كسهما و هو الأول كذا في شرح السنن لابن رسلان فقد فسر حديث أبي هريرة المذكور بلفظ نهى رسول الله صلى الله عليه وسلم عن بيعتين في بيعة بثلاثة تفاسير فاحفظها."(باب ما جاء في النهي عن بيعتين في بيعة، ج:4، ص:357، ط:دارالكتب العلمية)فقط والله أعلم
                                                  
عنوان: ریٹائرمنٹ کی رقم میں مرحومہ بیوہ کا حصہ
سوال: میرے والد کا انتقال 2018 میں ہوا۔ ان کی ریٹائرمنٹ کی رقم  کمپنی کی طرف سے ابھی تک نہیں ملی۔ والد صاحب کی دو بیویاں اور 10 بچے ہیں۔ کچھ عرصہ  پہلے ہماری دوسری امی (یعنی والد صاحب کی پہلی بیوی) کا بھی انتقال ہوگیا۔سوال: کیا مرحومہ کا والد  صاحب کے  ریٹائرمنٹ کے پیسوں میں حق بنتا ہے،  جو ابھی تک ہمیں ملے ہی نہیں (ان کے دو بیٹے اور ایک بیٹی ہے )؟  رہنمائی فرمائیں۔
جواب: اگر  ریٹائرمنٹ کی رقم سے مراد پینشن کی رقم ہے تو  پینشن کی رقم سے متعلق سمجھنا چاہیے کہ پینشن کی رقم   متعلقہ ادارہ کی طرف سے عطیہ اور تبرع ہوتی ہے، ادارہ  جس کے نام پر جاری کرے، وہی اس کا مالک ہوتا ہے، اب  ادارہ وہ رقم   جس کے نام پر جاری کرے گا وہی اس کا مالک ہو گا، آپ کے والد کی پہلی بیوی چوں کہ فوت ہو گئی ہیں؛  اس لیے اُن کے نام پر  جاری کرنا ممکن نہیں۔اور اگر پینشن کی رقم مراد نہیں ہے تو  بہتر ہو گا کہ آپ اس رقم کی تعیین کر دیں کہ یہ کون سی رقم ہے؟ آپ کے والد  کی مملوکہ رقم ہے یا ادارے کی طرف سے  عطیہ؟ اس کے بعد  تعیین کے ساتھ جواب دینے میں سہولت رہے گی؛ کیوں کہ اگر یہ رقم آپ کے والد کی مملوکہ رقم ہو تو اس میں تمام ورثاء کا حق ہو گا، جس میں آپ کی سوتیلی والدہ بھی شامل ہوں گی اور اگر یہ عطیہ ہو جیسا کہ گریجویٹی فنڈ وغیرہ ہوتے ہیں تو یہ فنڈ بھی ادارے کی جانب سے کسی فرد کے نام پر جاری ہوتے ہیں، جس کے نام پر جاری  ہوتے ہیں، وہی اس کا مالک ہوتا ہے، دوسروں کا حق نہیں ہوتا۔مزید دیکھیے:گریجویٹی اور جی پی فنڈ کا حکمامداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے‘‘۔(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم)فقط واللہ اعلم
                                                  
عنوان: جائیداد پر نا جائز قبضہ اور ورثاء میں تقسیم
سوال: ہماری ایک پھوپھی تھی، جوکہ مطلقہ تھی اور اولاد نہیں تھی، ایک شخص تھا جس سے ہمارا تعلق تھا وہ پھوپھی لوگ  اور ہمارے پاس آتا جاتا تھا، پھوپھی کا انتقال ہوگیا تو اس شخص نے ہماری پھوپھی کے پنجاب اور کراچی والی جائیداد پر قبضہ کر لیا، اور پھوپھی نے ایک  بچی ایدھی سے لی ہوئی تھی، وہ بھی اس نے اپنے پاس رکھ لی، تین سال سے اس نے جائیداد پر قبضہ کیا ہوا ہے، اور کرایہ وصول کرتا ہے۔اب پوچھنا یہ ہے کہ اس کا یہ قبضہ کرنا  شرعًا  کیسا ہے؟ اور پھوپھی کے ورثاء میں ایک بھائی اور و الدہ ہیں،  پو چھنا یہ ہے کہ ان کی جائیداد کا حق دار کون ہوگا؟
جواب: واضح رہے کہ پھوپھی کے انتقال کے بعد ان کی جائیداد  پر  ان کے شرعی ورثاء کا حق ہے،سائل کی صراحت کے مطابق پھوپھی کے ورثاء میں والدہ اور بھائی موجود ہیں، تو  پھوپھی کی جائیداد  ان ہی کے درمیان تقسیم ہوگی، کسی اجنبی شخص کا محض جان پہچان کی بنیاد پر مرحومہ  کی جائیداد پر قبضہ کرلینا شرعا جائز نہیں ،اس پر لازم ہے کہ یہ جائیداد مرحوم کے ورثاء کے حوالہ کرے، ورنہ سخت گناہ گار ہوگا۔صورتِ  مسئولہ میں سائل کی پھوپھی کے ترکہ کی تقسیم کا شرعی طریقہ یہ ہے کہ کل ترکہ میں سے سب سے پہلے ان کی تجہیز و تکفین کے اخراجات نکالے جائیں، اس کے بعد اگر ان پر کوئی قرضہ ہو تو اسے ادا کیا جائے،پھر اگر انہوں نے کوئی جائز وصیت کی ہو تو باقی ماندہ ترکہ کے ایک تہائی سے اسے نافذکیا جائے، اس کے بعد  باقی  جائیداد منقولہ وغیر منقولہ کے تین  حصوں میں تقسیم کرکے ایک حصہ والدہ کو  اور  باقی دو حصے بھائی کو ملیں گے۔صورتِ  تقسیم یہ ہے:میت:3والدہبھائی12فیصد کے اعتبار سےسو (100) روپے میں سے (33.33) روپے شوہر کو، اور  (66.66) روپے بھائی کو ملیں گے۔  حدیث شریف میں ہے:"من أخذ شبرًا من الأرض ظلمًا فإنه يطوقه يوم القيامة من سبع أرضين."(ٲخرجہ البخاری (3/ 1168) ط: دار ابن کثیر)ترجمہ:جس شخص نے  ظالمانہ طریقے سے  بالشت بھر زمین  قبضہ کی تو قیامت میں  ساتوں زمینوں  میں سے وہ (ناجائز قبضہ کردہ زمین) اس کےگلے میں طوق بناکر ڈال دیا جائے گا۔"فقط واللہ اعلم
                                                  
عنوان: کمپنی والوں کا ایڈوانس رقم کے بدلے سہولیات دینا
سوال: ایپل (apple) کمپنی کی طرف سے ڈیلر شپ دی جاتی ہے،جس کےاصول  درج ذیل  ہیں:1۔پہلے سے دوکروڑ  کے لگ بھگ مال آپ ان  سے لے رہے ہوں۔2۔ایک کروڑ مزید ایڈوانس جمع کرانے پڑیں گے۔اس پر ان کی طرف سے مندرجہ ذیل منافع  ملتے ہیں:1۔ایپل کمپنی کا کوئی بھی پراڈکٹ خریدوگے تو25 فیصد کم قیمت پر وہ چیز آپ کو ملے گی۔2۔اس ڈیلر شپ کی وجہ سے ایپل کمپنی 30سے 35 لاکھ کا مال ادھار پر دیتئ ہے،جسے آپ بیچ کر اصل پیسہ ایپل والوں کو واپس کردیں گے اور نفع خود رکھیں گے۔3۔سال میں ایک بار بطورِگفٹ کے 10لاکھ انعام دیتے ہیں اور شروع میں ڈیلر شپ لینے پربطور انعام کے 3عدد موبائل بھی دیتے ہیں۔سوال یہ ہے کہ یہ تین منافع ڈیلر شپ کی مد میں ایپل کمپنی سے حاصل کرنا جائز ہے؟
جواب: واضح رہے کہ ایڈوانس رقم قرض ہوتا ہےاور  قرض کے بدلے کسی  قسم کا نفع حاصل کرنا سود ہے،لہذا صورتِ مسئولہ  میں  ایپل کمپنی والوں کا ایک کروڑ ایڈوانس کے بدلےخریدار کومذکورہ مراعات دینا شرعاً جائز نہیں،البتہ اگر کمپنی والے یہ مراعات    ایڈوانس کے بدلے   نہیں، بلکہ محض  تبرع کے طور پر  دیتے ہوں تو پھر یہ معاملہ شرعاً درست ہے۔ان مراعات کا ایڈوانس کے بدلے ہونے یا نہ ہونے کی علامت یہ ہے کہ کمپنی یہ مراعات ان لوگوں کو بھی فراہم کرےجو یہ رقم بطورِایڈوانس جمع نہ کرائیں۔فتاوی شامی میں ہے:"وفي الأشباه كل قرض جر نفعا حرام فكره للمرتهن سكنى المرهونة بإذن الراهن...(قوله كل قرض جر نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه (قوله فكره للمرتهن إلخ) الذي في رهن الأشباه يكره للمرتهن الانتفاع بالرهن إلا بإذن الراهن اهـ سائحاني.قلت: وهذا هو الموافق لما سيذكره المصنف في أول كتاب الرهن وقال في المنح هناك، وعن عبد الله بن محمد بن أسلم السمرقندي، وكان من كبار علماء سمرقند إنه لا يحل له أن ينتفع بشيء منه بوجه من الوجوه وإن أذن له الراهن، لأنه أذن له في الربا لأنه يستوفي دينه كاملا فتبقى له المنفعة فضلا، فتكون ربا وهذا أمر عظيم.قلت: وهذا مخالف لعامة المعتبرات من أنه يحل بالإذن إلا أن يحمل على الديانة وما في المعتبرات على الحكم ثم رأيت في جواهر الفتاوى إذا كان مشروطا صار قرضا فيه منفعة وهو ربا وإلا فلا بأس به اهـ ما في المنح ملخصا وتعقبه الحموي بأن ما كان ربا لا يظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح.قلت: وما في الجواهر يفيد توفيقا آخر بحمل ما في المعتبرات على غير المشروط، وما مر على المشروط، وهو أولى من إبقاء التنافي. ويؤيده ما ذكروه فيما لو أهدى المستقرض للمقرض إن كانت بشرط كره وإلا "(کتاب البیوع،باب المرابحۃ والتولیۃ،فصل فی القرض166/5ط:سعید)فقط واللہ اعلم
                                                  
عنوان: مرحوم کے محتاج والدین اور بیوہ ہوں تو پنشن بیوہ کے لیے ہے
سوال: ایک سرکاری ملازم کی بیوہ کو جو ماہانہ پنشن ملتی ہے، کیا اس میں سے مرحوم ملازم کے والدین کو وراثت کے مطابق حصہ  ملنا چاہیے، جب کہ  والدین مرحوم ملازم کے زیرِ کفالت بھی ہوں اوران کا کوئی اور ذریعہ معاش بھی نہ ہو، اگر  ہاں تو مستقبل میں والدین میں سے کسی ایک کی وفات کی صورت میں کیا ماہانہ پنشن کی تقسیم اسلامی قانون وراثت کے تحت دوبارہ ہو گی؟
جواب: پنشن  حکومت کی طرف سے عطیہ ہے ، مرحوم کا ترکہ نہیں ہے،  لہٰذا  حکومت  جس کو پنشن دے ،اسی کا حق ہوگا۔ اگر پنشن صرف بیوہ کے نام پر ہے تو مرحوم کے والدین کا اس میں حصہ نہیں ہے۔مرحوم کے محتاج والدین کا نفقہ ان کی اولاد کے ذمہ ہے اور اگر اولاد نہ ہو تو رشتہ داروں میں ہونے  والے ورثاء کے ذمہ ہے۔الدر المختار وحاشية ابن عابدين (رد المحتار) (3 / 629):"(قوله: بقدر الإرث) أي تجب نفقة المحرم الفقير على من يرثونه إذا مات بقدر إرثهم منه (قوله: {وعلى الوارث مثل ذلك}[البقرة: 233] أي مثل الرزق والكسوة التي وجبت على المولود له فأناط الله تعالى النفقة باسم الوارث فوجب التقدير بالإرث ط."فقط واللہ اعلم
                                                  
عنوان: بینک کی تنخواہ سے مسجد بنانا
سوال: آدمی نیشنل بینک میں ابتداءً چپراسی کی حیثیت سے بھرتی ہواپھرکلرک بنااورپھرآخرمیں آفیسر بنا، بقول اس کےکہ میراسودی لین دین سے کوئی واسطہ نہیں تھا، اب آخرمیں ریٹائرہونے پراس کوفنڈملاجس سے میں نےایک مکان خریدااوراب میں نے اس مکان کوفروخت کردیاہے ، میں ان پیسوں سے مسجدکی تعمیرمیں حصہ لے سکتاہوں یانہیں؟
جواب: واضح رہے کہ بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، اور بینک  ملازم سود لینے، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں۔لہذا صورت مسئولہ میں بینک  کے  کسی بھی شعبہ میں ملازمت کرنا( چپراسی بننا، کلرک یا آفیسربننا ) جائز نہیں ہے اور اس ملازمت سے ملنے والی تنخواہ بھی حرام ہے،لہذا  مذکورہ   سودی  رقم سے جو ضرورت سے زائد ہے وہ ثواب   کی نیت کے بغیر غرباء و مساکین میں تقسیم کرنا واجب ہوگا، مذکورہ رقم مسجد  کی تعمیر میں صرف کرنا جائز نہ ہوگا۔       ارشاد باری  تعالی ہے:وَتَعَاوَنُوْا عَلَي الْبِرِّ وَالتَّقْوٰى ۠ وَلَا تَعَاوَنُوْا عَلَي الْاِثْمِ وَالْعُدْوَانِ۔  (سورة المائدة الایة:۲)ترجمہ:اور نیکی اور تقویٰ میں ایک دوسرے کی اعانت کرتے رہو اور گناہ اور زیادتی میں ایک دوسرے کی اعانت مت کرو۔ حاشیۃ  ردالمحتارمیں ہے :والحاصل أنه إنعلم أرباب الأموال وجب رده عليهم وإلا فإن علم عين الحرام لا يحل له ويتصدق به بنية صاحبه.(حاشیۃ ردالمحتار ۵/ ۹۹ ط : سعید)البحرالرائق میں ہے :ويردونه على أربابه إن عرفوهم وإلا يتصدقوا به لأن سبيل الكسب الخبيث التصدق إذا تعذر الرد ۔(البحرالرائقفصل فی البیع۸ / ۲۲۹ ط : دارالمعرفۃ بیروت)فقط و اللہ اعلم
                                                  
عنوان: مرحوم کی پینشن اور گھرکے کرائے کی تقسیم
سوال: میرے والد کاانتقال ۲۰۰۹ میں ہوا،ہم ۳  بھائی اور ۳ بہن ہیں، والد کے انتقال کے بعد والد کی پینشن والدہ کو مل رہی ہےجو وہ اپنے استعمال میں لاتی ہے، گھر  والد صاحب کے نام ہے، ہم نے گھر کا نچلا حصہ بینک کو کرایہ  پر  دیا ہے، بینک کو کرایہ دینے کی وجہ سے ہم سب بھائی اور بہنوں نے مکان کی پیمنٹ کو والدہ کے نام کی، بینک اب ہر ماہ ۱۹۱۰۰۰ ہزار روپے کی کرایہ دیتا ہے، اب کرایہ والدہ کے نام آتا ہے، اور والدہ اس میں سے ۳۰۰۰۰ روپے ہر ایک بھائی کو دیتی ہے، اور ۲۰۰۰۰ روپے ہر ایک بیٹی کو دیتی ہے، بقایا رقم  اپنے استعمال میں لاتی ہیں۔ میرا سوال یہ ہیں کہ:1۔ کیا والدہ اپنی مرضی سے جس کو چاہےجتنی رقم دیں؟2۔ یا والدہ شریعت کے مناسب سب کو حصہ دیں؟3۔ یا والدہ اگر کسی کو کچھ بھی نہ دیں اور سب اپنے پاس رکھیں؟اس سلسلے میں قرآن وسنت  میں ہماری رہنمائی فرمائیں۔ اللہ تبارک وتعالی آپ کو اجر عظیم عطا فرمائے۔
جواب: واضح رہے کہ  پینشن کی رقم  متعلقہ ادارہ کی طرف سے عطیہ اور تبرع ہوتی ہے، اور ادارہ  جس کے نام پر جاری کرے وہی اس کا مالک ہوتا ہے؛  لہذا صورتِ  مسئولہ  میں  سائل کے مرحوم والد  کو   ملنے والی پینشن ان کے انتقال کے بعد مرحوم کی بیوہ  کو مل رہی ہے، وہ مرحوم کی بیوہ کی ملکیت ہے،یہ مرحوم کی وراثت میں تقسیم نہ ہو گی۔البتہ  مرحوم کی  جائداد اور نقدی رقم  مرحوم  کے ورثاء کے درمیان  تقسیم کی جائیگی، صورت مسئولہ  میں  گھر کا نچلا  حصہ  جس کا  کرایہ سائل کی والدہ کے نام پہ آتا ہے وہ سب کہ درمیان شریعت کے مطابق  تقسیم ہوگا ، سائل کی الدہ  کا اپنی مرضی  کے مطابق تقسیم کرنا شرعا درست نہیں،بینک کو کرایہ پر دینا مکروہ تحریمی ہے۔وفي المجلة :"مادة 837  تنعقد  الهبة  بالإيجاب  والقبول  وتتم بالقبض." (ص: 162ط:كارخانه تجارت كتب)۔امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع و احسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہے تقسیم کردے‘‘۔(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم)شرح المجلہ میں ہے:’’الأموال المشترکة شرکة الملک تقسم حاصلاتها بین أصحابها علی قدر حصصهم". (شرح المجلة للأتاسي، (4/14)، الْمَادَّةُ :1073، الفصل الثاني: في بيان كيفية التصرف في الأعيان المشتركة،ط: رشیدیہ)فقط واللہ اعلم
                                                  
عنوان: کاروبار کے لیے دی گئی قرض کی رقم پر نفع لینے کا حکم
سوال: میرے بھائی نے مجھ سے کاروبار کرنے کے لیے چودہ لاکھ پچھتر ہزار روپے قرض لیے ، تاکہ فیکٹری ڈالے اور کام کرے ، مذکورہ رقم انہوں نے اپنے کاروبار کرنے کے لیے لی تھی نہ کہ میرے لیے ، اس نے کہا کہ جو بھی مجھے نفع ہوگا ، اس میں سے پچیس ہزار  روپے نفع ہر ماہ آپ کو دوں گا، لیکن میں نے کہا کہ نہیں بلکہ اس کے بدلے ہر ماہ میرے گھر کا کرایہ ادا کردیا کرو جو کہ ساڑھے سات ہزار روپے ہے اور وہ چار سال تک میرے گھر کا کرایہ دیتا رہا ، کُل رقم جو بھائی نے اب تک کرایہ کی مد میں ادا کی ہے وہ تین لاکھ پچاس ہزار روپے بنتی ہے ۔اب مسئلہ یہ ہے کہ وہ رقم لے کر کاروبار کرتا رہا ، اسے نفع بھی ہوتا رہا اور میرے گھر کا کرایہ بھی ادا کرتا رہا ، اب کمپنی میں اسے نقصان ہوا تو کہتا ہے کہ تمہارے گھر کا جو کرایہ اب تک میں نےادا کیا ہے وہ سود کی رقم تھی ، اسے کاٹ کر اور باقی تھوڑے بہت پیسے ضرورت پڑنے پر میں اس سے لیتا رہا ہوں یہ کہہ کرکہ  جو رقم میری آپ کے پاس قرض رکھی ہے اس میں سے کاٹ  دینا جو چھ لاکھ پچیس ہزار روپے بنتے ہیں ، اسے بھی کاٹ کر باقی جو رقم بچے گی وہ میں ادا کروں گا جو تقریباً پانچ لاکھ روپے بنتی ہے ۔۱۔ شریعت کی رو سے اس نے جو رقم سود کے نام سے بطورِ نفع مجھے دی ، اسے وہ کاٹ سکتا ہے یا نہیں ؟۲۔میرا نفع لینا اور کاروبار کا حکم بتائیں کہ کس رقم کا مستحق ہوں، جو میں اس سے وصول کرسکتا ہوں؟
جواب: صورتِ مسئولہ میں جو رقم بطورِ قرض  سائل نے  اپنے بھائی کو کاروبار کرنے کے لیے  دی تھی ، سائل کےلیےاس  پر نفع لینا جائز نہیں تھا،کیوں کہ قرض پر نفع لینا سود ہونے کی وجہ سے حرام ہے ، اب جب کہ سائل کا بھائی  سائل کے گھر کا کرایہ  کافی عرصہ تک ادا کرتا رہا، چوں کہ وہ حرام رقم تھی اس وجہ سے اصل رقم سے مذکورہ رقم  اورساتھ ساتھ وہ  رقم جو ضرورت کے وقت  سائل اپنے بھائی سے یہ کہہ کر لیتا رہاکہ قرض میں  سے اسے کاٹ لینا اسےبھی منہا کرکے جتنی رقم باقی بچتی ہے وہ سائل واپس لینے کا حقدار ہوگا، اس سے زیادہ لینا سائل کے لیے جائز نہیں ۔حضور اکرم صلی اللہ علیہ وسلم کا ارشادہے:"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(أخرجه البيهقي في الكبرى في«باب كل قرض جر منفعة فهو ربا»،ج:5، ص:571، رقم:10933، ط:دار الكتب العلمية)فتاوی شامی میں ہے:’’(قولهكل قرض جرنفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه۔‘‘(کتاب البیوع، فصل فی القرض ،مطلب كل قرض جر نفعا حرام   ، ج:5، ص:166،ط:سعيد)تفسیر الکبیر الرازی میں ہے:’’أما ربا النسيئة فهو الأمر الذي كان مشهورا متعارفا في الجاهلية، وذلك أنهم كانوا ‌يدفعون ‌المال على أن يأخذوا كل شهر قدرا معينا، ويكون رأس المال باقيا، ثم إذا حل الدين طالبوا المديون برأس المال، فإن تعذر عليه الأداء زادوا في الحق والأجل، فهذا هو الربا الذي كانوا في الجاهلية يتعاملون به۔‘‘(سورۃ البقرۃ، الحکم الثانی: من الاحکام الشرعیۃفی ھذاالموضع.....، ج:7، ص:72، ط: دار احیاء التراث)فقط واللہ اعلم
                                                  
عنوان: ولی کے امین نہ ہونے کی صورت کا بچے کی رقم کو بطور حفاظت اپنے پاس رکھنا
سوال: میری بہن کے 2 مکان تھے، ایک زمینی گھر اور ایک فلیٹ ذاتی ہے، میری بہن کی ایک بیٹی تھی اس کی شادی ہوئی اور طلاق ہوگئی تھی، دوسری شادی ہوئی، اس سے دو بچے ہیں ایک بیٹا اور ایک بیٹی ہے، میرے بہنوئی کا انتقال ہوگیا تھا ، میری بہن کی وصیت یہ تھی کہ زمینی گھر میری نواسی کو دینا اور فلیٹ نواسے کو دینا۔ میری بہن کے ورثاء میں ایک بیٹی اور 2 بھائی ہیں اور یہ سب اس بات پر راضی تھے کہ بہن کی وصیت پر عمل کرتے ہوئے مذکورہ جائیداد نواسہ، نواسی کو دے دی جائے، اس کے بعد بیٹی کا بھی انتقال ہوگیا ہے، اس کے شوہر حیات ہیں، لیکن مسئلہ یہ ہے انہوں نے صرف بیٹے کو رکھا ہے اپنے پاس اور بیٹی کو بہت مارا اور ہمارے پاس چھوڑ دیا اور تقریباً چار سالوں میں ایک دفعہ بھی بچی کا نہیں پوچھا، اب ایک فلیٹ کی ڈیمانڈ ختم ہورہی ہے، ہم نے سوچا کہ یہ فلیٹ اچھی رقم میں فروخت کرکے بچے کے نام رقم محفوظ رکھ لی جائے، ابھی میں ایسا کیا کروں کہ اس بچے کا جو حق ہے اسے دے دوں یا فلیٹ بیچ کر اس کی رقم اپنے پاس سنبھال کر رکھوں جب بچہ بالغ ہوجائے تب وہ بچہ آکر اپنا حصہ لے سکتا ہے، رقم ہمارے پاس محفوظ رہے گی۔ اگر ہم رقم بچے کے باپ کو دیں توہم اطمینان نہیں ہیں کہ وہ بچے کو اس کا حق دے،میں یہ نہیں چاہتا کہ اس بچے کا حق چھینا جائے۔
جواب: صورت مسئولہ میں نانی کا یہ کہنا کہ  زمینی گھر میری نواسی کو دینا اور فلیٹ نواسے کو دیناشرعاً یہ ان کے حق میں وصیت کرنا ہے، اور وصیت کا حکم یہ ہے کہ وہ ایک تہائی  مال  میں ورثاء کی اجازت کے بغیر نافذ ہوتی ہےباقی دو تہائی میں اگر تمام عاقل بالغ ورثاء اجازت دیں تو اس میں بھی نافذ ہوجائے گی، لہذا صورتِ مسئولہ میں جب نانی کے تمام ورثاءاس وصیت پر عمل کرنے پر راضی ہیں، اور بیٹی بھی زندگی میں اس وصیت پر راضی تھی تو شرعاً یہ وصیت نافذ العمل ہے، لہذا مذکورہ فلیٹ کا حق دار نواسہ ہی ہے، اگر اور سائل (نانی کا بھائی) کو والد (بچے کے ولی)پر اطمینان نہیں ہے اور بچے کی حق تلفی کا خوف ہو تو عدالت سے منظور کرواکر اس کی رقم کو  اپنے پاس محفوظ رکھ سکتا ہےاور جب بالغ ہوجائے تو اس کی رقم اس کو دے دی جائے۔ نیز بہن کے داماد نے اپنی بیٹی کے ساتھ جو ناروا سلوک کیا اس پر اسے توبہ استغفار  کر کے اپنی بیٹی کے حقوق کی ادائیگی کا اہتمام کرنا لازم ہے ورنہ آخرت میں پکڑ کا باعث ہوگا۔فتاوی شامی میں ہے:(وتجوز بالثلث للأجنبي) عند عدم المانع (وإن لم يجز الوارث ذلك لا الزيادة عليه إلا أن تجيز ورثته بعد موته)(کتاب الوصایاِ، ص/650، ج/6، ط/سعید)الفقہ الاسلامی وادلتہ میں ہے:العدالة: أي الاستقامة على أمور الدين والأخلاق والمروءات ، فلا ولاية للفاسق؛ لأن فسقه يجعله متهماً في رعاية مصالح غيره. القدرة على التصرف مع الأمانة: لأن المقصود من الولاية تحقيق مصلحة المولى عليه، وهي لا تتحقق مع العجز وعدم الأمانةإذا أخل الولي بأحد هذه الشروط، جاز للقاضي تبديله بسبب نقص الأهلية أو الكفر أو الفسق(الفصل الرابع:نظریة العقد، القسم الثانی :النظریات الفقیه، ص:2994، ج:4، ط:دار الفکر)فقط واللہ اعلم
                                                  
عنوان: بلا معاہدہ والدہ کے مکان پر تعمیر میں خرچ کردہ رقم کا حکم
سوال: جناب مفتی صاحب ہماری والدہ کے نام ایک مکان ہے، 1983ء میں اس مکان کو     ہم نے تعمیر کرایا، جس پر 1لاکھ 41ہزار خرچہ  ہوا ، اس میں  80 ہزار روپے میں نے خرچ کیے،ا س  کی رسیدیں اور دستاویز میرے پاس موجود ہیں،  1995ء سے  ابھی تک ميں الگ  كرايه كے مكان ميں رهتا هوں، ميرے پاس اپنا ایک دوسرا پلاٹ ہے ، لیکن میرے پاس تعمیر کے لیے رقم نہیں ہے، میں چاہتاہوں کہ میں اپنے پلاٹ پر گھر تعمیر کروں، اور میرا بھائی  مجھے تعمیر کے لیے رقم دے دے، آپ انصاف کے ساتھ  فیصلہ فرمائیں ،کیا مجھے صرف 80 ہزار رقم ملے گی یا آج کے حساب سے اس کی مالیت  ملے گی؟ (اگر مجھے صرف 80 ہزرا رقم مل جائے تو اس رقم سے میں اپنا مکان تعمیر نہیں کرسکتا)۔ یا میرا بھائی میرے لیے گھر تعمیر کرے گا؟ مذکورہ رقم خرچ کرتے ہوئے کوئی معاہدہ نہیں ہوا تھا۔
جواب: سوال نامہ میں ذکر کردہ تفصیل  کے مطابق  حکم یہ ہے کہ سائل نے والدہ کے مکان پر  مذکورہ 80 ہزار رقم خرچ کرتے ہوئے جب  والدہ کے ساتھ کوئی معاہدہ نہیں کیا تھا  تو ایسی صورت میں سائل اس رقم کا مطالبہ نہیں کرسکتا،مذکورہ گھر سارا کا سارا سائل کی والدہ  کی ملکیت ہے،  والدہ کے انتقال کے بعد والدہ کے تمام ورثاء میں وراثت کے قاعدہ کے مطابق  تقسیم ہوگا،  البتہ سائل کی والدہ کوچاہئے کہ اگر اپنی  دیگر اولاد کو مکان میں رہنے کے لیے جگہ دی ہے تو اس  طرح سائل کو بھی  اس گھر میں رہنے کے لیے  جگہ دے؛  تاکہ اولاد کے ساتھ برابری ہو اور سب کے ساتھ یکساں حسن سلوک ہو۔موسوعة القواعد الفقهيه ميں هے:"لا رجوع فيما تبرّع به عن غيره ،‌التّبرّع: ‌هو ‌إعطاء ‌مجّاني دون مقابل."(موسوعة القواعد الفقهية،8/ 868،ط:بيروت لبنان)جامع الفصولين  میں ہے:"عمر دار امرأته فمات وتركها وابناً فلو عمرها بإذنها فالعمارة لها والنفقة دين عليها فتغرم حصة الابن. ولو عمرها لنفسه بلا إذنها فالعمارة ميراث عنه وتغرم قيمة نصيبه من العمارة وتصير كلها لها. ولو عمرها لها بلا إذنها قال النسفي: العمارة كلها لها ولا شيء عليها من النفقة فإنه متبرع. وعلى هذا التفصيل عمارة كرم امرأته وسائر أملاكها."(جامع الفصولين 2/ 119)فقط واللہ اعلم
                                                  
عنوان: ایل آئی سی (Life Insurance Corporation) کا حکم
سوال: l i c میں پیسے جمع کرنا کیسا ہے اور جو زائد پیسہ ملتے ہیں   اس  کا لینا کیسا ہے؟ جیسا کہ مہینے میں پانچ سو روپیہ جمع کرتے ہیں،  پانچ سال تک   تیس ہزار روپے ہوتے ہیں، لیکن وہ چالیس ہزار روپے دیں  گے تو دس ہزار روپے زائد لینا جائز ہے یا نہیں؟
جواب: ایل آئی سی  (Life Insurance Corporation) سود ،جوئے اور  غرر کا مجموعہ   ہے اور یہ شریعت میں حرام ہے، لہذا کسی بھی قسم کی انشورنس پالیسی لینا ناجائز اور حرام ہے۔  فقط واللہ اعلم
                                                  
عنوان: فرانس میں بینک سے گھر خریدنا
سوال: میں فرانس میں کرائے کےگھرمیں رہتا ہوں،  میں ہر مہینے مالک  مکان کو بارہ سو یورو(€1200) کرایہ دیتا  ہوں،  لیکن اگر  بینک  والے  میرے  لیے  یہ گھر خرید لیں، اور  پھر بینک   مجھے اس گھر کی  قیمت مقررکردیتاہےاور میں بینک کوہر مہینے کرائے کی جگہ قسط  اداکروں توکچھ عرصے بعد جب قسطوں میں قیمت پوری  ہوجائے گی توگھرمیراہوجائے گا،  کیا یہ جائز ہے؟  یہ سود میں آتا ہے؟
جواب: صورتِ مسئولہ میں مکان خریدنے کی صورت اگر یہ ہو کہ  بینک مطلوبہ گھر  اصل مالک  سے پہلے خود  خریدتا ہو، (یعنی  بطورِ حیلہ سائل کو ہی اپنی طرف سے خریداری کا وکیل بناکر اسی کو فروخت نہ کرے)  پھر بینک والے  وہ گھر  متعین قیمت کے  ساتھ قسطوں پر کسٹمر  کو فروخت کرتے ہوں، (اس طور پر کہ قسط کی تاخیر کی صورت میں مقررہ مجموعی رقم پر اضافی رقم بطورِ جرمانہ وصول  نہ کرتے  ہوں) تو اس طرح بینک  سے گھر خریدنا جائز ہو گا۔لیکن عام طور پر  مغربی ممالک کا نظام غیر اسلامی ہوتا ہے جس کی وجہ سے ان ممالک  میں بینک سے جو مکان  خریدا جاتا ہے اُس میں سودی شرائط ملحوظ ہوتی ہیں،  لہذا کوئی بھی معاملہ کرنے سے پہلے خؤب تحقیق کر لی جائے کہ سود کا معاملہ اور اس کا گناہ بہت سخت ہے۔اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادةً أو هديةً، فأسلف علی ذلك إن أخذ الزیادة علی ذلك ربا".(14/513، باب کل قرض جر  منفعۃ، کتاب الحوالہ، ط؛ ادارۃ القرآن) فقط واللہ اعلم
                                                  
عنوان: ناگہانی حادثات میں شہید ہونے والوں کے لواحقین کو ملنے والی رقم کا حکم
سوال: 30 اکتوبر2019 کوسانحہ تیزگام پیش آیا اس سانحےمیں میرابیٹا بھی شہیدہوگیا تھااس سانحےکے شہداکے ورثاء کوحکومت سندھ اور محکمہ ریلوےکی طرف سے مالی مددکےطور پر 20 لاکھ کااعلان ہوا، جوشادی شدہ تھے صاحب اولاد تھے ان کا چیک بیوہ کےنام پربن کرآئے، جوصاحب اولادنہیں تھےان کے چیک والد کےنام پربن کرآئے، اس دوران جب آفیسروں نےتحقیق کی توتمام ورثاءکے نام لکھ کرگئے، البتہ چیک کسی ایک کے نام پر بنا اب معلوم یہ کرناہے کہ اس رقم میں کس کس کا حق ہے تمام ورثہ کا،بیوہ کا،اولادوں کا۔ ورثہ کی تفصیل:۔والد،والدہ،بیوہ،ایک بیٹی،دوبیٹے
جواب: صورتِ مسئولہ میں  کسی ناگہانی حادثہ میں انتقال کرنے والوں کے پس ماندگان کو جو سرکار کی طرف سے   رقم دی جاتی ہے ،  ہماری معلومات کے مطابق کے وہ رقم   مرحوم کے ورثاء کو  ترکہ میں تقسیم کرنے کے لیے دی جاتی ہے، لیکن اس رقم کا چیک ایک شخص کے نام پر جاری ہوتا ہے، ایسی صورت میں یہ رقم مرحوم کے ترکہ میں شمار ہوگی، اور اس کے تمام شرعی ورثاء میں شرعی حصص کے مطابق تقسیم ہوگی۔باقی  سائل کے مرحوم بیٹے کی ترکہ کی تقسیم کا طریقہ یہ ہے کہ  مرحوم کے ترکہ میں  سے اس کے حقوقِ  متقدمہ  یعنی تجہیز و تکفین کے اخراجات نکالنے کے بعد، مرحوم کے ذمہ اگر کوئی قرض ہے تو اسے کل ترکہ  میں سے ادا کرنے کے بعد، مرحوم نے اگر کوئی  جائز وصیت کی ہو تو اسے  ایک تہائی ترکہ میں سے نافذ کرکے  باقی کل منقولہ وغیر منقولہ  ترکہ کو 120 حصوں میں تقسیم کرکے مرحوم  کی بیوہ کو 15 حصے، والدین میں سے ہر ایک کو 20، 20 حصے، ، ہر ایک بیٹے کو 26، 26 حصے، اور بیٹی کو 13 حصے ملیں گے۔یعنی مثلا 100 روپے میں سے  مرحوم کی بیوہ کو 12.50روپے، مرحوم کے والدین میں سے ہر ایک کو  16.66 روپے، ہر ایک بیٹے کو  21.66 روپے، اور بیٹی کو  10.83 روپے ملیں گے۔فقط واللہ اعلم
                                                  
عنوان: کیا عورت کے لیے کاروبار کرنا جائز ہے؟
سوال: میں شادی شدہ  خاتون ہوں، میرے شوہر برسرِ روزگار ہیں، الحمدللہ گزر بسر بھی آرام سے  ہوجاتا ہے،  مگر کافی  اور ذمہ داریاں ہیں میرے شوہر پر، جس کے سبب میں  چاہتی ہوں کہ شوہر کا ہاتھ بٹاؤں اور بچوں کی بھی اچھی تعلیم ہوسکے۔اس صورتِ  حال میں میں  گھر میں بیٹھ کر با پردہ کاروبار کرنا چاہتی ہوں، جس کا طریقہ یہ ہے کہ سوشل سائٹس پر کپڑوں وغیرہ کی صرف  تصاویر ڈالنی ہوں گی ، سب کام گھر بیٹھ کر ہی کرنا ہے، کیا ایسا کام کرنا جائز ہوگا؟دوسری بات یہ کہ میں نے سنا ہے کہ  جب عورت کی کمائی گھر میں آتی ہے تو مرد کی کمائی سے برکت اٹھ جاتی ہے، کیا یہ بات درست ہے؟
جواب: صورتِ  مسئولہ میں آپ  جائز کاروبار کرسکتی ہیں، حدودِ شرع میں رہ کر خواتین کا کاروبار کرنا شرعًا ممنوع نہیں ہے، نیز خاتون کی کمائی کی وجہ سے مرد کی کمائی سے برکت ختم ہوجانے کا عقیدہ درست نہیں، البتہ کسبِ معاش اور اہل و عیال کے نفقے کی ذمہ داری اللہ رب العزت نے مرد  کے  کندھے  پر  رکھی ہے۔واضح رہے کہ آن لائن کاروبار کرتے ہوئے جہاں اس بات کا لحاظ رکھنا ضروری ہے کہ کاروبار جائز ہو، وہیں جان دار کی تصویر یا موسیقی پر مشتمل اشتہار دینا بھی منع ہے، اسی طرح  کسی سائٹ سے  ایسا معاہدہ کرنا بھی درست نہیں ہوگا جس میں کسی بھی شرعی حکم کی خلاف ورزی لازم آرہی ہو، نیز وہ چیز جو ابھی تک قبضہ و ملکیت میں موجود نہ ہو، اسے بیچنا جائز نہیں ہوگا، ہاں صرف وعدۂ بیع کرنا یا کمیشن پر کام کرنا جائز ہوگا، یا ملکیت میں آنے کے بعد چیز بیچی جائے۔مزید دیکھیے:ڈراپ شپنگ کے کاروبار کا حکمڈراپ شپنگ میں قبضہ سے پہلے مال فروخت کرنا/ سپلائر کمپنی کی طے شدہ قیمت سے کم میں فروخت کرنافقط واللہ اعلم
                                                  
عنوان: والدین کی وفات کے بعد والد کے پینشن کا حق دارکون ہوگا؟
سوال: میرے والدصاحب کا1996ء میں انتقال ہواتھا، والدصاحب کے انتقال کے بعدان کی پنشن میری والدہ کے نام آتی تھی ، اب یکم فروری 2021ء میں والدہ کابھی انتقال ہوچکاہے، میں اپنے والدین کی اکلوتی بیٹی حیات ہوں اورمطلقہ ہوں ،میراایک چھوٹابیٹابھی ہے جس کی میں کفالت کرتی ہوں ، میرے اخراجات اٹھانے والاکوئی نہیں ہے ، توکیامیں اپنےوالدکی پنشن کی حق دارہوں ؟ جب کہ قانونی لحاظ سےبھی والدہ کے بعداگرکوئی مطلقہ بیٹی ہوتووہ والد کی پنشن کی حق دارہوتی ہے۔
جواب: واضح رہے کہ شریعت مطہرہ کی روسے میراث کے احکامات میت کے ترکہ میں جاری ہوتے ہیں یعنی جواموال بوقت وفات میت کی ملکیت میں داخل ہوں وہ ورثاء میں بقدرحصص تقسیم کیے جائیں گے اورجومال بوقت وفات اس کی ملکیت میں نہ ہوبلکہ اس کی وفات کے بعدکسی امدادکی صورت میں دیاگیاہوتووہ ترکہ میں شمارنہ ہوگا۔شرح الاشباہ والنظائرمیں ہے:العطایا لایورث عنہ۔( شرح الاشباہ والنظائر ۲/ ۴۹۵ ط: سعید)اورالبحرالرائق میں ہے :قال رحمه الله(يبدأ من تركة الميت بتجهيزه) المراد من التركة ما تركهالميت خاليا عن تعلق حق الغير بعينه۔(البحرالرائق۸/ ۵۵۷ ط: دارالمعرفۃ بیروت )لہذاصورت مسئولہ میں اگرواقعۃً والدین کی وفات کےبعد حکومتی قانون کے مطابق مطلقہ بیٹی پنشن کی حق دارہوتی ہے تووہ اپنے والد کی پیشن کی حق دارہے دیگر ورثاء اس میں حق دارنہ ہوں گے ۔مزید دیکھیے:پنشن کی رقم میں میراث کے احکام جاری نہیں ہوتےپنشن کی شرعی حیثیتسرکاری ملازم کی پنشن کس کو ملے گیفقط واللہ اعلم
                                                  
عنوان: کمپنی کے معیار کی آئل کی نقل تیار کرکے اسی کمپنیوں کے ڈبے میں فروخت کرنے کا حکم
سوال: ہماری اسپیئر پارٹس کی دکان ہے، جس میں ہم بائیک کا آئل بھی فروخت کرتے ہیں، یہ آئل کارخانہ میں تیار کیا جاتا ہے، اور مختلف کمپنیوں کے معیار کی نقل کرکے اس آئل کو ان کمپنیوں کے ڈبوں میں فروخت کیا جاتا ہے لیکن کمپنی کی جو اصل قیمت ہے اس کے مطابق یہ آئل نہیں فروخت کیا جاتا، کیا اس آئل کو فروخت کرنا درست ہے، اگر درست نہیں ہے تو اس کو کسی اور طرح فروخت کرسکتے ہیں یا اس سے کوئی بہتر طریقہ ہو وہ فرمادیں۔
جواب: صورت مسئولہ میں سائل کا مختلف کمپنیوں کے معیار کی آئل کی نقل تیار کرکے اس کو مختلف کمپنیوں کے ڈبوں میں ڈال کر فروخت کرنا جعل سازی اور دھوکہ دہی کی بناء پر ناجائز اور حرام ہے، اور اس سے حاصل ہونے والی آمدن بھی حلال نہیں ہوگی، نیز مذکورہ عمل قانوناً بھی قابل مؤاخذہ جرم ہے، اس لئے اس طرح کے جعل سازی والے کاموں سے بچنا لازم ہے۔مجمع الزوائد میں ہے:"وعن عبد اللہ بن مسعود قال: قال رسول اللہ صلی اللہ علیہ وسلم: من غشنا فلیس منا والمکر والخداع في النّار۔"(کتاب البیوع، باب الغش: 4/ 139، ط: دار الفکر، بیروت)فتاوی شامی میں ہے:"لا يحل كتمان العيب في مبيع أو ثمن؛ لأن الغش حرام۔"(كتاب البيوع: 5/ 47، ط: سعید)البحر الرائق میں ہے:"كتمان عيب السلعة حرام وفي البزازية وفي الفتاوى إذا باع سلعة معيبة عليه البيان وإن لم يبين قال بعض مشايخنا يفسق وترد شهادته قال الصدر لا نأخذ به. اهـ. وقيده في الخلاصة بأن يعلم به."(کتاب البیع، باب خيار العيب: 6/ 38، ط: دار الكتاب الإسلامي)فقط واللہ اعلم
                                                  
عنوان: شوہر، والدہ، بیٹی، بھائی میں میراث کی تقسیم
سوال: مرحومہ کو  زمین والد کی وراثت سے ملی تھی،  مرحومہ کی صرف ایک اکلوتی بیٹی،  شوہر،  ماں اور ایک  بھائی ہے،  تیس کنال زمین کی وراثتی تقسیم کیسے ہو گی؟
جواب: بصورتِ مسئولہ مرحومہ کی جائیداد کی تقسیم کا طریقہ یہ ہے کہ کل جائیداد منقولہ و غیر منقولہ کو ( بعد از ادائے قرضہ جات اور اگر کوئی وصیت کی ہو تو تہائی مال میں وصیت نافذ کرنے کے بعد) بارہ  حصوں میں تقسیم کرکے تین حصے شوہر کو  اور  دو حصے والدہ کو، اور چھ حصے بیٹی کو  اور باقی ماندہ ایک حصہ بھائی کو ملے گا۔فیصد کے اعتبار سےسو (100) روپے میں سے پچیس (25) روپے شوہر کو، اور  16.66روپے والدہ کو، اور پچاس (50) روپے بیٹی کو،  8.33 روپے بھائی کو ملیں گے۔ فقط واللہ اعلم
                                                  
عنوان: ایپ سے موبائل ری سیل کرنے کا حکم
سوال: آج کل موبائل فون سے ری سیلنگ کا بڑا زور ہے ، یہ ری سیلنگ بڑی نفع بخش بھی ہے ، اس  کی صورت یہ  ہے کہ کمپنی کی ایک موبائل ایپ  ہوتی ہے ، اس پر کمپنی اپنے تمام پروڈکٹ کے فوٹوز ڈال دیتی ہے، اور  ساتھ ہی ان کی قیمت بھی ڈال دیتی ہے،اب جو  ری سیلر ہوتا ہے ، وہ اپنے واٹساپ ، فیس بک، ، اور انسٹاگرام وغیرہ پر وہ فوٹوز بھیجتا ہے،اگر کسی کو وہ پسند آجائے تو اس کا ایڈریس  لے کر ری سیلر اپنے  مارجن کے ساتھ ایپ سے بک کردیتاہے،اب کمپنی یہ سامان پیک کرکے اس ایڈریس پر بھیج دیتی ہے ، اور کمپنی کے ریٹ پر جو زائد مارجن ری سیلر نے ایڈ کیا تھا وہ دو یا تین روز میں ری سیلر کے بینک اکاؤنٹ میں آجاتاہے. تو سوال یہ کہ کیا اس طرح ری سیلنگ کرنا درست ہے؟
جواب: واضح ہو کہ خرید و فروخت کے نتیجے میں چوں کہ بائع (بیچنے والا) خریدار کو اپنی چیز کا مالک بنا رہا ہوتا ہے، لہذا شرعی طور پر بائع کا سودے کے وقت اس چیز کا مالک ہونا ضروری ہے، جس چیز کا کوئی شخص مالک ہی نہ ہو، وہ اسے آگے نہیں بیچ سکتا۔ اسی طرح کسی چیز کو بیچنے کے لیے اس کا قبضے میں ہونا بھی لازم ہے۔صورتِ  مسئولہ میں ری سیلر جو موبائل کسٹمر کو اپنے سوشل میڈیا کے پیج کے ذریعہ بیچ رہا ہے، یہ اس کا مالک بھی نہیں ہے اور نہ ہی اس کے قبضے میں ہے؛  لہذا اس کا اس طرح موبائل بیچنا جائز نہیں ہے۔ تاہم اگر ری سیلر اس بات کی وضاحت کردے کہ وہ مذکورہ موبائل کمپنی سے  لے کر کسٹمر تک پہنچائے گا اور اپنے عمل کی فیس لے گا تو فیس اور اصل رقم، دونوں کی وضاحت کرکے اس کا اپنے کسٹمر سے معاملہ جائز ہوگا۔مزید دیکھیے:ڈراپ شپنگ کے کاروبار کا حکمڈراپ شپنگ میں قبضہ سے پہلے مال فروخت کرنا/ سپلائر کمپنی کی طے شدہ قیمت سے کم میں فروخت کرناسنن أبي داود (3 / 283): عن حكيم بن حزام، قال: يا رسول الله، يأتيني الرجل فيريد مني البيع ليس عندي أفأبتاعه له من السوق؟ فقال: «لا تبع ما ليس عندك»ترجمہ :حضرت  حکیم بن حزام فرماتے ہیں کہ میں نے حضور صلی اللہ علیہ وآلہ وسلم سے عرض کیا کہ یا رسول (اللہ صلی اللہ علیہ وآلہ وسلم) میرے پاس ایک شخص آتا ہے اور مجھ سے ایسی چیز کی بیع کرنا چاہتا ہے جو میرے پاس نہیں ہے ،میں اس کے  لیے وہ چیز بازار سے خرید کر  اسے دیتاہوں، (کیا یہ طریقہ درست ہے)؟ نبی کریم ﷺ نے فرمایا : اسے ایسی چیز فروخت نہ کرو جو تمہارے پاس موجود نہیں ہے۔بدائع الصنائع في ترتيب الشرائع (5 / 146):"(و منها) أن يكون مملوكًا."بدائع الصنائع في ترتيب الشرائع (5 / 146):(ومنها) وهو شرط انعقاد البيع للبائع أن يكون مملوكا للبائع عندالبيع فإن لم يكن لا ينعقد، وإن ملكه بعد ذلك بوجه من الوجوه إلا السلم خاصة، وهذا بيع ما ليس عنده «، ونهى رسول الله - صلى الله عليه وسلم - عن بيع ما ليس عند الإنسان، ورخص في السلم» ، ولو باع المغصوب فضمنه المالك قيمته نفذ بيعه؛ لأن سبب الملك قد تقدم فتبين أنه باع ملك نفسه، وههنا تأخر سبب الملك فيكون بائعا ما ليس عنده فدخل تحت النهي، والمراد منه بيع ما ليس عنده ملكا؛ لأن قصة الحديث تدل عليه فإنه روي أن «حكيم بن حزام كان يبيع الناس أشياء لا يملكها، ويأخذ الثمن منهم ثم يدخل السوق فيشتري، ويسلم إليهم فبلغ ذلك رسول الله - صلى الله عليه وسلم - فقال لا تبع ما ليس عندك» ، ولأن بيع ما ليس عنده بطريق الأصالة عن نفسه تمليك ما لا يملكه بطريق الأصالة، وأنه محال.و هو الشرط فيما يبيعه بطريق الأصالة عن نفسه فأما ما يبيعه بطريق النيابة عن غيره ينظر إن كان البائع وكيلًا وكفيلًا فيكون المبيع مملوكًا للبائع ليس بشرط، و إن كان فضوليًّا فليس بشرط للانعقاد عندنا بل هو من شرائط النفاذ فإن بيع الفضولي عندنا منعقد موقوف على إجازة المالك، فإن أجاز نفذ، وإن رد بطل."فقط واللہ اعلم
                                                  
عنوان: ویب سائٹ پر اشتہارات دیکھ کر پیسے کمانا
سوال: کسی ویب  سائٹ کے اشتہار ات دیکھ کر معاوضہ لیا جا سکتا ہے ۔ وہ ایک اشتہار کے کبھی کتنا اور کبھی کتنا معاوضہ دیتے ہیں، مثلًا 1000 اشتہار ات دیکھتا ہوں تو کبھی 1000 روپے اور کبھی 1500 تک بھی ہوجاتے ہیں ۔12 گھنٹے کام کرنا ہوتا ہے ۔کیا یہ معاوضہ جائز  ہے؟
جواب: صورتِ مسئولہ میں ویب سائٹ پر اشتہارات دیکھ کر کمانا درج ذیل وجوہات کی بنا پر ناجائز ہے:1۔۔ ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں،ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ دیکھنے والوں  کے ساتھ  ایک قسم کا دھوکا ہے دھو کا دینا  حرام ہے ۔2۔۔ جان دار کی تصویر  کسی بھی طرح کی ہو اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3۔۔ ان اشتہارات میں بسا اوقات  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔لہذا سائل اس  مذکورہ کا م  کو چھوڑ کر کسی  دوسرے  حلال کام کو  اختیا ر کرے   ۔" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".شعب الإيمان (2/ 434):ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    شامی(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم.وفي الحاوي: سئل محمد بن سلمة عن أجرة السمسار ، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز، فجوزوه لحاجة الناس إليه كدخول الحمام"."الإجارة على المنافع المحرمة كالزنى و النوح و الغناء و الملاهي محرمة، و عقدها باطل لايستحق به أجرة. و لايجوز استئجار كاتب ليكتب له غناءً و نوحاً ؛ لأنه انتفاع بمحرم ... و لايجوز الاستئجار على حمل الخمر لمن يشربها، و لا على حمل الخنزير".فقط واللہ اعلم
                                                  
عنوان: موٹر سائیکل کی مخصوص کمیٹی ڈالنے کا حکم
سوال: مفتیانِ کرام موٹر سائیکل کمیٹی درج ذیل شرائط کی بنیاد پر شروع کی  گئی ہے۔ ساری شرائط شریعت کی روسے جائز  ہیں؟ براہ کرم جو شرائط ناجائز  ہیں ان کی نشان دہی کریں؛ تاکہ ان کو ختم کیاجائے۔1: کمیٹی کی مدت 24 ماہ ہوگی۔2:ہر ماہ  کی 10 تاریخ کو قرعہ اندازی ہوگی۔3:کل قیمت 96000ہزار ہوگی۔4:ماہانہ قسط4000 ہوگی۔5:نام نکلنے کی صورت میں آخرتک قسط جمع کرنی ہوگی۔6:جس نے اپنی ممبرشپ ختم کی اس کی  جمع شدہ رقم کمیٹی کے ختم ہونے  کے بعد  ملے گی۔7:موٹر سائیکل  کی قیمت بڑھنے  کی صورت میں ہزار روپے پر سو روپیہ اضافہ ہوگا۔
جواب: واضح رہے کہ  سب سے بہتر صورت تو یہ ہے کہ قسط جمع کروانے والوں کو  موٹر سائیکل نہ دی جائے،  بلکہ جتنی رقم جمع ہوئی ہو  جس شخص کا نام  نکلےوہ رقم  اس کو دے دی جائے، اب وہ شخص ان پیسوں سے موٹر سائیکل خریدے یا کوئی اور کام کرے  یہ اس کی مرضی  ہو گی،  البتہ اگر منتظمین خود موٹر سائیکل خرید کر دیں اور اس صورت میں  جو رقم جمع ہو ئی ہو وہ زیادہ ہو  اور موٹر سائیکل کی قیمت کم ہو، تو  جو  زائد رقم ہو گی وہ  منتظمین کے پا س امانت ہو  گی  اور امانت کو اپنے استعمال میں لینا یا اس  کی اجازت  کے بغیر  استعمال کرنا  جائز نہیں ہو گا، اگر اجازت کے بغیر اس میں تصرف کریں گے تو امانت میں خیانت ہو گی۔صورتِ  مسئولہ میں   مذکورہ شرائط میں سے شرط نمبر  چھ، اور سات   نا جائز ہیں ، شرط نمبر چھ میں ممبر شب ختم کرنے والا شخص جب اپنی رقم کا مطالبہ کرے گا  تو اس کی رقم  واپس کرنا ضروری ہو گی ،  اسی طرح شرط نمبر  سات میں ہے کہ قیمت بڑھنے کی صورت میں  ہزار روپے پر سو روپے اضافہ ہو گا تو یہ سو د ہے تو  یہ شرط بھی جائز نہیں ہے ۔ اگر بوقتِ عقد یہ شرط ہوگی تو پورا معاملہ ہی فاسد ہوجائے گا۔درر الحكام شرح مجلة الأحكام (1/ 110):"( المادة 157 ) التقسيط تأجيل أداء الدين مفرقا إلى أوقات متعددة معينة . هذا التعريف هو تعريف التقسيط الشرعي وأما تعريفه اللغوي  فهو تجزئة الشيء إلى أجزاء وذلك كتأجيل دين بخمسمائة قرش إلى خمسة أسابيع على أن يدفع منه مائة قرش كل أسبوع.  فعلى ذلك يفهم بأن في كل تقسيط يوجد تأجيل وليس في كل تأجيل يوجد تقسيط . وأنه بناء على ذلك يوجد بين التأجيل والتقسيط عموم وخصوص مطلق والتقسيط هو المطلق الأخص منهما ."شرح المجلہ میں ہے:"البیع مع تأجیل الثمن و تقسیطه صحیح، یلزم أن یکون المدة معلومةً في البیع بالتأجیل و التقسیط."(شرح المجله لسلیم رستم باز،ص:125،رقم الماده:245)البحر الرائق شرح كنز الدقائق میں ہے:"و يزاد في الثمن لأجله إذا ذكر الأجل بمقابلة زيادة الثمن قصدًا."(البحرالرائق،ج:6،ص:115،ط:مکتبةرشیدیة)ہدایہ میں ہے:"و كل شرط لايقتضيه العقد وفيه منفعة لأحد المتعاقدين أو للمعقود عليه وهو من أهل الاستحقاق يفسده كشرط أن لا يبيع المشتري العبد المبيع لأن فيه زيادة عارية عن العوض فيؤدي إلى الربا أو لأنه يقع بسببه المنازعة فيعري العقد عن مقصوده."(الهداية،ج:3، ص:59، باب البیع الفاسد)فقط واللہ اعلم
                                                  
عنوان: ایزی پیسہ اکاؤنٹ میں ملنے والی رقم گورنمنٹ فنڈ میں عطیہ کرنا
سوال: ایزی پیسہ بینک اکاؤنٹ والے  مجھے  روزانہ 7 روپے  اکاؤنٹ میں  پیسے رکھنے   کی مد میں دیتے ہیں جو کہ میں گورنمنٹ کے فنڈ میں عطیہ کردیتا ہوں؛  کیوں کہ میرے نزدیک یہ سود کی رقم ہے، اس کو گورنمنٹ کو دینے میں میں گناہ گار تو نہیں ہوتا؟
جواب: ایزی پیسہ  اکاؤنٹ  میں مخصوص رقم رکھنے کی شرط پر ملنے والی رقم سود ہے، اور  سود کی رقم کا حکم یہ ہے کہ اسے بغیر ثواب کی نیت کے صدقہ کرنا ضروری ہے، گورنمنٹ کے فنڈ میں یہ رقم دینا جائز نہیں ہے۔نیز واضح رہے کہ  اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو مخصوص رقم جمع کرانے کی شرط پر  یومیہ رقم دیتی ہو  تو  یہ رقم سود ہے،  اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )، اور    چوں کہ مذکورہ اکاؤنٹ کھلوانا ناجائز معاملے کےساتھ مشروط ہے، اس لیے یہ اکاؤنٹ کھلوانا یا کھولنا  بھی جائز نہیں ہوگا۔ اس اکاؤنٹ کو بند کروادیا جائے اور اس میں سے  صرف اپنی جمع کردہ رقم واپس لے  لی جائے یا  یا صرف جمع کردہ رقم کے برابر استفادہ کرلیا جائے۔ فقط واللہ اعلم
                                                  
عنوان: بہن کے علاج پر کیے گئے خرچے کو میراث سے منہا کرنے کا حکم
سوال: میری چھوٹی بہن  ( غیر شادی شدہ ) عمر 50  سال کا انتقال ستمبر  2019 کو ہوا تھا،وہ  شدید بیماری کی حالت میں انتقال کرگئی تھی،  چار  ماہ کوما  میں رہی، اس کی بیماری پر دو بہن بھائیوں  نے  پیسہ  لگایا جو تقریبًا 25  لاکھ بنتا ہے، کچھ پیسوں کی تقسیم تو شرعی طور پر ہوگئی جو اس کے اکاؤنٹ میں تھے،  لیکن ایک گھر جو کہ اس کے نام تھا دوبہنوں کے قبضے میں ہے جس میں ایک بہن اپنا خرچہ مانگ رہی ہیں جو بیماری پر لگا، گیارہ  لاکھ، اور وہ لندن میں مقیم ہیں، اور کہتی ہیں کہ انہوں نے فتوی لیا ہے  کہ اس جائیداد کی تقسیم ایسے ہو کہ  جس کے جتنے پیسے لگے ہیں وہ اس کو ملیں اور جو بچیں وہ تقسیم ہوں،  کیا شرعی طور سے ایسا ہے؟جب کہ  علاج کرتے وقت کسی کی نیت یہ نہیں تھی،  ایک بھائی نے اس سے زیادہ دئیے لیکن وہ کچھ نہیں مانگ رہا ، سات بہنیں اور تین بھائی ہیں جس میں سے ایک چلی گئی ،آپ سے عرض یہ ہے کہ  کیا بہن کی جائیداد اس طرح تقسیم ہونے کا قرآن کے حساب سے کوئی حکم ہے ؟
جواب: از رُوئے شرع حکم یہی ہے کہ میّت کے انتقال کے بعد ان کے ترکہ کو تقسیم کرنے سے قبل ان کی تدفین کے اخراجات، قرضہ کی رقم ، اور جائز وصیتوں کی مد میں تہائی مال منہا کیاجائے، اس کے بعد باقی ماندہ ترکہ ورثاء میں اپنے شرعی حصوں کے تناسب سے تقسیم ہوتا ہے، لہذا صورتِ مسئولہ میں اگر مذکورہ بہن بھائیوں نے قرض  کی صراحت کے  ساتھ مرحومہ بہن کے علاج پر رقم واپسی کے معاہدے کے ساتھ خرچ کی تھی تو میراث تقسیم کرنے سے پہلے مذکورہ رقم کو منہا کیا جاسکتا ہے، تاہم اگر مذکوربہن  بھائیوں نے اپنی  بہن کے علاج  پر  مذکورہ رقم  واپسی کے معاہدہ  کے بغیر خرچ کی تھی تویہ  رقم بہن بھائیوں کی طرف سے اپنی بہن پر تبرع واحسان تھا (جیسے کہ سوال سے بھی یہی ظاہر ہورہا ہے) لہذا اس رقم کو میراث سے منہا نہیں کیا جاسکتا۔جو فتوی بہن نے حاصل کیا ہے ،اس کی نقل بھیج کر جواب حاصل کیا جاسکتا ہے۔باقی ترکہ کی تقسیم اس طرح ہوگی:مرحومہ کی کل جائیداد منقولہ وغیرہ کو حقوقِ متقدمہ ادا کرنے کے بعد یعنی تدفین کا خرچہ نکالنے کے بعد، اگر کوئی قرضہ ہے تو اس کو منہا کرنے کے بعد، اور اگر کوئی جائز وصیت کی ہے تو تہائی مال سے منہا کرنے کے بعد باقی ماندہ ترکہ کو کل بارہ حصوں میں تقسیم کرکے دو دو حصے ہربھائی کو اور ایک ایک حصہ ہر بہن کو ملے گا، (ملحوظ رہے یہ تقسیم اس وقت ہے جب مرحومہ کے والدین بھی حیات نہیں ہے۔)فتاوی عالمگیری (الفتاوى الهندية ) میں ہے:"ثم بالدين و أنه لايخلو إما أن يكون الكل ديون الصحة أو ديون المرض، أو كان البعض دين الصحة والبعض دين المرض، فإن كان الكل ديون الصحة أو ديون المرض فالكل سواء لايقدم البعض على البعض، و إن كان البعض دين الصحة و البعض دين المرض يقدم دين الصحة إذا كان دين المرض ثبت بإقرار المريض، وأما ما ثبت بالبينة أو بالمعاينة فهو و دين الصحة سواء، كذا في المحيط." (كتاب الفرائض، ج:6، ص:447، ط:مكتبه رشيديه)فقط واللہ اعلم
                                                  
عنوان: کرپٹو کرنسی اور اس کے کاروبار کا حکم
سوال: cryptocurrency میں تجارت کرنا کیسا ہے ؟ cryptocurrency میں تجارت کرنا حرام ہے کہ حلال؟ برائے کرم اس کے میں تفصیل سے آگاہ کریں۔
جواب: ڈیجیٹل کرنسی  ، کرپٹو کرنسی یا بٹ کوئن کا  کوئی مادی وجود نہیں ہے اور ایک مشتبہ معاملہ ہے ، نیز پاکستان میں اسے قانونی کرنسی کی حیثیت بھی حاصل نہیں ہے ، لہذااس کے ذریعہ لین دین یاسرمایہ کاری کرناجائز نہیں ہے۔تجارت کے مسائل کا انسائیکلوپیڈیا میں ہے:’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)تفصیل کے لئے درج ذیل لنک ملاحظہ کیجئے۔ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
