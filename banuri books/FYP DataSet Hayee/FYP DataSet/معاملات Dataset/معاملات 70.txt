عنوان: بیوہ، دو بھائی اور دو بہن میں تقسیم میراث
سوال: فوت ہونے والے کی میراث میں جو کل 31 لاکھ 97 ہزار 3 سو 48 روپے ہے ایک بیوہ، مرنے والے کے 2 بھائیوں اور 2 بہنوں کا کتنا کتنا حصہ بنے گا؟
جواب: صورتِ مسئولہ میں مرحوم کے ذمے اگر قرض ہوں تو ان کی ادائیگی کے بعد اور جائز وصیت کی ہو تو اسے نافذ کرنے کے بعد بقیہ ترکہ (سوال کے حساب سے 31 لاکھ 97 ہزار 3 سو 48 روپے) میں سے بیوہ کو 799,337 روپے، ہر بھائی کو بھی 799,337 روپے اور ہر بہن کو  399,668.5روپے ملیں گے۔نوٹ : یہ تقسیم اس صورت ہے جب مرحوم کے انتقال کے وقت اس کے والدین اور اولاد میں سے کوئی نہ ہو۔ فقط واللہ اعلم
                                                  
عنوان: نیشنل سیونگز میں پنشن اکاونٹ کے پیسوں پر زکوۃ
سوال: میں نے پنشن اکاؤنٹ کھولا ہے نیشنل سیونگز میں۔ اس اکاؤنٹ کو کھلوانے کی اجازت صرف سرکاری یا نیم سرکاری اداروں سے ریٹائر افراد کو ہے۔ نیشنل سیونگز والے مخصوص ریٹ پر ماہانہ پنشن دیتے ہیں جو بڑھ بھی سکتے ہیں اور کم بھی ہوسکتے ہیں۔ اب زکوۃ  پنشن اکاؤنٹ میں رکھوائے ہوئے تمام پیسوں پر ہے یا ماہانہ نفع کی سیونگ پر؟
جواب: صورتِ مسئولہ میں اگر آپ پہلے سے صاحبِ نصاب نہیں ہیں تو  پنشن اکاؤنٹ میں موجود اصل رقم تنہا یا دیگر اموالِ زکات (سونا، چاندی، مالِ تجارت یا نقدی) کے ساتھ مل کر جب نصاب (ساڑھے باون تولہ چاندی کی قیمت) تک پہنچ جائے اور وہ بنیادی ضرورت سے زائد ہو تو آپ صاحبِ نصاب ہوجائیں گے۔پھر جب سال گزرجائے اور اس وقت اکاؤنٹ میں موجود اصل رقم تنہا یا دیگر  اموال زکوۃ کے ساتھ  ملا کر نصاب کے برابر یا اس سے زیادہ ہو تو  اس کل  رقم  کی  زکوۃ ادا کرنا لازم ہوگا۔ اکاؤنٹ میں جتنی رقم آئے اس پر زکاۃ واجب نہیں ہوگی، جو رقم سال کے درمیان خرچ کردی اس پر زکات واجب نہیں ہوتی، جو رقم سال پورا ہونے والے دن باقی ہو اس پر زکات واجب ہوگی۔ تاہم واضح ہو کہ   نیشنل سیونگ پلان خالص سودی معاملہ  ہے، اس لیے اس اسکیم میں رقم لگانا شرعاً ناجائز ہے،  رقم کو محفوظ کرنے کے  لیے دیگر جائز راستے اختیار کیے جاسکتے ہیں۔ نیز یہ بھی ذہن نشین رہے کہ مذکورہ اکاؤنٹ میں ملنے والا نفع چوں کہ جائز نہیں ہے، اس لیے زکاۃ کا حساب کرتے ہوئے اسے شمار نہیں کیا جائے گا، صرف اصل رقم کو زکاۃ کے حساب میں شامل کیا جائے گا۔ باقی اکاؤنٹ اور نفع کے حوالے سے یہ حکم ہے کہ مذکورہ اکاؤنٹ بند کردیا جائے اور نفع کی رقم کو اکاؤنٹ سے نکالا ہی نہ جائے، البتہ اگر وصول کرلی ہو تو نفع کے بقدر رقم ثواب کی نیت کے بغیر صدقہ کردی جائے۔{يا أيها الذين اٰمنوا اتقوا الله وذروا ما بقي من الربا إن كنتم مؤمنين فإن لم تفعلوا فأذنوا بحرب من الله ورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون} [البقرة : ۲۷۸ إلى ۲۸٠ ]ترجمہ: اے ایمان والو!  اللہ سے ڈرو اور جو کچھ سود کا بقایاہے اس کو چھوڑ دو،  اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے،  اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک،  اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔(بیان القرآن ) فقط واللہ اعلم
                                                  
عنوان: بینک ملازم کا بینک سے قرض لینا اور تنخواہ سے قرض ادا کرنا
سوال: اگر بینک میں کام کرنے والا ملازم بینک سے قرضہ لے کر پھر اپنی تنخواہ سے چکا دے ۔ کیا قرض لی ہوی رقم اس کے لیے حلال ہوگی جب کہ بینک قرض لو گو ں کی جمع کردہ رقم سے دیتا ہے ؟
جواب: بینک سے قرض لے کر جو اضافی رقم دی جاتی ہے وہ سود ہے، جس  کا لینا ، دینا شرعاً ناجائز اور حرام ہے ،قرآن کریم اور احادیث مبارکہ میں  سودی معاملات کرنے والوں کے لیے سخت وعیدیں وارد ہوئی ہیں؛ اس لیے اس سے احتراز  لازم اور ضروری ہےانجام کارسودی قرضہ کاروبار میں ترقی کے بجائے تنزلی کا ذریعہ بنتاہے۔نیز یہ بھی واضح رہے کہ بینک کی ملازمت ناجائز ہے، اور ملازمت کے نتیجے میں حاصل ہونے والی تنخواہ بھی ناجائز ہے، لہٰذا مذکورہ شخص  کی ملازمت بھی ناجائز ہے اور قرضہ لینا ایک اور ناجائز کام ہوگا۔فقط واللہ اعلم
                                                  
عنوان: انشورنس کی حرمت کی وجہ
سوال: انشورنس کیا ہے؟  کیا انشورنس جائز ہے یا ناجائز  اور کن بنیاد پر ناجائز ہے؟
جواب: زمانے کی جدت  کے  ساتھ  ساتھ  ہر چیز  کے اندر جدت اور تبدیلی آرہی ہے،  اسی حقیقت کے پیشِ نظر  سودی کاروبار اور جوئے کی شکلوں میں بھی خاصی تبدیلی آگئی ہے، لیکن ان شکلوں کے بنیادی عناصر کو دیکھا جائے  تو ان کی اصلیت  کھل کر سامنے آجاتی ہے۔مروجہ انشورنس  کی تمام کمپنیوں کا معاملہ بھی  بینک کے کاروبار  کی طرح ایک سودی معاملہ ہے،  دونوں میں صرف شکل وصورت کا فرق ہے،  نیز  انشورنس کے اندر  "سود" کے ساتھ  " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، کسی زمانے کی کوئی مصلحت اس حرام کو حلال نہیں کرسکتی۔انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم کا  انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والأقضیة، ط: مکتبة رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ". (6 / 403، کتاب الحظر والاباحة، ط: سعید) فقط والله أعلم
                                                  
عنوان: بیوہ اور ایک بیٹی میں میراث کی تقسیم
سوال: جائیداد کی تقسیم  کا سوال ہے، ٣حصّے ہیں، ٢حصّے ایک بھائی کے ہیں،  اور ایک حصّہ دوسرے بھائی کا ہے۔ ایک حصّہ جس بھائی کا ہے اس کا انتقال ہوگیا ہے اور اس کی بیوی اور ایک بیٹی ہے، تقسیم کیسے ہوگی؟
جواب: جس بھائی کا انتقال ہوا ہے، اگر اس کے والدین اور اس ایک بھائی کے علاوہ کوئی بھائی بہن  نہیں ہیں، تو  بیوہ کو 12 اعشاریہ 50 فیصد،  پچاس فیصد بیٹی کو اور بقیہ اس کے زندہ بھائی کو بطور وراثت ملے گا۔اگر مرحوم کے والدین یا دیگر بھائی بھی حیات ہیں تو تقسیم میں فرق ہوگا، اس صورت میں وضاحت کرکے جواب حاصل کرلیا جائے۔ فقط واللہ اعلم
                                                  
عنوان: فلٹر پلانٹ سے پانی خرید کر سپلائی کرنا
سوال: میں ایک فلٹر پلانٹ سے پانی خرید کر سپلائی کرتا ہوں ، یہ میرا ذریعہ معاش درست اور حلال ہے؟
جواب: فلٹر پلانٹ سے پانی خرید نے کے بعد آپ اس کے مالک بن جاتے ہیں، اور آپ کے لیے اس کو  اس کو فروخت کرنا شرعاً جائز ہے، اور اس کی آمدنی بھی حلال ہے، البتہ  اس سلسلے میں اگر قانونی طور حکومتی اجازت نامہ  ضروری ہو تو اس کی اور  اورحفظانِ صحت کے اصولوں کی رعایت رکھی جائے۔فتاوی شامی میں ہے:"إن صاحب البئرلایملك الماء ... و هذامادام في البئر، أما إذا أخرجه منها بالاحتیال، کمافي السواني فلاشك في ملکه له؛ لحیازته له في الکیزان، ثم صبه في البرك بعد حیازته".(ردالمحتار ج : ۵،  کتاب البیوع، باب البیع الفاسد، مطلب صاحب البئر لایملك الماء ص: ۶۷) فقط والله أعلم
                                                  
عنوان: آن لائن قرآن پڑھانے پر اجرت کا حکم
سوال: کیا بچوں کو آن لائن قران با ترجمہ پڑھانے پہ عوض لینا جائز ہے؟
جواب: کوشش تو یہی کرنی چاہیے کہ قرآن کی تعلیم  کسی مستند قاری سے  بالمشافہ حاصل کی جائے،  اسی طرح قرآن پڑھانے والا بھی آن لائن کے بجائے آمنے سامنے بیٹھ کر لوگوں کو پڑھائے،اس طریقہ  میں برکت بھی ہے اور یہ تعلیمی افادہ اور استفادہ کے لیے موزوں بھی ہے، تاہم اگر کوئی ضرورت ہو یعنی کسی جگہ صحیح قرآن  پڑھانے والا دست یاب نہ ہو یا اور کوئی عذر ہو  تو انٹرنیٹ کے ذریعے قرآن کی تعلیم دی جاسکتی ہے،لیکن  اس میں  درج ذیل باتوں کی رعایت رکھنی ضروری ہے:1: قرآن کی تعلیم کے لیے ویڈیو کالنگ کا استعمال نہ کیا جائے، اس لیے ویڈیو کالنگ شرعاً تصویر کے حکم میں ہے ، ہاں یہ صورت اختیار کی جاسکتی ہے کہ ویڈیو کالنگ میں جان دار کی تصاویر سامنے نہ لائی جائیں، بلکہ ویڈیو میں قرآن مجید کو سامنے رکھ لیا جائے  تو اس طرح پڑھانا جائز ہوگا۔2: قریب البلوغ اور بالغہ خواتین کو مرد قرآن کی تعلیم دینے سے اجتناب کرے۔بصورت مسئولہ قرآن پاک با  ترجمہ پرھانے پر مقرر اجرت لینا درست ہے۔حدیث شریف میں ہے:"عن عبد الله، قال: سمعت النبي صلى الله عليه وسلم يقول: «إن أشد الناس عذاباً عند الله يوم القيامة المصورون»". (صحيح البخاري: كتاب اللباس، باب عذاب المصورين، رقم:5950،  ص: 463، ط: دار ابن الجوزي)فتاوی شامی میں ہے:"وظاهر كلام النووي في شرح مسلم: الإجماع على تحريم تصوير الحيوان، وقال: وسواء صنعه لما يمتهن أو لغيره، فصنعته حرام بكل حال؛ لأن فيه مضاهاة لخلق الله تعالى، وسواء كان في ثوب أو بساط أو درهم وإناء وحائط وغيرها اهـ". (حاشية ابن عابدين: كتاب الصلاة، مطلب: مكروهات الصلاة، 1/647، ط: سعيد)بلوغ القصدوالمرام میں ہے:"يحرم تصوير حيوان عاقل أو غيره إذا كان كامل الأعضاء، إذا كان يدوم، وكذا إن لم يدم على الراجح كتصويره من نحو قشر بطيخ. ويحرم النظر إليه؛ إذا النظر إلى المحرم لَحرام".(جواہر الفقہ، تصویر کے شرعی احکام: ۷/264-265، از: بلوغ  القصد والمرام، ط: مکتبہ دار العلوم کراچی) فتاوی شامی میں ہے:ویفتی الیوم بصحتہا ای (الاجارة) علی تعلیم القرآن والفقہ والامامة والاذان (الرد المحتار علی الدر المختار،ج:5،ص:46،ط: ایچ ایم سعید) فقط واللہ اعلم
                                                  
عنوان: آن لائن اشتہارات کے ذریعہ پیسے کمانا
سوال: آن لائن ایڈز کے ذریعے پیسے کمانا جائز ہے یا نہیں؟
جواب: آن لائن ایڈز کے ذریعے پیسے کمانے کے لیے اگر آپ کو مختلف اشتہارات پر کلک کرنا پڑتا ہے اور ان کلک کے بقدر آپ کو معاوضہ ملتا ہے تو یہ درج ذیل وجوہات کی بنا  پر ناجائز ہے:اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔ ان اشتہارات مٰیں جان دار کی تصاویر بھی موجود ہوتی ہیں اور جان دار کی تصویر  کسی بھی طرح کی ہو اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔اور اگر آن لائن ایڈز سے پیسے کمانے کے لیے آپ یہ طریقہ اختیار کرتے ہیں کہ اپنی ویب سائٹ پر گوگل کےیا کسی اور کمپنی کے  اشتہارات لگا کر پیسے کماتے ہیں تو  اس میں اس بات کا خیال رکھناضروری ہے کہ وہ کسی حرام کام یا حرام پروڈکٹ کے اشتہار نہ ہوں، نہ ان مٰیں کسی جاندار کی تصاویر ہوں اور نہ وہ موسیقی و دیگر غیر شرعی چیزوں پر مشتمل ہوں۔ اگر ان شرائط کا لحاظ رکھا جائے تو ان اشتہار ات سے حاصل شدہ آمدنی جائز ہے۔ لیکن اگر کوئی اشتہار ان مذکورہ ناجائز امور پر مشتمل ہو تو اس کو اپنی ویب سائٹ پر لگانا اوراس سے حاصل شدہ آمدنی جائز نہیں ہے۔ہماری معلومات کے مطابق اگر  ویب سائٹ پر ایڈ چلانے کی اجازت دی جائے تو متعلقہ ادارہ  ملکوں کے حساب سے مختلف ایڈ چلاتاہے، مثلاً پاکستان میں اسی پیج پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتاہے، جس  میں بسااوقات حرام اور ناجائز چیزوں کی تشہیر بھی ہوتی ہے، اگر صورتِ حال یہی ہو تو شرعاً اس طریقے سے کمانے کی بھی اجازت نہیں ہوگی۔الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لا يستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ...  ولايجوز الاستئجار على حمل الخمر لمن يشربها، ولا على حمل الخنزير". فقط والله أعلم
                                                  
عنوان: اسلامی بینک میں سیونگ اکاؤنٹ
سوال: میزان بینک یا کسی اور اسلامی بینک میں سیونگ اکاؤنٹ سود سے پاک ہے؟
جواب: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں، ہماری تحقیق کے مطابق وہ اسلامی نہیں ہیں، ان کا غیر اسلامی اور غیر شرعی ہونا ہماری ویب سائٹ پر وضاحت کے ساتھ  مذکور ہے، اوران میں سیونگ اکاؤنٹ کھلوانا ناجائز ہے، اس سے اجتناب کرنا ضروری ہے۔ فقط واللہ اعلم
                                                  
عنوان: زراعتی اسکیم میں حکومت سے دھوکا دہی سے انعام وصول کرنا
سوال: میرا زرعی ادویات اور بیجوں کا کاروبار ہے اس دفعہ حکومت پنجاب نے پنجاب کے زمینداروں کے لیے یہ علان کیا کہ جو زمیندار اس دفعہ سورج مکھی کاشت کرے گا اس کو بیج کے ہر تھیلے میں ایک کوپن ملے گا جس کوپن کے نمبر کو وہ اپنے شناختی کارڈ کے ساتھ مخصوص نمبر پر سینڈ کرے گا اس کو ایک ہزار روپے ملیں گے اور جب فصل تیار ہونے کے قریب ہو گی تو زمیندار دوبارہ میسج سینڈ کرے گا جس پر حکومت کا نمائندہ اس فصل کو چیک کر کے تصدیق کر دے گا اور اس کے بعد اس زمیندار کو مزید تین ہزار روپے ملیں گے اس پیکج کا مقصد سورج مکھی کی کاشت کو بڑھانا ہے تاکہ اس سے آئل حاصل کیا جائے اور حکومت جو دوسرے ممالک سے آئل منگواتی اور اس پر جو اضافی رقم خرچ کرنی پڑتی ہے وہ نہ کرنی پڑے. اس پیکیج والے پیکٹ حکومت نے مختلف کمپنیوں سے تیار کروائے اور ان کمپنیوں سے ڈیلرز نے خرید کر زمینداروں کو بیچے. ہم نے بھی بہت سے بیج کے پیکٹ ایک کمپنی سے خریدے اور بیچے، لیکن جب سیزن ختم ہونے کے قریب ہوا تو ہمارے پاس بہت سے پیکٹ ابھی باقی تھے، ہمیں اس بات کا فکر لاحق ہوا کہ اگر سیزن ختم ہو گیا تو ہمارا بہت نقصان ہو جائے گا؛ اس لیے ہم نے ان کو دوسرے شہروں میں بھجوانے کا ارادہ کیا اور سندھ کے بہت سے زمینداران کو پیکٹ خریدنے کے لیے تیار کر لیا، لیکن سندھ کے زمینداروں نے کہا کہ یہ پیکج تو صرف پنجاب کے زمینداروں کے لیے ہے، اس لیے انہوں نے کہا کہ آپ ان پیکٹوں سے کوپن نکال لیں اور خود ان کی رقم حکومت سے وصول کر لیں، چنانچہ ہم نے ان کوپن کو نکال کر ان کو بیچ دیا اور ان کے پیسے وصول کر لیے اور جب بقیہ تین تین ہزار لینے کا وقت آیا تو چوں کہ ہمارے پاس اس کی فصل نہیں تھی؛ اس لیے نمائندہ کو اس کے مطالبے کے بعد رشوت دے کر اس سے تصدیق کروا لی اور بقیہ تین تین ہزار بھی وصول کر لیے اور کچھ کی وصولی باقی ہے، لیکن اکثر پیکٹوں کے وصول کر لیے ہیں۔اب پوچھنا یہ ہے کہ ہمارا اس طرح کرنا جائز ہے یا نہیں، جب کہ ہم نے فی پیکٹ سے اتنے روپے کمی کے ساتھ بیچے؟ اور اگر جائز نہیں تو اب ان روپوں کا کیا جائے جو ہم نے وصول کیے ہیں ہمارے پاس ان تمام کا مکمل حساب موجود ہے؟
جواب: کمپنی سے بیج  خریدنے کے بعد یہ بیج زمین دار کی ملکیت تھے، اگر انہوں نے سندھ  کے کاشتکاروں کے ہاتھ  فروخت کردیے تو اس میں حرج نہیں،  لیکن اس بیج کے پیکٹ پر  حکومت کی طرف سے جو انعامی اسکیم تھی یہ پنجاب میں کاشت کرنے کی صورت میں تھی؛ اس لیے سندھ  کے کاشتکاروں کے ہاتھ  بیج فروخت کرکے حکومت سے انعامی رقم وصول کرنا جائز نہیں تھا، نیز اس کے بعد مزید رقم کی وصولی کے لیے رشوت دی گئی جو مستقل گناہ اور ناجائز ہے، لہٰذا یہ رقم لینے والوں کےحلال نہیں ہے، اب یہ رقم حکومت کو واپس کردی جائے، اور پیداوار کی جعلی تصدیق کے لیے جو رشوت دی ہے، اس پر توبہ واستغفار کریں۔ فقط واللہ اعلم
                                                  
عنوان: دفتر سے ناشتے کے عوض رقم وصول کرنا
سوال: ہمارے ہاں دفتر کے اصول ہیں کہ ہر عملہ دن میں دو بار آفس میں ناشتہ کرتا ہے۔ میرا سوال یہ ہے کہ اگر کوئی ناشتہ کے بجائے اتنی رقم لینا چاہتا ہے، کیا یہ اس کے  لیے جائز ہوگا؟
جواب: اگر دفتر کے منتظمین کی جانب سے ناشتہ کرنے یا ناشتہ کی بجائے ناشتہ کی رقم وصول کرنے کا اختیار دیاگیا ہو، اس صورت میں ملازم کے لیے ناشتہ کی بجائے اس کی رقم وصول کرنا جائز ہوگا۔اور اگر دفترکے اصول وضوابط میں ملازمین کے لیے صرف ناشتے کا انتظام ہو اور ناشتہ نہ کرنے کی صورت میں رقم کی وصولی کی اجازت نہ ہو تو اس صورت میں ناشتے کے عوض رقم وصول کرنے کی اجازت نہ ہوگی۔فقط واللہ اعلم
                                                  
عنوان: مبیع کی مقدار کم نکلے تو کیا حکم ہے؟
سوال: میں نے ایک پور گڑ لیا، جب میں پور گھر لے آیا تو وہ 14 دڑی نکلا، حال آں کہ عام طور پر پور 18 یا 19 دڑی ہوتا ہے،  اب سوال یہ ہے کہ یہ بیع جائز ہے کہ نہیں؟ اور جو کمی اس میں آئی ہے تو کیا میں اس کا مطالبہ کر سکتا ہوں یا نہیں ؟
جواب: اگر گڑ طے شدہ مقدار سے کم نکلا تو سائل کو اختیار ہے، اگر وہ چاہے تو جتنا گڑ کم ہے اس قدر قیمت کم کرکے بقیہ گڑ کی قیمت  دےدے اور اگر چاہے تو یہ معاملہ ختم کرکے نیا معاملہ کرے۔الدر المختار وحاشية ابن عابدين (4 / 542):"(وإن باع صبرةً على أنها مائة قفيز بمائة درهم وهي أقل أو أكثر أخذ) المشتري (الأقل بحصته) إن شاء (أو فسخ)؛ لتفرق الصفقة، وكذا كل مكيل أو موزون ليس في تبعيضه ضرر. (وما زاد للبائع) لوقوع العقد على قدر معين". فقط والله أعلم
                                                  
عنوان: سافٹ وئیرز کاپی فروخت کرنا
سوال: کیا سافٹ ویئر بیچنا جائز ہے جو ہمارا نہ ہو ؟
جواب: اگر سافٹ ویئر کمپنی کی جانب سے اس سافٹ ویئر کی کاپی کرنے کی اجازت نہ ہو اور یہ قانونی طور پر جرم ہوتو اس صورت میں سافٹ ویئر  کاپی کرکے فروخت کرنے سے اجتناب کرنا چاہیے۔تاہم اگر کسی کے پاس ایسا سوفٹ ویئر ہو تو اس کے استعمال کی گنجائش ہوگی۔فقط واللہ اعلم
                                                  
عنوان: بینک الفلاح سے گاڑی لیز لینا
سوال: کیا بنک الفلاح سے گاڑی لیز کرانا جائز ہے? اس بارے میں  علمائے کرام کا کیا فرمان ہے؟
جواب: رائج بینکاری نظام کے تحت کسی بھی بینک سے گاڑی لیز پر لینا جائز نہیں ہے، لہٰذا بینک الفلاح سے بھی گاڑی لیز  پر لینا جائز نہیں۔  فقط و اللہ اعلم
                                                  
عنوان: ایک بیٹی اور بھتیجوں میں تقسیم وراثت
سوال: اگر ماں کا انتقال ہوجائے، اس کی اکلوتی بیٹی ہو اور اس کے بھائی کے بیٹے ہوں اور اس کی بینک میں رقم موجود ہو تو وراثت کیسے ہوگی؟
جواب: صورتِ مسئولہ میں  بینک میں جمع شدہ اصل رقم میں وراثت جاری ہوگی،  تاہم اگر اس جمع شدہ رقم کے ساتھ سودی رقم بھی اکاؤنٹ میں ہو تو اس زائد سودی رقم کو  وصول کرنے کی اجازت نہیں ہوگی۔بہرحال اگر مرحومہ کے ترکہ میں قرضوں کی ادائیگی اور جائز وصیت ہو تو اس کو نافذ کرنے کے بعد مرحومہ کے ترکہ میں 50% حصہ اس کی اکلوتی بیٹی کا ہے اور بقیہ ترکہ مرحومہ کے  بھائی کے تمام بیٹوں میں برابر تقسیم کیاجائے گا۔نوٹ : یہ تقسیم اس وقت ہے جب مرحومہ کے انتقال کے وقت مرحومہ کے والدین، شوہر، بیٹا، بھائی زندہ نہ ہوں۔ فقط واللہ اعلم
                                                  
عنوان: میراث کی تقسیم
سوال: والد  وفات پائے ہیں, ان کے دوبیٹے حیات ہیں. بیوی پہلے ہی ان کی حیات میں وفات پاچکی ہیں. یعنی کوئی بیوہ نہیں ان کی ایک بیٹی.اور بیٹا حیات میں ہی وفات پاچکے ہیں.اب مرحوم کے پوتے 5 عدد ایک پوتی. نواسے چار عدد حیات ہیں.جائیداد میں پوتے پوتی ، نواسے ترکہ کے حق دار ہیں؟ کیوں کہ کہا جاتا ہے کہ اگر اولاد والد کی موجودگی میں وفات پا جائے تو وہ ترکہ میں حصہ دارنہیں ہوتے.راہ نمائی کے لیے فتوی جاری فرمائیں  فقہ حنفیہ کے مطابق۔
جواب: والد کی حیات (زندگی) میں جس بیٹے کا انتقال ہوجائے اس بیٹے کی اولاد کا اپنے دادا کی میراث میں شرعی حصہ نہیں ہوتا جب کہ دادا کی وفات کے وقت کوئی اور بیٹا زندہ ہو۔ البتہ آدمی کے لیے اپنے مال میں ایک تہائی ترکہ تک وصیت کی شرعاً اجازت ہوتی ہے، لہٰذا پوتوں کے ضرورت مند ہونے کی صورت میں دادا کو ایسے پوتوں اور پوتیوں کے حق میں ایک تہائی کے اندر اندر کچھ وصیت کر کے جانا چاہیے۔بہرحال مذکورہ صورت میں میراث کی تقسیم یہ ہے کہ دونوں بیٹوں کو کل میراث کا آدھا آدھا حصہ  ملے گا۔ پوتوں، پوتی اور نواسوں کا شرعی حصہ نہیں ہوگا۔البتہ مرحوم کے بیٹے اگر اپنی خوش دلی سے کچھ دے دیں تو بہتر ہے۔  فقط واللہ اعلم
                                                  
عنوان: جاز کمپنی کا جاز کیش رکھنے پر مفت منٹس حاصل کرنا
سوال: جاز کمپنی کا جاز کیش رکھنے پر مفت منٹس حاصل کرنا جائز  ہے یا نہیں؟
جواب: صورتِ مسئولہ میں جاز  اکاؤنٹ ہولڈر کو   کمپنی مخصوص رقم جمع کرانے کی شرط پر  سہولیات (مثلاً: فری منٹس، انٹرنیٹ ایم بی ، میسج، کیش بیک وغیرہ) فراہم کرتی ہو (جیسا کہ جاز اکاؤنٹ میں ہوتا ہے)  تو چوں کہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا ہی جائز نہیں ہوگا، اگر اکاؤنٹ کھول لیا ہو تو بھی مفت منٹس سے فائدہ حاصل کرنا جائز نہیں ہوگا، صرف اصل رقم کے بقدر استفادہ کرسکتے ہیں، اور جلد از جلد اس اکاؤنٹ کو بند یا سادہ اکاؤنٹ سے تبدیل کردیا جائے۔ فقط واللہ اعلم
                                                  
عنوان: زندگی میں کچھ حصہ لے کر میراث سے دست برداری کی تحریر لکھنا
سوال: ایک باپ اپنے زندگی میں ایک بڑے بیٹے کو اس کا حق دے دے اور اسٹامپ بھی لکھ  دے کہ اس بیٹے کا بقیہ ورثاء کے ساتھ  کچھ دعوی نہیں ہوگا،  لیکن باپ کی فوتگی سے تقریباً  10، 12سال بعد یہی بڑا بیٹا باقی بھائیوں پر دعوی دائر کرتا ہے کہ جو مجھے ملا ہے وہ تو  ہبہ ہے اور اب جو میرے باپ کے نام پر جائیداد ہے اس میں میرا میراث کا حصہ ہے وہ مجھے دے دیا جائے؛ کیوں کہ میراث تو بعد الموت تقسیم کی جاتی ہے تو چھوٹے بھائی کہتے ہیں کہ صحیح ہے لیکن آپ کو تو اس وقت والد نے جائیداد کا حصہ سے نقد رقم ادا کیا اور گھر دوکان جو تھا وہ دیا اور والد صاحب نے اسٹامپ بھی لکھ دیا تھا،  لیکن بڑا بھائی پہلے اسٹامپ کو جعلی کہتا تھا،  اب جوعدالت میں اسٹامپ صحیح ثابت کیاگیا تو مانتا نہیں،  اور نہ اپنے لیے ہوئے حق پر قسم اٹھاتا ہے،  لیکن صرف عدالت کے چکر میں گھوم رہاہے تو  کیا اب بھی والد  کی میراث میں اس کا حق ہے یا نہیں؟
جواب: بصورتِ مسئولہ اگر واقعۃً مذکورہ بھائی نےاپنے  حصہ  کی کل یا کچھ رقم  وصول کر لی تھی اور اس کے بعد وہ اپنے حصے سے دست بردار ہوگئے تھے اور  ان سے یہ معاہدہ ہوا تھا کہ وہ اب اپنے حصے کا مطالبہ نہیں کریں  گے تو اب اس معاہدہ کی رو سے ان کو مزید حصہ نہیں ملے گا، تاہم اگر دیگر بھائی اپنی خوشی سے دل جوئی کے لیے ان کو کچھ رقم مزید  دے  دیں تو شرعاً کوئی قباحت نہیں۔" تکملة رد المحتار علی الدر المختار" میں ہے:" الإرث جبري لَايسْقط بالإسقاط". (ج: 7/ص:505 / کتاب الدعوی، ط :سعید)"الأشباه والنظائر" لابن نجیم میں ہے: "لَوْ قَالَ الْوَارِثُ: تَرَكْتُ حَقِّي لَمْ يَبْطُلْ حَقُّهُ؛ إذْ الْمِلْكُ لَايَبْطُلُ بِالتَّرْك". (ص:309- ما یقبل الإسقاط من الحقوق وما لایقبله، ط:قدیمی) فقط والله أعلم
                                                  
عنوان: انٹرنیٹ کنکشن کے کاروبار کاحکم
سوال: میرا انٹرنیٹ کنکشن بیچنے کا کاروبار کا ہے، اور ماہانہ پیسے ملتے ہیں، تو یہ کاروبار اور اس سے ملنے والا پیسوں کا کیا حکم ہے؟
جواب: انٹرنیٹ کنکشن کے کاروبار کی گنجائش ہے؛ کیوں کہ انٹرنیٹ کا استعمال صحیح مقاصد کے لیے بھی ہوتاہے، اس پر جو   پیسہ ملتا ہے وہ آپ کی اجرت ہے،اس کو لینے میں حرج نہیں ۔کنکشن لے کر جو غلط استعمال کرے گا اس کے گناہ کا ذمہ دار  خود  استعمال کرنےوالاہوگا۔فتاوی شامی میں ہے:"قال في التتارخانیة: وفي الدلال والسمسار یجب أجر المثل، وما تواضعوا علیه أن في کل عشرة دنانیر کذا فذاك حرام علیهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن کان في الأصل فاسدًا؛ لکثرة التعامل، وکثیر من هذا غیر جائز، فجوزوه لحاجة الناس إلیه کدخول الحمام". (فتاوی شامی،کتاب الإجارة،ج:6 ص:63 ط:ایچ ایم سعید)شرح الحموي میں ہے:"إذا اجتمع المباشر والمتسبب أضیف الحکم إلی المباشر". ( شرح الحموي۴۰۴) فقط والله أعلم
                                                  
عنوان: جائیداد بیٹے کے نام کرانے سے بیٹا مالک نہیں ہوگا
سوال: میرے  والد نے مرنے سے پہلے ان کی جو زمین شاملات پر مشتمل تھی، میرے نام ہوائی انتقال کرا لیا اور وصیت کی کہ ان میں بہنوں کو نہ دیا جائے۔ لیکن میں شریعت کے مطابق ان کا حصہ دینا چاہتا ہوں،  کیا میں شریعت کے رو سے ایک چوتھائی حصہ رکھ سکتا ہو ں؟
جواب: والد مرحوم کی زمین تمام ورثاء کے درمیان شرعی اعتبار سے تقسیم ہوگی ۔ محض نام کرانے سے آپ مالک نہیں بنے؛ لہٰذا اگر شرعی طور پر آپ کا حصہ ایک چوتھائی نہ بن رہا ہو تو آپ کے لیے اس جائیداد میں سے چوتھائی حصہ رکھنا جائز نہیں ہوگا، تاہم آپ کے حصے کے تعین کے لیے دیگر ورثہ کی تفصیل جاننا ضروری ہے، تفصیل بتاکر جواب معلوم کرسکتے ہیں۔ فقط واللہ اعلم
                                                  
عنوان: مسجد کے سامنے روڈ ہر ٹھیلہ لگانے والے سے کرایہ وصول کرنا
سوال: ہمارے علاقہ میں مسجد کے سامنے روڈ  پرایک مزدورفروٹ کا ٹھیلا لگاتا ہے اور مسجد انتظامیہ اس مزدورسے مسجد کے نام پر روزانہ 1200روپے زبردستی لے لیتی ہے اور کہتی ہے یہ مسجد کی جگہ کا رینٹ ہے اور ہم اس پیسے کو مسجد کی تعمیر و ترقی میں لگائیں گے آیا یہ پیسہ مسجد انتظامیہ کے لیے لینا جائز ہے؟  اور اگر جائز ہے تو مسجد میں لگایا جا سکتا ہے ؟
جواب: اگر یہ مزدور اپنا ٹھیلا مسجد کے لیے وقف شدہ جگہ میں لگاتا ہے تو مسجد انتظامیہ کا اس سے کرایہ لینا اور اسے مسجد میں لگانا جائز ہے،  لیکن اس صورت میں کرایہ باہمی رضامندی سے طے کیا جانا ضروری ہے۔ اور اگر یہ ٹھیلہ مسجد کے لیے وقف شدہ زمین پر نہیں لگاتا، بلکہ مسجد کے سامنے سڑک پر ٹھیلہ لگاتا ہے (جیساکہ سوال میں مذکور ہے) تو مسجد انتظامیہ کا اس سے کرایہ وصول کرنا اور اسے مسجد میں لگانا شرعاً جائز نہیں ہے ۔فقط واللہ اعلم
                                                  
عنوان: ملازم کا مالک سے چھپ کر کمیشن رکھنا
سوال: 1 : ہماری کمپنی کو ایک محدود رقم میں کچھ چیز خریدنی تھی۔ فروخت کرنے والی کمپنی کے ایک ملازم نے وہ چیز سستی کروائی اور اپنے مالک کے علم میں لائے بغیر وہ ہم سے قیمت کم کروانے کے عوض 20٪ کمیشن کا مطالبہ کر رہا ہے تو  کیا اس کے لیے اس طرح مطالبہ کرنا درست ہے؟2: اگر اس کا مطالبہ کرنا درست ہو تو کیا میں اپنی کمپنی کے علم میں لاکر اس شخص کے کمیشن میں سے اپنا حصہ لے سکتا ہوں؟ کیوں کہ میں نے صحیح موقع پر صحیح آدمی کمپنی کے لیے ڈھونڈا ہے۔
جواب: 1 : صورتِ مسئولہ میں مذکورہ اشیاء بیچنے والی کمپنی کے ملازم کے لیے اپنے مالک کے علم میں لائے بغیر خفیہ کمیشن وصول کرنا ناجائز ہے؛ کیوں کہ وہ اپنی کمپنی کی طرف سے وکیل ہے اور وکیل امین (امانت دار) ہوتا ہے جس کے ذمے تمام معاملات کی آگاہی اپنے مؤکل کو دینا ہوتی ہے۔ نیز  وہ اپنے عمل کا معاوضہ اپنی اجرت کی صورت میں بھی لیتا ہے؛ لہذا اپنی کمپنی کی نمائندگی کی جو اجرت وہ پہلے سے لے رہا ہے، اس کے علاوہ اس طرح کمیشن وصول کرنا رشوت ہے جو کہ ناجائز ہے۔ تاہم اگر وہ اپنے مالک کے علم میں لاکر یہ عمل کرلے اور اس کا مالک اسے اجازت دے دے تو یہ صورت جائز ہے۔2 : مذکورہ شخص کا کمیشن کا مطالبہ کرنا درست نہیں جیسا کہ پہلی شق میں اس کی تفصیل آگئی۔ تاہم اگر آپ اپنی کمپنی کے مالک کو اپنی کارکردگی سے مطلع کریں اور وہ اس پر آپ کو  کچھ کمیشن (مذکورہ شخص کے کمیشن کے بغیر) خود سے دے دے تو یہ جائز ہے۔معارف القرآن میں تفسیر بحر محیط کے حوالہ سے درج ہے :’’جس کام کا کرنا اس کے ذمہ واجب ہے اس کے کرنے پر معاوضہ لینا یا جس کام کا چھوڑنا اس کے ذمہ لازم ہے اس کے کرنے پر معاوضہ لینا رشوت ہے‘‘۔ (ج۵ / ص۳۹۷) فقط واللہ اعلم
                                                  
عنوان: سالانہ متعین رقم کے عوض زمین کاشت کے لیے دینا
سوال: اپنی زمین کسی اور کو کاشت کرنے لیے اس طرح دینا کہ کاشت کرنے والا دس سال لیے زمین اپنے حوالے کرتا ہے اور مالک کو سالانہ دس ہزار روپے فی ایکڑ کے حساب سے ادا کرے گا پیداوار میں نقصان کی صورت میں بھی  مالک کو مقررہ رقم ادا کرے گا کیا اس طرح زمین کاشت کے لیئے دینا شریعت میں جائز ہے۔؟
جواب: صورت مسئولہ میں کاشت کار  کو سالانہ دس ہزار روپے فی ایکڑ کے حساب سے زمین دینا کرایہ داری کا معاملہ ہے، شرعا ایسا کرنا جائز ہے، زمین کاشت کار کے حوالہ کرنے کے بعد  مالک زمین اس رقم کا مستحق ہوجائے گا، خواہ کاشت کار کو پیداوار میں فائدہ ہو یا نقصان ہو۔ اور پیداوار مکمل کرایہ دار کی ہوگی، زمین کے مالک کا اس میں کوئی حق نہیں ہوگا۔تبیین  الحقائق  میں ہے:قال - رحمه الله - (والأجرة لا تملك بالعقد بل بالتعجيل أو بشرطه أو بالاستيفاء أو بالتمكن منه)   أي لا تملك الأجرة بنفس العقد سواء كانت الأجرة عينا أو دينا، وإنما تملك بالتعجيل أو بشرط التعجيل أو باستيفاء المعقود عليه وهي المنفعة أو بالتمكن من استيفائه بتسليم العين المستأجرة في المدة(5/ 106، کتاب الاجارۃ،  ط: المطبعة الكبرى الأميرية - بولاق، القاهرة )فتاوی عالمگیری میں ہے:ومنها أن تكون الأجرة معلومة. ومنها أن لا تكون الأجرة منفعة هي من جنس المعقود عليه كإجارة السكنى بالسكنى والخدمة بالخدمة. (4/ 411،  کتاب الاجارۃ، الباب الأول تفسير الإجارة وركنها وألفاظها وشرائطها، ط: رشیدیہ)فقط واللہ اعلم
                                                  
عنوان: فاریکس ٹریڈنگ کا شرعی حکم
سوال: مجھے فاریکس ٹریڈنگ کے آن لائن کاروبار کےبارے میں جاننا ہے کہ فاریکس ٹریڈنگ اسلام میں حلال ہے یا حرام؟  کیا ہم یہ کاروبار کر سکتے ہیں؟
جواب: فاریکس ٹریڈنگ کا کاروبار ناجائز ہے ۔ مزید تفصیل کے لیے درج ذیل لنک پر جامعہ کا فتویٰ ملاحظہ کیجیے:فاریکس ٹریڈنگ کا حکمفقط واللہ اعلم
                                                  
عنوان: پرانی کرنسی کے عوض نئی کرنسی لینے کاحکم
سوال: پرانے نوٹ کے بدلے نیا نوٹ لینے پر منافع لینا کیسا ہے؟  1000 کی کرنسی 1400کی ملتی ہے، اس کی خرید و فروخت کیسی ہے؟
جواب: نوٹ یا سکے جوایک ملک کے ہوتے ہیں اورایک ہی قسم کی مالیت رکھتے ہیں اگرچہ پرانےاورنئےہوں ان کاآپس میں تبادلہ مساوی طور پر ہاتھ  در ہاتھ جائزہے، کمی زیادتی کے ساتھ  تبادلہ سود ہونے کی وجہ سے ناجائزہے، لہٰذا ایک ہزار روپے کے نئے نوٹ 1400 میں فروخت کرنا اور انہیں خریدنا ناجائز اور سود ہے۔اگر ایسا عقد کرنا ضروری ہو تو جواز کی صورت یہ ہوسکتی ہے کہ نئے نوٹ دینے والا شخص 1000 روپے مالیت کے نوٹوں کے ساتھ ملاکر ایک ہی عقد میں کوئی اور چیز بھی فروخت کرے، مثلاً: ایک قلم ساتھ رکھ دے، چناں چہ ایک ہزار روپے کے عوض ایک ہزار روپے ہوجائیں گے، اور اضافی رقم قلم کے عوض ہوجائے گی۔ فقط واللہ اعلم
                                                  
عنوان: قسطوں پر ٹریکٹرخریدنا
سوال: میں نے ایک ٹریکٹر خریدا ہے اور اس کو فائیننس کروایا ہے تقریباً 5لاکھ  روپے  اور کیش دیا ہے 1لاکھ پچاس ہزار روپے تو  کیا اس طرح خریدنا صحیح ہے جب کہ ایسا کرنا مجبوری ہے؛ کیوں کہ اگر کیش خریداجاے تو اور مہنگا پڑتا ہے ؛ کیوں کہ اٹھارہ پرسنٹ جی ایس ٹی اور انکم ٹیکس کاڈر ہے، عام طور پر گاڑی اسی طرح خریدی جاتی ہے اور جو قسطیں بنی ہیں وہ ہر مہینہ کی فکس ہیں اور ان شاء اللہ امید ہے کہ کوئی قسط ناغہ نہیں ہوگی تو  کیا اس میں کچھ گنجائش ہے؟  بعض لوگوں نے کہا کہ اس طرح حرام ہے، اگر گنجائش نہیں ہے تو اب کیا کروں؟  گاڑی تو لےچکا ہوں!
جواب: فائیننس کروانے سے مراد یہ ہے کہ کسی بھی بینک سےیا کسی اور ادارے سےسودی  قرضہ لے کر کروایا ہے،یعنی 5  لاکھ  کی جگہ ادائیگی اس سے زیادہ کی کرنی ہوگی تو  ایسا کرنا  شرعاً درست نہیں۔اور اگر  سودی قرضہ نہیں، بلکہ بعد میں بھی مثلاً  5 لاکھ ہی ادا کرنے ہیں یا عقد کے وقت ایک قیمت طے کردی گئی ہے کہ مجموعی قیمت اتنی ہوگی، خواہ وہ  نقد خریداری کے مقابلے میں مہنگا ہی کیوں نہ ہو، تو  ادھار خرید و فروخت کی یہ صورت جائز ہے، بشرطیکہ کسی قسط کی تاخیر کی صورت میں جرمانہ یا کسی عنوان سے اضافی رقم وصول نہ کی جائے، اور عقد میں ایسی شرط بھی نہ ہو۔ بصورتِ دیگر یہ عقد ناجائز ہوگا۔فقط واللہ اعلممزید تفصیل کے لیے درج ذیل لنک پر فتویٰ ملاحظہ کیجیے:قسطوں پر اصل قیمت سے زائد قیمت پر سامان فروخت کرنا
                                                  
عنوان: الیکٹرانک اشیاء قسطوں پر خریدنا
سوال: کیا الیکٹرانک چیزیں جیسے اے سی وغیرہ کو  قسطوں میں خریدا جا سکتا ہے؟
جواب: واضح رہے کہ  ہر شخص  کے  لیے اپنی مملوکہ  چیز  کو  اصل قیمت میں کمی زیادتی کے ساتھ  نقد  اور ادھار دنوں طرح  فروخت کرنے کا اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے،  اسے اصطلاح میں ”بیع بالتقسیط“ یعنی قسطوں پر خریدوفروخت  کہتے ہیں۔ قسطوں پر خرید وفروخت میں  درج ذیل  شرائط کا لحاظ  اور رعایت کرنا ضروری ہے:قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار،  اور عقد کے وقت مجموعی قیمت مقرر ہو، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اور جلد ادائیگی کی صورت میں قیمت کی کمی عقد میں مشروط نہ ہو۔  اگر بوقتِ عقد یہ شرط ہوگی تو پورا معاملہ ہی فاسد ہوجائے گا، ان شرائط کی رعایت کے ساتھ قسطوں پر خریدوفروخت کرنا جائز ہے۔لہذا مذکورہ شرائط کی رعایت رکھتے ہوئے الیکٹرانک اشیاء قسطوں پر خریدنا جائز ہے۔فقط واللہ اعلم
                                                  
عنوان: زوجہ، دو بیٹیوں، چار بھائیوں اور پانچ بہنوں میں جائیداد کی تقسیم
سوال: ورثا ء: ایک زوجہ، دو بیٹیاں غیر شادی شدہ ، چار بھائی جن میں سے ایک غیر شادی شدہ ہے، پانچ بہنیں جن میں سے دو غیر شادی  شدہ ہیں۔ جائید اد کی تقسیم کس طرح کی جائے؟نیز متوفی کے انتقال کے وقت بیٹیاں نابالغ تھیں, مگر جائیداد کی تقسیم کے وقت بیٹیاں بالغ ہیں۔
جواب: مذکورہ صورت میں بیوہ کا حصہ ہے: 12 اعشاریہ 50 فیصد۔ہر بیٹی کا حصہ 33اعشاریہ 33 فیصد۔ہر بھائی کا حصہ 3اعشاریہ 2 فیصد۔اور ہر بہن کا حصہ ایک اعشاریہ 60 فیصد بنے گا۔مرحوم کی وفات کے وقت بیٹیوں کے نابالغ ہونے اور ترکہ تقسیم ہونے کے وقت بالغ ہونے سے تقسیم میں فرق نہیں آئے گا۔ فقط واللہ اعلم
                                                  
عنوان: بہن کا حصہ نہ دینا
سوال: اگر بھائی بہن کو وارثت نہیں دے تو اس صورت میں شوہر اپنی بیوی کو بھائی سےملنے سے روک سکتا ہے جب کہ اس کی ماں بھی بھائی کے گھر میں رہتی ہو؟  کیا بہن کا بھائی کے گھر کھانا پینا حلال ہوگا، کیوں کہ وہ بہن کی وراثت نہیں دیتا؟
جواب: بھائی کا بہن کو وراثت نہ دینا ظلم ہے،   جس کی تلافی اس پر لازم ہے۔ لیکن شوہر کا اپنی بیوی کو ملنے سے روکنا بھی جائز نہیں ہے۔شوہر  پر لازم ہے کہ وہ بیوی کو ماں اور بھائی سے ملنے کی اجازت دے، اور ان کے اس ظلم کا جواب اچھے انداز سے دے۔بہن بھائی کے ہاں جائے تو اس کی خاطر تواضع قبول کرنا جائز ہے۔ فقط واللہ اعلم
                                                  
عنوان: ہول سیلر سے اشیاء کی  تصاویر لے کر نفع رکھ کر آگے فروخت کرنا
سوال: میں ایک ہول سیلر سے اس کے مال کی تصویریں لے کر آگے اپنے ریٹ پر فروخت کرتا ہوں،  اس کام میں میری کوئی انویسمنٹ نہیں ہے، کیا اس طرح اپنا نفع رکھ  کر فروخت کرنا صحیح ہے؟
جواب: صورتِ  مسئولہ میں اگر آپ ہول سیلر سے مطلوبہ مال اپنے قبضہ میں لے کر خریدار کے سپرد کرتے ہوں (یعنی آپ ہول سیلر سے کم قیمت میں سودا کرکے، خریدی گئی اشیاء اپنی تحویل میں لے کر پھر زیادہ قیمت پر آگے بیچتے ہیں)، تو اس صورت میں آپ کا نفع لینا جائز ہوگا، البتہ اگر آپ ہول سیلر سے مال اپنے قبضہ میں لیے بغیر خریدار کو ہول سیلر سے ہی پہنچواتے ہوں، تو اس صورت میں آپ کے لیے نفع اٹھانا جائز نہ ہوگا، اس لیے کہ منقولی اشیاء آگے فروخت کرنے کے لیے شرعاً قبضہ ضروری ہوتا ہے، قبضہ سے قبل آگے فروخت کرنے کی احادیث میں ممانعت آئے ہے۔اگر آپ کے لیے وہ چیز خرید کر اپنے قبضے میں لینے کے بعد خریدار تک پہنچانے کی صورت نہ ہو تو مذکورہ عقد (سامان فروخت) کرنے کے بجائے آپ خریدار سے یوں معاملہ کریں کہ فلاں چیز میں آپ کو اتنے روپے میں دلادوں گا اور اس میں میرا اتنا کمیشن ہوگا، یعنی خریدار سے یوں نہ کہیں کہ فلاں چیز میں آپ کو فروخت کررہاہوں یا فروخت کردی، بلکہ واضح کردیں کہ میں دوسری جگہ سے آپ کو دلاؤں گا اور میری اجرت اتنی ہوگی، یا ہول سیلر سے معاہدہ کرلیجیے کہ میں آپ کی فلاں چیز اتنے میں فروخت کرواؤں گا اور اس میں میرا اتنا متعین کمیشن ہوگا۔ اس صورت میں آپ فروخت کنندہ (ہول سیلر) اور خریدار کے درمیان بروکر/ ایجنٹ ہوں گے، اور نفع آپ کی اجرت ہوگا جس کا متعین ہونا ضروری ہوگا۔فتح القدیر لابن الھمام میں ہے:"(فَصْلٌ)(قَوْلُهُ: وَمَنْ اشْتَرَى شَيْئًا مِمَّا يُنْقَلُ وَيُحَوَّلُ لَمْ يَجُزْ لَهُ بَيْعُهُ حَتَّى يَقْبِضَهُ) إنَّمَا اقْتَصَرَ عَلَى الْبَيْعِ وَلَمْ يَقُلْ إنَّهُ يَتَصَرَّف فِيهِ لِتَكُونَ اتِّفَاقِيَّةً، فَإِنَّ مُحَمَّدًا يُجِيزُ الْهِبَةَ وَالصَّدَقَةَ بِهِ قَبْلَ الْقَبْضِ، وَقَالَ مَالِكٌ: يَجُوزُ جَمِيعُ التَّصَرُّفَاتِ مِنْ بَيْعٍ وَغَيْرِهِ قَبْلَ الْقَبْضِ إلَّا فِي الطَّعَامِ؛ لِأَنَّهُ صَلَّى اللَّهُ عَلَيْهِ وَسَلَّمَ خَصَّ الطَّعَامَ بِالنَّهْيِ فِي حَدِيثٍ رَوَاهُ مَالِكٌ عَنْ نَافِعٍ عَنْ ابْنِ عُمَرَ أَنَّ رَسُولَ اللَّهِ صَلَّى اللَّهُ عَلَيْهِ وَسَلَّمَ قَالَ «مَنْ ابْتَاعَ طَعَامًا فَلَايَبِعْهُ حَتَّى يَسْتَوْفِيَهُ» أَخْرَجَهُ الشَّيْخَانِ، وَفِي لَفْظٍ: "حَتَّى يَقْبِضَهُ" قُلْنَا: قَدْ رَوَاهُ ابْنُ عَبَّاسٍ أَيْضًا قَالَ: وَأَحْسِبُ كُلَّ شَيْءٍ مِثْلَ الطَّعَامِ أَخْرَجَهُ عَنْهُ أَئِمَّةُ الْكُتُبِ السِّتَّةِ وَعَضَّدَ قَوْلَهُ: مَا رَوَى أَبُو دَاوُد عَنْ ابْنِ إِسْحَاقَ إلَى ابْنِ عُمَرَ قَالَ: ابْتَعْت زَيْتًا فِي السُّوقِ، فَلَمَّا اسْتَوْجَبْته لَقِيَنِي رَجُلٌ فَأَعْطَانِي فِيهِ رِبْحًا حَسَنًا فَأَرَدْت أَنْ أَضْرِبَ عَلَى يَدِهِ فَأَخَذَ رَجُلٌ مِنْ خَلْفِي بِذِرَاعِي، فَالْتَفَتَ فَإِذَا زَيْدُ بْنُ ثَابِتٍ - رَضِيَ اللَّهُ عَنْهُ - فَقَالَ: لَاتَبِعْهُ حَيْثُ ابْتَعْته حَتَّى تَحُوزَهُ إلَى رَحْلِك، فَإِنَّ رَسُولَ اللَّهِ صَلَّى اللَّهُ عَلَيْهِ وَسَلَّمَ «نَهَى أَنْ تُبَاعَ السِّلَعُ حَيْثُ تُبْتَاعُ حَتَّى يَحُوزَهَا التُّجَّارُ إلَى رِحَالِهِمْ» ، وَرَوَاهُ ابْنُ حِبَّانَ فِي صَحِيحِهِ وَالْحَاكِمُ فِي الْمُسْتَدْرَكِ وَصَحَّحَهُ، وَقَالَ فِي التَّنْقِيحِ: سَنَدُهُ جَيِّدٌ.وَقَالَ: ابْنُ إِسْحَاقَ صَرَّحَ فِيهِ بِالتَّحْدِيثِ، وَأَخْرَجَ النَّسَائِيّ أَيْضًا فِي سُنَنِهِ الْكُبْرَى عَنْ يَعْلَى بْنِ حَكِيمٍ عَنْ يُوسُفَ بْنِ مَاهَكَ عَنْ عَبْدِ اللَّهِ بْنِ عِصْمَةَ عَنْ حَكِيمِ بْنِ حِزَامٍ قَالَ: «قُلْت يَا رَسُولَ اللَّهِ إنِّي رَجُلٌ أَبْتَاعُ هَذِهِ الْبُيُوعَ وَأَبِيعُهَا فَمَا يَحِلُّ لِي مِنْهَا وَمَا يَحْرُمُ؟ قَالَ: لَا تَبِيعَنَّ شَيْئًا حَتَّى تَقْبِضَهُ» وَرَوَاهُ أَحْمَدُ فِي مُسْنَدِهِ وَابْنُ حِبَّانَ وَقَالَ: هَذَا الْحَدِيثُ مَشْهُورٌ عَنْ يُوسُفَ بْنِ مَاهَكَ عَنْ حَكِيمِ بْنِ حِزَامٍ لَيْسَ بَيْنَهُمَا ابْنُ عِصْمَةَ، وَالْحَاصِلُ أَنَّ الْمُخَرِّجِينَ مِنْهُمْ مَنْ يُدْخِلُ ابْنَ عِصْمَةَ بَيْنَ ابْنِ مَاهَكَ وَحَكِيمٍ، وَمِنْهُمْ مَنْ لَا، وَابْنُ عِصْمَةَ ضَعِيفٌ جِدًّا فِي قَوْلِ بَعْضِهِمْ.قَالَ صَاحِبُ التَّنْقِيحِ: قَالَ ابْنُ حَزْمٍ: عَبْدُ اللَّهِ بْنُ عِصْمَةَ مَجْهُولٌ، وَصَحَّحَ الْحَدِيثَ مِنْ رِوَايَةِ يُوسُفَ بْنِ مَاهَكَ نَفْسِهِ عَنْ حَكِيمٍ؛ لِأَنَّهُ صَرَّحَ فِي رِوَايَةِ قَاسِمِ بْنِ أَصَبْغَ بِسَمَاعِهِ مِنْهُ، وَالصَّحِيحُ أَنَّ بَيْنَهُمَا عَبْدَ اللَّهِ بْنَ عِصْمَةَ الْجُشَمِيَّ حِجَازِيٌّ ذَكَرَهُ ابْنُ حِبَّانَ فِي الثِّقَاتِ، وَقَالَ عَبْدُ الْحَقِّ: إنَّهُ ضَعِيفٌ، وَتَبِعَهُ ابْنُ الْقَطَّانِ وَكِلَاهُمَا مُخْطِئٌ، وَقَدْ اشْتَبَهَ عَلَيْهِمَا عَبْدُ اللَّهِ بْنُ عِصْمَةَ هَذَا بِالنُّصَيْبِيِّ أَوْ غَيْرِهِ مِمَّنْ يُسَمَّى عَبْدَ اللَّهِ بْنَ عِصْمَةَ انْتَهَى كَلَامُهُ، فَالْحَقُّ أَنَّ الْحَدِيثَ حُجَّةٌ وَاَلَّذِي قَبْلَهُ كَذَلِكَ، وَالْحَاجَةُ بَعْدَ ذَلِكَ إلَى دَلِيلِ التَّخْصِيصِ بِغَيْرِ الْعَقَارِ لِأَبِي حَنِيفَةَ يُذْكَرُ هُنَاكَ وَالْأَحَادِيثُ كَثِيرَةٌ فِي هَذَا الْمَعْنَى، ثُمَّ عَلَّلَ الْحَدِيثَ (لِأَنَّ فِيهِ غَرَرَ انْفِسَاخِ الْعَقْدِ) الْأَوَّلِ (عَلَى اعْتِبَارِ هَلَاكِ الْمَبِيعِ) قَبْلَ الْقَبْضِ فَيَتَبَيَّنُ حِينَئِذٍ أَنَّهُ بَاعَ مِلْكَ الْغَيْرِ بِغَيْرِ إذْنِهِ وَذَلِكَ مُفْسِدٌ لِلْعَقْدِ، وَفِي الصِّحَاحِ أَنَّهُ صَلَّى اللَّهُ عَلَيْهِ وَسَلَّمَ «نَهَى عَنْ بَيْعِ الْغَرَرِ»، وَالْغَرَرُ: مَا طُوِيَ عَنْك عِلْمُهُ". ( بَابُ الْمُرَابَحَةِ وَالتَّوْلِيَةِ، فَصْلٌ اشْتَرَى شَيْئًا مِمَّا يُنْقَلُ وَيُحَوَّلُ، ٦ / ٥١٠ - ٥١٢، ط: دار الفكر) فقط والله أعلم
                                                  
عنوان: ایزی پیسہ اکاؤنٹ میں ملنے والے فری منٹس استعمال کرنا
سوال: ہم اپنی ضروریات کے لیے ایزی پیسہ میں پیسے رکھتے ہیں۔لیکن اس کے بعد ہمیں مفت منٹ بھی دیتے ہیں، جو ہر حال میں استعمال ہوتے ہیں، اس کا کیا حکم ہے؟
جواب: ’’ایزی پیسہ اکاؤنٹ ‘‘ ایک ایسی سہولت ہے جس میں آپ اپنی جمع کردہ رقوم سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا کمپنی اکاؤنٹ ہولڈر کو اس مخصوص رقم جمع کرانے کی شرط پر یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت قرض ہے، اور قرض دینا تو فی نفسہ جائز ہے، لیکن کمپنی اس پر جو مشروط منافع دیتی ہے، یہ شرعاً ناجائز ہے؛ اس لیے کہ قرض پر شرط لگا کر نفع کے لین دین کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )نیز چوں کہ اس صورت میں مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا ہی جائز نہیں ہوگا۔ اگر کوئی ’’ایزی پیسہ اکاؤنٹ‘‘ کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔اور اگر کوئی کمپنی ایزی پیسہ اکاؤنٹ کھلوانے کو اس ناجائز معاملہ کے ساتھ مشروط نہ کرے، یعنی مخصوص رقم رکھوانے کی شرط کے بغیر ہی کھولا جائے، یا کمپنی نے از خود کھول دیا ہو تو پھر رقم کی منتقلی، بلوں کی ادائیگی اور دیگر اس طرح کے کاموں کےلیے اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہی ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔واضح رہے کہ عموماً ایزی پیسہ اکاؤنٹ پہلی صورت والا ہوتاہے، اس لیے ’’ایزی پیسہ اکاؤنٹ‘‘ کھلوانے سے اجتناب کیا جائے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)وفیه أیضاً (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن"میں ہے:" قال ابن المنذر: أجمعوا علی أن المسلف إذا شرط علی المستسلف زیادة أو هدیة فأسلف علی ذلک، إن أخذ الزیادة علی ذلک ربا". (14/513، باب کل قرض جر منفعةً، کتاب الحوالة، ط: إدارة القرآن) فقط والله أعلم
                                                  
عنوان: اقالہ کی فضیلت اور خیارِ شرط
سوال: کپڑے کے بارے میں معلوم کرنا ہے میں نے کہ میں جہاں سے مال خرید رہا ہوں،  وہاں سے مجھے اس طرح کی کوئی آفر نہیں دی گئی کہ اگر آپ کا مال نا بکے تو  آپ واپس کر دیں، البتہ یہ ضرور کہا گیا ہے کہ ایک ہفتے کے اندر آپ ایکسچینج کراسکتے ہیں، لیکن میں اگر کسی کو یہ ہول سیل ریٹ پر دیتا ہوں یا بیچتا ہوں تو  میں اس کو  اگر سنت کی رو سے یہ کہوں کہ دیکھنا چاہو گے یہ تین دن کے اندر آپ کا مال بکتا ہے یا نہیں بکتا تو آپ اس کو واپس بھی کر سکتے ہیں، تو  کیا یہ صحیح ہے؟  اس کے بارے میں مجھے ذرا آگاہی چاہیے !
جواب: واضح رہے کہ ایک ہے ’’خیارِ شرط‘‘  اور ایک ہے ’’اِقالہ‘‘۔  خیار شرط  اسے کہتے ہیں کہ خریدار یا بیچنے والا اس شرط پر معاملہ کرے کہ وہ تین دن کے اندر معاملہ ختم بھی کر سکتا ہے جس پر فریقین راضی ہوں تو اگر معاملہ ختم کرنے میں کوئی رکاوٹ نہ آئے (مثلاً چیز ہلاک نہ ہو، یا خریدار نے اس میں تصرف نہ کیا ہو وغیرہ) تو شرط لگانے والا اس معاملہ کو تین دن میں ختم کر سکتا ہے۔ جب کہ ’’اِقالہ‘‘  اسے کہتے ہیں کہ ایک سودا پورا ہو چکا اور اب کسی بھی وجہ سے خریدار یا بیچنے والا اس معاملہ کو ختم کرنا چاہتا ہے اور دوسرا فریق اس کی رعایت کرتے ہوئے اس پر راضی ہوجاتا ہے۔اقالہ کرنے میں دوسرے فریق کی رعایت کرتے ہوئے جو معاملہ ختم کیا جاتا ہے، اس پر حدیث میں فضیلت ہے کہ جو کسی مسلمان کی رعایت کرتے ہوئے اپنا سودا ختم کرتا ہے تو اللہ اس کی کوتاہیوں کو قیامت کے دن ختم کردیں گے۔ نیز اقالہ کی فضیلت حاصل کرنے کے لیے تین دن کے اندر معاملہ ختم کرنا شرط نہیں ہے، بلکہ تین دن کے بعد بھی ایسا ہوسکتا ہے۔ لہٰذا اگر آپ ثواب کے ارادے سے دوسرے شخص سے ایسا معاملہ کرتے ہیں تو یہ درست ہے۔سنن ابن ماجه (2 / 741):
"قال رسول الله صلى الله عليه وسلم: «من أقال مسلمًا، أقاله الله عثرته يوم القيامة»". فقط و الله أعلم
                                                  
عنوان: وارث کی مالی حیثیت کے لحاظ  سے وراثت میں تقسیم
سوال: اسلام میں وراثت ہے، لڑکیوں کا حصہ ایک تہائی اور لڑکوں کا نصف ہے، ایسی غیر شادی شدہ لڑکی جو والدین کے انتقال کے بعد معمولی سی جاب کرلے؛ تاکہ اپنی ضروریاتِ زندگی کا انتظام ہو ،بھائی اپنی شادی کرتے ہی بیوی کے کہنے پر اکیلے چھوڑ کر دوسرے پورشن میں شفٹ ہوچکا ہو تو ایسی لڑکی کا کیا حصہ ہے؟کیوں کہ اس ڈسٹریبیوشن پر ایک اور شادی شدہ بہن اور بھائی کو تو فائدہ ہوگا، مگر غیرشادی شدہ لڑکی نہ اس میں کوئی مکان اور ضرورت زندگی کا انتظام کرسکتی ہے۔ ماں باپ کی ایسی صورت حال میں بھی ¼ ہی حصہ اسے ملے گا؟
جواب: والدین کے انتقال کے بعد والدین کے متروکہ تمام منقولہ و غیر منقولہ جائیداد میں تمام ورثاء اپنے حصے کے بقدر حق دار ہوتے ہیں، شریعت نے ورثاء کے حصے مقرر کردیے ہیں، کسی وارث کی مالی حیثیت کے لحاظ سے حصوں میں کمی زیادتی نہیں کی جائے گی، لہذا اگر کوئی شخص وفات کے بعد اپنے ورثاء میں بیٹے اور بیٹیاں چھوڑ جائے تو بیٹوں کو دو حصے اور بیٹیوں کو ایک حصہ ملے گا۔ سوال کے الفاظ سے معلوم ہوتاہے کہ ورثہ میں سائلہ اور اس کی ایک بہن اور ایک بھائی  ہیں،  اس صورت میں ترکہ (میں سے قرض و وصیت کی ادائیگی کے بعد، اسے) چار حصوں میں تقسیم کیا جائے گا، دو حصے سائلہ کے بھائی کو اور ایک ایک حصہ سائلہ اور اس کی بہن کو ملے گا۔باقی سائلہ کے بھائی کے ذمے سائلہ کی کفالت کے حوالے سے تفصیل کے لیے درج ذیل لنک پر فتویٰ ملاحظہ کیجیے:والد کے انتقال کے بعد بہن کے اخراجات بھائی کے ذمہ ہیںفقط و اللہ اعلم
                                                  
عنوان: ایڈ دیکھ کر پیسے کمانے کا حکم
سوال: آج کل مختلف ویب سائٹ پر ایڈ دکھائے جاتے ہیں۔  دیکھنے والے کو پہلے کچھ رقم ان کے اکاونٹ جمع کروانا ہوتی ہے،  تب وہ ایڈ ملنا شروع ہو جاتے ہیں۔ جس کے باعث بندہ 5 ہزار خرچ کر 10 ہزار تک کما لیتا ہے۔ تو کیا یہ اضافی رقم سود تو نہیں بنتی؟
جواب: ویب سائٹ پر ایڈ دیکھنے کو کمائی کا ذریعہ بنانا درج ذیل وجوہات کی بنا پر ناجائز ہے:1۔۔ اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔ 2۔۔ جان دار کی تصویر  کسی بھی طرح کی ہو اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3۔۔ ان اشتہارات میں بسا اوقات  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔4۔  نیز اس معاملے میں جس طریق پر اس سائٹ کی پبلسٹی کی جاتی ہے جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے جب کہ  اس نے  اس نئےاکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    شامی(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم.وفي الحاوي : سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز، فجوزوه لحاجة الناس إليه كدخول الحمام". فقط والله أعلم
                                                  
عنوان: اپنی کرایہ کی چلتی دوکان کسی اور کو کمیشن پر دینا
سوال: زید نے ایک دکان کرائے پر حاصل کررکھی تھی جہاں وہ دودھ کا کاروبار کرتا تھا، دکان پر دس من دودھ روز بک جایا کرتا تھا،  زید نے یہ کرائے کی دکان قریبی رشتہ دار عمرو کو یہ کہہ کر دی کہ اس دکان میں روزانہ دس من دودھ بک جاتا ہے، تم یہ دکان مجھ سے ماہانہ کمیشن پر لے لو ، اس بات کا علم دکان کے مالک کو بھی ہے، اب دکان کا کرایہ ادا کرنا وتمام تر امور کی انجام دہی عمرو کرتا ہے اور ماہانہ کمیشن زید کو دیتا ہے۔ کیا زید کا عمرو سے کمیشن لینا درست ہے؟
جواب: صورتِ  مسئولہ میں زید کے لیے جائز نہیں کہ وہ اپنے کاروبار کی جگہ عمرو کو کمیشن کی شرط پر دے، کیوں کہ  شرعی ضابطہ ہے کہ کمیشن کسی عمل کی بنیاد پر حاصل کیا جاتا ہے اور ذکر کردہ صورت میں کمیشن کسی عمل کی بنیاد پر حاصل نہیں کیا جارہا، بلکہ اپنا ٹھیہ / کاروبار کی جگہ فراہم کرنے اور وہاں گاہکوں کی آمد و رفت کی وجہ سے لیا جارہا ہے، جو حقوق کا معاوضہ ہونے کی وجہ سے ناجائزہے۔ فقط واللہ اعلم
                                                  
عنوان: برانڈڈ گھڑیوں کی کاپی فروخت کرنا
سوال: ایک صاحب کی گڑھیوں کی دکان ہے اور وہ برانڈڈ ( branded ) گھڑیوں کی سکینڈ ( second )کاپی کا کاروبار کرتے ہیں، دریافت طلب بات یہ ہے کہ جو وہ اصل گھڑی ہے اس کی قیمت لاکھوں میں ہوتی ہے؛ کیوں کہ وہ کمپنی اپنا لوگو (logo ) خریدنے کے لیے کئی لاکھ خرچ کر تی ہے اور جو گھڑی  یہ بیچتے ہیں ایسی ہی کمپنی کی کاپی ہے اور یہ برانڈڈ گھڑی سے بہت کم قیمت میں ہوتی ہے،  کیا اس طرح کاروبار کرنا صحیح ہے اور اس طرح اس کمپنی کا لوگو (logo) استعمال کر ناصحیح ہے؟  حال آں کہ نہ تو اصل کمپنی کو اس سے ضرر ہے اور نہ مشتری کو دھوکا ہے اور یہ کاروبار کئی مسلمان کرتے ہیں تو  کیا عموم بلوی کی وجہ سے کچھ گنجائش نکل سکتی ہے؟
جواب: صورتِ  مسئولہ میں برانڈڈ گھڑیوں کی کاپی (فرسٹ یا سیکنڈ کاپی)فروخت کرتے ہوئے اگر گاہک کو بتادیا جائے کہ یہ اصل(برانڈڈ) نہیں اور قیمت بھی نقل(کاپی) والی  وصول کی جائے تو اس کا کاروبارکرنا جائز ہے، اور اگر گاہک کو لاعلم رکھ کر کاپی(نقل) فروخت کی جائے اور قیمت اصل(برانڈڈ) والی وصول کی جائے تو ایسا کرنا ناجائز  اور دھوکا دہی ہے اور ایسی کمائی میں نقل(کاپی) کے بقدر قیمت تو حلال ہوگی، اس سے زائد قیمت فروخت کرنے والے کے لیے حرام ہوگی۔الدر المختار شرح تنوير الأبصار في فقه مذهب الإمام أبي حنيفة - (5 / 47):
"فروعلايحل كتمان العيب في مبيع أو ثمن؛ لأن الغش حرام إلا في مسألتين: الأولى الأسير إذا شرى شيئًا ثمة ودفع الثمن مغشوشًا جاز إن كان حرًّا لا عبدًا.  الثانية يجوز إعطاء الزيوف والناقص في الجبايات، أشباه". فقط والله أعلم
                                                  
عنوان: ایکسیڈنٹ میں قتل کا کیا حکم ہے؟
سوال: ایکسیڈنٹ میں قتل کا کیا حکم ہے؟ نیز کفارہ میں روزوں کے بدلے فدیہ دیا جاسکتا ہے؟
جواب: ڈرائیور اگر غلطی سے غیر عمدی طور پر ایکسیڈنٹ کے ذریعہ اپنی سواری کے علاوہ کسی دوسرے کو قتل کردے تو یہ قتلِ خطا ہے اور  اس کی وجہ سے کفارہ اور دیت دونوں لازم ہوں گے  (بشرط یہ کہ ایکسیڈنٹ ڈرائیور کی غلطی کی وجہ سے ہوا ہو)۔کفارے کے طور پر اس ڈرائیور کو مسلسل ساٹھ روزے رکھنے پڑیں گے۔ البتہ دیت کی ادائیگی اس ڈرائیور کی "عاقلہ" کے ذمہ ہے۔ عاقلہ سے مراد وہ جماعت، تنظیم یا کمیونٹی ہے جس کے ساتھ اس ڈرائیور کا تناصر (یعنی باہمی تعاون) کا تعلق ہو، یہ دیت تین سال میں ادا کی جائے گی، سونے کی صورت میں اگر دیت ادا کی جائے تو دیت کی مقدار ایک ہزار دینار اور درہم  کے اعتبار سے دس ہزار (۱۰،۰۰۰ ) درھم ہے جس کا اندازا  جدید پیمانے سے  30.618  کلوگرام چاندی یا اس کی قیمت ہے۔کفارے  میں مسلسل ساٹھ روزے رکھنا قاتل پر لازم ہو گا،  کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے، ہاں! عورت کے حیض کی وجہ سے تسلسل ختم نہیں ہو گا، یعنی اگر کسی عورت سے قتل ہو گیا  اور وہ 60 روزے کفارہ میں رکھ رہی ہے تو  60 روزے رکھنے کے دوران ماہ واری کے آنے سے کوئی فرق نہیں پڑے گا، وہ ماہ واری سے فراغت کے بعد 60 روزوں کو جاری رکھے گی۔اور کفارہ میں روزے رکھنا ہی لازم ہو گا، ساٹھ مسکینوں کو کھانا کھلانے کا اس میں حکم نہیں ہے، البتہ اگر زیادہ عمر ہونے یا بیمار ہونے کی وجہ سے روزے رکھنے کی بالکل قدرت نہ ہو تو استغفار کرتا رہے اور موت تک نہ رکھ سکے تو فدیہ ادا کرنے کی وصیت کرجائے، زندگی میں فدیہ ادا کرنے کی اجازت نہیں ہوگی۔فتح القدير للكمال ابن الهمام (10/ 330):"(قال: ومن قاد قطاراً فهو ضامن لما أوطأ)، فإن وطئ بعير إنساناً ضمن به القائد والدية على العاقلة؛ لأن القائد عليه حفظ القطار كالسائق وقد أمكنه ذلك وقد صار متعدياً بالتقصير فيه، والتسبب بوصف التعدي سبب للضمان، إلا أن ضمان النفس على العاقلة فيه وضمان المال في ماله (وإن كان معه سائق فالضمان عليهما)؛ لأن قائد الواحد قائد للكل، وكذا سائقه لاتصال الأزمة، وهذا إذا كان السائق في جانب من الإبل، أما إذا كان توسطها وأخذ بزمام واحد يضمن ما عطب بما هو خلفه، ويضمنان ما تلف بما بين يديه؛ لأن القائد لايقود ما خلف السائق لانفصام الزمام، والسائق يسوق ما يكون قدامه". ’’ الدر المختار مع الشامیة ‘‘ :"الأصل أن المرور في طریق المسلمین مباح بشرط السلامة فیما یمکن الاحتراز عنه ، ضمن الراکب في طریق العامة ما وطئت أو خطبت بیدها أو صدمت". (۱۰/۲۱۸، باب جنایة البهیمة والجنایة علیها)’’الفقه الإسلامي وأدلته‘‘:"أما إذا کان المخطئ أحد المتصادمین کان الضمان علیه باتفاق الفقهاء". (۷/۵۷۹۰)حاشية الطحطاوي على مراقي الفلاح شرح نور الإيضاح میں ہے:"قوله: "لاتجب عليه الفدية"؛ لأنه يخالف غيره في التخفيف لا في التغليظ، كذا في الشرح. و قال في الدر في وجوب الفدية على الفاني: إذ الصوم أصل بنفسه، و خوطب بأدائه حتى لو لزمه الصوم لكفارة يمين أو قتل ثم عجز لم تجز الفدية؛ لأن الصوم هنا بدل عن غيره."( كتاب الصوم، فصل في العوارض، ٦٨٨، ط: دار الكتب العلمية بيروت - لبنان)الدر المختار مع حاشية ابن عابدين میں ہے:"(وللشيخ الفاني العاجز عن الصوم الفطر ويفدي) وجوبًا ولو في أول الشهر وبلا تعدد فقير كالفطرة لو موسرًا وإلا فيستغفر الله، هذا إذا كان الصوم أصلًا بنفسه وخوطب بأدائه، حتى لو لزمه الصوم لكفارة يمين أو قتل ثم عجز لم تجز الفدية؛ لأن الصوم هنا بدل عن غيره، (قوله: حتى لو لزمه الصوم إلخ) تفريع على مفهوم قوله: أصلًا بنفسه، وقيد بكفارة اليمين والقتل احترازًا عن كفارة الظهار والإفطار إذا عجز عن الإعتاق لإعساره وعن الصوم لكبره، فله أن يطعم ستين مسكينًا لأن هذا صار بدلًا عن الصيام بالنص والإطعام في كفارة اليمين ليس ببدل عن الصيام بل الصيام بدل عنه، سراج. وفي البحر عن الخانية وغاية البيان: وكذا لو حلق رأسه وهو محرم عن أذى ولم يجد نسكا يذبحه ولا ثلاثة آصع حنطة يفرقها على ستة مساكين وهو فان لم يستطع الصيام فأطعم عن الصيام لم يجز لأنه بدل (قوله لم تجز الفدية) أي في حال حياته بخلاف ما لو أوصى بها كما مر تحريره." ( كتاب الصوم، فصل في العوارض المبيحة لعدم الصوم، ٢ / ٤٢٧، ط: دار الفكر) فقط والله أعلم
                                                  
عنوان: میراث کی جائیداد کا کرایہ
سوال: میرے والد والدہ کا انتقال ہوچکا ہے، والد وراثت میں ڈبل اسٹوری مکان اور دوکان چھوڑ گئے ہیں،  ہم دو بھائی اور دو بہنیں ہیں، والد کے انتقال کے بعد بڑی بہن بہنوئی نے مجھے بیوی بچوں کے ساتھ گھر سے بدخل کردیا اور ماں کی خدمت کا بول کر گراونڈ فلور پرگزشتہ چار سالوں سے قابض تھی، مگر رشتہ داروں کے اصرار پر مجھے فرسٹ فلور پر رہنے کی اجازت مل گئی اور آج تک جب کے والدہ کا بھی چھ ماہ پہلے انتقال ہو چکا ہے گراونڈ فلور پر قابض ہے، اور میرے علاوہ ایک ذہنی معذور بھائی جو کہ میری زیرسرپرستی میرے  ساتھ ہی رہتا ہے اور دوسری شادی شدہ  بہن اپنے شوہر کے ساتھ سسرال میں رہتی ہے، مکان کے سیکنڈ  فلور سے کرایہ ۹۵۰۰ اور دوکان کا کرایہ ۷۰۰۰ روپے آتا ہے معذور بھائی اور مکان کی تمام مینٹینس/اِخراجات میں اسی کرائے سے ادا کرتا ہوں۔دونوں بہنیں مکان ودوکان کے کرائے میں حصہ مانگ رہی ہیں جب کہ ایک بہن تو پہلے ہی قابض ہے،  میرا سوال یہ ہے کے ہم دو بھائیوں اور دو بہنوں کا کرائے میں حصہ کس طرح ہوگا؟
جواب: اگر والدین  کے اپنے والدین زندہ نہ تھے، تو  میراث کی تقسیم یوں ہے کہ ہر بھائی کا حصہ 33 اعشاریہ 33 فیصد اور ہر بہن کا حصہ  16 اعشاریہ 7 فیصد۔ جو کرایہ اس مکان و دکان  میں سے آتا ہے، اس کی تقسیم بھی اسی حساب سے ہی ہوگی۔البتہ  آپ بھی اس کرائے کے بدلے بہن سے جائیداد کی تقسیم کا مطالبہ کرسکتے ہیں، نیز وہ بہن جو دوسرے گھر میں رہتی ہے اس کواس کاحصہ دینا لازم ہے۔ فقط واللہ اعلم
                                                  
عنوان: کیا دادا اپنے مرحوم بیٹے کی اولاد کو اپنی میراث سے حصہ دے سکتا ہے؟
سوال: باپ کی موجودگی میں اگر بیٹا فوت ہو جائے اور بیٹے کے بچے بھی ہوں تو  کیا باپ اپنے بیٹے کے بچوں کو ورا ثت میں جائیداد یا پیسوں میں  حصہ دے سکتا ہے؟
جواب: صورتِ  مسئولہ میں دادا اپنے مرحوم بیٹے کی اولاد کو اپنی زندگی میں جو کچھ دینا چاہے دے سکتا ہے، البتہ دادا کی موت کی صورت میں اگر مرحوم دادا کا کوئی بیٹا موجود ہو، تو اس صورت میں پوتے پوتیاں ان کی میراث کے حق دار نہ ہوں گے،  تاہم دادا اپنے مرحوم بیٹے کی اولاد کے حق میں اپنے مال میں سے ایک تہائی انہیں دینے کی وصیت کر سکتا ہے۔ فقط واللہ اعلم
                                                  
عنوان: سود کی رقم سے رشوت دینا
سوال: ایک بھائی کا بینک میں اکاؤنٹ ہے جس میں پیسے رکھنے پر انہوں نے سود دے دیا ہے،  اس نے یہ پیسے مجھے دے دیے ہیں، اب مجھے بجلی کا میڑ لگوانا ہے،  میں نے فائل جمع کروائی تو انہوں نے کینسل کر دی، کیا میں ان کو رشوت کے طور پر یہ پیسے دے سکتا ہوں?
جواب: واضح رہے کہ سودی اکاؤنٹ اپنی رضامندی سے کھلوانا گناہ ہے، نیز  سودی اکاؤنٹ میں آنے والی سود کی رقم وصول کرنا جائز نہیں ہے، اس لیے اولاً تو مذکورہ شخص کو چاہیے کہ وہ سودی اکاؤنٹ ختم کردے، ورنہ کرنٹ اکاؤنٹ میں اسے تبدیل کردے، اور جب تک یہ اکاؤنٹ باقی ہو اپنی اصل رقم کے علاوہ سودی رقم میں سے وصول نہ کرے۔صورتِ مسئولہ میں جب اس نے اکاؤنٹ سے سودی رقم نکال کر سائل کو دے دی تو   اگر سائل مستحقِ زکاۃ ہے تو  اس کے لیے یہ سودی رقم وصول کرنا جائز تھا، ورنہ نہیں، مستحق ہونے کی صورت میں سائل یہ رقم اپنے کسی بھی جائز استعمال میں لاسکتا ہے۔اگر بجلی کا میٹر لگوانے کے لیے جن کاغذات کی ضرورت ہے وہ مکمل ہیں، اور سائل ہر جائز طریقہ اختیار کرچکا ہے اس کے باوجود رشوت لینے کی خاطر درخواست منظور نہیں ہورہی اور رشوت دیے بغیر کوئی چارہ نہیں ہے تو  اس صورت میں رشوت  کا گناہ لینے والے پر ہوگا، بصورتِ دیگر اجازت نہیں ہوگی۔"(قوله: إذا خاف علي دينه) عبارة المجتبي: لمن خاف. وفيه ايضاً: دفع المال للسلطان الجائر لدفع الظلم عن نفسه و ماله و لإستخراج حق له ليس برشوة يعني في حق الدافع اهـ". (شامي، ٦ / ٤٢٣، ط: سعيد) فقط والله أعلم
                                                  
عنوان: فلیٹ کی بکنگ کروانا اسٹرکچر سے پہلے
سوال: نئی تعمیرات میں فلیٹ بک کرانا کیسا ہے،  کیوں کہ میں نے سنا ہے کہ جو چیز نظر نہیں آتی اس کی خرید و فروخت جائز نہیں؟
جواب: جس فلیٹ یا گھر کاوجود نہ ہو محض نقشہ بناہو ایسے فلیٹ یا گھر  کی بیع (خرید و فروخت) شے معدوم ہونے کی بنا پر  درست نہیں ہے۔البتہ یہ صورت اختیارکی جاسکتی ہے کہ وجودمیں آنے سے پہلے فلیٹ یا بنگلہ  کی خریدوفروخت کی بجائے وعدہ بیع کرلیاجائے، اوروعدہ بیع کی صورت میں باہمی رضامندی سے طے شدہ رقم ایڈوانس کے طورپراداکی جائے ۔ اورجب فلیٹ یا بنگلہ وغیرہ کی عمارت وجودمیں آجائے (یعنی کم از کم اسٹرکچر کھڑا ہوجائے) پھر مکمل طورپرخریدوفروخت کی بات کردی جائے۔(الہدایۃ 3/46ط:المکتبۃ الاسلامیۃ) نیز جب فلیٹ کا ڈھانچا وجود میں آجائے تو اسے آگے فروخت کرنا بھی جائز ہوگا۔ فقط واللہ اعلم
                                                  
عنوان: دو بھائی اور چار بہنوں کی میراث کی تقسیم کا طریقہ
سوال: چار بہنوں اور دو بھائیوں میں گھر کی تقسیم کا طریقہ کیا ہے؟
جواب: صورتِ مسئولہ میں دو بیٹوں اور چار بیٹیوں میں میراث کے مکان کی تقسیم کا طریقہ یہ ہے کہ  کل مکان کی مالیت لگا کر اس کو 8 حصوں میں تقسیم کرکے  ہر ایک بیٹے کو 2،2 حصے، اور ہر ایک بیٹی کو ایک، ایک حصہ ملے گا۔یعنی مثلاً 100 روپے میں سے ہر  ایک بیٹے کو 25 روپے، اور ہر ایک بیٹی کو 12/5 روپے ملیں گے۔ فقط واللہ اعلمنوٹ: اگر مذکورہ سوال میراث کے علاوہ کسی صورت سے متعلق ہے، مثلاً ملکیت کے اعتبار سے مشترک مکان ہے، یا والد زندگی میں ان کے درمیان تقسیم کرنا چاہ رہے ہیں، تو وضاحت کرکے دوبارہ سوال ارسال کردیجیے۔
                                                  
عنوان: یوٹیوب سے آمدنی حاصل کرنا
سوال: کیا یوٹیوب سے پیسہ کمانا جائز ہے یا نہیں؟
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔ فتاوی شامی میں ہے:"وظاهر كلام النووي في شرح مسلم: الإجماع علي تحريم تصوير الحيوان؛ و قال: وسواء لما يمتهن أو لغيره فصنعه حرام لكل حال لأن فيه مضاهاة لخلق الله". (١/ ٦٤٧، ط: سعيد)فقہ السیرہ میں ہے:"و الحق أنه لاينبغي تكلف أي فرق بين أنواع التصوير المختلفة ... نظراً لإطلاق الحديث". (٤/ ٩٧)  فقط والله أعلم
                                                  
عنوان: مرنے سے اپنا اعضاء کسی کو دینے کی وصیت کرنا
سوال: مرنے سے پہلے آدمی اپنے اعضاء کے ہدیہ کی وصیت کر سکتا ہے آنکھ وغیرہ؟
جواب: کسی انسانی عضو کا  (خواہ زندہ کا ہو یا مردہ کا)   دوسرے انسان کے جسم میں استعمال (معاوضہ کے ساتھ ہو یابغیرمعاوضہ کے)کرنا  جائز نہیں ہے، اور مرنے سے پہلے اپنے کسی عضو دوسرے کو دینے کی وصیت کرنا بھی جائز نہیں ہے، اس لیے کہ وصیت کے جائز ہونے کے لیے یہ شرط ہے کہ  وہ چیز  مال ہو ، اور دینے  والے کی ملک ہو ، اور انسان کو اپنے اعضاء میں حقِ منفعت تو حاصل ہے، مگر حقِ ملکیت حاصل نہیں ہے، جن اموال و منافع پر انسان کو حقِ مالکانہ حاصل نہ ہو  انسان  ان اموال یا منا فع کی مالیت کسی دوسرے انسان کو منتقل نہیں کرسکتا اور نہ ہی اس کی وصیت کرسکتا ہے۔فتاوی شامی میں ہے:"(وَشَرَائِطُهَا: كَوْنُ الْمُوصِي أَهْلًا لِلتَّمْلِيكِ) فَلَمْ تَجُزْ مِنْ صَغِيرٍ وَمَجْنُونٍ وَمُكَاتَبٍ إلَّا إذَا أَضَافَ لِعِتْقِهِ كَمَا سَيَجِيءُ (وَعَدَمُ اسْتِغْرَاقِهِ بِالدَّيْنِ) لِتَقَدُّمِهِ عَلَى الْوَصِيَّةِ كَمَا سَيَجِيءُ (وَ) كَوْنُ (الْمُوصَى لَهُ حَيًّا وَقْتَهَا) تَحْقِيقًا أَوْ تَقْدِيرًا لِيَشْمَلَ الْحَمْلَ الْمُوصَى لَهُ فَافْهَمْهُ فَإِنَّ بِهِ يَسْقُطُ إيرَادُ الشُّرُنْبُلَالِيُّ (وَ) كَوْنُهُ (غَيْرَ وَارِثٍ) وَقْتَ الْمَوْتِ (وَلَا قَاتِلٍ) وَهَلْ يُشْتَرَطُ كَوْنُهُ مَعْلُومًا. قُلْت: نَعَمْ كَمَا ذَكَرَهُ ابْنُ سُلْطَانٍ وَغَيْرُهُ فِي الْبَابِ الْآتِي (وَ) كَوْنُ (الْمُوصَى بِهِ قَابِلًا لِلتَّمَلُّكِ بَعْدَ مَوْتِ الْمُوصِي)"۔ (6/649، کتاب الوصایا،سعید)مزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:انسانی اعضاء کی پیوندکاری اور خون کا حکم / حیوانات، جمادات اور نباتات کے ذریعہ پیوندکاری کا حکمفقط واللہ اعلم
                                                  
عنوان: جوئے کی حرمت
سوال: میرا چھوٹا بھائی دوستوں میں بیٹھتا ہے اور وہاں جوا کھیلتا ہے، جوا کھیلنے کا شریعت میں کیا حکم ہے؟
جواب: ''جو ا'' جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، جوا کھیلنا حرام ہے،  قرآن کریم میں جوے کی واضح ممانعت موجود ہے:يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ [المائدة :۹٠]ترجمہ :اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو۔لہذا اپنے بھائی کو سمجھا کر  اس حرام کام سے بچائیں ، اور  برے لوگوں کی صحبت کو چھوڑ کر نیک ،صلحاء کی صحبت اختیار کروائیں،تاکہ یہ قبیح اور بری عادت سے چھٹکارا حاصل کریں۔       مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط؛ مکتبہ رشد، ریاض)أحکام القرآن  میں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه".      (احکام القرآن للجصاص، 1/ 398،  باب تحریم المیسر، سورۃ البقرۃ، ط: دار الکتب العلمیۃ بیروت - لبنان)فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".  (6 / 403، کتاب الحظر والاباحۃ، ط ؛ سعید) فقط واللہ اعلم
                                                  
عنوان: مضاربت میں مال ہلاک ہونے کی صورت میں کیا ہوگا؟
سوال: اگر مضاربت میں مال ہلاک ہوجائے تو اس کا تاوان مضارب پر ہو گا یا رب المال پر, اور مال کا ہلاک ہونا کسے کہتے ہیں؟
جواب: مضاربت میں نقصان کی صورت میں ابتداءً اس نقصان کی تلافی نفع سے کی جائےگی، اگر نقصان نفع سے بھی زیادہ ہو تو پھر نفع کے بعد باقی نقصان کی تلافی اصل سرمائے سے کی جائے گی۔ اور اگر نفع ہونے سے پہلے ہی ابتدائی طور پر  نقصان ہوجائے تو  سرمایہ کار نقصان برداشت کرے گا اور  ان دونوں صورتوں میں مضارب کی محنت رائیگاں جائے گی، مضارب امین کی حیثیت سے کام کرے گا۔ ہلاک ہونے کا مطلب یہ ہے کہ کسی کی تعدی (زیادتی) کے بغیر مال ضائع ہوجائے مثلاً آفتِ سماوی سے۔الدر المختار وحاشية ابن عابدين (رد المحتار) (5 / 656):
"(وما هلك من مال المضاربة يصرف إلى الربح) ؛ لأنه تبع (فإن زاد الهالك على الربح لم يضمن) ولو فاسدة من عمله؛ لأنه أمين". فقط و الله أعلم
                                                  
عنوان: میزان بینک میں انوسٹمنٹ کرکے ماہانہ منافع حاصل کرنا
سوال: میزان بینک میں انوسٹمنٹ کرکے ماہانہ منافع حاصل کرنا جائز ہے؟  کیا یہ منافع حلال ہے ؟ نیز اسلامی بینکاری کے لیے کون کون سے بینک موزوں ہیں ؟
جواب: میزان بینک یا  مروجہ غیر سودی بینکوں میں بھی سرمایہ کاری کرنا جائز نہیں ہے،  ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے۔  ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ فقط واللہ اعلممزید تفصیل کے لیے درج ذیل لنک پر فتوی ملاحظہ فرمائیں:مروجہ اسلامی بینکاری اوربنوری ٹاؤن کامؤقفمروجہ اسلامی بینکوں میں سیونگ اکاؤنٹ کھولنے کے جائز نہ ہونے کی علت
                                                  
عنوان: کسی کمپنی میں رقم انویسٹ کرنا
سوال: اے بی سی پلان کے نام سے کمپنی گورنمنٹ آف پاکستان کے ادارہ secp سے رجسٹر ڈ ہے اور پاکستانی قوانین کی پاس داری کرتی ہے، اس کمپنی میں لوگ پیسے جمع کراتے ہیں، اس کے بدلے کمپنی لوگوں کو منافع دیتی ہے، ایک سال تک لوگوں کو منافع بھی دیتی ہے، ایک سال کے اندر لوگوں کو  وہ پیسے بھی واپس کرتی ہے، جو لوگوں نے انویسٹ کیے ہوتے ہیں، ایک سال کے بعد کمپنی کے ساتھ  کنٹریکٹ ختم ہو جاتا ہے، جب تک کمپنی میں دوبارہ پیسے انویسٹ نہ کریں۔کمپنی کی جاری سر گرمیاں ١:فوڈ مارکیٹنگ ٢:آن لائن شاپنگ ٣:نقد اور آسان اقساط پر خرید وفروخت٤:ایڈورٹائزنگ٥:آن لائن اور آف لائن ڈیٹا انٹری۔میرا سوال یہ ہے کہ کیا یہ تمام کاروبار  درست اور کیا کمپنی کی پالیسی درست ہے ?
جواب: کسی بھی ایسی کمپنی میں رقم انویسٹ کرنا جائز ہے جس کا بنیادی کاروبار حلال ہو اور شرعی اصولوں کے مطابق کاروبار کرتی ہو، محض رقم کا لین دین نہ ہو ، اور نفع و نقصان کی بنیاد پر کاروبار کیا جائے، نفع کی تقسیم نفع کی شرح فیصد کے اعتبار سے ہو۔مذکورہ کمپنی میں لوگ اگر صرف رقم جمع کراتے ہوں اور طے شدہ رقم نفع میں دی جاتی ہو ، رقم جمع کرانے والوں کو اصل سرمایہ محفوظ رہنے کی ضمانت دی جاتی ہو ، نقصان کا کائی پہلو نہ ہو  تو یہ کمپنی بھی دیگر سودی اداروں کی طرح ایک ادارہ ہے، ایسی کمپنی میں انویسٹ کرنا جائز نہ ہوگا۔باقی اس کمپنی کے معاملات اور معاہدے کی تفصیل ارسال کر کے اس کے بعد ہی حتمی جواب حاصل کیا جاسکتا ہے۔ فقط واللہ اعلم
                                                  
عنوان: مضارب کا مال مضاربت میں سے اپنے لیے کچھ خریدنا
سوال: کیامضارب مالِ مضاربۃ کو اپنے لیے خرید سکتا ہے اور اس صورت میں منافع کس طرح تقسیم کیا جائے گا مضارب بالنصف کی صورت میں؟
جواب: مضارب رب المال کا وکیل ہوتا ہے، اور وکیل اپنے آپ سے عقد نہیں کرسکتا ، اس لیے مضارب کا مال مضاربت سے اپنے لیے کوئی چیز خرید نا درست نہیں ہے، ورنہ ایک ہی شخص فروخت کرنے والا اور خریدنے والا دونوں شمار ہوگا اور یہ جائز نہیں ہے، ہاں مضارب  وہ چیز کسی اور کو فروخت کردے پھر اس سے اپنے لیے خرید لے تو یہ جائز ہوگا۔ الدر المختار وحاشية ابن عابدين (رد المحتار) (5 / 521):
لا يعقد وكيل البيع والشراء والإجارة والصرف والسلم ونحوها (مع من ترد شهادته له) للتهمة وجوزاه بمثل القيمة (إلا من عبده ومكاتبه إلا إذا أطلق له الموكل) كبع ممن شئت (فيجوز بيعه لهم بمثل القيمة) اتفاقا (كما يجوز عقده معهم بأكثر من القيمة) اتفاقا: أي بيعه لا شراؤه بأكثر منها اتفاقا، كما لو باع بأقل منها بغبن فاحش لا يجوز اتفاقا، وكذا بيسير عنده خلافا لهما ابن ملك وغيره.وفي السراج: لو صرح بهم جاز إجماعا إلا من نفسه وطفله وعبده غير المديون. (قوله: إلا من نفسه) وفي السراج: لو أمره بالبيع من هؤلاء فإنه يجوز إجماعا إلا أن يبيعه من نفسه أو ولده الصغير أو عبده ولا دين عليه فلا يجوز قطعا وإن صرح به الموكل اهـ منح. الوكيل بالبيع لا يملك شراءه لنفسه؛ لأن الواحد لا يكونمشتريا وبائعا فيبيعه من غيره ثم يشتريه منه، وإن أمره الموكل أن يبيعه من نفسه وأولاده الصغار أو ممن لا تقبل شهادته فباع منهم جاز بزازية كذا في البحر، ولا يخفى ما بينهما من المخالفة، وذكر مثل ما في السراج في النهاية عن المبسوط، ومثل ما في البزازية في الذخيرة عن الطحاوي، وكأن في المسألة قولين خلافا لمن ادعى أنه لا مخالفة بينهما". فقط والله أعلم
                                                  
عنوان: بانڈ خریدنا اور اس کا انعام وصول کرنا
سوال: دو سو روپے والے بانڈ  اوپر پیسوں میں خریدے ہیں تو  کیا یہ صحیح ہے؟ بانڈ سے جو انعامی رقم ملتی ہے وہ جائز ہے؟
جواب: ’’بانڈ‘‘  خریدنا جائز نہیں ہے۔تاہم اگر کسی نے لاعلمی میں  خرید لیا ہو تو اس کے لیے صرف اس   کی اصل رقم سے استفادہ کرنا  جائز ہو گا، نیز اس کی جو انعامی رقم نکلتی ہے وہ بھی نا جائز اور حرام ہوتی ہے۔فقط واللہ اعلم
                                                  
