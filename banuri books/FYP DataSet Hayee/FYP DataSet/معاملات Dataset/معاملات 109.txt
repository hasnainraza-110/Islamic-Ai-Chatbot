عنوان: سرمایہ کی حفاظت کی یقین دہانی
سوال: "نیشنل بینک"  کی شریعت کے مطابق ایک سرمایہ داری کی اسکیم ہے کہ جس میں سرمایہ کی حفاظت کی یقین دہانی ہوتی ہے۔ سوال  یہ ہے کہ  کیا یہ اسلامی ہو سکتی ہے کہ آپ کا سرمایہ پر نقصان کا خطرہ نہ ہو؟ میرے خیال سے تو یہ حلال نہیں۔ کیا میں اس میں مال لگا سکتا ہوں؟
جواب: اسلام میں  سرمایہ کاری کے مجوزہ طریقوں میں یہ لازم ہے کہ سرمایہ دار نفع کے ساتھ ساتھ ممکنہ نقصان میں بھی اپنے سرمایہ کے بقدر شراکت  کرے۔ اگر کسی بھی سرمایہ داری کے عقد میں نقصان سے حفاظت کی شرط لگائی جائے تو  بہر حال یہ  شرط فاسد ہے۔  ایسے معاملے میں سرمایہ کاری کرنا جائز نہیں۔آپ  نے جس اسکیم کی نشان دہی کی ہے اگر اس  میں ایسا ہی ہے تو اس کا بھی یہی حکم ہے۔  ورنہ اس اسکیم کی مکمل تفصیلات  بتا کر اس اسکیم کے بارے میں سوال کیا جاسکتا ہے۔"اشترکا فجاء أحدهما بألف والآخر بألفین علی أن الربح والوضیعة نصفان، فالعقد جائز، والشرط في حق الوضیعة باطل، فإن عملا وربحا، فالربح علی ما شرطا، وإن خسرا فالخسران علی قدر رأس في مالهما". ( الفتاوى الهندية، کتاب الشرکة، الباب الثالث في شرکة العنان، الفصل الثاني، زکریاجدید ۲/۳۲۶، قدیم ۲/۳۲۰)"عن جابر بن زید (رضي الله عنه) قال: الربح علی ما اصطلحوا علیه، والوضیعة علی المال، هذا في الشریکین، فإن هذا بمائة، وهذا بمأتین". (مصنف عبد الرزاق، البیوع، باب نفقة المضارب، ووضیعته، المجلس العلمي۸/۲۴۸، رقم:۱۵۰۸۹) فقط واللہ اعلم
                                                  
عنوان: وراثت کے حصہ سے دست برداری
سوال: میراث ملنے سے پہلے دست بردار ہونا  کیسا ہے؟
جواب: میراث اور ترکہ میں جائیداد کی تقسیم سے پہلے کسی وارث کا اپنے شرعی حصہ سے بلا عوض دست بردار ہوجانا شرعاً معتبر نہیں ہے، البتہ ترکہ تقسیم ہوجائےتو پھر ہر ایک وارث اپنے حصے پر قبضہ کرنے  کے بعد اپنا حصہ کسی  کو دینا چاہے  یا کسی کے حق میں دست بردار ہوجائے تو یہ شرعاً جائز اور  معتبر ہے۔ اسی طرح کوئی وارث ترکہ میں سے کوئی چیز لے کر (خواہ وہ معمولی ہی کیوں نہ ہو)  صلح کرلے اور ترکہ میں سے اپنے باقی حصہ سے دست بردار ہوجائے تو یہ بھی درست ہے، اسے اصطلاح میں " تخارج" کہتے ہیں۔" تکملۃ رد المحتار علی الدر المختار" میں ہے:" الإرث جبري لَا يسْقط بالإسقاط".(ج: 7/ص:505 / کتاب الدعوی، ط :سعید)"الأشباہ والنظائر" لابن نجیم  میں ہے:           "لَوْ قَالَ الْوَارِثُ: تَرَكْتُ حَقِّي لَمْ يَبْطُلْ حَقُّهُ؛ إذْ الْمِلْكُ لَا يَبْطُلُ بِالتَّرْك". (ص؛309/ما یقبل الاسقاط من الحقوق وما لا یقبلہ/ط:قدیمی)فقط واللہ اعلم
                                                  
عنوان: ہنڈی کے ذریعے رقم منتقل کرنا
سوال: کیا میں ہنڈی سے رقم بھیج سکتا ہوں؟ میں دبئی میں ہوتا ہوں، ہنڈی سے رقم بھیجنے میں آسانی ہوتی ہے اور ریٹ بھی اچھا ملتا ہے.ہنڈی والا کوئی اضافی چارج نہیں کرتا، اور درہم پہ کچھ پیسے بینک کی نسبت زیادہ دیتا ہے. راہ نمائی کریں!
جواب: ہنڈی کا کاروبار ملکی وبین الاقوامی قوانین کی رو سے ممنوع ہے ؛ اس لیے رقم کی ترسیل کے لیے جائز قانونی راستہ ہی اختیار کرنا چاہیے ، البتہ اگر کسی نے ہنڈی کے ذریعے رقم بھجوائی تو اسے مندرجہ ذیل شرعی حکم کی تفصیل ملحوظ رکھنا لازمی ہے :1۔ چوں کہ مروجہ ہنڈی (حوالہ) کی حیثیت قرض کی ہے؛ اس لیے جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی جائز نہیں ہے، البتہ بطورِ فیس/اجرت الگ سے طے شدہ اضافی رقم لی جاسکتی ہے۔2۔ کرنسیوں کے مختلف ہونے کی صورت میں (جیسا کہ سوال میں ایک طرف کرنسی درہم ہے اور دوسری طرف پاکستانی روپیہ ہے ) لازم ہے کہ دوسرےملک جہاں قرض کی ادائیگی کرنی ہے ( مثلاً پاکستان میں) ادائیگی کے وقت یا تو قرض لی ہوئی کرنسی (مثلاً درہم )  ہی پوری پوری واپس کرے یا پھر  جتنے درہم قرض  دیے گئے تھے ادائیگی یا وصولیابی کے دن پاکستان میں درہم کے جو ریٹ چل رہے ہوں ان میں سے ہی کسی ایک ریٹ کے مطابق، قرض دیے گئے درہم کے جتنے پاکستانی روپے بنتے ہوں، پاکستان میں ادا کیے جائیں،  درھم کے  مارکیٹ ریٹ سے کم یا زیادہ  طے کر کے لین دین کرنا جائز نہیں ہے۔ اجرت جدا گانہ طے کی جائے۔"تنقیح الفتاوی الحامدیة"میں ہے:"الدیون تقضیٰ بأمثالها". (کتاب البیوع، باب القرض، ج؛۱ ؍ ۵۰۰ ، ط:قدیمی)فتاویٰ شامی میں ہے:"و في الأشباه: کل قرض جر نفعاً حرام".(کتاب البیوع، فصل فی القرض، ج:۵ ؍ ۱۶۶ ، ط:سعید ) فقط واللہ اعلم
                                                  
عنوان: کرنسی کی خرید و فروخت اور شیئرز کے کاروبار کی شرائط
سوال: 1-ڈالر خرید لیے 100 اور جب قیمت بڑھ جائے تو بیچ دیے، کیا ایسا کرنا درست ہے؟2-شیئرز کی اسلام میں کیا حیثیت ہے؟ کیا یہ کام کرنا صحیح ہے؟
جواب: 1-جیسا عام اشیاء کو خرید کر زیادہ رقم پر بیچنا جائز ہے، اسی طرح کرنسی کو خرید کر زیادہ قیمت پر بیچنا جائز ہے۔ بشرطیکہ اس خرید و فروخت میں دونوں کرنسیوں کا لین دین ہاتھ در ہاتھ ہو، ادھار نہ ہو اور جانبین سے مختلف کرنسیوں کا تبادلہ ہو۔2-شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوشرعاًجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو، اور نہ ہی اس کمپنی کے کل اثاثے نقد  کی شکل میں ہوں، بلکہ اس کمپنی کی ملکیت میں جامد اثاثے بھی موجود ہوں۔2۔ کمپنی کا کل یا کم از کم اکثر سرمایہ حلال ہو۔3۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔4۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)5۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو  کاروبار جائز ہوگا، ورنہ نہیں۔فقط واللہ اعلم
                                                  
عنوان: پنشن پر مشتمل ایگریمنٹ کرنا
سوال: کوئی اپنے باس سے ایسے ایگریمینٹ پر سائن کرائے جس میں وہ یہ لکھےاگر اس کو کچھ ہوجاتا ہے تو اس کا باس اس کے بیوی بچوں کو اتنا خرچ ہر مہینے دےگا تو کیا یہ جائز ہے؟
جواب: مذکورہ ایگریمنٹ  اگر پنشن ہے کہ جس میں ادارہ اپنے اوپر لازم کرتا ہے کہ ملازم کی موت کے بعد اس کی بیوی کو  ہر ماہ کچھ رقم دی جائے گی  تو یہ کمپنی کی جانب سے تبرع ہے،اس طرح کا ایگریمنٹ لکھنا جائز ہے۔ اگر  کوئی اور عقد ہے جیسا کہ سوال سے ظاہر ہے توناجائز ہوگا۔ دوسرا عقد ہونے کی صورت میں ایگریمنٹ کی تفصیل لکھ کر دوبارہ سوال کرلیجیے۔ فقط واللہ اعلم
                                                  
عنوان: غیرمسلم ممالک کی مصنوعات کا استعمال کرنا
سوال: "ہالینڈ " کی پہلے سے خریدی ہوئی اشیاء جو حلال ہیں اور پہلے سے استعمال کرتے ہیں ان کا کیا حکم ہے؟ اب بھی انہیں استعمال کرسکتے ہیں یاان کو ضائع کردیں؟
جواب: وہ ممالک یا افراد جو  نبی کریم علیہ الصلاۃ والسلام کی شانِ اقدس میں گستاخی کریں اور اس پر قائم ہوں یا اس  کی مذموم کوششیں کرتے رہیں ان کی مصنوعات سے بالکلیہ اپنے آپ کو بچاناچاہیے۔البتہ اگر کسی نے پہلے سے لاعلمی میں کوئی چیز خریدی ہو اور اس کا استعمال شرعاً جائز بھی ہوتو اسے توڑنا یاضائع کرنا ضروری نہیں ہے، ان اشیاء کی قیمت ان ممالک یا افراد تک پہنچ چکی ہوگی؛ اس لیے ان  اشیاء کا استعمال جائز ہوگا۔ البتہ جب تک ایسے ممالک یا افراد اپنی مذموم کوششوں سے باز نہ آئیں تو  ایسے ممالک کی مصنوعات نہ خریدی جائیں۔فقط واللہ اعلم
                                                  
عنوان: مصری مرغی کے انڈے دیسی کہہ کر فروخت کرنا
سوال: میں نے مسری مرغی کا کام شروع کیا ہے اور میں اس کے انڈے فروخت کرتا ہوں، لوگ اس کو دیسی مرغی ہی سمجہتے ہیں، لیکن میں نے بہت سے لوگوں سے معلوم کیا ہے کوئی اس کو دیسی اور کوئی دیسی نہیں  مانتا، اب مجھے دیسی بول کے فروخت کرنا صحیح  ہےیا مسری بول کے دینا؟ تاکہ میری روزی حرام نا ہو؟
جواب: "مصری مرغی" جسے گولڈن مرغی بھی کہا جاتا ہے یہ دیسی مرغی سے الگ  ایک مستقل قسم ہے، لہذا آپ اس کے انڈے  مصری مرغی کے بتاکر بیچیں یا دکان پر کاغذ آویزاں کردیں جس میں لکھا ہو کہ" مصری/گولڈن مرغی کے انڈے"، اسے دیسی کہہ کر فروخت نہ کریں۔ورنہ یہ دھوکہ دہی میں آئے گا۔فقط واللہ اعلم
                                                  
عنوان: میزان بینک سے قسطوں پر گاڑی خریدنا
سوال: "کریم کمپنی"  کے توسط سے میزان بینک سے گاڑی کی خریداری قسطوں پر جائز ہے یا نہیں؟یعنی میزان بینک سے کریم کے توسط سے گاڑی لے کر چلائی جائے اور پھر ہر ماہ اس کی قسط بھری جائے؟
جواب: ہماری معلومات اور تحقیق کے مطابق  مروجہ اسلامی بینکوں کے معاملات اسلامی اصولوں کے مطابق نہیں ہیں،اس لیے   ان بینکوں سےتجارتی لین دین اورقسطوں پر گاڑی کی خریداری درست نہیں ہے۔ فقط واللہ اعلم
                                                  
عنوان: چار دانتوں کی دیت کی مقدار
سوال: ایک شخص نے لڑائی کے دوران دوسرے شخص کے چار دانت توڑ دیے ۔ برائے مہربانی بتائیے کہ ان چار دانتوں کی پاکستانی روپوں میں کتنی دیت بنتی ہے؛ کیوں کہ فریقین اب دیت پر فیصلہ کرنے کے لیے راضی ہیں ؟
جواب: ایک دانت کی دیت کل دیت کا نصفِ عشر  ( بیسواں حصہ/ پانچ فی صد) ہے، یعنی پانچ اونٹ یا پچاس دینار یا پانچ سو درہم ہے، جس کا اندازہ  چاندی کے جدید  پیمانے کے اعتبار سے   131.25  تولہ چاندی یا 1.5309    کلو گرام چاندی یا اس کی قیمت بنتی ہے۔ اور سونے کے جدید پیمانے کے اعتبار سے  218.7  گرام  سونا یا اس کی قیمت بنتی ہے۔اس حساب سے چار دانتوں کی دیت بیس (۲۰) اونٹ یا اس کی قیمت،چاندی کے اعتبار سے 6.1236کلو گرام چاندی یا اس کی قیمت اور سونے کے اعتبار سے 874.8 گرام سونا یا اس کی قیمت بنے گی۔الدر المختار وحاشية ابن عابدين (رد المحتار) (6/ 578)"(وفي كل سن) يعني من الرجل إذ دية سن المرأة نصف دية الرجل، جوهرة. (خمس من الإبل) أو خمسون ديناراً (أو خمسمائة درهم) لقوله عليه الصلاة والسلام : «في كل سن خمس من الإبل»، يعني نصف عشر ديته لو حراً، ونصف عشر قيمته لو عبداً. فإن قلت: تزيد حينئذٍ دية الأسنان كلها على دية النفس بثلاثة أخماسها. قلت: نعم ولا بأس فيه؛ لأنه ثابت بالنص على خلاف القياس، كما في الغاية وغيرها. (قوله: وفي كل سن) السن اسم جنس، يدخل تحته اثنان وثلاثون: أربع منها ثنايا، وهي الأسنان المتقدمة: اثنان فوق واثنان أسفل، ومثلها رباعيات وهي ما يلي الثنايا، ومثلها أنياب تلي الرباعيات، ومثلها ضواحك تلي الأنياب، واثنان عشر سناً تسمى بالطواحن من كل جانب ثلاث فوق وثلاث أسفل، وبعدها سن وهي آخر الأسنان يسمى ضرس الحلم؛ لأنه ينبت بعد البلوغ وقت كمال العقل، عناية. (قوله: نصف دية الرجل) أي نصف دية سنه. (قوله: خمس من الإبل) قيمة كل بعير مائة درهم، اتقاني. (قوله: يعني إلخ) أي المراد فيما ذكر الحر، أما العبد فإن ديته قيمته فيجب نصف عشرها. (قوله: بثلاثة أخماسها) أي بناء على الغالب من أن الأسنان اثنان وثلاثون؛ فيجب فيها ستة عشر ألف درهم، وذلك دية النفس وثلاثة أخماسها. (قوله: ولا بأس فيه) أي وإن خالف القياس؛ إذ لا قياس مع النص". فقط واللہ اعلم
                                                  
عنوان: انشورنس کی رقم ورثاء میں تقسیم کیسے ہوگی؟
سوال: میرے نانا کا کار ایکسیڈنٹ میں انتقال ہو گیا ہے، اب انشورنس سے جو رقم مل رہی ہے وہ وارثوں میں کیسے تقسیم ہوگی؟
جواب: واضح رہے کہ انشورنس پالیسی لینا "جوا" اور "سود"  پر مشتمل ہونے کی وجہ سے ناجائز  و حرام ہے۔  اگر کسی نے لے لی ہو تو جتنی رقم خود جمع کرائی ہو اس سے زائد رقم سود ہونے کی وجہ سے لیناشرعاً  جائز نہیں ہے۔  اگر زائد رقم بھی وصول کرلی ہو تو وہ رقم واپس کرنا ضروری ہوتا ہے اور اگر واپس کرنا ممکن نہ ہوتو ثواب کی نیت کے بغیر وہ رقم صدقہ کرنا ضروری ہوتا ہے۔  پس صورتِ مسئولہ میں سائل کے نانا نے مذکورہ انشورنس پالیسی کے نام پر جتنی رقم خود جمع کرائی تھی اتنی ہی رقم مرحوم نانا کے شرعی ورثاء کے درمیان حصصِ شرعیہ کے تناسب سے تقسیم کی جائے گی۔ اضافی رقم اگر ابھی تک وصول نہیں کی ہے تو وصول نہ کی جائے، اگر وصول کرلی ہے تو  ثواب کی نیت کے بغیر مستحقِ زکاۃ کو دے دی جائے۔ فقط واللہ اعلم
                                                  
عنوان: بیوہ کو میراث نہ دینا
سوال: آپ سے ایک مسئلے کا حل درکار ہے, میری ایک پھوپھی کی شادی ہوئی، ان کے شوہر کی میری پھوپھی سے دوسری شادی تھی، ان کی پہلی بیوی سے 4 ، 5 بچے ہیں اور ان سب کی شادیاں ہوچکی ہیں اور سب کا کاروبار ہے۔اور پھوپھی کے شوہر کا اپنا مال کوئی 2 کروڑ تک ہے۔اور اللہ نے میری پھوپھی کو کوئی اولاد نہیں دی۔میری پھوپھی نے 17 سال تک اپنے شوہر کی خدمت کی اور ان کے شوہر کی طبعیت خراب ہوگئی اور شوہر نے میری پھوپھی سے کہا کہ میرے مال میں آپ کا کو ئی حصہ نہیں اور آپ میرے مرنے کے بعد اپنے لیے کوئی بندوبست کرلیں ۔اور ان کے انتقال ہو گیا تو آپ سے اس مسئلے کا جواب درکار ہے ک ان کے شوہر کے مال میں ان کا حصہ شریعت کے اعتبار سے کیا ہے؟برائے مہربانی راہ نمائی فرما دیجیے!
جواب: آپ کی پھوپھی آپ کے پھوپھا کی بیوی تھیں، آپ کے پھوپھا کا یہ کہہ دینا کہ "میرے مال میں آپ کا کوئی حصہ نہیں"،  اس سے  کوئی فرق نہیں پڑتا ؛ اس لیے کہ  میراث کا حق آدمی کی وفات کے بعد  ملتا ہے اور یہ اللہ تعالی کی جانب سے طے کردہ ہے۔آپ کے پھوپھا کے کل ترکے میں سے کفن دفن کے اخراجات ، قرضہ جات کی ادائیگی  اور اگر کوئی جائز وصیت کی ہو تو ایک تہائی ترکہ میں سے اس کی ادائیگی کے بعد  آٹھویں حصہ کی مالکہ  آپ کی پھوپھی ہیں۔ یہ ان کا حق ہے دیگر ورثاء پر اس کی ادائیگی لازم ہے۔﴿ فَإِن كَانَ لَكُمْ وَلَدٌۭ فَلَهُنَّ ٱلثُّمُنُ مِمَّا تَرَكْتُم ۚ مِّنۢ بَعْدِ وَصِيَّةٍۢ تُوصُونَ بِهَآ أَوْ دَيْنٍۢ ۗ ﴾ [النساء:12]ترجمہ: پھر اگر تمہاری اولاد ہو تو تمہاری بیواؤں کو آٹھواں حصہ ملے گا تمہارے ترکے میں سے، اس وصیت کو پورا کرنے کے بعد جو تم نے وصیت کی ہو، یا قرض ذمے میں ہو۔ فقط واللہ اعلم
                                                  
عنوان: عورت کا چیف جسٹس بننا
سوال: کیا شرعی لحاظ سے عورت ہائی کورٹ میں چیف جسٹس بن سکتی ہے؟
جواب: ایسے تمام مناصب جن میں ہرکس و ناکس کے ساتھ اختلاط اور میل جول کی ضرورت پیش آتی ہے، شریعتِ اسلامی نے ان کی ذمہ داری مردوں پر عائد کی ہے، اور عورتوں کو اس سے سبک دوش رکھاہے، انہی ذمہ داریوں میں سے ایک جج اور قاضی بننے کی ذمہ داری ہے، آں حضرت صلی اللہ علیہ وسلم اور حضرات خلفائے راشدین رضوان اللہ علیہم کے زمانے اور اسلام کے ابتدائی ادوار میں بڑی فاضل خواتین موجود تھیں، مگر کبھی کسی خاتون کو جج اور قاضی بننے کی زحمت نہیں دی گئی، چناں چہ اس پر اَئمہ اَربعہ کا اتفاق ہے کہ عورت کو قاضی اور جج بنانا جائز نہیں، اَئمہ ثلاثہ (امام مالک، امام شافعی اور امام احمد ) رحمہم اللہ کے نزدیک تو کسی معاملے میں اس کا فیصلہ نافذ ہی نہیں ہوگا، اِمام ابوحنیفہ رحمہ اللہ کے نزدیک حدود و قصاص کے ماسوا میں اس کا فیصلہ نافذ ہوجائے گا، مگر اس کو قاضی بنانا گناہ ہے۔فقہِ حنفی کی مشہور کتاب" درمختار" میں ہے:          "(والمرأة تقضي في غير حد وقود وإن أثم المولي لها)؛ لخبر البخاري: «لن يفلح قوم ولّوا أمرهم امرأةً»".           (شامی طبع سعید  ج:۵ ص:۴۴۰)          ترجمہ:… اور عورت حد و قصاص کے ماسوا میں فیصلہ کرسکتی ہے، اگرچہ اس کو فیصلے کے لیے مقرّر کرنے والا گناہ گار ہوگا؛ کیوں کہ صحیح بخاری کی حدیث ہے : وہ قوم کبھی فلاح نہیں پائے گی جس نے اپنا معاملہ عورت کے سپرد کردیا۔
لہذا  شرعی لحاظ سے عورت کو  چیف جسٹس بنانا  درست نہیں ہے۔(مستفاد: آپ کے مسائل اور ان کا حل(8/617)، حضرت مولانا یوسف لدھیانوی شہید رحمہ اللہ)  فقط واللہ اعلم
                                                  
عنوان: خالی دکان دے کر نصف نفع طلب کرنا
سوال: کسی کو اپنی خالی دکان اس شرط پر دینا کہ لینے والا جو کام کرے گا اس کا آدھا نفع دکان کے مالک کو دے ، کیا یہ صحیح ہے؟یااجارہ پر دکان دی جائے؟
جواب: خالی دکان دے کر اس میں کاروبار کرنے والے سے آدھے منافع کا مطالبہ درست نہیں، یہ معاملہ ناجائز ہے، اور اسے ختم کرناواجب ہے۔درست صورت یہ ہے کہ  دکان کو متعین کرایہ پر دے دیا جائے ۔فقط واللہ اعلم
                                                  
عنوان: حرام مال کا حکم
سوال: 1۔ حرام رقم کا صدقہ کرنا ضروری ہے، اگر کوئی صدقہ نہیں کرتا، بلکہ کسی کو استعمال کے لیے دے دیتا ہے تو کیا اس دوسرے شخص کے لیے استعمال کرنا جائز ہے؟2۔ باپ اور بیٹے کی ملکیت الگ الگ ہے، اگر باپ یا بیٹا ایک دوسرے کو حرام رقم دیں تو کیا یہ تبدلِ ملک ہے اور اس تبدل سے حکم بدل جائے گا اور استعمال کرنا ایک دوسرے کا جائز ہو جائے گا ؛ کیوں کہ تبدل ملک سے تبدل حکم ہوتا ہے؟
جواب: حرام مال کا حکم یہ ہے کہ اگر اس کا مالک معلوم ہو اور وہ بلاعوض حاصل کیا گیا ہو، جیسے: سود، چوری، رشوت وغیرہ تو اس کے مالک کو واپس کرنا ضروری ہے، یعنی  وہ جہاں سے آیا ہے وہیں اسے واپس دے دیا جائے، مالک وفات پاچکا ہو تو اس کے ورثاء کو لوٹا دیا جائے۔ اور اگر یہ ممکن نہ ہوتو  ثواب کی نیت کے بغیر  اسے مستحقِ زکاۃ کو صدقہ کرنا ضروری ہے۔  اور اگر وہ بالعوض حاصل کیا گیا ہو، جیسے حرام ملازمت وغیرہ کے ذریعے تو اسے مالک کو واپس کرنا درست نہیں ہے، بلکہ اس کا یہی ایک مصرف ہے کہ اسے ثواب کی نیت کے بغیر صدقہ کردیا جائے۔ باقی حرام مال کسی کو استعمال میں دینا جائز نہیں ہے اور نہ ہی اس کی وجہ سے وہ مال پاک ہوگا۔نیز  حرام رقم اصول وفروع کو صدقہ نہیں کرسکتے،  لہذا باپ یا بیٹے میں سے اگر کوئی مستحق  ہو تب بھی اسے حرام رقم نہیں دی جاسکتی۔ اور مذکورہ رقم  ملکیت کی اس طرح تبدیلی سے حلال نہیں ہوگی، اس سے متعلق مزید تفصیل کے لیے "امداد الفتاوی" سے ایک سوال اور حکیم الامت حضرت مولانا اشرف علی تھانوی رحمہ اللہ کا جواب ملاحظہ ہو:"سوال(۲۹۰۹) : قدیم ۴/۵۴۳-  یوں مشہور ہے کہ تبدّلِ مِلک سے اور دام دینے سے حرمت زائل ہوجاتی ہے یہ صحیح ہے یا نہیں ؟الجواب:  تبدلِ مِلک سے تبدّل عین کا ہوجانا اس کے یہ معنی نہیں جو عوام سمجھتے ہیں، بلکہ مطلب یہ ہے کہ ایک شخص کے پاس کسی خاص طریقہ سے کوئی چیز آئی ، اس شخص کے لیے وہ طریقہ حلال تھا، لیکن اس طریقہ سے اگر دوسرے شخص کے پاس آتی تو اس کے لیے حلال نہ ہوتا، اب اس شخص نے اس دوسرے شخص کو کسی دوسرے طریق سے وہ چیز دی جوکہ اس دوسرے شخص کے لیے بھی حلال ہے، سو اس میں اس پہلے طریقہ پر لحاظ  نہ کیا جائے گا اور اس کا اثر اب باقی نہ رہے گا، مثلاً: غنی کو صدقہ لینا حرام ہے، مگر کسی فقیر کو کوئی چیز صدقہ میں ملی اور اس نے ہدیۃً اس غنی کو دی، اب اس کے لیے حلال ہوگی، گویا یہ دوسری چیز ہوگی، یہ مطلب ہے اس قاعدہ کا ، اسی طرح سے جو مشہور ہے کہ دام دینے سے حرمت زائل ہوجاتی ہے تو یہ بالکل ہی غلط ہے۔   فقط" (امداد الفتاوی 4/543) ''فتاوی شامی'' میں ہے:'' والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه''. (5/99،مَطْلَبٌ فِيمَنْ وَرِثَ مَالًا حَرَامًا، ط: سعید)   فقط واللہ اعلم
                                                  
عنوان: آن لائن گیم کے کوئنز کی خرید و فروخت کا حکم
سوال: موبائل فون کے اندر ایک گیم متعارف کرایا گیا ہے" 8ball pool "کے نام سے، اس میں کوائنس موجود ہوں تو اس کی بنا پر کھیلا جاتا ہے، اب اگر یہی کوائنس ؛(اس کو اس گیم کا روپیہ ہی کہا جاسکتا ہے) ختم ہو جائیں تو اس کو دو بارہ خریدا جاتا ہے اصل اور نقد روپے سے، اور یہ روپے آپ موبائل دکان دار کو دوگے تو پھر وہ آپ کو 300 روپوں میں  20 ملین تک کوائنس ڈال دیتا ہے۔ تو کیا یہ 300 روپیہ بائع کے لیے لینا اور مشتری کے لیے دینا جائز ہے یا ناجائز ؟ اور یہ کاروبار بھی جائز ہے یا  نہیں؟
جواب: خرید وفروخت  کے جائز ہونے کی بنیادی شرطوں میں سے ایک یہ بھی ہے کہ  "مبیع" (جس  چیز کو بیچا جارہا ہے) اور "ثمن" ( جس کے ذریعے  کسی چیز کو خریدا جارہا ہے)   خارج میں مادی شکل میں  موجود ہو، اور وہ مالِ متقوم ہو، محض فرضی چیز نہ ہو، لہذا جس چیز کا خارج میں وجود نہ ہو اور نہ ہی اس کے پیچھے کوئی جامد اثاثے ہوں  تو شرعاً ایسی  چیزوں کی خرید وفروخت جائز نہیں ہے۔لہذاآن لائن گیم کے کوئنز  چوں کہ صرف ایک فرضی چیز ہے، خارج میں اس کا کوئی وجود نہیں؛ اس لیے اس میں "مبیع" بننے کی صلاحیت نہیں، نیز  یہ لہو ولعب میں لگ کر وقت اور مال دونوں کا ضیاع ہے، اور اگر گیم میں جاندار کی تصاویر ہوں تو  یہ مزید  ایک اور قباحت ہے؛ اس لیے آن لائن گیم  کے کوئنز  کی  خرید وفروخت  شرعاً جائز  نہیں ہے۔فقط واللہ اعلم
                                                  
عنوان: پنشن اور پراویڈنٹ فنڈ کا حکم
سوال: 1۔ گورنمنٹ آفیسر کے انتقال کے بعد اس کی بیوی کو ملنے والی پنشن کا کیا حکم ہے؟2۔ پراویڈنٹ فنڈ، میڈیکل، ہیلتھ وغیرہ ان سب کے لیے کیا حکم ہے؟
جواب: 1۔ پنشن کی رقم حکومت یا کسی بھی ادارے کی طرف سے عطیہ ہوتی ہے؛ لہذا پنشن کی رقم ادارہ جس کے نام پر جاری کرے اس کے لیے اس کا وصول کرنا اور اس کو اپنے استعمال میں لانا جائز ہے۔2۔ پراویڈنٹ فنڈ اور وہ فنڈز جن کی کٹوتی ملازم کی تنخواہ میں سے جبری ہوتی ہے یعنی ملازم کی اجازت کے بغیر تنخواہ میں سے کٹوتی کی جاتی ہے تو ایسے فندز کا حکم یہ ہے کہ اس کو بمع اضافہ شدہ رقم کے وصول کرنا جائز ہے۔ اور جو رقم پراویڈنٹ فنڈ کی مد میں ادارے سے حاصل ہو گی اس میں تمام ورثاء کا حق ہو گا، اس کو میراث کے قاعدے کے مطابق تقسیم کرنا لازم ہو گا۔ اور اگر پراویڈنٹ فنڈ کی مد میں کٹوتی ملازم کے اختیار سے ہو (یعنی ملازم چاہتا تو کٹوتی نہ کرواتا) تو جتنی رقم ملازم کی تنخواہ میں سے کاٹی گئی ہو اور جو رقم ادارہ نے اپنی طرف سے شامل کی ہو صرف اتنی رقم لینا جائز ہوگا، جو رقم ان دونوں رقموں پر اضافی ملتی ہے وہ لینا جائز نہیں ہوگا۔باقی اگر مرحوم نے کوئی انشورنس کروائی ہو تو جتنی رقم انشورنس کے لیے جمع کروائی ہے وہ تو وصول کرنا جائز ہو گا، اس کے علاوہ زائد رقم وصول کرنا جائز نہ ہو گا، اگر انشورنس کے علاوہ حکومت کی طرف سے میڈیکل وغیرہ کی سہولت فراہم کی جاتی ہے تو اس سے فائدہ اٹھانا جائز ہو گا۔ فقط واللہ اعلم
                                                  
عنوان: لاٹری لینے کا حکم
سوال: میں دبئی میں رہتاہوں اور یہاں ایئرپورٹ پر انعامی لاٹری ہوتی ہے،  500 درہم میں 10 ملین درہم کا انعام دیا جاتا ہے،  کبھی کبھی 12ملین درہم کا ہوتا ہے۔ہم دوست مل کر یہ لاٹری لیتے ہیں،کیا اسلام لاٹری کی اجازت دیتا ہے؟
جواب: لاٹری درحقیقت سود اور جوئے پر مشتمل ہوتی ہے ، "سود" اس طور پر کہ شرعاً  "سود" اس اضافے کو کہتے ہیں جو ہم جنس مال (نقدی، مکیلی یا موزونی چیز )  کے تبادلے میں بغیر عوض آئے اور عقد کے وقت مشروط ہو، پس پانچ سو درہم کی لاٹری میں اگر انعام کے نام سے ملنے والی رقم نکل آئے تو پانچ سو درہم سے زائد جتنی بھی رقم ہے وہ ساری کی ساری بلا عوض ہے جو کہ عین سود ہونے کی وجہ سے لینا حرام ہے۔ اور اس میں "جوا" اس طور پر ہے کہ شرعاً "جوا" مال کو واپس ملنے نہ ملنے کے خطرہ میں ڈالنے کو کہا جاتا ہے، پس لاٹری میں لگائی گئی کل رقم ڈوب جانے کا قوی اندیشہ ہوتا ہے اور نہ ڈوبنے کا بھی امکان ہوتا ہے؛ لہٰذا صورتِ مسئولہ میں مذکورہ لاٹری کا حصہ بننا شرعاً حرام ہے۔ فقط واللہ اعلم
                                                  
عنوان: ساری دولت زکاۃ میں دینے کی وصیت کرنے کا حکم
سوال: زید بوڑھا شخص ہے، جس کو بھولنے کی بیماری ہے (حتی کہ کھانا اور دوا کھانے کے بعد بھول جاتا ہے کہ اس نے کھانا یا دوا کھائی یا نہیں) ، اگر ایسا شخص اپنے بیٹے سے ناراض ہو کر وصیت کرجائے کہ میری ساری دولت زکاۃ میں ادا کر دینا (جب کہ زید اپنے مال کی زکاۃ باقاعدگی سے وقت پر ادا کرتا ہے اور لکھ کر رکھتا ہے)، اب زید کو وصیت لکھے سال سے زیادہ ہو چکا اور زید کو یاد ہی نہیں کہ اس نے ایسی کوئی وصیت کی ہے اور بیٹے سے ناراضگی بھی ختم ہو چکی ہے اور بیٹے کو کئی بار کہتا ہے کہ میری وراثت میں تمہیں اتنا اتنا حصہ ملے گا،  کیا ایسی وصیت پر عمل ہوگا؟
جواب: زید  اگر اپنی مذکورہ وصیت کہ  ’’میری ساری دولت زکاۃ میں ادا کردینا‘‘ سے رجوع نہ کرے تو اس کی یہ وصیت صرف اس کے کل مال کے ایک تہائی حصے میں معتبر ہوگی، یعنی اس کے کل مال میں سے اس کے تجہیز و تکفین کے اخراجات نکالنے اور لوگوں کے واجب الادا  قرضوں کی ادائیگی کے بعد بقیہ مال کے ایک تہائی حصے میں سے یہ وصیت پوری کی جائے گی، باقی دو تہائی مال اس کے ورثاء ( بیٹے وغیرہ ) میں وراثت کے ضابطہ شرعی کے موافق تقسیم ہوگی۔ البتہ اگر زید اپنی زندگی میں اپنی اس وصیت سے رجوع کر لے یا انتقال کے وقت زید کے ذمہ زکاۃ کی ادائیگی باقی نہ ہو  تو وہ تہائی حصہ بھی زید کے ورثاء میں تقسیم کیا جائے گا۔الدر المختار وحاشية ابن عابدين (رد المحتار) (6/ 760)"(ثم) تقدم (ديونه التي لها مطالب من جهة العباد)، ويقدم دين الصحة على دين المرض إن جهل سببه، وإلا فسيان كما بسطه السيد، (وأما دين الله تعالى، فإن أوصى به وجب تنفيذه من ثلث الباقي، وإلا لا. (قوله: وأما دين الله تعالى إلخ) محترز قوله: من جهة العباد، وذلك كالزكاة والكفارات ونحوها، قال الزيلعي: فإنها تسقط بالموت، فلا يلزم الورثة أداؤها إلا إذا أوصى بها؛ أو تبرعوا بها هم من عندهم؛ لأن الركن في العبادات نية المكلف وفعله، وقد فات بموته فلا يتصور بقاء الواجب اهـ وتمامه فيه، أقول: وظاهر التعليل أن الورثة لو تبرعوا بها لا يسقط الواجب عنه؛ لعدم النية منه؛ ولأن فعلهم لا يقوم مقام فعله بدون إذنه، تأمل. (قوله: من ثلث الباقي) أي الفاضل عن الحقوق المتقدمة، وعن دين العباد؛ فإنه يقدم لو اجتمع مع دين الله تعالى؛ لأنه تعالى هو الغني ونحن الفقراء، كما في الدر المنتقى". فقط واللہ اعلم
                                                  
عنوان: سودی رقم سے اشیاء خریدنا
سوال: کیا سود کی رقم کو کسی چیز کے عوض میں بطورِثمن کے دینا جائز ہے یا نہیں ؟
جواب: سود لینا اور سود دینا دونوں ہی  حرام اور ناجائز ہیں،حدیث شریف میں نبی کریم صلی اللہ علیہ وسلم نے ایسے افراد پر لعنت فرمائی ہے،چناں چہ مشکاۃ شریف کی روایت میں حضرت جابر رضی اللہ عنہ سے مروی ہے:'' رسول کریم صلی اللہ علیہ وسلم نے سود لینے والے ،  سود دینے والے ، سودی لین دین کا کاغذ لکھنے والے اور اس کے گواہوں پر سب ہی پر لعنت فرمائی ہے۔ نیز آپ صلی اللہ علیہ وسلم نے فرمایا : یہ سب (اصل گناہ میں) برابر ہیں اگرچہ مقدار کے اعتبار سے مختلف ہوں (مسلم)''۔لہذا جان بوجھ کر سود لینا حرام ہے، اور سود کی رقم کے حصول کے لیے سیونگ اکاؤنٹ کھلوانابھی ناجائزہے،البتہ اگر کسی کے پاس لاعلمی یا غفلت میں سود کی رقم آگئی تو اس سودی رقم کے بارے میں حکم یہ ہے کہ اصل مالک تک رقم پہنچانا ممکن ہو تو مالک کو یہ رقم واپس کی جائے، اگر اصل مالک یا اس کے ورثاء تک یہ رقم پہنچانا ممکن نہ ہو تو پھر ثواب کی نیت کے بغیر مستحقِِ زکاۃ شخص کو صدقہ کردی جائے۔ سودی رقم کو استعمال کرتے ہوئے اس سے خریداری جائز نہیں ہے۔فقط واللہ اعلم
                                                  
عنوان: ہنڈی کی حیثیت کیا ہے؟
سوال: ہنڈی کے ذریعے پیسہ بھیجنے کے متعلق سوال جواب پڑھا،  لیکن ایک اشکال ہے وہ یہ کہ "احد المتعاقدین"  کا قبضہ نہیں ہوتا ؛ کیوں کہ رابطہ اکثر فون پر ہوتا ہے، او ر جگہ کی دوری کی وجہ سے پیسہ دو چار دن بعد قبض کر لیتے ہیں تو آیا ایسا کرنا جائز ہوگا؟
جواب: "ہنڈی"  کی حیثیت قرض کی ہے، "بیعِ صرف"  کی نہیں؛ لہٰذا ہنڈی کا کاروبار  "احد المتعاقدین" کا قبضہ نہ ہونے کے باوجود جائز ہے۔  "بیعِ صرف" میں قبضہ ضروری ہوتا ہے، نہ کہ قرض میں۔ فقط واللہ اعلم
                                                  
عنوان: نفع کی شرح متعین کیے بغیر شرکت اور اس میں نقصان ہو تو تاوان کا حکم
سوال: 9  سال قبل  میرا کمپیوٹر کا کاروبار تھا جو اچھا چل رہا تھا، میرے خالو نے مجھے آفر کی کہ وہ   میرے کاروبار کے لیے 6 لاکھ روپے دینا چاہتے ہیں مناسب منافع کے عوض۔میں  نے  نفع طے کیے بغیر پیسے لے کر کاروبار میں لگا دیے  مہینے کے آخر میں جو منافع ہوتا، اس میں سے ان کو بھی دیتا تھا جو فکس نہیں تھا۔ کچھ ماہ بعد میرا دبئی جانے  کا اتفاق ہوا، میں نے خالو سے مزید پیسوں کے لیے کہا، انہوں نے مزید 6 لاکھ دیے، اس سے میں نے دبئی سے خریداری کی اور 13 ، 14 مہینے معاملہ چلتا رہا، اس دوران کام میں نقصان ہوتے ہوئے بھی رشتہ داری کی وجہ سے ان کو نفع دیتا رہا، کبھی کم کبھی زیادہ جو تقریباً ڈھائی لاکھ  بنا۔ پھر  اچانک میری دکان میں چوری ہوئی جس میں سب سامان  17 لیپ ٹاپ سمیت  چوری ہوگئے، اور مجھے 15 لاکھ سے زیادہ کا نقصان ہوا جس پر میں نے دکان ختم کرکے صرف کمپنی کا کام شروع کردیا، جو میں پہلے بھی کچھ کررہا تھا ، غرض یہ کہ  مجھے آہستہ آہستہ وہ کام بھی ختم کرنا پڑا اور میں روڈ پر آگیا اور میں  نے اپنا پلاٹ بیچ کر کر لوگوں کے پیسے دیے، جس میں سے ڈھائی لاکھ خالو کو بھی دیے، جب سے لے کر اب تک میں کاروبار دوبارہ نہیں کرپایا۔ بہت تجربے کیے لیکن کامیابی نہیں ہوئی، اب میرے خالو کے حالات بھی اچھے نہیں، جس کی وجہ سے وہ تقاضا کررہے ہیں۔ اب میری نیت ان کے پیسے واپس کرنی کی ہے، لیکن وہ مزید انتظار نہیں کر نا چاہ رہے، راہ نمائی فرمائیں کہ کیا اب میں  ان کادین دار ہوں؟
جواب: آپ نے جب خالو سے اپنے کاروبار کے لیے پیسے  لیے اور اس میں منافع کی کوئی شرح متعین نہیں کی، تو آپ کا خالو  کا سرمایہ کاروبار میں لگانے کا  عقد ہی درست نہیں ہوا ۔اس لیے کہ کسی کے کاروبار میں سرمایہ لگاتے ہوئے نفع کی شرح متعین کرنا لازم ہے۔  نیز  دوسری بار آپ نے جو سرمایہ لیا اور اس میں بھی نفع کی شرح متعین نہیں کی، تو وہ عقد بھی فاسد ہوا۔ ایسے عقدِ فاسد کا حکم یہ ہے کہ اس میں  نفع کی تقسیم ہر ایک کے سرمایہ کے حصص کے اعتبار سے ہوتی ہے؛ اس لیے  آپ کے سرمایہ کے اعتبار سے جو شرح آپ کے خالو کے سرمایہ کی بنتی ہے  نفع میں بھی اتنا ہی ان کا حصہ ہے ۔ اس  عرصہ میں آپ جس قدر رقم نفع کے طور پر  ان کو دے چکے ہیں اس کا حساب  اس  شرح میں سے کرلیں۔ مثلاً: آپ کے خالو کا سرمایہ 12 لاکھ ہوا، اور آپ کا سرمایہ بھی 12 لاکھ ہی ہو تو دونوں کی نفع  میں شراکت بھی آدھی آدھی ہوگی۔اس حساب سے جتنا نفع اس عرصہ میں ہوا اس کا نصف ان کا حق ہے۔جہاں تک آپ کے سرمایہ کے چوری ہوجانے کا تعلق ہے تو  اگر اس  چوری میں  آپ کی غفلت اور حفاظت میں کوتا ہی شامل نہیں تو آپ  پراس سرمایہ کاان کو ادا کرنا  واجب نہیں  اس  لیے  کہ آپ کے ہاتھ میں ان کا سرمایہ امانت تھا، اس کا ضمان آپ پر نہیں، الا یہ کہ آ پ کی جانب سے حفاظت میں کوئی کوتا ہی کی گئی ہو  تو اس کی ادائیگی آپ کے ذمہ ہوگی،  اور جتنا سرمایہ بچا ہو  اس میں سے ان کا حصہ ادا کرنا واجب ہوگا۔’’ رد المحتار ‘‘ :"فما کان من ربح فهو بینهما علی قدر رؤوس أموالهما" . (۶/۳۷۰ ، مطلب شرکة العقد)"ومن شروطها: کون نصیب المضارب من الربح حتی لو شرط له من رأس المال، أو منه ومن الربح فسدت. وفي الجلالیة: کل شرط یوجب جهالة في الربح، أو یقطع الشرکة فیه یفسدها. (قوله: في الربح) کما إذا شرط له نصف الربح، أو ثلثه". (الدر المختار مع ردالمحتار، کتاب المضاربة، ۵/۶۴۸) فقط واللہ اعلم
                                                  
عنوان: بیوی کے انتقال کے بعد مہر کے سونے کا حکم
سوال: شادی کے بعد حقِ مہر میں جو سونا دیا جاتا ہے وہ بیوی کی ملکیت میں ہوتا ہے، لیکن چوں کہ عورت کوئی نوکری وغیرہ نہیں  کرتی؛ اس لیے اس زیور پر جو زکاۃ ہوتی ہے وہ بیوی کی طرف سے شوہر ادا کرتے ہیں، پوچھنا یہ ہے کہ اگر کسی کی بیوی کا انتقال ہو جائے تو پھر اس زیور کا کیا حکم ہے جب کہ بیوی کی طرف سے کوئی وصیت بھی نہ کی گئی ہو؟
جواب: حقِ مہر کے طور پر جو زیور بیوی کو ملے وہ بیوی کی ملکیت ہوتاہے؛ اس لیے بیوی کے انتقال کے بعد وہ زیور بیوی کا ترکہ شمار ہوگا، اور میراث کےضابطہ شرعیہ کے موافق مرحومہ کے شرعی ورثاء کے درمیان تقسیم ہوگا۔فقط واللہ اعلم
                                                  
عنوان: جیز ایزی پیسہ میں ملنے والے مفت منٹ کا استعمال
سوال: میں نے اپنے نمبر پر جیز کیش اکاؤ نٹ کھلوایا ہے اور اس میں تین ہزار بھی رکھے ہوئے ہیں، اس کی وجہ سے سو جیز منٹس اور میسجز ملتے ہیں، مجھے بتائیں ان کا استعمال کہیں سود میں تو نہیں آتا؟ اور استعمال کرنے چاہییں یا نہیں؟
جواب: کمپنی کی طرف سے مذکورہ اضافی 100 منٹس اور میسجز  ، اکاؤنٹ میں مخصوص رقم  رکھنے کی شرط پر دیے جاتے ہیں اور رقم نہ رکھنے کی صورت میں نہیں دیے جاتے، تو چوں کہ یہ قرض کی بنیاد پر حاصل ہونے والا مشروط نفع ہونے کی وجہ سے سود میں داخل ہے؛ لہٰذا  ان منٹس کا استعمال کرنا جائز نہیں ہوگا۔الدر المختار وحاشية ابن عابدين (رد المحتار) (5/ 166)''وفي الأشباه: كل قرض جر نفعاً حرام''.(قوله: كل قرض جر نفعاً حرام) أي إذا كان مشروطاً''.فقط واللہ اعلم
                                                  
عنوان: کریم (careem) کی کمائی
سوال: کریم (careem) کی کمائی کا کیا حکم ہے؟
جواب: جامعہ کے دارالافتاء  میں اس کے متعلق مشاورت جاری ہے، اب تک حتمی فتوی جاری نہیں ہوا۔ فقط واللہ اعلم
                                                  
عنوان: ٹیلی نار ایزی پیسہ میں ملنے والے مفت منٹ کا استعمال
سوال: ٹیلی نار سم کے اندر ایزی پیسہ اکاؤنٹ کھولا جاتا ہے تو اگر اس اکاؤنٹ میں 1000 RS. یا اس سے زیادہ رقم رکھ دی جاتی ہے تو اس پر 50 فری منٹ دیے جاتے ہیں، آیا وہ فری منٹ جائز ہیں یا نہیں؟
جواب: کمپنی کی طرف سے مذکورہ اضافی ۵۰ منٹس  اکاؤنٹ میں ۱۰۰۰ روپے یا سے زیادہ رکھنے کی شرط پر دیے جاتے ہیں، یہ  قرض کی بنیاد پر حاصل ہونے والا مشروط نفع ہونے کی وجہ سے سود میں داخل ہے؛ اس لیے ان منٹس کا استعمال کرنا جائز نہیں ہوگا۔الدر المختار وحاشية ابن عابدين (رد المحتار) (5/ 166)''وفي الأشباه: كل قرض جر نفعاً حرام''.(قوله: كل قرض جر نفعاً حرام) أي إذا كان مشروطاً''.فقط واللہ اعلم
                                                  
عنوان: ایزی پیسہ اکاؤنٹ میں پیسے جمع کرانے کی صورت میں ملنے والے منافع کا حکم
سوال: ٹیلی نار سم کے اندر ایزی پیسہ اکاؤنٹ کھولا جاتا ہے تو اگر اس اکاؤنٹ میں 1000 RS. یا اس سے زیادہ رقم رکھ دی جاتی ہے تو اس پر 50 فری منٹ دیے جاتے ہیں، آیا وہ فری منٹ جائز ہیں یا نہیں ؟
جواب: صارف جو رقم ٹیلی نار ایزی پیسہ  اکاؤ نٹ میں جمع کرواتا ہے اس کی حیثیت قرض کی ہوتی ہے اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولتیں (فری منٹ،انٹرنیٹ،میسج)سود ہیں اور  ان کا استعمال کرنا جائز نہیں۔فقط واللہ اعلم
                                                  
عنوان: بیوہ یا سوتیلی ماں کا وراثت میں کیا حق ہوگا؟
سوال: سوتیلی ماں کا وراثت میں کتنا حصہ بنتا ہے؟  کچھ لوگ 0.8حصہ بتاتے ہیں، کچھ لوگ 0.4حصہ بتاتے ہیں۔ براہِ کرم مدد فرمائیں،اسلام اور شریعت کی رو سے!
جواب: سوال کا مقصد اگر مرحوم کی دوسری بیوہ (جو سائل کی سوتیلی ماں ہے) کا وراثت میں شرعی حق معلوم کرنا ہے تو  مرحوم کی اولاد موجود ہونے کی صورت میں  مرحوم کی ایک بیوہ ہو یا ایک سے زائد ہوں سب کو کل ترکہ کا آٹھواں حصہ  (12.5 فی صد) ملے گا اور تمام بیوائیں اس آٹھویں حصہ میں برابر شریک ہوں گی۔ اگر مرحوم کی اولاد نہ ہو تو پھر ایک بیوہ ہو یا ایک سے زیادہ، سب کو ترکہ چوتھائی ملتا ہے۔سورت نسآء میں ہے: ﴿ وَلَهُنَّ الرُّبُعُ مِمَّا تَرَكْتُمْ اِنْ لَّمْ يَكُنْ لَّكُمْ وَلَدٌ ۚ فَاِنْ كَانَ لَكُمْ وَلَدٌ فَلَهُنَّ الثُّمُنُ مِمَّا تَرَكْتُم ۚ ﴾ (النسآء: ١٢)البتہ اگر سوال کا مقصد مرحوم کی سوتیلی ماں کا حصہ معلوم کرنا ہے تو اس صورت میں سوتیلی ماں کا وراثت میں کوئی حق نہیں۔ فقط واللہ اعلم
                                                  
عنوان: مدرس کو شعبان اور رمضان کی تنخواہ ملنے کا ضابطہ
سوال: میں ایک ادارے میں پڑھاتاہوں، مہتمم صاحب نے چھٹیاں دیں اور ہمیں چھٹیوں کے بعدحاضری کا کہاگیا، جب ہم چھٹیوں کے بعد حاضر ہوئے تو ہمیں بتایاگیا کہ آپ کی جگہ نہیں رہی، جب کہ چھٹیوں سے پہلے اس طرح کی کوئی بات نہیں ہوئی تھی، ہم نے چھٹیوں کی تنخواہ کا تقاضا کیاتو تنخواہ دینے سے انکار کردیا اور کہا: کہیں بھی چھٹیوں کی تنخواہ نہیں  دی جاتی۔ برائے کرم آپ قرآن وحدیث کی روشنی میں بتائیں کہ تنخواہ پر ہمارا حق ہے یا نہیں ؟
جواب: اگر اس مدرسے کا اپنا کوئی آئین پہلے سے موجود ہے یا آپ کے اور مہتمم صاحب کے درمیان  تقرری کے وقت کوئی معاہدہ ہوا تھا تو شرعاً اس کے مطابق عمل کرنا ضروری ہے، لیکن اگر مدرسے کا اپنا کوئی آئین نہیں  اور نہ تقرری کے وقت اس قسم کا کوئی معاہدہ ہوا  ہو تو عام مدارس کے عرف کے مطابق یہاں بھی فیصلہ کیا جائے گا، اور عام طور پر ہمارے یہاں مدارس کا عرف یہ ہے کہ جو مدرس شوال سے شعبان  تک تدریس کو جاری رکھے تو اسے ایامِ تعطیل یعنی شعبان اور رمضان کی تنخواہ بھی ملتی ہے چاہے اگلے سال اس مدرس کو رکھا جائے یا نہ رکھا جائے۔ لہٰذا اگر پہلے سے کوئی معاہدہ نہیں ہوا تھا تو شعبان اور رمضان کی تنخواہ آپ کو ملنی  چاہیے ، یہ آپ کا حق ہے۔ (مستفاد از فتاویٰ مفتی محمود ، اجارہ کا بیان، ج:۹ ؍ ۳۵۱ ) فقط واللہ اعلم
                                                  
عنوان: گریجویٹی کی رقم پر زکاۃ کا حکم
سوال: اگر آدمی پہلے سے صاحبِ نصاب نہ ہو اور گریجویٹی کی رقم ملے تو اس پر زکاۃ واجب ہوگی یا نہیں؟  نیز گریجویٹی فنڈ /پراویڈنٹ فنڈ اور ای او بی آئی یہ حلال ہیں یا حرام؟
جواب: گریجویٹی فنڈ/ پراویڈنٹ فنڈ پر زکاۃ کاحکم:اگر گریجویٹٰی  کی رقم نصاب کے بقدر ہو تو  یہ رقم ملتے ہی آدمی صاحبِ نصاب بن جائے گا (بشرطیکہ اتنا قرض ذمے میں نہ ہو جو صاحبِ نصاب بننے سے مانع ہو)، اور اس رقم  کے ملنے پر جب سال گز رجائے اور یہ رقم موجود ہو تو اس پر سالانہ ڈھائی فیصد زکاۃ واجب ہوگی۔ گریجویٹی فنڈ/ پراویڈنٹ فنڈ اور ای او بی آئی کا حکم:ان تمام فنڈز  کا عمومی طریقہ کار یہ ہے کہ اس میں ملاز م کی تنخواہ سے کٹوتی کی جاتی ہے اور اسی قدر اضافہ ادارے والوں کی جانب سے کیا جاتا ہے اور پھر  یہ تمام رقم کسی ادارے میں لگا کر سرمایہ کاری کی جاتی ہے اور ریٹائرمنٹ کے بعد یہ رقم  اس ملازم کودی جاتی ہے۔ان تمام فنڈز میں ملنے والے اضافے کا حکم یہ ہے کہ اگر  تنخواہ سے کٹوتی ملازم کے اختیارمیں  نہیں، بلکہ لازمی طورپر ملازم کی تنخواہ سے  رقم کٹتی ہے تو  اپنی تنخواہ سے کٹا ہوا حصہ اور ادارے کی جانب سے ملایا ہوا حصہ اور اس پر جو اضافہ ہوا ہے تمام رقم ملازم کے لیے وصول کرنا حلال ہے۔اور اگر یہ تمام فنڈزاختیاری ہیں یعنی ملازم کی مرضی سے یہ رقم کٹتی ہے، وہ چاہے تو نہ کٹے، اور اس رقم  کی سرمایہ کاری کسی سودی ادارے میں کی گئی ہے تو  اس میں سے   سودی اداروں  سے حاصل شدہ اضافہ  اس کے لیے حلال نہیں، بقیہ رقم ملازم کے لیے لینا درست  ہےاور اس کا حق ہے۔"الجامع الصغیر " میں ہے:" كل قرض جر منفعةً فهو رباً"۔(الجامع الصغیر للسیوطی، ص:395، برقم :9728، ط: دارالکتب العلمیہ، بیروت)فقط واللہ اعلم
                                                  
عنوان: پرندے پالنے کا حکم
سوال: پرندے پالنا جائز ہے یا نہیں؟ نیز یہ کام لہو ولعب میں داخل تو نہیں؟
جواب: اگر پرندوں کی خوراک اور ضروریات وغیرہ کا خیال رکھا جاتا ہے تو انہیں پالنا اور ان  کی خرید وفروخت درست ہےاور آمدنی حلال ہے۔ البتہ کبوتر یا دیگر پرندے اڑانےکو مشغلہ بنانا،ہر وقت ان ہی کے ساتھ شوقیہ مصروف رہنا اور پرندے لڑانادرست نہیں ہے۔ مشکاۃ شریف کی روایت میں حضرت ابوہریرہ  رضی اللہ عنہ سے منقول ہے:'' ایک دن رسول کریم صلی اللہ علیہ وسلم نے ایک شخص کو دیکھا جو کبوتروں کے پیچھے پڑا ہوا تھا، یعنی ان کے ساتھ لہو و لعب کرنے اور ان کو اڑانے میں مشغول تھا، آپ صلی اللہ علیہ وسلم نے فرمایا : یہ شیطان ہے اور شیطان کے پیچھے پڑا ہوا ہے ۔ " (احمد ، ابوداؤد ، ابن ماجہ ، بیہقی ،)''۔"فتاوی شامی " میں ہے:"(قوله : وكذا الطيور ) أي الجوارح درر. (قوله : علمت أولا ) تصريح بما فهم من عبارة محمد في الأصل، وبه صرح في الهداية أيضاً، لكن في البحر عن المبسوط: أنه لا يجوز بيع الكلب العقور الذي لا يقبل التعليم في الصحيح من المذهب، وهكذا نقول في الأسد إن كان يقبل التعليم ويصطاد به: يجوز بيعه وإلا فلا. والفهد والبازي يقبلان التعليم، فيجوز بيعهما على كل حال ا هـ  قال في الفتح: فعلى هذا لا يجوز بيع النمر بحال؛ لأنه لشراسته لايقبل التعليم. وفي بيع القرد روايتان ا هـ  وجه رواية الجواز ـ وهو الأصح، زيلعي ـ : أنه يمكن الانتفاع بجلده، وهو وجه ما في المتن أيضاً، وصحح في البدائع عدم الجواز؛ لأنه لا يشترى للانتفاع بجلده عادةً، بل للتلهي به وهو حرام ا هـ بحر. قلت: وظاهره أنه لولا قصد التلهي به لجاز بيعه. ثم إنه يرد عليه ما ذكره الشارح عن شرح الوهبانية من أن هذا لا يقتضي عدم صحة البيع، بل كراهته. الحاصل: أن المتون على جواز بيع ما سوى الخنزير مطلقاً "۔(5/227بیروت)فقط  واللہ اعلم
                                                  
عنوان: اسلامی بینک سے گاڑی لینا
سوال: میں نے آپ سے اپنے خوابوں کے متعلق پوچھنا تھا جو کہ مجھے بہت پریشان کر رہے ہیں, میں نے بینک اسلامی پاکستان سے ڈمینیشنگ مشارکہ کے تحت ایک گاڑی  چھ ماہ پہلے خریدی تھی، اس وقت سے اب تک میں اس گاڑی سے متعلق پریشان کن خواب دیکھ رہا ہوں،  کبھی میں دیکھتا ہوں کہ گاڑی کسی ایکسیڈنٹ میں تباہ ہو گئی ہے اور کبھی یہ دیکھتا ہوں کہ گاڑی چوری ہو گئی ہے یا کوئی چوری کرنے کی کوشش کر رہا ہے، یہ بتاتا چلوں کہ یہ کوئی پہلی گاڑی نہیں ہے جومیں نے خریدی ہے، نہ مجھے اس سے کوئی جذباتی تعلق ہے، نہ میں گاڑی کا بہت خیال کرتا ہوں، ہر ماہ مجھے ایک دو مرتبہ خواب آجاتا ہے!
جواب: آپ نے اسلامی بینک سے جس طریقہ کار کے تحت  گاڑی حاصل کی ہے وہ طریقہ جمہور علماء کی تحقیق کے مطابق شرعاً درست نہیں ہے؛ لہٰذا ایسے مختلف فیہ طریقے سے بچا جائے۔ اس کے متبادل کسی اور جگہ سے ادھارکا جائز معاملہ کرکے گاڑی خریدی جاسکتی ہے۔اگر چہ خواب  شرعی حجت نہیں، لیکن عین ممکن ہے کہ آپ کو خواب میں باربار اس طریقے سے بچنے کی تلقین کی جارہی ہو۔ لہذا آپ کسی اور جگہ سے شرعاً جائز طریقے پر گاڑی لے کر  یہ گاڑ ی واپس کر دیں۔فقط واللہ اعلم
                                                  
عنوان: crypto-currency  کا حکم
سوال: آج کل crypto-currency کا آن لائن بزنس ہو رہا ہے، کیا وہ حلال ہے؟ اگر نہیں تو میرے کزن نے اس میں کام کیا اور نفع حاصل کیا، پھر اور کام کیا تو کچھ نقصان بھی کیا۔ اب اس کا جو پیسہ بچ گیا، وہ حلال ہے یا نہیں؟
جواب: کرپٹو کرنسی کا معاملہ تاحال مشتبہ ہے اور  مزید تحقیق طلب ہے،نیزپاکستان میں اسے قانونی کرنسی کی حیثیت بھی حاصل نہیں ہے ،لہذا جب تک معاملہ واضح نہ ہو  اس میں سرمایہ کاری اورخریدوفروخت سے اجتناب کیاجائے۔جو نفع ہوا ہے وہ بھی مشکوک ہے کہ مشکوک کاروبار کا نفع بھی مشکوک ہی ہواکرتا ہے۔فقط واللہ اعلم
                                                  
عنوان: قرض کی کل رقم کی واپسی تک بلا معاوضہ غلہ لینا
سوال: کیا فرماتے ہیں مفتیانِ عظام مسئلہ ذیل کے متعلق:آج کل ہمارے یہاں معاشرے میں یہ صورت رائج ہے کہ ایک شخص کسی دوسرے شخص کو 40000 ₹ نقد روپیہ قرض دیتا ہےاور بدلے میں ہر سال چار کونٹل غلہ لینے کے وعدہ پر معاملہ طے پاتا ہے، اور یہ معاہدہ اس وقت تک برقرار رہتا ہے جب تک کہ وہ پوری رقم واپس نہ کر دے اور قرض میں دی گئی رقم میں سے کچھ کم نہیں کیا جاتا اگر چہ غلہ سالہاسال تک لیتا رہے۔ کیا ایسا کرنا از روئے شرع جائز ہے؟ اگر جواز کی کوئی صورت بنتی ہے تو براہِ کرم بیان فرمائیں۔
جواب: قرض کی رقم کے علاوہ مقروض سے معاہدہ کے تحت غلہ وصول کرنا صریح سود ہونے کی وجہ سے ناجائز ہے؛ لہذا مذکورہ طریقہ کار کے مطابق رقم قرض دینا اور لینا ناجائز و حرام ہے، اب تک جتنا غلہ بغیر عوض کے لیا ہو وہ فوری طور پر واپس کرنا شرعاً ضروری ہے، اور اس طرح کے لین دین پر توبہ و استغفار کرنا ضروری ہے۔فقط واللہ اعلم
                                                  
عنوان: پیدائش کے وقت بچوں کو ملنے والے تحفہ تحائف کا حکم/ نومولود بچی کا ترکہ
سوال: ایک مہینہ کی بچی کو اس کے پیدا ہونے کی خوشی میں عزیزواقارب کی طرف سے کچھ نقد رقم اور کچھ دوسرے تحفے ملے، لیکن اللہ کا کرنا ایسا ہوا کہ اس کا کچھ ہی دن بعد انتقال ہوگیا۔ اب اس بچی کو جو تحفے اور رقم ملی اس کی ملکیت کے بارے میں شریعت کا کیا حکم ہے؟
جواب: جواب سے قبل بطورِ تمہید یہ ذہین نشین رہے کہ  بچوں کو ان کے بچپن میں جو تحفے تحائف دیے جاتے ہیں  اگر وہ ایسی چیزیں ہیں  جو بچوں کے استعمال کی ہیں  یا  ان کی ضرورت کے موافق ہیں تو ایسی چیزیں ان بچوں ہی کی ملکیت ہوں گی،  والدین کے لیے ان چیزوں میں تصرف  کرنا یا وہ چیزیں کسی اور کو دینا جائز نہیں ہوگا، اور اس کے علاوہ اگر کوئی اور چیزتحفے میں ملے تو اس میں عرف ورواج کا اعتبار ہوگا، اگر عرف یہ ہے کہ  یہ تحفے تحائف ماں باپ کو دینا مقصودہوتے ہیں ،صرف  ظاہراً  بچوں کے ہاتھ میں دیے جاتے ہوں  جیسا کہ عام طورپر عقیقہ وغیرہ کی تقریب میں  ہوتا ہے تو ان چیزوں کے مالک والدین ہی ہوں گے، وہ اس میں جو چاہیں تصرف کرسکیں گے، پھر اس میں یہ تفصیل ہے کہ  اگر وہ چیزیں  والدہ کے رشتہ داروں نے دی ہوں تو والدہ ان کی مالک ہوگی، اور اگروالد کے رشتہ داروں نے دی ہوں تو  اس کا مالک والد ہوگا،  اگر عرف یہ ہے کہ اس طرح کی تقریبات میں وہ چیزیں بچے ہی کو دی جاتی ہیں  تو پھر ان کا مالک بچہ ہی ہوگا، اور اگر  کسی موقع پر  ہدیہ دینے والے صراحت کردیں کہ یہ بچہ کے لیے یا اس کی والدہ یا والد کے لیے ہے   تو جس کی صراحت کریں گے وہی اس کا مالک ہوگا۔مذکورہ تفصیل کے بعد   صورتِ مسئولہ میں مرحومہ بچی کو جو تحفہ تحائف / نقد رقم وغیرہ ملکیتاً ملے ہیں، یعنی بچی ان کی مالک ہے  تو اس کے انتقال کے  بعد یہ رقم اس کا ترکہ ہے جو اس کے ورثاء میں تقسیم ہوگا، اگر بچی کے والدین حیات ہیں تو وہی اس کے وارث ہیں ، اس کے مال میں سے اس کی تجہیز وتکفین کے اخراجات نکالنے کے بعد اگر کچھ بچ جائے تو اس میں سے چھٹا حصہ (یعنی 16.66فیصد)والدہ کا ہوگا، اور باقی سب اس کے والد کو ملے گا۔ فقط واللہ اعلم
                                                  
عنوان: کریڈٹ کارڈ پر ملنے والے پوائنٹ کا استعمال
سوال: کریڈٹ کارڈ کا استعمال تو حرام ہے ؛ کیوں کہ اس میں سود یا معاہدہ سود ہے، لیکن کیا اس کے استعمال کرنے کے بعد جو پوائنٹ ملتے ہیں آیا وہ بھی حرام ہیں اور استعمال بھی جائز نہیں یا اس کے استعمال کی گنجائش ہے ؟
جواب: چوں کہ کریڈٹ کارڈ کے حصول میں ہی سودی معاہدہ کرنا پڑتاہے جوکہ ناجائز ہے ؛ اس لیے کریڈٹ کارڈ کا حصول اور اس کے ذریعہ خریدوفروخت کرنایااس پر ملنے والے پوائنٹ کاستعمال کرنا بھی جائز نہیں ہے۔فقط واللہ اعلم
                                                  
عنوان: بٹ کوائن کا حکم
سوال: "بٹ کوائن" کے بارے میں وضاحت فرمادیں  کہ اس کا شرعی حکم کیا ہے؟
جواب: "بٹ کوائن" کا معاملہ تاحال مشتبہ  اور زیرِِ تحقیق ہے، نیز پاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت سے اجتناب کیا جائے۔فقط واللہ اعلم
                                                  
عنوان: ہیلتھ انشورنس کا حکم
سوال: ہماری کمپنی نے ہمیں "ہیلتھ انشورنس کارڈ"  بنا کر دیا ہے، جس سے سال میں کسی بھی جگہ سے تقریباً ڈھائی لاکھ روپے تک ہم اپنا اور فیملی کا مفت علاج کرواسکتے ہیں۔کیا اس کارڈ سے فائدہ اٹھانا جائز ہے؟
جواب: انشورنس کامروجہ طریقہ کارشرعاً ناجائزوحرام ہے؛ اس لیے کہ وہ اپنی اصل وضع کے اعتبارسے  یاتوقمار(جوا)ہے یا ربوا(سود)ہے۔"جوا" اور"سود" دونوں کی حرمت قرآن وحدیث سے ثابت ہے۔ ہیلتھ انشورنس اگرکمپنی کی طرف سے ضروری ہے اور ملازم چاہے یا نہ چاہے کمپنی اس کا انشورنس ضرور کرتی ہے تو اس صورت میں  ملازمین  صرف اسی قدرمیڈیکل کی سہولت اٹھاسکتے ہیں جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے، اس سے زائد فائدہ اٹھاناجائزنہیں ہوگا، بقدرِرقم علاج معالجہ کراسکتے ہیں۔فقط واللہ اعلم
                                                  
عنوان: پرائز بونڈ کا حکم
سوال: پرائز بونڈ کا کیا حکم ہے؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے؛ کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے۔اسی طرح پرائزبانڈ ز  میں "جوا" بھی شامل ہے ، ''جو ا'' جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے؛ لہٰذا اس کی خرید وفروخت سے مکمل اجتناب کیا جائے ۔ فقط واللہ اعلم
                                                  
عنوان: دگنا بیعانہ واپس کرنے کی شرط
سوال: میں نے آج سے دس سال پہلے ایک جگہ کا سودا کیا، ایک  صاحب  سے  یہ  شرائط  طے  ہوئیں  کہ  اس  سودے کی  میعاد  تین  ماہ ہے ،  اور  اگر  دونوں  میں  سے  کسی  ایک  کی  طرف    سے یہ سودا نہ ہو تو اس کو دوسرے کو دگنا پیسہ ادا کرنا ہوگا۔ اب چوں کہ  ان صاحب کی جانب سے یہ سودا نہیں  ہوسکا تو کیا میں ان سے بیعانہ  سے دوگنا پیسہ وصول کرسکتا ہوں؟اور کیا میں  ان کو بیعانہ ادا کروں یا نہیں؟ اور اس جگہ کا دس سال کا بل جو میں ادا کرتا رہا،  کیا میں اس کی قیمت بیعانہ میں سے منہا کرسکتا ہوں؟ اس لیے کہ بل  میں  ادا  کرتا  رہا  کہ  کہیں  بجلی نہ کاٹ دی جائے؟
جواب: آپ کے اور ان صاحب کے درمیان جو معاہدہ  ہوا،  اس میں اگر آپ نے بیع  کرلی تھی یعنی آپ نے ان کو جگہ بیچ دی تھی اور رقم کی ادائیگی کے لیے تین ماہ کی مدت تھی تو یہ بیع مکمل ہوگئی تھی، لیکن شرطِ فاسد   کے رکھنے  کی وجہ سے یہ بیع فاسد تھی؛ اس لیے کہ  اس میں  آپ دونوں کا یہ شرط  رکھنا  کہ "جو بیع ختم کرے گا اس کو  دگنا پیسہ واپس کرنا ہوگا"، یہ شرط شرعاً درست نہیں؛ بیعانہ ضبط کرنے یا بیعانہ دوگنا واپس کرنے کی شرط ناجائزہے، حدیث مبارک میں اس کی ممانعت وارد ہوئی ہے، چناں چہ مشکاۃ المصابیح میں بحوالہ ''موطا مالک'' ، ''سنن ابی داؤد'' اور ''سنن ابن ماجہ'' منقول ہے:'' عن عمرو بن شعیب عن أبيه عن جده قال: نهى رسول الله صلى الله عليه وسلم عن بيع العربان. رواه مالك وأبوداؤد وابن ماجه. ''وفي الهامش: قوله: ''بيع العربان''، وهو أن يشتري السلعة ويعطي البائع درهماً أو أقلّ أو أكثر على أنه إن تمّ البيع حسب من الثمن، وإلا لكان للبائع، ولم يرجعه المشتري، وهو بيع باطل ؛ لمافيه من الشرط والغرر''.لہٰذا اس بیع کو پہلے ہی ختم کرنا لازم تھا۔اور جب انہوں نے اس پر قبضہ نہیں کیا تو گھر ان کی ملکیت میں نہیں آیا تھا ۔آپ اس بیع کو ختم کرکے کسی اور کو بیچ دیتے یا  ان ہی سے نیا معاہدہ کرلیتے؛ چوں کہ گھر آپ کی ملکیت تھا تو  بلز کی ادائیگی بھی آپ پر لازم تھی، جو آپ ان سے وصول نہیں کرسکتے۔اور بیعانہ کی رقم بھی مکمل واپس لوٹانا لازم ہے۔  آپ چاہیں تو ان ہی سے دوبارہ صحیح معاملہ کرسکتے ہیں۔في شرح المجلة: ''البیع الفاسد یفید حکماً عند القبض یعني أن المشتري إذا قبض المبیع بإذن البائع صار مالکاً له''.
(شرح المجلة ۲:۳۵۹ المادة: ۳۷۱)
وقال العلامة الحصکفي:''وإذا قبض المشتري المبیع برضا بائعه صریحاً أو دلالةً بأن قبضه في مجلس العقد بحضرته في البیع الفاسد … ولم ینهه البائع عنه ملکه''. (الدرالمختار مختصراً ۴:۱۳۸،۱۳۹ کتاب البیوع)الهدایة :''کل شرط لا یقتضیه العقد وفیه منفعة لأحد المتعاقدین أو للمعقود علیه وهو من أهل الاستحقاق یفسده''.وفیه أیضاً:''ولکل من المتعاقدین فسخه؛ رفعاً للفساد، وهذا قبل القبض ظاهر؛ لأنه لم یفد حکمه، فیکون الفسخ امتناعاً منه، وکذا بعد القبض'' الخ''عن عمرو بن شعیب عن أبیه عن جده أن النبي ﷺ نهی عن بیع وشرط''... الخ (مجمع الزوائد، دارالکتب العلمیة بیروت ۴/ ۸۵، نصب الرأیة ۴/ ۴۳، المعجم الأوسط، دارالفکر ۳/ ۲۱۱، رقم: ۴۳۶۱) فقط واللہ اعلم
                                                  
عنوان: ٹی وی ، ڈش وغیرہ کی تجارت کرنا
سوال: ٹی وی ۔ڈش  وغیرہ کی تجارت  کرنا جائز ہے یا نہیں ؟
جواب: ٹی وی ، ڈش وغیرہ چوں کہ آلاتِ معصیت ہیں  ، لہذا ان کی تجارت کرنا جائز نہیں ہے۔ فقط واللہ اعلم
                                                  
عنوان: والد کی زندگی میں والد کے سرمایہ سے کاروبار کاحکم
سوال: میرا  نام سمیع اللہ ہے ، میرے 2 بھائی ہیں، ایک بڑا اور چھوٹا، ہمارے چچوں سے علیحدہ ہونے پر ہمارے والد محترم کو 8 لاکھ ملے 2002 میں ،میں اور میرے بڑے بھائی نے مل کر کاروبار شروع کیا، 2003 میں بڑے بھائی کی شادی ہو گئی اور کچھ عرصے کے بعد مجھے 3 لاکھ روپے کاروبار کے لیے دیے اور کاروبار الگ کر دیا، میں نے چچا کے ساتھ شراکت کرکے کاروبار شروع کیا اس کاروبار کا نفع اور نقصان میں خود دیکھتا تھا، اس میں میرا بڑا بھائی کوئی حصہ نہیں لیتا تھا، اور گھر کا خرچ مشترکہ طور پر ہورہا تھا اور جہاں کاروبار ایک ہی دوکان پر علیحدہ علیحدہ کاروبار کر رہے تھے 2009 میں  میرے بڑا بھائی نے اپنا کاروبار ختم کر کے دوسری جگہ پر کاروبار شروع کرلیا، جب کہ  میں اپناکاروبار چلا تا رہا اور گھریلو اخراجات میں بھی والد صاحب کے کہنے پر حصہ دیتے رہتا تھا، 2009 میں میری شادی ہوئی  جس میں اپنے کمرے کا فرنیچر رنگ روغن اور 2 تولہ سونا بھی میں نے خود بنایا، 2010 میں میرے بڑے بھائی کو کاروبار میں نقصان ہو گیا، مجھ سے مدد کے طور پر پیسے مانگے تو والد صاحب کے کہنے پر 250000 روپے دیے، اس دوران میں نے اپنا کاروباری منافع کی مدد سے پلاٹ اور دوکانیں بھی خریدیں، جس کی خریداری میں میرے بڑے بھائی نے کچھ بھی تعاون نہیں کیا، والد صاحب کے کہنے پر میں نے ایک دوکان کا کرایہ بڑے بھائی کو دینا شروع کیا، اور ایک کا خود لے رہا تھا، 2014 میں نے ایک اور دوکان خریدی اور اس میں چھوٹے بھائی کو کاروبار شروع کر دیا، اور میرے دونوں بھائیوں کا کاروبار علیحدہ علیحدہ تھا، لیکن وہ گھر کے اخراجات میں میرا ہاتھ نہیں بٹاتے تھے، 2015 میں چھوٹے بھائی کی شادی ھو گئی، اس کی شادی میں بڑے بھائی نے میرے ساتھ کوئی تعاون نہیں کیاوالد صاحب کے کہنے کے باوجود، اب کیا فرماتے ہیں علماءِ کرام ومفتیانِ عظام خاندانی پس منظر ہمارے روایتی مشترکہ خاندانی نظام کے تحت، ہمارے دادا جان اور ان کے بھائی کا کاروبار علیحدہ علیحدہ تھا، لیکن آمدنی اخراجات کے ساتھ ساتھ تمام معاملات شادی بیاہ خوشی غمی خرید و فروخت عید بقر عید وغیرہ مشترک تھے، کاروبار برابر تقسیم، وہی اب میرے والد صاحب فوت ہو گئے ہیں تو والد صاحب کی جو جائیداد ہے اس میں ایک گھر اور 1 دوکان ہے، اب مجھے شرعی فتوی چاہیے کہ جو جائیداد میں نے خود بنائی ہے اپنے کاروبار سے جس میں میرے دونوں بھائیوں کی کوئی محنت نہیں ہے، کیا میں وہ اپنے بھائیوں میں تقسیم کروں گا؟ یہ رقم ہمارے والد محترم نے ہمیں بطورِ تملیک  دی نہ مضاربت اور نہ قرض اور نہ امانت دی۔مرحوم والد کے ورثاء میں ایک بیوہ، والدہ، 3بیٹے اور2بیٹیاں  حیات ہیں، مرحوم کے والد اور دادا کا انتقال ان کی زندگی میں ہو گیا تھا۔
جواب: سائل کے والد نے   جو رقم سائل کو دی  تھی وہ سرمایہ اگر  مکمل ملکیت کے ساتھ دیا تھا تو سائل اس کا مالک ہے ، والدِ مرحوم کی میراث میں اس کو  شامل نہیں کیا جائے گا ۔لیکن اگر صورت یہ ہو کہ والد نے محض کاروبار کی ترقی اور حصولِ آمدن کے ذرائع بڑھانے کے لیے بیٹے کو رقم دی تو ایسی صورت میں اصل سرمایہ بمع نفع  اور نفع سے خریدی ہوئی  جائیداد  والد کا ترکہ شمار ہوگی ،  اور شرعی تقسیم کے حساب سے ورثاء اس کے مالک ہوں گے۔تقسیمِ  میراث اس طرح ہوگی کہ  والدِ مرحوم کی تجہیز وتکفین اور قرضہ جات کی ادائیگی کے بعد اگر کوئی  جائز وصیت ہوتو ایک تہائی میں سے نافذ کرکے  بقیہ رقم کو 192 حصوں میں تقسیم کرکے 24 حصے یعنی   12.5 فیصد مرحوم کی بیوہ کو ، 32 حصے یعنی 16.6 فیصد مرحوم کی والدہ کو ، 34 ، 34 حصے یعنی 17.7 فیصد ہرایک بیٹے کو  اور 17 ،17 حصے  یعنی 8.8فیصد ہر ایک بیٹی کو  ملیں گے ۔ فقط واللہ اعلم
                                                  
عنوان: ایزی پیسہ اکاؤنٹ کی بنیاد پر ملنے والے فری منٹ کا حکم
سوال: ایزی پیسہ اکاؤنٹ میں 1000 روپے رکھنے سے روزانہ 50 منٹ ملتے ہیں ، یہ سود تو نہیں ہے؟
جواب: موبائل اکاؤنٹ میں رکھی گئی  رقم قرض ہے، اور اس پر ملنے والے اضافی فوائد (منٹ،انٹرنیٹ،میسج) قرض دے کر اس پر نفع اٹھانا ہے، جو کہ سود ہے؛ اس لیے مذکورہ اکاؤنٹ میں رکھی رقم پر ملنے والے منافع حاصل کرنا جائز نہیں ہوگا۔فقط واللہ اعلم
                                                  
عنوان: سونا خرید کر ادائیگی بعد میں کرنا
سوال: سونے کی خریدو فروخت کرتے وقت نقد پیسے دینا ضروری ہے ؟ مثلاً:  1 تاریخ کو کچھ سونا خریدا ,پھر 5 تاریخ کو اور خریدا ,پھر سنار کا حساب 8 تاریخ کو کیا تو صحیح ہے ؟
جواب: سونے چاندی کی روپیہ پیسے کے بدلے  خرید وفروخت شرعاً "بیعِ صرف" کہلاتی ہے ، اور بیعِ صرف کا حکم یہ ہے کہ اس میں دونوں طرف سے نقد ادائیگی ضروری ہے؛ اس لیے  سونا خریدنے کا مذکورہ طریقہ درست نہیں۔ درست طریقہ یہ ہے کہ پہلے بیع کا وعدہ کرلیا جائے، پھر جس وقت سونا تیار ہو اور نقد ادائیگی کا انتظام ہو اس وقت نقد سودا کرلیا جائے۔فقط واللہ اعلم
                                                  
عنوان: سود ی معاملات کو لکھنا
سوال: مسلم شریف کی حدیث میں ہے کہ رسول اللہ ﷺ  نے سود کے کھانے والے اور دینے والے اور سود کو لکھنے والے اور اس پر گواہ بننے والے پر لعنت فرمائی اور فرمایا کہ سب برابر ہیں۔میں ایک اکاؤنٹنٹ ہوں جو کہ  پراپرٹی کی ایک کمپنی میں کام کرتا ہوں ، میرے کام  میں سود ی معاملات کو لکھنا اور  سودی چیک تیار کرکے دینا بھی شامل ہے، البتہ میں ان سودی معاملات کے وقت موقع پر موجود نہیں ہوتا، ہاں اس کو بعد میں لکھتا ہوں، کیا میری جاب حرام ہے؟
جواب: اگر چہ آپ سودی معاملات کے  بلا واسطہ کرنے میں شریک نہیں ہیں، پھر بھی سودی معاملات کا لکھنا دوسروں کے سودی معاملات میں معاونت ہے، آپ کے فرائض میں دیگر جائز کام ان سودی معاملات کے لکھنے سے زیادہ ہوں تو  آپ کی ملازمت  جائز ہے، لیکن ان سودی معاملات  کا لکھنا گناہ اور ناجائزہے، اور اس کی اجرت بھی جائز نہیں؛ اس لیے کوشش کیجیے کہ کوئی ایسی ملازمت ہو جس میں اس طرح کے اندراجات کی نوبت بھی نہ آئے۔اگر اسی ادارے میں رہتے ہوئے خود کو سودی اندراجات سے کنارہ کش کرسکتے ہیں تو ایسا کرلیجیے۔  ورنہ سچی لگن کے ساتھ مکمل جائز ملازمت تلاش کریں، جب تک مکمل جائز اور حلال ذریعہ آمدن نہ ملے اس وقت تک استغفار کرتے ہوئے ملازمت جاری رکھیں، جیسے ہی مکمل جائز کام مل جائے تو اسے ترک کردیں۔ فقط واللہ اعلم
                                                  
عنوان: قرضہ کی فراہمی مرابحہ کے طریقہ پر
سوال: میں ایک گورنمنٹ ادارے میں کام کرتا ہوں، جہاں ہمیں مرابحہ کے طریقہ پر قرضہ  کی سہولت فراہم کی جارہی ہے۔ ان کا کہنا یہ ہے کہ یہ اسلامی تمویلی طریقہ کے مطابق ہے۔ اس ادارےنے ایک مفتی صاحب کو بھی  اس کام کے لیے مدعو کیا ہوا ہے۔اس قرضہ کی سہولت  محسوسی اثاثے  خریدنے کے لیے ہی دی جاتی ہے، جس میں ملازم ادارے کا وکیل ہوگا اس چیز کے خریدنے میں، اور پھر جس چیز کی ضرورت ہے وہ یہ دو ہفتوں میں خریدے گا، اوراگر  یہ  تین ہفتے میں نہ خرید سکا تو رقم ادارے کو واپس کرنا ہوگی۔ اور یہ قرضہ 60 مہینوں میں واپس کرنا ہوگا اقساط میں، اور پھر اس قرضہ میں کائبور بھی شامل ہوگا۔ اس اثاثہ  کے تمام اخراجات مستعمل کے ذمہ ہوں گے۔ کیا یہ طریقہ شرعاً درست ہے؟
جواب: "مرابحہ" کے اس مذکورہ طریقہ پر قرضہ کی سہولت فراہم کرنا  شرعی اصولوں  کے مطابق نہیں ہے؛ اس لیے کہ اس میں خریدو فروخت کے ایک طریقہ کو  قرضہ اور سرمایہ کی فراہمی کے لیے بطورِ حیلہ پیش کرنے کی کوشش کی گئی ہے، لیکن اس میں کئی عقود  باہم مربوط و مشروط ہیں، اور ایک عقد کی تکمیل اور اس کے لوازم پورے کرنے سے پہلے دوسرا عقد لازم آرہاہے، جو کہ شرعاً ناجائز ہے۔ مثلاً: اس صورت میں ملازم کا خریداری کے لیے ادارے کا وکیل بننا، لیکن مبیع (خریدی گئی چیز) پر ادارے کا ضمان نہ آنا اور پہلے عقد کے ساتھ ہی مشروط طور پر وکیل کا اس ادارے سے چیز کا خریدنا۔ مزید خرابی یہ کہ سودی مارکیٹ کے ریٹ  سے اپنا نفع متعین کرنا؛ تاکہ  سرمایہ کار کو سود جتنا نفع ملے، یہ بھی درست نہیں؛ لہذا اس طریقہ سے قرضہ لینا شرعاً جائز نہیں ۔ '' أن لا یکون علی وجه التتبع علی الرخص، فإنه لا یجوز للعامي إجماعاً، کما صرح به ابن عبدالبر من أنه لا یجوز للعامي تتبع الرخص إجماعاً''. (شرح تحریر ۳/ ۳۵۱، جواهر الفقه ۱/ ۱۶۶)
ترجمہ: مذہبِ غیر کی طرف عدول محض رخصت طلب کرنے کی غرض سے نہ ہو؛ کیوں کہ عامی کے لیے بالاجماع ایسا کرنا جائز نہیں ہے، جیسا کہ ابن عبدالبر رحمۃ اﷲ علیہ نے اس کی تصریح فرمائی ہے کہ عامی کے لیے رخصت ڈھونڈ ڈھونڈ کر عمل کرنا بالاجماع جائز نہیں ہے۔
 آپﷺ کا ارشاد ہے:''عَنْ عَبْدِ الرَّحْمَنِ بْنِ عَبْدِ اللَّهِ بْنِ مَسْعُودٍ رَضِيَ اللَّهُ عَنْهُما عَنْ أَبِيهِ قَالَ: نَهَى رَسُولُ اللَّهِ صَلَّى اللَّهُ عَلَيْهِ وَسَلَّمَ عَنْ صَفْقَتَيْنِ فِي صَفْقَةٍ وَاحِدَةٍ''.
ترجمہ: رسول اللہ ﷺ  نے ایک ہی معاملہ میں دو معاملے (یا زیادہ) (Contracts) کے جمع کرنے سے منع فرمایا ہے۔فقط واللہ اعلم
                                                  
عنوان: ڈیبٹ کارڈ پرملنے والے ڈسکاؤنٹ کا حکم
سوال: کسی ریسٹورنٹ پر کھاناکھانے یاپھر کسی شاپنگ کرنے پر ڈیبٹ کارڈ سے پیمنٹ کرنے پر جو ڈسکاؤنٹ ملتاہے وہ صحیح ہے یا نہیں ؟
جواب: ڈیبٹ کارڈ (Debit Card)کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:1۔ ڈیبٹ کارڈ کے ذریعہ ادائیگی کی صورت میں کچھ پیسوں کی رعایت (Discount) ملتی ہے  تواگر یہ رعایت بینک کی طرف سے ملتی ہوتو اس صورت میں اس رعایت کا حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ رعایت  اس ادارے کی جانب سے ہو جہاں سے کچھ خریدا گیاہے یاوہاں کھاناکھایاگیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔4۔ رعایت نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے رعایت ہو، تو اگر اس ادارے کے تمام یا اکثر معاملات جائز ہوں اور ان کی آمدن کل یا کم از کم اکثر حلال ہو تو اس صورت میں ڈسکاؤنٹ سے مستفید ہونے کی اجازت ہوگی۔5۔ اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔ فقط واللہ اعلم
                                                  
عنوان: آن لائن شاپنگ کا حکم
سوال: کیا آن لائن شاپنگ جائز ہے؟اس سروس میں ہم پروڈکٹ پسند کرتے ہیں، پھر ہمارا آرڈر کنفرم ہوتا ہے، اور پروڈکٹ ملنے کے بعد پیسے ادا کیے جاتے ہیں۔واضح رہے کہ آن لائن شاپنگ اسٹور ہمارا آڈر لینے کے بعد  وہ چیز لوکل مارکیٹ سے خرید کر ہمیں دیتے ہیں، اس طرح کی خرید و فروخت کا کیا حکم ہے؟اگر یہ بیع باطل ہے تو اس کو صحیح کرنے کا کیا طریقہ ہے؟ اور  اس طریقہ کار سے خریدے ہوئے فون اور موبائل کا کیا حکم ہے؟
جواب: آن لائن کاروبار میں اگر "مبیع" (جوچیزفروخت کی جارہی ہو)بیچنے والے کی ملکیت میں نہیں ہے اور وہ محض اشتہار ،تصویردکھلاکر کسی کو وہ سامان فروخت کرتا ہو (یعنی سودا کرتے وقت یوں کہے کہ "فلاں چیز میں نے آپ کو اتنے میں بیچی"، وغیرہ) اور بعد میں وہ سامان کسی اور دکان،اسٹوروغیرہ سے خرید کردیتا ہو تو یہ صورت بائع کی ملکیت میں "مبیع" موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنا مقصود ہو وہ بائع کی ملکیت میں ہونا شرعاً ضروری ہوتا ہے۔اس کے جواز کی صورتیں درج ذیل ہیں:1۔ بائع مشتری سے یہ کہہ دے کہ یہ سامان میری ملکیت میں نہیں ، اگر آپ کو چاہیے تو میں اسے خرید کرآپ کو اتنی قیمت میں فروخت کرسکتاہوں، یوں بائع اس سامان کوخرید کر اپنے قبضہ میں لے کر باقاعدہ سودا کرکے مشتری کو فروخت کرے تو یہ درست ہے۔2۔ آن لائن کام کرنے والا فرد یا کمپنی ایک فرد (مشتری) سے آرڈر لے اورمطلوبہ چیز کسی دوسرے فرد یا کمپنی سے لے کر خریدار تک پہنچائے اور اس عمل کی اجرت مقرر کرکے لے تو یہ بھی جائز ہے۔ یعنی بجائے اشیاء کی خرید وفروخت کے بروکری کی اجرت مقرر کرکے یہ معاملہ کرے۔3۔ اگر مبیع بائع کی ملکیت میں موجود ہو اور تصویر دکھلا کر سودا کیا جا رہا ہو تو ایسی صورت میں بھی آن لائن خریداری شرعاً درست ہوگی۔ البتہ جواز کی ہر صورت میں خریدار کو مطلوبہ چیز ملنے کے بعد خیارِ رؤیت حاصل ہوگا، یعنی جب "مبیع" خریدار کو مل جائے تو دیکھنے کے بعد اس کی مطلوبہ شرائط کے مطابق نہ ہونے کی صورت میں اسےواپس کرنے کااختیار حاصل ہوگا۔اگر مذکورہ جائز صورتوں میں سے کسی صورت کے مطابق فون یا موبائل کی خرید وفروخت ہوئی ہو تو اس کا جواز ظاہر ہے۔اور اگر ممنوعہ صورت کے مطابق سودا ہوا، تو ایسا سودا کینسل کرنے کا حکم ہے، البتہ اگر موبائل وغیرہ خریدار کے قبضے میں آچکا ہو اور اس نے قیمت بھی ادا کردی ہو تو اب خریدار کی ملکیت موبائل وغیرہ پر ثابت ہوجائے گی۔ آئندہ شرعی احکام کا لحاظ رکھ کر سودا کیا جائے ۔ فقط واللہ اعلم
                                                  
عنوان: حرام رقم غریب پر صدقہ کی، کیا وہ اس سے عمرہ کرسکتاہے؟
سوال: ایک آدمی کو سود کی رقم وصول ہوئی اس نے بغیر ثواب کی نیت کے ایک غریب کو دے دی ۔اب وہ غریب آدمی چاہتا ہے کہ میں اس رقم سےعمرہ کر وں ، کیا اس طرح اس کا عمرہ ہوجائے گا؟
جواب: سود کی رقم اولاً تو وصول ہی نہیں کرنی چاہیے، اور اگر لاعلمی اور غلطی سے وصول بھی کرلی تو اس کا حکم یہ ہے کہ وہ رقم بجائے کسی اور کو دینے کے اصل مالک کو واپس کردی جائے، البتہ اگر مقدور بھر کوشش کے باوجود سود کی مد میں ملنے والی رقم  اصل مالک کو واپس کرنا ممکن نہ ہو تو پھر اس کا حکم یہ ہے کہ اس رقم کو کسی مستحقِ زکاۃ غریب شخص کو ثواب کی نیت کے بغیر بطورِ صدقہ دے دی جائے، اس صورت میں مستحقِ زکاۃ غریب شخص کے لیے اس رقم کا لینا اور اس رقم کو اپنے کسی بھی دینی یا دنیاوی جائز کام  میں خرچ کرنا جائز ہوگا۔ لہٰذا صورتِ مسئولہ میں اگر سود کی رقم اصل مالک تک پہنچانے کی کوئی صورت نہیں تھی اور مستحقِ زکاۃ شخص کو ثواب کی نیت کے بغیر دے دی گئی تو وہ اس سے عمرہ بھی کرسکتاہے۔الدر المختار وحاشية ابن عابدين (رد المحتار) (2/ 291)'' لأن المغصوب إن علمت أصحابه أو ورثتهم وجب رده عليهم، وإلا وجب التصدق به''. فقط واللہ اعلم
                                                  
عنوان: یورپ میں مکان کیسے خریدے؟
سوال: میں نے آپ حضرات کا جواب دیکھا جس میں یورپ کے ممالک میں بینک سے سودی قرضہ کی ممانعت کا ذکر ہے،  لیکن اگر حکومت یا کسی شخص سے قسطوں پر مکان خریدنے کی کوئی صورت نہ ہو (جیسا کہ آپ حضرات نے مشورہ دیا تھا)  تو وہاں کے لوگ کیا طریقہ اختیار کریں? کیوں کہ محض تنخواہ سے گھر خریدنا ممکن نہیں!
جواب: اگر کوئی شخص یورپ میں رہتا ہو اور  اس کے پاس مکان خریدنے کے لیے اتنی رقم نہ ہو جس سے وہ مکان خرید لے اور قسطوں پر خریدنے کی بھی کوئی جائز صورت نہ بن سکے تو بھی اس کے لیے سودی قرضہ لینے کی اجازت نہیں ہے، اگر اندرون ملک یا بیرون ملک کسی سے غیر سودی قرض مل جائے تو لے لے، بصورتِ دیگر مکان خریدنے کے لیے رقم جمع کرنا شروع کر دے اور  جب تک رقم جمع نہ ہو جائے اُس وقت تک کرایہ کے مکان میں رہے، شرعی حدود میں رہ کر کفایت شعاری سے کام لے، پھر جب پیسے جمع ہو جائیں تو اُن پیسوں سے مکان خرید لے۔اس دوران جو تکالیف آئیں ان پر صبر کرنا چاہیے ؛ کیوں کہ مؤمن کی نظر اللہ تعالیٰ کی رضا اور آخرت پر ہوتی ہے، اللہ تعالیٰ جس حال میں راضی ہوں اور جس عمل کے نتیجے میں آخرت کی لازوال نعمتوں کا وعدہ ہو اسے مدِ نظر رکھتے ہوئے ان شاء اللہ دنیا کے مصائب ہیچ معلوم ہوں گے۔اور اگر کسی ملک میں حلال سے اپنی ضروریات پوری کرنا ناممکن یا مشکل ہوجائے تو مسلمان کو چاہیے کہ ایسے ملک میں منتقل ہوجائے جہاں شرعی احکام پر چلنا آسان ہو، خصوصاً جب کہ یورپ میں رہنے والا وہاں کا اصل باشندہ نہ ہو تو اس کے لیے صرف کسبِ معاش یا دنیاوی معیارِ زندگی بلند کرنے کی خاطر  وہاں جانا شرعاً پسندیدہ نہیں ہے۔ اللہ تعالیٰ کا ارشاد ہے:﴿ یٰعِبَادِیَ الَّذِیْنَ اٰمَنُوْآ اِنَّ اَرْضِیْ وَاسِعَةٌ فَاِیَّایَ فَاعْبُدُوْنِ كُلُّ نَفْسٍ ذَآئِقَةُ الْمَوْتِ ثُمَّ اِلَيْنَا تُرْجَعُوْنَ﴾[العنکبوت: 56،57]ترجمہ: اے ایمان والو! بے شک میری زمین کشادہ ہے سو میری ہی عبادت کرو، ہر نفس نے موت کا مزہ چکھنا ہے، پھر ہماری طرف ہی تم لوٹائے جاؤگے۔فقط واللہ اعلم
                                                  
عنوان: جی پی فنڈ (GP Fund) کی مد میں ملنے والی اضافی رقم کا حکم
سوال: میں سرکاری ملازم ہوں۔ ہماری تنخواہ میں سے ہر مہینے ایک مخصوص فنڈ کٹتا ہے جو ریٹائرمنٹ پر جمع ہو کر ملتا ہے اور اس پر حکومت پرافٹ دیتی ہے، اب گورنمنٹ کہاں لگاتی ہے اس کی مجموعی تفصیلات مجھے نہیں معلوم۔ اگر آپ اس پر روشنی ڈال سکیں تو نوازش ہوگی!
جواب: سرکاری اور نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے، اور اس فنڈ میں شمولیت کے لیے  ملازمین کی تنخواہ میں سے کچھ فیصد کٹوتی کرکے ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی ؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا .فقط واللہ اعلم
                                                  
