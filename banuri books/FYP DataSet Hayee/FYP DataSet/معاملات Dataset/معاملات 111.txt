عنوان: قرض اتارنے کے لیے بینک سے قرضہ لینے کا حکم
سوال: ہم کافی عرصے سے شدید قرض دار ہیں، ہماری ایک زمین جو بک نہیں رہی ، قرض زمین کی قیمت کا چوتھا حصہ ہے ، کیا اس صورت میں بینک سے قرضہ لینا جائز ہے ؟
جواب: ایک قرض کی ادائیگی کے لیے دوسرا سودی قرض لینا  درست نہیں۔' عن جابر قال: لعن رسول اﷲ صلی اﷲ علیه وسلم آکل الربا، ومؤکله، وکاتبه، وشاهدیه، وقال: هم سواء'۔ (صحیح مسلم، با ب لعن آکل الربا، ومؤکل، النسخة الهندیة، ۲/۲۷، بیت الأفکار رقم:۱۵۹۸، سنن الترمذي، باب ماجاء في آکل الربا، النسخة الهندیة ۱/۲۲۹، دارالسلام رقم: ۱۲۰۶)فقط واللہ اعلم
                                                  
عنوان: میزان بینک اور بینک اسلامی سے تمویلی معاملات کرنا
سوال: بینک اسلامی اور میزان بینک سے  ماہانہ منافع  لینا حلال ہے یا حرام ، کیوں کہ میں نے آپ کی ویب سائٹ  پر دیکھا تھا کہ جائز ہے؟
جواب: میزان بینک یا  مروجہ غیر سودی بینکوں سے تمویلی معاملات کرنا، سیونگ اکاؤنٹ  وغیرہ کھلوانا جائز نہیں ہے، ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے ۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ہمارے ادارے یا ویب سائٹ سے اس کے جواز کا کوئی فتوی جاری نہیں ہوا ہے۔ فقط واللہ اعلم
                                                  
عنوان: موبائل سم کمپنی کا اکاؤنٹ کھلوانا اور اس پر فری منٹس ملنا
سوال: سم کمپنی میسج بھیجتی ہے کہ ہمارے  اکاونٹ میں ۱۰۰۰ روپے رکھو جب تک رقم ہوگی تو دن میں آپ  کو ۵۰ منٹ دیے جائیں گے، نکلوانے پر صرف ۱۸ روپے کٹوتی ہوگی، کیا یہ جائز ہے؟
جواب: سم میں اکاؤنٹ کھلوانے کے لیے صارف جو 1000 روپے جمع کراتا ہے  درحقیقت یہ قرض ہے اور کمپنی اس مخصوص رقم جمع کرانے کی شرط پر اکاؤنٹ ہولڈر کو یومیہ فری منٹس اور میسیجز وغیرہ کی سہولت فراہم کرتی ہے ، یہ قرض پر مشروط نفع ہے جو   شرعاً ناجائز ہے۔ اس لیے کہ قرض پر شرط لگا کر نفع اٹھانے کو نبی کریم ﷺ نے سود قرار دیا ہے۔  چوں کہ مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا جائز نہیں ہے۔ (مصنف بن أبی شیبہ، رقم: ۲۰۶۹۰ ) '' فتاوی شامی '' میں ہے: '' وفي الأشباه: کلّ قرضٍ جرّ نفعاً فهو حرام''۔ ( ج: ۵، ص: ۱۶۶، ط: سعید)اگر کوئی کمپنی اس طرح کا '' ایزی پیسہ اکاؤنٹ'' بنائے جس میں صرف اصل جمع کردہ رقم کے برابر ہی استفادہ کیا جاسکتاہو، اضافی کوئی نفع نہ دیا جاتاہو تو  ایسے اکاؤنٹ سے فائدہ اٹھانا جائز ہوگا۔ فقط واللہ اعلم
                                                  
عنوان: بیعانہ دگنا واپس لینے کا حکم
سوال: ایک شخص جو زمین کی بیع کررہا ہے اور مشتری نے مارکیٹ کے اصول کے خلاف یعنی %۱۰ سے کم بیعانہ دیا ہے چیک کی صورت میں، اور باقی پیسے۳ اگست تک دینے ہیں۔ اب دوسرے مشتری نے پہلے مشتری کے بنسبت کافی زیادہ کی آفر دی ہے اور بائع کو یہ لگتا ہے اسے صحیح قیمت نہیں پتا چلی مارکیٹ ریٹ کے مطابق ۔ ( بائع پاکستان میں نہیں ہے) اس وجہ سے بائع بیع کو فسخ کرنا چاہتاہے۔ اور مارکیٹ کے مطابق اگر بائع بیع کو فسخ کرے تو جتنا بیعانہ دیا ہے اس کا دُگنا واپس کرنا پڑتا ہے۔ براۓ کرم رہنمائی فرمائیں!
جواب: جب بائع اور مشتری نے اپنی مرضی سے ایک قیمت متعین کر کے مبیع کا ایجاب و قبول کر لیا اور ثمن کا ایک حصہ بیعانہ کے طور پر ادا کر دیا  تو یہ عقد صحیح ہو گیا اور زمین کی ملکیت مشتری کی ہوگئی، اس کے بعد بائع کو مشتری کی اجازت کے بغیر مذکورہ زمین میں تصرف کا اختیار نہیں ؛ لہٰذا مشتری کی رضامندی کے بغیر بائع اس زمین کا کہیں اور سودا نہیں کرسکتا۔ اور اگر مشتری اس بیع کو فسخ کرنے پر راضی ہو جاتا ہے تو اُس کے لیے یہ جائز نہیں کہ جتنا بیعانہ دیا ہے اُس کا دگنا واپس لے۔واضح رہے کہ مشتری کی جانب سے بیع (سودے) سے رجوع کی صورت میں بیعانہ ضبط کرنا اور بائع کی جانب سے رجوع کی صورت میں بیعانہ دوگنا واپس کرنا ناجائزہے، حدیث مبارک میں اس کی ممانعت وارد ہوئی ہے، چناں چہ مشکاۃ المصابیح میں بحوالہ ''موطا مالک'' ، ''سنن ابی داؤد'' اور ''سنن ابن ماجہ'' منقول ہے:'' عن عمرو بن شعیب عن أبيه عن جده قال: نهى رسول الله صلى الله عليه وسلم عن بيع العربان. رواه مالك وأبوداؤد وابن ماجه. ''  وفي الهامش: قوله: ''بيع العربان'' وهو أن يشتري السلعة ويعطي البائع درهماً أو أقلّ أو أكثر على أنه إن تمّ البيع حسب من الثمن وإلا لكان للبائع ولم يرجعه المشتري، وهو بيع باطل ؛ لمافيه من الشرط والغرر''۔ فقط واللہ اعلم
                                                  
عنوان: ایزی پیسہ اکاؤنٹ میں رقم کے بدلے ملنے والے فری منٹس کا حکم
سوال: میرے ایک ساتھی مجھے بتا رہے تھے کہ اس نے easypaisa acount بنایا ہے، جس میں اس نے ہزار روپے رکھے ہیں ، جس کی وجہ سے ہر دن اس کو کمپنی کی طرف سے 50 منٹ مفت ملتے ہیں، اور اگر آپ 2000 روپے رکھو تو ہر مہینے آپ کو 100mb نیٹ ملتا ہے، تو یہ پوچھنا ہے کہ آیا یہ مفت منٹ یا یہ مفت mb  اس کےلیےصحیح ہے؟
جواب: ایزی پیسہ اکاؤنٹ میں صارف جو رقم رکھتا ہے اس کی حیثیت قرض کی ہوتی ہے ، اور قرض دے کر اس سے نفع اٹھانا شرعاً سود ہے ؛ اس لیے مذکورہ قرض کے بدلے میں کمپنی جو فری منٹس یا فری انٹرنیٹ دیتی ہے وہ سود کے حکم میں ہیں، اور ان کا استعمال شرعاً جائز نہیں ہے۔فقط واللہ اعلم
                                                  
عنوان: مسجد کے قرآن مجید فروخت کرنا جائز نہیں
سوال: ہمارے شہر میں قرآن پاک خریدنے کے لیے کوئی کتب خانہ نہیں ہے  ؛ اس لیے  لوگ بعض اوقات مسجد میں آتے ہیں قرآن خریدنے کے لیے،   پوچھنا یہ ہے کہ کیا مسجد کا قرآن فروخت کر نا جائز ہے؟  اگر جائز ہے تو کیا وہ پیسے مسجد کے کسی دوسرے کام میں لگانے جائز ہیں یا پھر ان پیسوں سے دوسرا قرآن خرید کر مسجد میں رکھا جائے؟ (ازجنوبی کوریا)
جواب: واضح رہے کہ مساجد میں جو قرآن مجید رکھوائے جاتے ہیں  وہ  مسجد کے لیے وقف ہوتے ہیں ان کو فروخت کرنا شرعاً جائز نہیں ہے۔  جیساکہ ''فتاوی شامی'' میں ہے:''( قوله: ففي جواز النقل تردد) ... انه لو وقف المصحف علي المسجد أي بلا تعيين اهله، قيل : يقرأ فيه اي يختص بأهله المترددين اليه ، وقيل: لا يختص به، فيجوز نقله الی غيره ، و قد علمت تقوية الاول بما مرة عن القنية''. ( شامي، ٤/ ٣٦٦، ط: سعيد) لہذا صورتِ مسئولہ میں بہتر یہ ہے  کہ وہاں کی مساجد میں قرآن مجید کے کچھ  نسخے عوام الناس تک پہچانے کی غرض سے رکھے جائیں  جو مسجد کے لیے وقف نہ ہوں  اور قرآن مجید  کے ان نسخوں سے حاصل شدہ آمدنی کو چاہے مسجد کے مصارف میں لگالیں یا یا دوسرے کاموں میں لگائیں۔  یا مسجد میں اعلان لگادیا جائے کہ آئندہ اگر کوئی مسجد کے لیے قرآن مجید دے گا تو اگر مسجد میں ضرورت ہوگی تو وہ قرآن مجید مسجد کے لیے وقف کردیا جائے گا اور اگر مسجد میں ضرورت نہیں ہوگی تو اس قر آنی نسخے کی قیمت مسجد کے مصارف میں لگائی جائے گی اور یہ بات مسجد انتظامیہ قرآنی نسخے وصول کرتے ہوئے لانے والے کو  بھی بتا کر اس سے اجازت لے لیا کرے۔ فقط واللہ اعلم
                                                  
عنوان: مستعمل کمبل اور بستر خرید کر استعمال کرنا
سوال: استعمال شدہ بستر اور کمبل کو خرید کر استعمال کرنے کے بارے میں کیا حکم ہے ؟
جواب: استعمال شدہ بستر اور کمبل خریدنا اور اس کو استعمال کرنا جائز ہے، اس میں کوئی مضائقہ نہیں ، ہاں اگر ان  کے ناپاک ہونے کا غالب گمان ہوتو استعمال سے پہلے اسے دھولیاجائے۔فقط واللہ اعلم
                                                  
عنوان: مزدوری کے لیے ان لیگل طریقے سے یورپ وغیرہ جانے کا حکم
سوال: آج کل کچھ لوگ مزدوری کے لیے ان لیگل طریقے سے یورپ وغیرہ جاتے ہیں مختلف راستوں سے جان ہتھیلی پہ رکھ کر،  کیا یہ عمل درست ہے؟ اور اس کی آمدنی کی حلت و حرمت کا کیا حکم ہے؟
جواب: اسلامی ممالک میں معاش کے جائز ذرائع میسر ہوتے ہوئے غیر اسلامی ممالک میں صرف روزی کمانے کے لیے جانا پسندیدہ نہیں ہے، اگر اسلامی ممالک میں تلاش کے باوجود ذریعہ معاش نہ ملے، اور غیر اسلامی ملک میں جاکر ایمان و اعمال اور اسلامی تہذیب وآداب کی حفاظت کے ساتھ روزی حاصل کی جائے تو اس کی اجازت ہے۔ تاہم روزی حا صل کرنے کے لیے کوئی ایسا راستہ اختیار کرنا درست نہیں جس سے جان یا عزت خطرے میں پڑجائے ، لیکن اگر مذکورہ طریقہ اختیار کرکے کوئی شخص چلا جائے تو حلال ذریعے سے جو آمدنی حاصل ہو وہ حلال ہوگی۔ فقط واللہ اعلم
                                                  
عنوان: ٹول گیٹ سے گزرنے پر کرایہ لینے کا حکم
سوال: toll gate کا اجارہ جائزہے یا نہیں؟
جواب: اگر حکومت ٹول گیٹ یا ٹول پلازہ سے گزرنے پر کرایہ / ٹیکس مقرر کرتی ہے اور وہاں سے گزرنے پر کرایہ وصول کیا جاتا ہے تو بقدرِ ضرورت حکومت کا یہ کرایہ وصول کرنا جائز ہے۔اگر آپ کی مراد ٹول گیٹ کے اجارے سے حکومت اور ٹھیکیدار کے درمیان ہونے والا معاہدہ ہے، تو معاہدے کی تفصیل وشرائط بتاکر جواب معلوم کرسکتے ہیں۔ فقط واللہ اعلم
                                                  
عنوان: PayTM کمپنی کی طرف سے ملنے والے کیش بیک کا حکم
سوال: Pay tm سے ملنے والے کیش بیک کا  کیا حکم ہے؟
جواب: PayTM  آن لائن اسٹور  سے  کریڈٹ کارڈ یا ڈیبیٹ کارڈ وغیرہ کا استعمال کرکے مختلف چیزوں کی  خریداری پر  یا موبائل میں بیلنس ری چارج کرنے وغیرہ پر  کچھ کیش بیک ملتا ہے، جسے آئندہ کوئی چیز خریدتے وقت یا کمپنی کی کسی سہولت سے استفادہ کرتے وقت  استعمال کیا جاسکتا ہے، تو  اس میں یہ معلوم کرنا چاہیے ہے کہ  وہ رعایت  (ڈسکاؤنٹ)  PayTM  کمپنی کی طرف سے ملتی ہے یا  بینک کے کارڈ استعمال کرنے کی وجہ سے اس  بینک کی طرف سے ملتی ہے ؟  اگر یہ رعایت بینک کی طرف سے ملتی ہو  تو اس صورت میں  وہ رعایت حاصل کرنا جائز نہیں ہوگا،  کیوں کہ یہ  رعایت بینک کی کارڈ ہولڈر کو اس قرض کی وجہ سے مل رہی ہے  جو اس نے اکاؤنٹ کی صورت میں  بینک میں رکھوایا ہے اور جو فائدہ قرض کی وجہ سے حاصل ہو وہ  سود کے زمرے میں آتا ہے،  اور اگر یہ رعایت  PayTM  کمپنی والوں کی طرف  سے ملتی ہے  تو یہ ان کی طرف سے انعام ،  تبرع واحسان ہوگا، اس کا استعمال کرنا جائز ہوگا۔واضح رہے کہ مذکورہ معاملے سے قطع نظر کریڈٹ کارڈ بنوانا سودی معاہدے کی وجہ سے ناجائز ہے، اس لیے اسے بناکر اس سے استفادہ کرنا بھی ناجائز ہوگا۔ بوقتِ ضرورت ڈیبٹ کارڈ بنوانا اور اس سے استفادہ جائزہے۔''فتاوی شامی'' میں ہے:''وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن''. (5/166، مطلب کل قرض جر نفعا، ط: سعید)''اعلاء السنن'' میں ہے: '' قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا ''. (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: موبائل سم میں ایڈوانس لینا
سوال: کسی موبائل  سم سے ایڈوانس لوڈ لینا جائز ہے؟
جواب: بیلنس ختم ہونے کے بعد بعض موبائل کمپنیاں جو میسج بھیجتی ہیں اس سے معلوم ہوتا ہے کہ کمپنی جو ایڈوانس کی سہولت دیتی ہے  اور اس پر تھوڑی بہت رقم کاٹتی ہے وہ سروس چارجز  کی مد میں کاٹتی ہے، یعنی ایڈوانس  کی سہولت فراہم کرنے کا عوض ہے جو کہ جائز ہے، اس لیے ایسی موبائل کمپنیوں سے ایڈوانس کی سہولت حاصل کرنا اور اس کے عوض کمپنی کا سروس چارجز (زائد) وصول کرنا جائزہے، تاہم  زیادہ  بہتر اوراحتیاط اسی میں ہے کہ حتی الامکان ایڈوانس کی سہولت حاصل نہ کی جائے۔''فتاوی شامی'' (6/ 4):'' وشرعاً (تمليك نفع) مقصود من العين (بعوض)''۔  فقط واللہ اعلم
                                                  
عنوان: ھندوستان میں سود کا لین دین
سوال: ہندمیں انشورنس کے پریمیم میں سودی رقم بھر سکتے ہیں؟
جواب: آیاتِ قرآنیہ اور احادیثِ مبارکہ میں سود کے بارے میں وارد ہونے والی سخت اور مطلق وعیدوں کی روشنی میں راجح اور مفتیٰ بہ قول کے مطابق سودی رقم کا کسی بھی قسم کا لین دین کسی بھی جگہ جائز نہیں ہے، نہ دار الاسلام میں اور نہ ہی دار الحرب میں، اگر کسی کے پاس غلطی سے کہیں سے سودی رقم آجائے تو اس کا حکم  یہ ہے   کہ اس رقم کے اصل مالک کو وہ رقم واپس کردی جائے، لیکن اگر اصل مالک تک پہنچانا ممکن نہ ہو تو پھر اس رقم کو غرباء و مساکین پر بغیر ثواب کی نیت سے صدقہ کر دیا جائے، سودی رقم کو انشورنس کے پریمیم (قسط) میں جمع کروانا جائز نہیں ہے، بلکہ انشورنس کی تمام اقسام چوں کہ سود اور قمار(جوے) کا مجموعہ ہے ؛ اس لیے اس میں حلال پیسہ جمع کرانا بھی ناجائز ہے اور انشورنس اسکیم سے کسی بھی قسم کا فائدہ اٹھانا بھی ناجائز ہے۔''امداد المفتیین'' میں ہے:'' سوال۔۔ کیا ہندوستان میں آج کل سرکاری بینک اور ڈاک خانہ اور غیر مسلموں سے سود لینا جائز ہے یا نہیں؟جواب: دار الحرب میں غیر مسلموں سے سود لینے میں اختلاف ہے، امام اعظم اور امام محمد رحمہما اللہ  جائز فرماتے ہیں اور جمہور علماء اور امام مالک اور امام شافعی اور امام احمد اور حنفیہ میں سے امام ابو یوسف رحمہم اللہ حرام فرماتے ہیں، روایات اور آیات قرآن کریم میں بظاہر مطلقاً سود کی حرمت اور سخت وعیدیں مذکور ہیں ؛اس لیے احتیاط یہی ہے کہ ناجائز قرار دیا جائے۔سود لینا کسی سے جائز نہیں مسلمان ہو یا ہندو۔ احتیاطی فتویٰ یہی ہے۔(کتاب الربوٰ و القمار، ص :۷۰۶ ،درا الاشاعت )کذا فی امداد الفتاویٰ، کتاب الربوٰ ، سوال: ۲۰۳ ، ج: ۳ ؍ ۱۵۳  ط:مکتبہ دار العلوم کراچیکذا فی ’’تحذیر الاخوان عن الربوٰ فی الہندوستان، ص: ۵۔ فقط واللہ اعلم
                                                  
عنوان: مالِ مضاربت سے رکشہ لے کر چلایا، تو آمدن کی تقسیم کیسے ہوگی؟
سوال: مضارب نے رکشا خرید لیا اور اس کو چلاکرکچھ پیسے جمع کیے، آیا اس رقم میں رب المال کا حصہ ہے؟
جواب: مضارب نے رب المال کے دیے ہوئے مال سے رکشا خریدا ہے تو  یہ رکشا رب المال کی ملکیت ہے اور اس سے حاصل  ہونے والی کمائی میں فریقین کا  اتنا ہی حصہ ہے جتنا ان دونوں کے درمیان معاہدہ کے وقت طےہوا تھا۔فقط واللہ اعلم
                                                  
عنوان: گروی رکھنا اور اس سے قرض خواہ کا اپنا حق وصول کرنا
سوال: کوئی چیز گروی رکھ کر اس کے بدلے میں پیسے لینا اوروقت طے کرنا کہ اس وقتِ مقررہ پر پیسے نہ ادا کر سکنے کی صورت میں چیز اس کی،  اس کے بارے میں شرعی حکم کیا ہے؟
جواب: کسی سے قرض لے کر اس کے پاس کوئی چیز گروی رکھوانا جائز ہے، اور  جس کے پاس  کوئی  چیز گروی رکھی جائے وہ اس کا مالک نہیں ہوتا، نہ اس کو استعمال کرنے کی اجازت ہے، اگر اس دوران گروی رکھی ہوئی چیز سے استفادہ کیا تو یہ سود کے حکم میں اور ناجائزہوگا۔ لہٰذا  قرض کی مدّت پوری ہونے پر اولاً قرض خواہ کو چاہیے کہ مالک سے قرض کا مطالبہ کرے، اگر قرض وصول نہ ہو تو مالک کی اجازت سے اس چیز کو فروخت کرکے اپنا قرض وصول کرلے تو  شرعاً اس کی اجازت ہوگی، اور اس کے بعد اگر کچھ رقم بچ جائے تو  زائد رقم اس کو واپس کرنا ضروری ہوگا۔فقط واللہ اعلم
                                                  
عنوان: غیر قانونی طریقے سے بیرون ملک جا کر پیسہ کمانا
سوال: غیر قانونی طریقے سے بیرون ملک جا کر پیسہ کمانا کیسا ہے؟
جواب: بیرون ملک سے مراد اگر غیر مسلم ملک ہے تو مسلمانوں کے ملک میں روز گار کے مواقع موجود ہوتے ہوئے غیر مسلم ملک میں صرف معاش کے لیے جانا اسلام میں پسندیدہ نہیں ہے، البتہ اگر دارالاسلام میں مواقع نہ ہوں اور غیر مسلم ملک میں جاکر ایمان، دینی احکام اور اسلامی تہذیب وآداب کی حفاظت کے ساتھ کمانا ممکن ہو تو اس کی اجازت ہوگی۔ لیکن اس کے لیے غیر قانونی طریقہ اختیار کرکے اپنی عزت کو خطرے میں ڈالنا کسی طرح بھی مناسب نہیں ہے، اسلام نے مسلمان کی عزت کا بہت خیال رکھا ہے لہٰذا مسلمان کو بھی اپنی عزت کا پورا خیال رکھنا چاہیے، اگر کوئی شخص غیر قانونی طریقے سے بیرون ملک جا کر پیسہ کمائے گا تو  اس میں انسان کی  عزت  کو خطرہ ہو گا، البتہ اگر اس طرح جا کر پیسہ کمائے گا تو پیسہ حلال ہو گا۔ فقط واللہ اعلم
                                                  
عنوان: میراث کی رقم کی تقسیم
سوال: ایک صاحب نے اپنے ترکے میں ایک پلاٹ جس کی مالیت ایک کروڑ ستر لاکھ روپے  چھوڑا ہے، پس ماندگان میں ایک بیوہ تین بیٹے اور چار بیٹیاں ہیں، ان کے حصے میں کتنی کتنی رقم آئے گی؟
جواب: اگر مرحوم کے والدین حیات نہیں ہیں تو  ایک کروڑ ستر لاکھ روپے میں سے 2125000روپے بیوہ کو ،2975000 روپے ہر بیٹے کو اور1487500 روپے ہر یٹی کو ملیں گے۔ فقط واللہ اعلم
                                                  
عنوان: ڈالر کی خریدوفروخت کے ذریعے منافع کمانے کا حکم
سوال: کیا ڈالر کو خرید کر رکھنا اور بعد میں ریٹ مہنگا ہوجانے کے بعد بیچ کر منافع کمانا حلال ہے؟
جواب: ڈالر کو یا کسی بھی کرنسی کو خرید کر رکھنا اور پھر اس کے ریٹ مہنگے ہوجانے کے بعد اسے بیچ کر نفع کمانا حلال ہے، البتہ کرنسی کے بدلے کرنسی کی جو بیع  ہوتی ہے اس کی حیثیت بیع صرف کی ہے اس لیے اس طرح کی بیع میں ادھار جائز نہیں ہے، بلکہ ضروری ہے کہ سودا نقد کیا جائے اور مجلس عقد میں ہی ہاتھ کے ہاتھ ہی جانبین سے عوضین پر قبضہ بھی ہوجائے ،ورنہ بیع فاسد ہوجائے گی۔اور اگر ایک ہی ملک کی کرنسی کا اسی ملک کی کرنسی کے عوض معاملہ کیا جائے تو سودا نقد ہونے کے ساتھ ساتھ جانبین سے برابری بھی شرط ہوگی، ورنہ سود ہوجائے گا۔الدر المختار وحاشية ابن عابدين (رد المحتار) (5/ 257)'' (هو) لغةً: الزيادة. وشرعاً: (بيع الثمن بالثمن) أي ما خلق للثمنية ومنه المصوغ (جنساً بجنس أو بغير جنس) كذهب بفضة، (ويشترط) عدم التأجيل والخيار و (التماثل) أي التساوي وزناً، (والتقابض) بالبراجم لا بالتخلية (قبل الافتراق)، وهو شرط بقائه صحيحاً على الصحيح، (إن اتحد جنساً وإن) وصلية (اختلفا جودةً وصياغةً) ؛ لما مر في الربا (وإلا) بأن لم يتجانسا (شرط التقابض) لحرمة النساء، (فلو باع) النقدين (أحدهما بالآخر جزافاً أو بفضل وتقابضا فيه) أي المجلس (صح)''۔ فقط واللہ اعلم
                                                  
عنوان: ڈالر کے ریٹ بڑھ جانے پر منافع
سوال: کیا ڈالر کو خرید کر محفوظ کرلینا، اور اس کے بعد اس کا ریٹ بڑھ جانے کے بعد اس کو بیچ کر منافع کمانا جائز ہے؟
جواب: جائز ہے۔ تاہم یہ ملحوظ رہے کہ  اگر ڈالر   کو   دیگر ممالک کی کرنسی کے بدلے فروخت کیا جارہا ہو تو  اس کو کمی زیادتی کے ساتھ فروخت کرنا تو جائز ہے، البتہ معاملہ نقد/ہاتھ در ہاتھ ہونا ضروری ہے، ادھار جائز نہیں ہے، اوراگر ایک ملک کے ڈالر کا تبادلہ اسی ملک کے ڈالر سے کیا جائے تو اس صورت میں ہاتھ در ہاتھ  (نقد) معاملہ کرنے کے ساتھ برابری بھی ضروری ہوگی۔ فقط واللہ اعلم
                                                  
عنوان: ایزی پیسہ اکاؤنٹ
سوال: ایزی پیسہ اکاؤنٹ  کے بارے میں جامعہ کا فتوی کیا ہے؟
جواب: ''ایزی پیسہ اکاؤنٹ  '' ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں استعمال۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، جس   سے آپ اپنے موبائل وغیرہ میں وصول کرسکتے ہیں۔اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دیے جانے والے فری منٹس وصول کرنا اور ان کا استعمال کرنا جائز نہیں ہے، اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔اگر کوئی کمپنی اس طرح کا '' ایزی پیسہ اکاؤنٹ'' بنائے جس میں صرف اصل جمع کردہ رقم کے برابر ہی استفادہ کیا جاسکتاہو، اضافی کوئی نفع نہ دیا جاتاہو تو  ایسے اکاؤنٹ سے فائدہ اٹھانا جائز ہوگا۔ فقط واللہ اعلم
                                                  
عنوان: عدالتی خلع کے بعد عدت کی مدت
سوال: میری بہن 20 دسمبر 2017 سے ہمارے پاس ہے،  عدالت میں خلع کا کیس دائر کیا جو 2 جولائی 2018 کو ہو گیا، اب وہ کتنی دیر عدت میں رہے گی؟
جواب: خلع دیگر مالی معاملات کی طرح  ایک مالی معاملہ ہے، جس طرح دیگر  مالی معاملات  معتبر ہونے کے لیے جانبین ( عاقدین) کی رضامندی ضروری ہوتی ہے، اسی طرح خلع  معتبر ہونے کے لیے بھی زوجین ( میاں بیوی) کی رضامندی ضروری ہے۔شوہر کی اجازت اور رضامندی کے بغیر  بیوی اگر عدالت سے خلع لے لے اور عدالت اس کے  حق میں یک طرفہ خلع کی  ڈگری جاری کردے تو شرعاً ایسا خلع معتبر نہیں ہے، اس سے نکاح ختم نہیں ہوتا۔لہذا صورتِ مسئولہ میں  اگر آپ کی بہن نے عدالت سے یک طرفہ خلع لیا ہے، جس میں شوہر کی رضامندی یا اجازت شامل نہیں تھی تو ایسا خلع معتبر ہی نہیں ہوا، دونوں کا نکاح قائم ہے، جب نکاح باقی ہے عدت کا سوال ہی نہیں۔اور اگر مذکورہ خلع شوہر کی اجازت اور رضامندی سے ہوا، یا شوہر نے  خلع کے کاغذات پر دستخط کردیے تو یہ خلع درست ہوگیا، اور ایک طلاقِ بائن واقع ہوگئی ہے،  ایسی صورت میں آپ کی بہن کی عدت مکمل تین ماہواریاں ہیں اگر حمل نہ ہو، اگر حمل ہو تو عدت وضعِ حمل ہے۔فقط واللہ اعلم
                                                  
عنوان: غیر قانونی طریقہ سے باہر ملک  نوکری کے لیے جانا
سوال: باہر نوکری کی غرض سے غیر قانونی طریقے سے جانا کیسا ہے؟
جواب: اگر اپنے  ملک میں معاشی وسائل موجود ہیں اور  روزگار مل سکتا ہے  تو صرف زیادہ مال کمانے اور عیش وعشرت کے ساتھ زندگی گزارنے  کی غرض سے غیر مسلم ملک جانا درست نہیں،  اور اگر اپنے  ملک میں معاشی وسائل کا فقدان ہو اور روزگار کا انتظام نہ ہورہا ہو، اور بیرونِ ملک میں اپنے دین وایمان کا خطرہ نہ ہو تو اجازت ہے، لیکن اس کے لیے غیر قانونی راستہ اختیار کرنا اپنے آپ کو ذلت کے  خطرے میں ڈالنا اور قانون کی خلاف ورزی ہے،  اس لیے اس سے اجتناب ضروری ہے۔كنز العمال (3/ 802)
8807- '' الوضين بن عطاء عن يزيد بن مرثد عن أبي بكر الصديق رضي الله عنه قال: قال رسول الله صلى الله عليه وسلم: لا يحل لمؤمن أن يذل نفسه. قيل: وما إذلال نفسه يا رسول الله؟ قال: يعرض نفسه لإمام جائر''. السلفي في انتخاب حديث الفراء''.
8808- ''عن علي رضي الله عنه قال: قال رسول الله صلى الله عليه وسلم: ليس للمسلم أن يذل نفسه، قالوا: يا رسول الله، وكيف يذل نفسه؟ قال: يتعرض من البلاء لما لا يطيق''. "طس".''فقط واللہ اعلم
                                                  
عنوان: بینک منافع سے گھر کے بیت الخلاء بنانا
سوال: بینک سے ویاج (سود) کے روپے ملتے ہیں، اس روپے کو ہم اپنے گھر کے ٹائلٹ (بیت الخلا) بنانے میں استعمال کرسکتے ہیں ؟
جواب: بینک منافع  کے نام سے جو کچھ دیتا ہے شرعاً وہ سود کے حکم  میں  ہے، اور سود لینا، دینا دونوں  ناجائز اور حرام ہے، سودی معاملات کرنے والوں پر  رسول اللہ ﷺ نے لعنت  کی ہے ، اگر کبھی بینک میں ضرورتاً رقم رکھوانا بھی پڑے تو ایسے اکاؤنٹ میں رکھنا ضروری ہے جس پر منافع(سود) نہ ملتا ہو، الغرض اگر سودی اکاؤنٹ میں رقم رکھوالی گئی تو سب سے پہلے ایسے   اکاؤنٹ کو  ختم کروائیں  اور توبہ واستغفار کریں ،  اس  اکاؤنٹ سے صرف اپنی اصل رقم وصول کرلیں ، اس پر ملنے والا منافع  (سود )  وصول ہی نہ کریں ، اس لیے کہ سود کا استعمال  جس طرح ناجائز ہے ، اسی طرح  سود کا وصول کرنا بھی ناجائز اور حرام ہے، اور اگر لاعلمی میں وصول کرلیا ہو اور واپس نہ کرسکیں  تو  اسے ثواب کی نیت کے بغیر   غرباء وفقراء میں تقسیم  کردینا ضروری ہے، اس رقم سے  گھر کے بیت الخلا وغیرہ بنانا جائز نہیں ہے۔فقط واللہ اعلم
                                                  
عنوان: پینٹ شرٹ کا کاروبار کرنے کا حکم
سوال: مردانہ پینٹ شرٹ، جینز وغیرہ کا کاروبار شرعاً کیسا ہے؟
جواب: اگر پینٹ شرٹ اور جینز وغیرہ اس طرح بنائی گئی ہوں کہ اس سے جسم کی ساخت واضح نہ ہوتی ہو اور ستر نہ کھلتاہو تو ایسی صورت میں اس کا کاروبار کرنا جائز ہے  ، اور اس سے حاصل ہونے والی آمدنی بھی حلال ہوگی ۔  لیکن اگر اس کی بناوٹ ایسی ہو کہ اس سے جسم کی ساخت واضح ہوتی ہو  یعنی اسکن فٹنگ ہو یا ستر کا حصہ کھلتاہو تو ایسی صورت میں اس کے پہننے کی طرح اس کا کاروبار کرنا بھی درست نہ ہو گا۔بہرصورت  صلحاء کا لباس چوں کہ قمیص شلوار ہے ؛ اس لیے اس کی ترویج کی نیت سے اگر پینٹ شرٹ کے بجائے قمیص شلوار کا کاروبار کیا جائے تو   زیادہ بہتر ہو گا۔ فقط واللہ اعلم
                                                  
عنوان: مروجہ اسلامی بنکاری کا حکم
سوال: میزان بنک مضاربہ اکاؤنٹ میں کیا انٹرسٹ ( سود) ہے؟
جواب: مروجہ اسلامی بنکاری اب تک سود سے پاک  نہیں ہے ؛ لہذا کرنٹ اکاؤنٹ کے علاوہ باقی معاملات سے اجتناب ضروری ہے۔ فقط واللہ اعلم
                                                  
عنوان: کوئی چیز فروخت کرتے ہوئے نفع رکھنے کی شرعی حد
سوال: میں نے ایک چیز  تین ہزار میں خریدی ہے، اور اب میں اس کو ایک لاکھ میں فروخت کرنا چاہتا  ہوں، کیا یہ ظلم ہے یا نہیں؟
جواب: عمومی اشیاء اور عمومی حالات میں کسی چیز کو خریدنے کے بعد آگے فروخت پر نفع کی کوئی مقدار شرعاً متعین نہیں ہے۔البتہ خوراک اور غذائی اجناس  کی اگر قلت ہو تو بحرانی حالت میں ذخیرہ اندوزی کی طرح اناج وغیرہ کو مارکیٹ ریٹ کے اوپر آدھے سے زیادہ نفع پر بیچنا جائز نہیں ہوگا، مثلاً: مارکیٹ میں جو چیز سو روپے کی ہو اسے ایک سو پچاس یا اس سے زیادہ کا بیچنا درست نہیں ہوگا، بلکہ اس حالت میں مارکیٹ ریٹ یا ہوسکے تو اس سے بھی کم نفع پر فروخت کرنے کو شریعت نے پسند کیاہے۔ حدیثِ مبارک کا مفہوم ہے: بدترین بندہ ہے ذخیرہ اندوز، اگر اللہ تعالیٰ نرخ ارزاں کردے تو غمگین ہوتا ہے، اور اگر نرخ گراں کردے تو خوش ہوجاتاہے۔ شدید غذائی بحران کی حالت میں حاکمِ وقت کو انصاف مدِّ نظر رکھتے ہوئے نرخ متعین کرنے کا بھی حق ہے۔بہرحال  اگر غذا کا بحران نہ ہو یا ایسی اشیاء جن پر زندگی کا گزران اور مدار نہ ہو، ان کی فروخت میں نفع کی کوئی حد مقرر نہیں ہے، تاہم حرص وہوس شریعت میں ایک ناپسندیدہ خلق (وصف) ہے، دنیا کی محبت اور لالچ  دل کے گناہ ہیں، اس لیے عمومی احوال میں بھی مارکیٹ ریٹ یا اس سے کسی قدر  کمی بیشی کے ساتھ اشیاء فروخت کرنی چاہییں۔ فقط واللہ اعلم
                                                  
عنوان: میرث کی تقسیم کی ایک صورت
سوال: زید کی وفات کے بعد اس کے ورثا ء میں اس کی والدہ اس کی بیوی اور ایک بہن ہیں ، اولاد کوئی بھی نہیں ، اس کے ترکے کی تقسیم کس طرح سے ہوگی؟
جواب: ذکر کردہ صورت میں شرعی تقسیم اس طرح ہوگی کہ کل مال کو 13 حصوں میں تقسیم کرکے 3 حصے بیوہ کو،4 حصے والدہ کو اور 6 حصے بہن کو ملیں گے۔فقط واللہ اعلم
                                                  
عنوان: بینک کے منافع کا مصرف
سوال: بینک سے ویاج (سود) کا پیسہ ملتا ہے، اس کو اپنے گھر کے بیت الخلا  بنانے میں استعمال کرسکتے ہیں؟
جواب: بینک منافع  کے نام سے جو کچھ دیتا ہے شرعاً وہ سود کے حکم  میں  ہے، اور سود لینا، دینا دونوں  ناجائز اور حرام ہے، سودی معاملات کرنے والوں پر  رسول اللہ ﷺ نے لعنت  کی ہے ، اگر کبھی بینک میں ضرورتاً رقم رکھوانا بھی پڑے تو ایسے اکاؤنٹ میں رکھنا ضروری ہے جس پر نفع(سود) نہ ملتا ہو، الغرض اگر سودی اکاؤنٹ میں رقم رکھوالی گئی تو سب سے پہلے ایسے   اکاؤنٹ کو  ختم کروائیں  اور توبہ واستغفار کریں ،  اس  اکاؤنٹ سے صرف اپنی اصل رقم وصول کرلیں ، اس پر ملنے والا منافع  (سود )  وصول ہی نہ کریں ، اس لیے کہ سود کا استعمال  جس طرح ناجائز ہے ، اسی طرح  سود کا وصول کرنا بھی ناجائز اور حرام ہے، اور اگر واپس نہ کرسکیں  تو  اسے ثواب کی نیت کے بغیر   غرباء وفقراء میں تقسیم  کردینا ضروری ہے، اس رقم سے  گھر کے بیت الخلا وغیرہ بنانا جائز نہیں ہے۔فقط واللہ اعلم
                                                  
عنوان: ایزی پیسہ کا کاروبار کرنا
سوال: ایزی پیسہ کا استعمال یا کاروبار کیسا ہے؟
جواب: رقم بھیجنے کی اجرت  بھیجی جانے والی رقم سے منہا نہ کی جائے ، بلکہ اجرت  الگ  سے طے کرکے لی جائے ، اور  مکمل رقم پہنچادی جائے تو اس طرح ایزی پیسہ کا کاروبار جائز ہے۔ فقط واللہ اعلم
                                                  
عنوان: سند رکھوانے کے بدلے تنخواہ وصول کرنا
سوال: ایک کمپنی جو صرف انجینئر سے ان کی اسناد لیتی ہے اور کام پر نہیں رکھتی، بس ان کو ان کی سند کے بدلے ہر مہینہ رقم ملتی ہے اور وہ کمپنی اپنی مشہوری کے لیے دنیا کو وہ اسناد دکھاتی ہے کہ ہمارے پاس اتنے انجیئنر ہیں . پوچھنا یہ ہےکہ کمپنی کا اس طرح کرنا کیسا ہے؟ اور اس سند پر ہر مہینہ رقم لینا کیسا ہے ?
جواب: سوال میں مذکور کمپنی کا معاملہ جھوٹ اور دھوکا دہی پر مشتمل ہونے کی وجہ سے شرعاً جائز نہیں ہے، اسی طرح انجینیرز کا بغیر کوئی کام کیے صرف سند رکھوانے کے بدلے ہر مہینے تنخواہ کی مد میں رقم لینا بھی درست نہیں ہے، کمپنی اور انجینیرز کے درمیان مذکورہ معاملہ اجارہ فاسدہ ہے۔الدر المختار وحاشية ابن عابدين (رد المحتار) (6/ 4)'' هي) لغةً: اسم للأجرة، وهو ما يستحق على عمل الخير، ولذا يدعى به، يقال: أعظم الله أجرك. وشرعاً (تمليك نفع) مقصود من العين (بعوض) حتى لواستأجر ثياباً أو أواني ليتجمل بها أو دابةً ليجنبها بين يديه أو داراً لا ليسكنها أو عبداً أو دراهم أو غير ذلك لا ليستعمله بل ليظن الناس أنه له، فالإجارة فاسدة في الكل، ولا أجر له ؛ لأنها منفعة غير مقصودة من العين، بزازية، وسيجيء۔ (قوله: ولا أجرة له) أي ولو استعملها فيما ذكره، وقولهم: إن الأجرة تجب في الفاسدة بالانتفاع، محله فيما إذا كان النفع مقصوداً۔فقط واللہ اعلم
                                                  
عنوان: انٹرنیٹ کیبل کنکشن کے کاروبار کا حکم
سوال: انٹرنیٹ کیبل کے کنکشن کا کاروبار کرنا درست ہے؟ راہ نمائی فرمائیں!
جواب: کیبل انٹرنیٹ کے کاروبار کی گنجائش ہے ؛ کیوں کہ انٹرنیٹ کا استعمال صحیح مقاصد کے لیے بھی ہوتاہے، کنکشن لے کر جو غلط استعمال کرے گا اس کے گناہ کا ذمہ دار وہ ہوگا۔'' إذا اجتمع المباشر والمتسبب أضیف الحکم إلی المباشر''۔ (الأشباه والنظائر۵۰۲جدید، شرح الحموي۴۰۴)فقط واللہ اعلم
                                                  
عنوان: میزان بینک سے گھر بنانے کے لیے قرضہ لینا
سوال: میں  میزان بینک سے  گھر  بنوانے کے لیے قرضہ  لینا چاہتا ہوں ، کیا یہ جائز ہے؟
جواب: ناجائز ہے،  مروجہ غیر سودی بینکوں  کا اگرچہ یہ دعویٰ ہے کہ وہ علماء کرام کی نگرانی میں  شرعی اصولوں کے مطابق کام کرتے ہیں ،  لیکن ملک کے اکثر جید اور مقتدر علماء کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً  ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے ۔فقط واللہ اعلم
                                                  
عنوان: بینک کے ساتھ کس حد تک معاملات کی اجازت ہے؟
سوال: بینک الفلاح کی کچھ برانچیں اسلامی اور کچھ سودی ہیں، اس بنک کے ساتھ بینکنگ ٹھیک ہے؟
جواب: مذکورہ بینک میں کرنٹ اکاؤنٹ کھلواسکتے ہیں، اس کے علاوہ دیگر معاملات سے اجتناب کریں۔ فقط واللہ اعلم
                                                  
عنوان: موبائل میں ایڈوانس لوڈ لینے کا حکم
سوال: کیا موبائل کی کسی بھی سم میں ایڈوانس لوڈ لینا جائز ہے؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) توایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلم
                                                  
عنوان: آٹا کے ادھار لینے کا حکم
سوال: ایک گھر والے دوسرے سے ایک برتن میں(جام)آٹا لیتے ہیں، اور دوسرے گھر والے اس کو بعد میں دیتے ہیں توکیا اس میں ادھار جائز ہے ؟ اگر جائز ہے تو اس کی کیا دلیل ہے ؟
جواب: واضح رہے کہ آٹا، چینی اور اس طرح کی دیگر اشیاء جن کی لین دین ناپ کر یا تول کر ہوتی ہے، جن کو اشیاء ربویہ بھی کہا جاتا ہے ان کی بیع ( خرید و فروخت ) میں تو یہ بات لازم ہے کہ ہاتھ در ہاتھ ہو، ادھار نہ ہو، ورنہ سود لازم آئے گا اور اگر دونوں طرف سے جنس ایک ہو تو برابری ہونا بھی لازم ہے، البتہ قرض کے طور پر جو لین دین ہوتا ہے اس میں  ہاتھ در ہاتھ ہونا ضروری نہیں ہے ، بلکہ اس میں ادھار جائز ہے۔لہذا اگرایک گھر والے ضرورت پڑنے پر  دوسرے گھر والوں سے آٹا، چینی وغیرہ بطور قرض لیتے ہوں اور بعد میں اتنی ہی مقدار لوٹا دیتے ہوں تو چوں کہ یہ قرض کا معاملہ ہے؛ اس لیے اس میں ادھار  جائز ہے، یہ خریدوفروخت کا معاملہ نہیں ہے، چنانچہ جس طرح رقم بطورِ قرض لے کر کچھ عرصے بعد واپس کرنا درست ہے، اسی طرح ان اشیاء کو بطورِ قرض لے کر کچھ مدت بعد لوٹانا درست ہے۔دوسری وجہ یہ ہے کہ یہ اشیاء بسااوقات اتنی کم ہوتی ہیں کہ کیل اوروزن کے تحت نہیں آتیں، اس وجہ سے بھی پڑوس میں ان کا لین دین جائز ہے۔فقط واللہ اعلمفتاویٰ شامی میں ہے:'' فصل في القرض: (هو) لغةً: ما تعطيه لتتقاضاه، وشرعاً: ما تعطيه من مثلي لتتقاضاه، وهو أخصر من قوله: (عقد مخصوص) أي بلفظ القرض ونحوه، (يرد على دفع مال) بمنزلة الجنس، (مثلي) خرج القيمي، (لآخر ليرد مثله) خرج نحو: وديعة وهبة.(وصح) القرض (في مثلي) هو كل ما يضمن بالمثل عند الاستهلاك ۔۔۔ (فيصح استقراض الدراهم والدنانير وكذا) كل (ما يكال أو يوزن أو يعد متقارباً فصح استقراض جوز وبيض) وكاغد عدداً (ولحم) وزناً وخبز وزناً وعدداً كما سيجيء ۔۔۔ (قوله: في مثلي) كالمكيل والموزون والمعدود المتقارب كالجوز والبيض''.  (کتاب البیوع، باب المرابحۃ و التولیۃ، فصل فی القرض، ج:۱۶۱، ۱۶۲، ۱۶۷ ،ط:سعید)فتاویٰ عالمگیری میں ہے:'' ويجوز القرض فيما هو من ذوات الأمثال كالمكيل والموزون، والعددي المتقارب كالبيض، ولا يجوز فيما ليس من ذوات الأمثال كالحيوان والثياب، والعدديات المتفاوتة''۔(کتاب البیوع، الباب التاسع عشر فی القرض و الاستقراض، ج: ۳ ؍ ۲۰۱ ، ۲۰۲ ،ط: رشیدیة ) فقط واللہ اعلم
                                                  
عنوان: سم میں ایڈوانس رقم منگوانا
سوال: سم میں بیلنس ختم ہونے کی صورت میں ایمرجنسی میں ایڈوانس لینا گناہ کے زمرے میں آتا ہے ؟
جواب: موبائل کمپنی اضافی چارجز  اگر خدمت مہیا کرنے کے عوض وصول کرتی ہے تو جائز ہے، اوراگر قرض دے کر اس کا عوض وصول کرتی ہے تو سود ہے اور سخت گناہ ہے۔ فقط واللہ اعلم
                                                  
عنوان: اضافی کام کی اجرت لینا
سوال: آفس والے اگر باہر سے کام کرنے کے لیے مجھے بھیجتے ہیں تو اس کام میں زائد پیسے وصول کرنا کیسا ہے؟
جواب: اگر وہ کام آپ کی ملازمت کی مفوضہ ذمہ داریوں میں شامل نہیں ہیں ، بلکہ اضافی کام ہے تو  کام سے پہلے باقاعدہ اجرت طے کرکے ان سےطے شدہ اجرت لے سکتے ہیں۔ پہلے سے اجرت طے کیے بغیر یا غلط بیانی کرکے معاملہ کرنا درست نہیں ہے۔ فقط واللہ اعلم
                                                  
عنوان: بینک میں کام کرنے والوں کی تنخواہ حلال ہے؟
سوال: بینک میں کام کرنے والوں کی تنخواہ حلال ہے؟
جواب: بینک میں کام کرنے والوں کی تنخواہ حلال نہیں۔فقط واللہ اعلم
                                                  
عنوان: بیوہ، بھائی بہنوں کے درمیان تقسیمِ میراث کا طریقہ
سوال: ایک شخص نے میراث میں 21 لاکھ روپے چھوڑے ہیں، اس کے ورثاء میں بیوہ ،5 بھائی اور تین بہنیں ہیں، ان کے درمیان تقسیم کس طرح ہوگی؟
جواب: مذکورہ ورثاء میں تقسیمِ میراث کا شرعی طریقہ یہ ہے کہ کل ترکہ کو 52 حصوں میں تقسیم کرکے 13 حصے بیوہ کو،6،6 حصے ہر بھائی کو اور 3،3حصے ہر بہن کو ملیں گے، اس حساب سے  2100000 روپے میں  بیوہ کو 525000 روپے ،ََ 247307.69 ہربھائی کو اور121153.84روپے ہر بہن کو ملیں گے۔یہ تقسیم اس صورت میں ہے کہ بہن بھائیوں سے مراد مرحوم کے بہن بھائی ہوں ،اگربہن بھائیوں سے مراد مرحوم کی اولاد ہوتو پھر تقسیم بدل جائے گی۔چوں کہ میراث میں رشتے بیان کرنے کا اعتبار میت کی نسبت سے ہوتاہے، اس ضابطے کے مطابق میت کے بہن بھائیوں میں میراث کی تقسیم لکھ دی گئی ہے۔ فقط واللہ اعلم
                                                  
عنوان: بینک سے ایڈوانس سیلری لینے کا حکم
سوال: بینک جو ایڈوانس سیلری دیتی ہے، ملازمین کو اس کی شرعی حیثیت کیا ہے؟
جواب: ''ایڈوانس سیلری'' سے مراد وہ  قرضہ جات ہیں جو مختلف بینک اپنے اپنے اصولوں کے مطابق اپنے ملازمین کوایڈوانس سیلری کے نام سے  فراہم کرتی ہیں،اور بعد ازاں وہ قرضہ جات سود کے ساتھ واپس لیتی ہیں، ان قرضہ جات کا حصول اور ان پر سود کی ادائیگی جائز نہیں ہے۔نیزنفسِ مسئلہ سےقطع نظر بینک کی ملازمت کرنا اور بینک سے تنخواہ وصول کرناہی شرعاً جائز نہیں ہے۔فقط واللہ اعلم
                                                  
عنوان: خدمت کے عوض اجرت لینے کا حکم
سوال: ایک شخص بینک جاتے وقت لوگوں سے پیسے وصول کرتا ہے کہ ١٠٠ روپے کے بدلے آپ لوگو ں کو ١٠٠ روپے کے نۓ نوٹ ملیں گے، لیکن آپ لوگ مجھے ١٠ روپے اضافی دیں گے یہ راستے کا خرچہ ہوگا آیاایسا کرنا درست ہے؟
جواب: اگر اضافی دس روپے راستہ کا خرچہ اور خدمت کے عوض ہوں تو  ایسا کرنا جائز ہے۔ فقط واللہ اعلم
                                                  
عنوان: قسطوں کی چیز لیٹ ہونے پر جرمانہ لینا / اسکول کالج کی لیٹ فیس
سوال: قسطوں کی چیز لیٹ ہونے پر جرمانہ کی کیا حیثیت ہے؟ اور ہم لیٹ نہیں ہوتے اور جرمانہ ادا نہیں کیا، دوسری صورت میں لیٹ ہونے پر شرط لاگو ہوجاتی ہے؟ اسکول کالج کی لیٹ فیس پر جرمانہ کی کیا حیثیت ہے؟
جواب: یہ معاہدہ کرنا کہ اگر قسطوں میں تاخیر ہوگی تو جرمانہ بھرا جائے گا جائز نہیں، اگرچہ وقت پر قسطیں بھری جائیں، کیوں کہ ناجائز معاملے کا معاہدہ کرنا بھی ناجائز ہے۔ جب معاہدہ ناجائز ہے تو تاخیر کی صورت میں جرمانہ لینا بدرجہ اولیٰ ناجائزہوگا۔اسکول والوں کا بھی لیٹ فیس پر جرمانہ لیناجائز نہیں۔تفسير القرطبي (5 / 418) ط: دار الكتب المصرية  القاهرة'' ﴿ إِنَّكُمْ إِذاً مِثْلُهُمْ ﴾ فدل بهذا على وجوب اجتناب أصحاب المعاصي إذا ظهر منهم منكر، لأن من لم يجتنبهم فقد رضي فعلهم، والرضا بالكفر كفر، قال الله عز وجل: ﴿ إِنَّكُمْ إِذاً مِثْلُهُمْ﴾. فكل من جلس في مجلس معصية ولم ينكر عليهم يكون معهم في الوزر سواء، وينبغي أن ينكر عليهم إذا تكلموا بالمعصية وعملوا بها، فإن لم يقدر على النكير عليهم فينبغي أن يقوم عنهم حتى لا يكون من أهل هذه الآية. وقد روي عن عمر بن عبد العزيز رضى الله عنه  أنه أخذ قوماً يشربون الخمر، فقيل له عن أحد الحاضرين: إنه صائم، فحمل عليه الأدب وقرأ هذه الآية: ﴿ إِنَّكُمْ إِذاً مِثْلُهُمْ﴾ أي إن الرضا بالمعصية معصية، ولهذا يؤاخذ الفاعل والراضي بعقوبة المعاصي حتى يهلكوا بأجمعهم. وهذه المماثلة ليست في جميع الصفات، ولكنه إلزام شبه بحكم الظاهر من المقارنة، كما قال: فكل قرين بالمقارن يقتدي''۔ فقط واللہ اعلم
                                                  
عنوان: آفس کا کام کرکے زیادہ رقم کا بل بنانا
سوال: آفس کا کام میں اپنے کزن کی دکان سے کرواتا ہوں، کیا میں اس میں اپنا کمیشن رکھ سکتا ہوں؟ میرے کزن کو یہ بات معلوم ہے کہ میں بل زیادہ کا بنا کر دیتا ہوں!
جواب: آفس والے اگر آپ سے کوئی کام کرنے کا کہیں  تو آپ   اس متعلقہ کام میں ان کے وکیل ہیں ، لہذا اس کام میں جتنا خرچہ آئے یا جتنی رقم میں وہ  کام ہوجائے اتنی ہی رقم  آپ کمپنی سے لے سکتے ہیں ، کام کم رقم میں کرواکر زیادہ رقم کا بل بنانا خیانت اور دھوکا دہی ہے ،  جو ناجائز ہے،  اگر آپ کا کزن یہ بات جانتے ہوئے بھی آپ کے لیے زیادہ رقم کا بل بناتا ہے تو وہ بھی گناہ کے کام میں تعاون کی وجہ سے گناہ گار ہوگا۔فقط واللہ اعلم
                                                  
عنوان: قرض کی واپسی کے وقت زیادہ ادا کرنا
سوال: ایک شخص کسی کو بطورِ قرض رقم دیتا ہے ، رقم پانچ سال بعد واپس ملتی ہے، پانچ سال بعد رقم کی وہ قیمت نہیں رہتی جو پانچ سال قبل تھی۔ قرض دار اس رقم سے کاروبار کرتا رہا اور اپنا سرمایہ بڑھاتا رہا جب کہ قرض خواہ کو جب وہ رقم واپس ملے گی تو اس رقم کی مالیت گھٹ چکی ہوگی۔ اب سوال یہ ہے کہ کیا قرض دار بغیر کسی معاہدہ اور مطالبہ کے قرض خواہ کو رقم واپس کرتے وقت اضافہ کرکے دے سکتا ہے؟ نیز شرعاً   کیا قرض دار کو ایسی کوئی  ترغیب بھی ہے؟
جواب: قرض  کے بارے میں شرعی ضابطہ یہ ہے کہ جتنا قرض لیاجائے اتنی ہی مقدار قرض دار پر واپس کرنالازم ہے، چاہے جتنے عرصے بعد واپسی ہو، قرض میں دی گئی رقم کی مالیت گھٹنے یا بڑھنے کا شریعت نے اعتبار نہیں کیا ہے، چنانچہ شریعت مطہرہ کا مسلمہ اصول ہے کہ’’الدیون تقضیٰ بأمثالها‘‘ یعنی قرضوں کی واپسی ان قرضوں کے مثل (برابر) سے ہی ہوگی، اسی لیے اگر قرض کی واپسی میں اضافہ کی شرط لگائی جائے تو وہ عین سود ہوگا۔ البتہ اگر  کسی پیشگی معاہدہ و شرط کے بغیر قرض دار خود سے قرض کی واپسی کے وقت قرض خواہ کا احسان مانتے ہوئے کچھ زیادہ ادائیگی کردے اور اضافے کے ساتھ ادائیگی کا عرف نہ ہو تو یہ اس کی طرف سے تبرع اور احسان ہوگا اور اس پر اسے اجر و ثواب بھی ملے گا، کیوں کہ حدیث میں بھی اس بات کی ترغیب دی گئی ہے، چنانچہ آپ ﷺ نے فرمایا :تم میں سے بہترین شخص وہ ہے جو قرض کی ادائیگی زیادہ اچھے طریقہ سے کرنے والا ہو۔  لہٰذا جس طرح وقت پر قرضہ ادا کرنا اس میں شامل ہے، اسی طرح  بلا شرط بطور تبرع کچھ بڑھا کر ادا کرنا بھی اچھے طریقہ سے ادا کرنے میں شامل ہے۔ لیکن یہ واضح رہے کہ قرض خواہ صراحۃً یا اشارۃً یا کنایۃً زیادتی کا مطالبہ نہیں کرسکتا۔صحيح مسلم (3/ 1224)'' عن عطاء بن يسار، عن أبي رافع، أن رسول الله صلى الله عليه وسلم استسلف من رجل بكراً، فقدمت عليه إبل من إبل الصدقة، فأمر أبا رافع أن يقضي الرجل بكره، فرجع إليه أبو رافع، فقال: لم أجد فيها إلا خياراً رباعياً، فقال: «أعطه إياه، إن خيار الناس أحسنهم قضاءً»''۔ فقط واللہ اعلم
                                                  
عنوان: گاڑی کا انشورنس کرانا
سوال: گاڑی کا انشورنس جائز ہے یا نہیں؟
جواب: انشورنس سود ، جوےاور غرر (دھوکہ) کا مجموعہ ہے، یہ سب شرعاً حرام اور ناجائز ہیں،لہذا کسی بھی قسم کی انشورنس پالیسی حاصل کرنا شرعاً جائز نہیں ہے.فقط واللہ اعلم
                                                  
عنوان: قسطوں پرگاڑی لینا
سوال: قسطوں میں گاڑی لینا جائز ہے یانہیں؟
جواب: قسطوں پر گاڑی  کا لین دین (خواہ نقد کے مقابلے میں زیادہ قیمت پر ہی کیوں نہ ہو ) درست ہے، بشرطیکہ کل قیمت اور اور ادھار کی کل مدت  متعین کردی جائے، اور گاڑی  کسی سودی ادارے سے نہ خریدی جائے، نیز قسط کی ادائیگی میں تاخیر پر اضافی رقم ادا کرنے کی شرط نہ ہو۔ فقط واللہ اعلم
                                                  
عنوان: پارٹنر کے لیے تنخواہ لینا
سوال: ایک آدمی نے فیکٹری کھولی اور ایک آدمی کو ساتھ میں پارٹنر شپ پر رکھا، اور ان دونوں کے مال برابر ہیں، اور اس میں سے ایک آدمی اگر فیکٹری سے تنخواہ لینا چاہتا ہو تو کیا یہ جائز ہے؟
جواب: پارٹنر کے لیے فیکٹری سے بطور ملازم تنخواہ لینا جائز نہیں، البتہ اگر کاروبار میں عملاً شریک پارٹنر  اپنے نفع کی شرح زیادہ رکھ لے تو اس کی گنجائش ہے، یعنی فیصد یا حصص کی بنیاد پر عملاً شریک پارٹنر کا نفع زیادہ ہو، رقم کی صورت میں متعین نہ ہو۔ چناں چہ "مبسوط سرخسی" میں ہے:"والشريكان في العمل إذا غاب أحدهما أو مرض أو لم يعمل وعمل الآخر فالربح بينهما على ما اشترطا؛ لما روي أن رجلاً جاء إلى رسول الله صلى الله عليه وسلم فقال: أنا أعمل في السوق ولي شريك يصلي في المسجد، فقال رسول الله صلى الله عليه وسلم: "لعلك بركتك منه"، والمعنى أن استحقاق الأجر بتقبل العمل دون مباشرته والتقبل كان منهما وإن باشر العمل أحدهما، ألا ترى أن المضارب إذا استعان برب المال في بعض العمل كان الربح بينهما على الشرط أو لا ترى أن الشريكين في العمل يستويان في الربح وهما لا يستطيعان أن يعملا على وجه يكونان فيه سواء، وربما يشترط لأحدهما زيادة ربح لحذاقته وإن كان الآخر أكثر عملاً منه، فكذلك يكون الربح بينهما على الشرط ما بقى العقد بينهما وإن كان المباشر للعمل أحدهما ويستوي إن امتنع الآخر من العمل بعذر أو بغير عذر لأن العقد لا يرتفع بمجرد امتناعه من العمل واستحقاق الربح بالشرط في العقد".(11/287،دارالفکر)"فتاوی شامی" میں ہے:' (قوله: والربح إلخ) حاصله أن الشركة الفاسدة إما بدون مال أو به من الجانبين أو من أحدهما، فحكم الأولى أن الربح فيها للعامل كما علمت، والثانية بقدر المال، ولم يذكر أن لأحدهم أجراً ؛ لأنه لا أجر للشريك في العمل بالمشترك كما ذكروه في قفيز الطحان، والثالثة لرب المال وللآخر أجر مثله (قوله: فالشركة فاسدة) ؛ لأنه في معنى بع منافع دابتي ليكون الأجر بيننا، فيكون كله لصاحب الدابة؛ لأن العاقد عقد العقد على ملك صاحبه بأمره، وللعاقد أجرة مثله؛ لأنه لم يرض أن يعمل مجانا فتح'۔(4/326،دارالفکر)فقط واللہ اعلم
                                                  
عنوان: تکافل کروانے کا حکم
سوال: فیملی تکافل کے حوالے سے جو کمپنیاں کام کر رہی ہیں ان کے پاس اپنی بات جائز ثابت کرنے کے لیے دار العلوم کراچی کے فتاویٰ موجود ہیں تو کیا ان فتووں کی بنیاد پر تکافل کروانا جائز ہے؟
جواب: تکافل کے نام سے  انشورنس کے جو متبادل پیش کیے گئے ہیں ہماری تحقیق کے مطابق اس میں بھی وہی خرابیاں پائی جاتی  ہیں جو انشورنس میں پائی جاتی ہیں، اس لیے جس طرح انشورنس کروانا جائز نہیں اسی طرح تکافل کروانا بھی جائز نہیں۔ فقط واللہ اعلم
                                                  
عنوان: شوہر،چار بیٹوں اور دو بیٹیوں میں ترکہ کی تقسیم
سوال: عورت فوت ہو گئی ہے،  اب اس کے ورثاء کون کون ہیں ؟مثلاً: فاطمہ فوت ہوگئی ہے، اس کا شوہر زندہ ہے اور 4 بیٹے اور 2 بیٹیاں ہیں، اور ایک بھائی ہے اور تین بہنیں ہیں، اب ان میں کون کون وارثت کا حق دارہے ؟
جواب: مرحومہ کی وراثت کے حق دار اس کا شوہر،بیٹے اور بیٹیاں ہیں،بیٹوں کی موجودگی میں مرحومہ کے بھائی بہنوں کا میراث میں حق نہیں ہے۔مرحومہ کا ترکہ مذکورہ ورثاء میں اس طرح تقسیم کیا جائے گا:تجہیز و تکفین کا خرچہ نکالنے،اگر مرحومہ کے ذمہ کوئی قرض ہو  اُسے اداکرنے اور اگر مرحومہ نے کوئی جائز وصیت کی ہو اُسے ایک تہائی ترکہ سے پورا کرنے کے بعد باقی ترکہ منقولی و غیر منقولی کے چالیس حصے کرکے دس حصے شوہر کو،چھ حصے ہر بیٹے کو اور تین حصے ہر بیٹی کو ملیں گے۔مثلاً: سو روپے میں سے پچیس روپے شوہر کو ،پندرہ روپے ہر بیٹے کو اور ساڑھے سات روپے ہر بیٹی کو ملیں گے۔فقط واللہ خیر الوارثین
                                                  
عنوان: عورتوں کا بازار سے خریداری کرنا
سوال: کیا عورتیں شرعی پردہ میں  نکل کر از خود بازاروں سے خرید فروخت کر سکتی ہے یا نہیں؟
جواب: عورت کے لیے مجبوری کے وقت ضرورت کے مطابق گھر سے باہر نکلنا جائز ہے، اس لیے اگر واقعی مجبوری ہے تو عورت  شرعی پردہ کے ساتھ بازار سے  سامان  خرید کر لا سکتی ہے،  البتہ  بلاضرورت عورتوں کا  بازاروں میں گھومنا پھرنا درست نہیں ہے۔فقط واللہ اعلم
                                                  
عنوان: سودی قرضہ لینا/ سود سے سودی قرضہ چکانا
سوال: میں ایک یونیور سٹی میں نوکری کرتا ہوں، یونیور سٹی کے اندر ایک سرکاری بینک ہے جہاں سے سب کو تنخواہ ملتی ہے، اس بینک نے سرکاری حکم کے مطابق یونیور سیٹی کو دوسو کروڑ روپیہ دے دیا تاکہ اس سے وہاں کے نوکری کرنیوالوں کو مکان بنانے کے لیے دس پرسنٹ سود پر لون دے سکے، حال آں کہ اب ملک کے تمام بینک کے مقررہ سود بارہ پرسنٹ ہیں، اب میں نے تو وہ لون لےلیا، اور وہاں سے کچھ کام میں لگایا اور باقی سے سرکاری بونڈ خریدا، جس بونڈ سے جو سود آتا ہے اس سے لون کا جو سود ہے وہ مٹ جاتا ہے، اور جو اصل یعنی کہ جو روپیہ لیا تھا وہ میری تنخواہ سے کاٹ لیا جاتا ہے، اب سوال دو ہیں، ایک ہے کہ  سود سے سود کو مٹانا جا‎ئز ہے یا نہیں؟  دوسرا یہ کہ میں جو طریقہ اختیار کیا ہے  یہ کس قدر تک جا‎‎ئز ہے؟
جواب: واضح رہے کہ سودی قرضہ لینا جائز نہیں، نیز سرکاری بانڈز کی اصل رقم سے زائد  رقم بھی سود ہوتی ہے، اس لیے بانڈز خریدنا بھی جائز نہیں، سودی رقم اگر حاصل ہو گئی ہے تو  اصل مالک کو واپس کرنا شرعاً ضروری ہوتا ہے، اور اگر واپس کرنا ناممکن ہو تو ثواب کی نیت کے بغیر صدقہ کرنا ضروری ہوتا ہے۔صورتِ مسئولہ میں سودی قرضہ لینا آپ کے لیے شرعاً جائز نہیں تھا، نیز سرکاری بانڈزلینا بھی ناجائز تھا  اور جو طریقہ سودی قرضہ ادا کرنے کا اختیار کیا ہے وہ بھی درست نہیں ہے؛ لہذا جلد از جلد اس قرضہ سے چھٹکارا حاصل کرنا چاہیے اور اپنے اس عمل پر توبہ و استغفار کرنا ضروری ہے۔باقی سود کوسود سے مٹانے کا فلسفہ اسلامی نہیں ہے۔برائی کو برائی سے نہیں، بلکہ اچھائی سے مٹایاجاتا ہے۔  حضرت عبداللہ بن مسعود رضی اللہ عنہ سے مروی ایک حدیث میں رسول اللہ صلی اللہ علیہ وسلم کا ارشاد گرامی نقل کیا گیاہے:'' ۔۔۔ إن الله لایمحو السيء بالسيء، ولکن یمحو السيء بالحسن، إن الخبیث لایمحو الخبیث۔رواہ أاحمد''۔ (مشکاۃ،ص:242)یعنی اللہ تعالیٰ برائی کو برائی سے نہیں مٹاتے، بلکہ برائی کو اچھائی سے مٹاتے ہیں، بلاشبہ گندگی گندگی کو صاف نہیں کرتی۔فقط واللہ اعلم
                                                  
