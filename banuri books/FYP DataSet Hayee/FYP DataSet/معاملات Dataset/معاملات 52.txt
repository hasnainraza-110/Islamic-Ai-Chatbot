عنوان: بیع کی ایک صورت کا حکم
سوال: میں ڈاکٹر کے پاس دوائی بنوانے گیا اور ڈاکٹر نے دوائی لینے کا وقت بھی متعین کیا اور قیمت بھی، کچھ دن بعد جب میں اپنی دوائی لینے کے لیے گیا تو ڈاکٹر صاحب نے کہا کہ دوائی کی قیمت متعین کردہ قیمت سے زیادہ ہے، لیکن میں نے آپ کو جو زبان دی ہے میں آپ سے اسی کے مطابق پیسے لوں گا اور میں نے بھی متعین کردہ قیمت ہی دے دی،  یہ صورت جائز ہے یا نہیں؟ نیز یہ بھی بتائیں کہ یہ بیع کی کون سی قسم ہے؟
جواب: صورتِ مسئولہ میں مذکورہ معاملہ کی جو صورت ذکر کی گئی ہے اس صورت میں شرعاً کوئی قباحت نہیں، اور اس طرح معاملہ کرنا درست ہے۔پھر بیع کو مختلف حیثیتوں سے تقسیم کیا جا سکتا ہے:پہلی تقسیم: اگر بدلین (مبیع اور ثمن) کی  طرف دیکھا جائے تو بیع کی چار قسمیں ہیں: بیع مقایضہ، بیعِ مطلق، بیعِ سلم اور بیعِ صرف۔دوسری تقسیم: اگر ثمن کی طرف دیکھا جائے تو بیع کی پانچ قسمیں ہیں: بیع مساومہ، بیع مرابحہ، بیع تولیہ، بیع اشتراک اور بیع وضیعہ۔تیسری تقسیم: بیع کے حکم کے اعتبار سے بیع کی چار قسمیں ہیں: صحیح، فاسد،باطل، مکروہ۔اب سوال میں جو صورت ذکر کی گئی ہے اس کے متعلق تینوں اعتبارات سے بیع کی قسم متعین کی جاتی ہے:پہلی تقسیم کے اعتبار سے بیعِ مطلق ہے۔دوسری تقسیم کے اعتبار سے بیع مساومہ ہے۔تیسری تقسیم کے اعتبار سے بیع صحیح ہے۔بدائع الصنائع في ترتيب الشرائع (5/ 134):"البيع في القسمة الأولى ينقسم: قسمين قسم يرجع إلى البدل، وقسم يرجع إلى الحكم.(أما) الذي يرجع إلى البدل فينقسم قسمين آخرين: أحدهما يرجع إلى البدلين.والآخر يرجع إلى أحدهما وهو الثمن، أما الأول فنقول: البيع في حق البدلين ينقسم أربعة أقسام: بيع العين بالعين وهو بيع السلع بالسلع، ويسمى بيع المقايضة، وبيع العين بالدين وهو بيع السلع بالأثمان المطلقة وهي الدراهم والدنانير وبيعها بالفلوس النافقة وبالمكيل الموصوف في الذمة والموزون الموصوف والعددي المتقارب الموصوف، وبيع الدين بالعين وهو السلم، وبيع الدين بالدين وهو بيع الثمن المطلق بالثمن المطلق وهو الصرف.(فأما) الذي يرجع إلى أحد البدلين وهو الثمن فينقسم في حق البدل، وهو الثمن خمسة أقسام: بيع المساومة وهو مبادلة المبيع بأي ثمن اتفق ، وبيع المرابحة وهو مبادلة المبيع بمثل الثمن الأول وزيادة ربح، وبيع التولية وهو المبادلة بمثل الثمن الأول من غير زيادة ولا نقصان، وبيع الاشتراك وهو التولية، لكن في بعض المبيع ببعض الثمن، وبيع الوضيعة وهو المبادلة بمثل الثمن الأول مع نقصان شيء منه، وأما القسم الذي يرجع إلى الحكم فنذكره في باب حكم البيع إن شاء الله - تعالى -."فقط واللہ اعلم
                                                  
عنوان: میزان بینک کے نیا پاکستان سرٹیفیکیٹس میں سرمایہ کاری
سوال: کیا میزان بینک کے "نیا پاکستان سرٹیفیکیٹس" میں سرمایہ کاری کرنا جائز ہے؟
جواب: ہماری تحقیق کے مطابق میزان بینک کے معاملات اسلامی اصولوں کے مطابق نہیں ہیں، اس لیے میزان بینک کے ساتھ سرمایہ کاری کرنا جائز نہیں ہے۔ فقط واللہ اعلم
                                                  
عنوان: b4u کمپنی کا شرعی حکم کیا ہے؟
سوال: b4u کمپنی کا شرعی حکم کیا ہے؟
جواب: مذکورہ  کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور مذکورہ کرنسی پاکستان و دنیا کے بیشتر ممالک میں تاحال غیر تسلیم شدہ ہے، لہذا اس میں سرمایہ کاری کرنے سے اجتناب کیا جائے۔2- مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:           1: آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے، وہ بہر صورت جائز نہیں۔ اور دوسری صورت کے بارے میں حکم یہ ہے کہ کرپٹو کرنسی کو چوں کہ پاکستان میں قانونی حیثیت حاصل نہیں ہے، تاحال اس کرنسی کا معاملہ ہی مشکوک ہے، اور ابھی تک علماء نے اس کی خرید و فروخت کی اجازت نہیں دی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنے سے اجتناب کیا جائے، کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔ لہذا اس کمپنی میں پیسے انویسٹ کرنا جائز نہیں ہے۔3- اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹر کو اجرت یا کسی عنوان سے رقم دی جاتی ہے تو یہ مزید قباحت ہے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)فقط واللہ اعلم
                                                  
عنوان: بیوہ، بیٹی، اور پوتے میں میراث کی تقسیم
سوال: میت کی ایک بیوی، ایک بیٹی، اور ایک پوتا موجود ہیں، اب ان میں وراثت کس طرح تقسیم ہوگی؟جب کہ پوتے کے والد کا دادا کی موجودگی ہی میں انتقال ہو گیا تھا اور اس مرحوم بیٹا کے علاوہ دادا کا اور کوئی دوسرا بیٹا نہیں ہے۔
جواب: بصورتِ مسئولہمرحوم کی میراث کی تقسیم کا شرعی طریقہ یہ ہے کہمرحوم کے ترکہ میں سے حقوقِ متقدمہ یعنی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقیکل جائیداد منقولہ و غیر منقولہ کو آٹھ (8) حصوں میں تقسیم کرکے ایک (1) حصہ مرحوم کی بیوہ کو، اور چار (4) حصے مرحوم کی بیٹی کو اور باقی ماندہ تین حصے مرحوم کے پوتے کو ملیں گے۔فیصد کے اعتبار سے سو (100) روپے میں سے 12,50 روپے بیوہ کو اور 50 روپے مرحوم کی بیٹی کو، اور 37,50 روپے مرحوم کے پوتے کو ملیں گے۔فقط واللہ اعلم
                                                  
عنوان: ماں ۲ بیٹوں اور ۳ بیٹیوں میں ترکہ کی تقسیم
سوال: مطلقہ بیوی صاحب جائیداد ہے،  بچوں کے ساتھ رہ رہی تھی۔ جب وہ فوت ہوئی تو اس نے وارثین میں ایک ماں 2بیٹے اور 3 بیٹیاں چھوڑیں، انکے حصص کی تفصیل کیا ہو گی؟
جواب: صورتِ مسئولہ میں مرحومہ کی جائیداد کی تقسیم کا طریقہ یہ ہو گا کہ اولاً مرحومہ کے ترکہ سے اُن کا قرضہ ادا کیا جائے (اگر کوئی ہو تو) پھر اگر مرحومہ نے کوئی جائز وصیت کی ہو تو اس کو ایک تہائی میں سے نافذ کیا جائے، اس کے بعد مرحومہ کی کل جائیداد منقولہ و غیر منقولہ کو 42 حصوں میں تقسیم کر کے7 حصے والدہ کو، 10 10 حصے ہر  ایک بیٹے کو اور  5 5 حصے ہر ایک بیٹی کو ملیں گے۔یعنی فیصد کے اعتبار سے 16 اعشاریہ 66 فیصد والدہ کو، 23 اعشاریہ 80 فیصد ہر ایک بیٹے کو اور 11 اعشاریہ 90 فیصد ہر ایک بیٹی کو ملے گا۔ فقط واللہ اعلم
                                                  
عنوان: کمپنی کی جانب سے فراہم کردہ جوبلی میڈیکل کارڈ استعمال کرنا
سوال: ہماری کمپنی جوبلی میڈیکل کارڈ فراہم کرتی ہے اور اس کارڈ سے 2 سے 5 لاکھ کا علاج کروانے کی سہولت موجود ہے، کیا اس طرح کا کارڈ ہمارے لیے استعمال کرنا جائز ہے یا نہیں؟
جواب: صورتِ مسئولہ میں اگر  مذکورہ کمپنی طبی سہولیات فراہم کرنے کی غرض سے جوبلی میڈیکل کارڈ تبرعًا اپنی جانب سے تمام ملازمین کو فراہم کرتی ہو، اور اس فراہمی کے عوض میں ملازمین کی تنخواہ سے کسی بھی قسم کی کٹوتی نہ کرتی ہو تو ایسی صورت میں ملازمین کے لیے مذکورہ کارڈ استعمال کرنے کی اجازت ہوگی، البتہ اگر ملازمین کی تنخواہوں سے ماہانہ کٹوتی کی جاتی  ہو تو جبری  کٹوتی کی صورت میں بھی استعمال کی اجازت ہوگی، تاہم اختیاری کٹوتی کی صورت میں ملازم کے لیے کٹوتی کی رقم سے زائد رقم استعمال کرنے کی شرعًا اجازت نہ ہوگی۔ فقط واللہ اعلم
                                                  
عنوان: سودی قرض
سوال: بینک والے ایک شخص کو پچاس لاکھ نقد دیتے ہیں اور پھر اسی شخص سے نوے لاکھ قسط وار وصول کرتے ہیں، کیا یہ جائز ہے؟
جواب: مذکورہ صورت سود کی ہے جو کہ ناجائز اور حرام ہے۔الدر المختار وحاشية ابن عابدين (رد المحتار) (5 / 166):"في الأشباه: كل قرض جرّ نفعًا حرام."فقط والله اعلم
                                                  
عنوان: بینک اسلامی، بینک الفلاح اور میزان بینک میں اسلامی انشورنس کا حکم
سوال: کیا بینک اسلامی، بینک الفلاح اور میزان بینک میں اسلامی انشورنس شرعی اور اسلامی ہے؟
جواب: کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق  مقتدر مفتیانِ کرام کی  رائے عدمِ جواز کی ہے، لہذا بینک اسلامی، بینک الفلاح اور میزان بینک یا دیگر اداروں کی تکافل پالیسی لینے اور اس میں رقم جمع کرانا بھی ناجائز ہے۔مزید تفصیل کے لیے درج ذیل لنک پر جامعہ کا فتویٰ ملاحظہ فرمائیں:تکافل ماڈل اور اس کی شرعی خرابیاںفقط واللہ اعلم
                                                  
عنوان: مورگیج لون (mortgage loan) لینا ناجائز ہے
سوال: میں باہر ملک میں رہتا ہوں اور مجھے گھر خریدنا ہے اور ایک گاڑی چاہیے، لیکن میرے پاس اتنی رقم نہیں ہے۔ کیا میں بینک سے مارگیج (mortgage)کر سکتا ہوں؟ کیا اوپر کے پیسے سود تو نہیں ہیں؟
جواب: صورتِ مسئولہ میں گھر خریدنے کے لیے یا گاڑی خریدنے کے لیے بینک سے مورگیج لون (mortgage loan) لینا سود پر مشتمل ہونے کی وجہ سے ناجائز ہے۔مزید تفصیل کے لیے درج ذیل لنک ملاحظہ کریں:انگلینڈ میں ہاؤس موڈگیج (mortgage) کے ذریعے گھر خریدنا / اجتہاد کیا ہے؟یورپ میں بینک سے لون لے کر گھر خریدنافقط واللہ اعلم
                                                  
عنوان: آن لائن گیمز کے کوئن حاصل کرنے کے لیے اجرت دے کر کسی شخص سے گیم کھلوانا
سوال: اگر ایک آن لائن گیم ہو مثال کے طور 8 بال پول، ایک بندہ دوسرے بندے کو کہے کہ آپ ایک ہفتہ یہ گیم میرے لیے کھیلو یا اس کے کوائن بنا دو، میں تجھے پیسے دوں گا جس کا حساب معلوم ہو کہ ایک دن یا کوائن کے حساب پر اتنا پیسہ، یہ پیسے اس بندے کے لیے جائز ہے یا ناجائز حرام ہے یا حلال؟
جواب: واضح رهے كه  عقدِ اجاره (ملازمت/ کرایہ داری) جائز هونے کی من جملہ شرائط میں سے یہ بھی ہیں کہ اجارہ کسی معصیت یا لہو لعب کا نہ ہو، اور جس عمل پر عقد ہو وہ کوئی منفعتِ مقصودہ ہو، جب کہ آن لائن گیم  میں کوئی دینی یا دنیاوی مصلحت نہیں ہے،  اور اس میں عمومًا جان دار کی تصاویر اور میوزک وغیرہ بھی پایا جاتا ہے، اور ان کے کھیلنے میں اس قدر غلو ہوتا ہے کہ شرعی فرائض میں کوتاہی اور غفلت برتی جاتی ہے، اور کوئن بنانا کوئی منفعتِ مقصودہ بھی نہیں ہے، اس لیے مذکورہ گیم اور اس جیسی دیگر گیمز لہو لعب میں شامل ہیں، لہذا صورتِ مسئولہ میں  مذکورہ معاملہ  کرنا جائز نہیں ہے، اور اس کی آمدنی حلال نہیں ہوگی۔الفتاوى الهندية (4 / 411):"ومنها أن تكون المنفعة مقصودة معتادًا استيفاؤها بعقد الإجارة ولايجري بها التعامل بين الناس فلايجوز استئجار الأشجار لتجفيف الثياب عليها."المبسوط للسرخسي (16 / 38):"ولاتجوز الإجارة على شيء من الغناء والنوح والمزامير والطبل وشيء من اللهو؛ لأنه معصية والاستئجار على المعاصي باطل فإن بعقد الإجارة يستحق تسليم المعقود عليه شرعاً ولا يجوز أن يستحق على المرء فعل به يكون عاصيا شرعا، وكذلك الاستئجار على الحداء، وكذلك الاستئجار لقراءة الشعر؛ لأن هذا ليس من إجارة الناس والمعتبر في الإجارة عرف الناس، ولأن ما هو المقصود إنما يحصل بمضي في المستأجر وهو السماع والتأمل والتفهم فلا يكون ذلك موجبا للأجر عليه.وإن أعطى المستأجر شيئًا من اللهو يلهو به فضاع، أو انكسر فلا ضمان عليه؛ لأنه قبضه واستعمله بإذن صاحبه فإن العقد، وإن بطل فالإذن في الاستعمال باق."فقط والله اعلم
                                                  
عنوان: شناختی کارڈ نہ ہونے کی وجہ سے بیٹے نے زمین والد کے نام کی
سوال: میں نے ایک جگہ لی اس وقت میرا آئی ڈی کارڈ نہیں تھا، میں نے وہ جگہ ابو کے نام کروا دی، اب اس میں میرے بھائی کا حصہ بنتا ہے؟ وہ مجھ سے حصہ مانگ رہے ہیں۔
جواب: بصورتِ مسئولہ اگر  آپ نے مذکورہ جگہ اپنے ذاتی مال سے لی تھی اور والد صاحب کے نام کروانا صرف اپنے شناختی کارڈ نہ ہونے کی وجہ سے تھا، والد صاحب کو دینے کی نیت سے نہیں تھا، اور نہ والد صاحب کو اس میں مالکانہ تصرف دیا تھا تو صرف اس جگہ کے والد صاحب کے نام کروالینے سے وہ آپ کے والد کی نہیں کہلائے گی، بلکہ وہ  جگہ شرعًا آپ کی کہلائے گی، والد صاحب کے دیگر ورثاء کا اس میں حق نہیں؛ اس لیے آپ کے بھائی کو اس میں سے حصہ مانگنے کا حق نہیں ہے۔فتاوی شامی میں ہے:"(وتتم) الهبة (بالقبض) الكامل (ولو الموهوب شاغلاً لملك الواهب لا مشغولاً به) والأصل أن الموهوب إن مشغولاً بملك الواهب منع تمامها، وإن شاغلاً لا، فلو وهب جرابًا فيه طعام الواهب أو دارًا فيها متاعه، أو دابةً عليها سرجه وسلمها كذلك لاتصح، وبعكسه تصح في الطعام والمتاع والسرج فقط؛ لأنّ كلاًّ منها شاغل الملك لواهب لا مشغول به؛ لأن شغله بغير ملك واهبه لايمنع تمامها كرهن وصدقة؛ لأن القبض شرط تمامها وتمامه في العمادية".(ج؛ 5/ص؛690/کتاب الھبۃ، ط ؛ سعید)فقط واللہ اعلم
                                                  
عنوان: پرپال کمپنی سے ملنے والے منافع کا حکم
سوال: کیا پرپال کمپنی سے منافع حاصل کرنا سود ہے؟
جواب: بصورتِ مسئولہ پرپال کمپنی سےکمائی کےدو طریقے ہیں:1:نیٹ ورک مارکیٹینگ۔ 2:انویسٹمنٹ پیکجنیٹ ورک مارکیٹینگ: اس میں کمائی اشتہارات وغیرہ کےذریعے کی جاتی ہے،جو کئی وجوہات کی بنا پر ناجائز ہے، مثلاً بائع کو فرضی اشتہارات دکھاکر یا مشتری کو خریداروں کی کثرت دکھا کر دھوکا دینا، جان دار کی تصویر دکھانے پر اجرت لینا، اور ان تصاویر کا خواتین کی تصویروں پرمشتمل ہونا، بلاعمل کمیشن لینے کامعاہدہ کرنا اور اس پراجرت لینا وغیرہ وغیرہ۔انویسٹمنٹ پیکج: اس میں رقم جمع کرنےکےبعد ایک متعین منافع ملتا ہے اور کسی بھی کاروبار میں سرمایہ پر متعین نفع ملنا یہ قرض دےکر سود وصول کرنے کے حکم میں ہے اور سود بلاشبہ حرام ہے، لہذا دونوں طریقوں میں سےکسی بھی طریقہ سے مذکورہ کمپنی سے پیسا کمانا جائز نہیں ہے۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):"قوله: (مبرور) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔  الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط: سعید)فقط واللہ اعلم
                                                  
عنوان: میت کمیٹی کی شرعی حیثیت
سوال: میت کمیٹی کی شرعی حیثیت کیا ہے؟
جواب: میت کی تجہیز و تکفین کے لیے قائم کمیٹیوں کی شرعی حیثیت کی تفصیل درج ذیل ہے:آج کل مختلف مقامات پر خاندان اور برادری میں میت کمیٹیاں بنانے کا رواج چل پڑا ہے، اس کمیٹی کا مقصد یہ ہوتا ہے کہ کمیٹی کے کسی ممبر کے گھر میں اگر خدانخواستہ موت کا سانحہ پیش آجائے تو اس کی تجہیز و تکفین کا خرچہ برداشت کیا جائے، نیز میت کے گھر والوں اور تعزیت کے لیے آئے مہمانوں کے لیے کھانے کا بندوبست کرنا بھی اسی کمیٹی کی ذمہ داری شمار ہوتی ہے، اس کمیٹی کا ممبر صرف ایک  خاندان یا برادری یا محلے کے لوگوں کو بنایا جاتا ہے، ممبر بننے کے لیے شرائط ہوتی ہیں، مثلاً یہ کہ ہر ماہ یا ہر سال ایک مخصوص مقدار میں رقم جمع کرانا لازم ہے، اگر یہ رقم جمع نہ کرائی جائے تو ممبر شپ ختم کردی جاتی ہے، جس کے بعد وہ شخص کمیٹی کی سہولیات سے فائدہ نہیں اُٹھا سکتا، عام طور پر یہ کمیٹیاں دو طرح کے اخراجات برداشت کرتی ہیں:1:…کفن و دفن کے اخراجات، یعنی کفن، قبرستان تک لے جانے کے لیے گاڑی اور قبر وغیرہ کا خرچہ۔2:…میت کے اہلِ خانہ اور مہمانوں کے کھانے کا خرچہ۔شرعی نکتہ نگاہ سے ان دونوں طرح کے اخراجات میں حسبِ ذیل تفصیل ہے:میت کی تجہیز و تکفین کا خرچہجب کسی شخص کا انتقال ہوجائے تو اس کی تجہیز و تکفین اور تدفین کے اخراجات کے بارے میں شرعی حکم یہ ہے کہ اگر میت کا ذاتی مال موجود ہو تو اس کے کفن دفن کا خرچہ اسی میں سے کیا جائے گا۔(۱) اگر اس کے ترکہ میں مال موجود نہیں تو اس کے یہ اخراجات اس شخص کے ذمہ ہوں گے جس پر اس کی زندگی میں مرحوم کا خرچہ واجب تھا، لہٰذا اگر میت کا باپ اور بیٹا دونوں زندہ ہوں تو کفن و دفن کے اخراجات بیٹے کے ذمہ ہوں گے، کیوں کہ جب کسی شخص کے پاس کوئی مال نہ ہو اور اس کا باپ اور بیٹا دونوں موجود ہوں تواس کے اخراجاتِ زندگی بیٹے پر واجب ہوتے ہیں ،باپ پر نہیں،(۲) بیوی کا کفن دفن شوہر کے ذمہ لازم ہوتا ہے، اگرچہ اس کے پاس مال موجود ہو۔ (۳)اگر میت کے پس ماندگان میں ایسا کوئی شخص نہ ہو جس پر اس کا خرچہ واجب ہوتا ہے یا ایسا کوئی فرد موجود ہو، لیکن وہ خود اتنا غریب ہو کہ یہ خرچہ برداشت نہیں کرسکے تو تکفین و تدفین کی ذمہ داری حکومتِ وقت کی ہے، لیکن اگر حکومتِ وقت یہ خرچہ نہیں اُٹھاتی یا ان کے نظم میں ایسی کوئی صورت نہ ہو تو جن مسلمانوں کو اس کی موت کا علم ہے، ان پر اس کی تکفین و تدفین کا خرچہ واجب ہے، اگر جاننے والے بھی سب غریب ہیں تو پھر وہ لوگوں سے چندہ کرکے یہ اخراجات برداشت کریں اور جو رقم باقی بچے وہ دینے والے کو واپس کریں، اگردینے والے کا علم نہ ہو تو اس رقم کو سنبھال کر رکھیں، اور اگر دوبارہ اس طرح کی صورتِ حال پیش آئے تو اس کی تکفین و تدفین میں اُسے خرچ کریں۔ (۴)میت کے اہلِ خانہ کے لیے کھانے کا انتظام میت کے رشتہ داروں اور ہم سایوں کے لیے مستحب ہے کہ وہ میت کے اہلِ خانہ کے لیے ایک دن اور رات کے کھانے کا انتظام کریں، کیوں کہ میت کے اہلِ خانہ غم سے نڈھال ہونے اور تجہیز و تکفین میں مصروف ہونے کی وجہ سے کھانا پکانے کا انتظام نہیں کرپاتے،(۵) غزوۂ موتہ میں جب نبی کریم ﷺ  کے چچا زاد بھائی حضرت جعفربن ابی طالب رضی اللہ عنہ شہید ہوئے اور ان کی وفات کی خبر آپ ﷺ  تک پہنچی تو آپ ﷺ  نے صحابہ کرام رضی اللہ عنہم سے فرمایا کہ جعفر کے گھر والوں کے لیے کھانے کا بندوبست کرو ،کیوں کہ ان پرایسا شدید صدمہ آن پڑا ہے جس نے انہیں(دیگر اُمور سے )مشغول کردیا ہے۔ (۶)میت کے اہل خانہ کے علاوہ جو افراد دور دراز علاقوں سے میت کے اہلِ خانہ سے تعزیت اور تکفین و تدفین میں شرکت کے لیے آئے ہوں اگر وہ بھی کھانے میں شریک ہوجائیں تو ان کا شریک ہونا  بھی درست ہے، تاہم تعزیت کے لیے قرب و جوار سے آئے لوگوں کے لیے میت کے ہاں باقاعدہ کھانے کا انتظام کرناخلافِ سنت عمل ہے۔(۷)مروجہ انجمنوں اور کمیٹیوں کے بظاہر نیک اور ہم دردانہ مقاصد سے ہٹ کر کئی شرعی قباحتیں ہیں:1:… کمیٹی کا ممبر بننے کے لیے ضروری ہے کہ ہر فرد، چاہے امیر ہو یا غریب، ہر ماہ ایک مخصوص رقم کمیٹی میں جمع کرے، اگر وہ یہ رقم جمع نہیں کراتا تو اُسے کمیٹی سے خارج کردیا جاتا ہے، پھر کمیٹی اس کو وہ سہولیات فراہم نہیں کرتی جو ماہانہ چندہ دینے والے ممبران کو مہیا کرتی ہے، اس سے معلوم ہوتا ہے کہ اس کمیٹی کی بنیاد ’’امدادِ باہمی‘‘ پر نہیں، بلکہ اس کا مقصد ہرممبر کو اس کی جمع کردہ رقم کے بدلے سہولیات  فراہم کرنا ہے، یہ سہولیات اس کی جمع کردہ رقم کی نسبت سے کبھی کم اور کبھی زیادہ ہوسکتی ہیں، یہ معاملہ واضح طور پر قمار (جوا) کے مشابہ ہونے کی وجہ سے ناجائز ہے۔ (۸)2:…کمیٹی کے ممبران میں سے بعض اوقات غریب و نادار لوگ بھی ہوتے ہیں، جو اتنی وسعت و استطاعت نہیں رکھتے کہ ماہانہ سو روپے بھی ادا کرسکیں، لیکن خاندانی یا معاشرتی رواداری کی خاطر یا لوگوں کی باتوں سے بچنے کے لیے وہ مجبوراً یہ رقم جمع کراتے ہیں، یوں وہ رقم تو جمع کرادیتے ہیں، لیکن اس میں خوش دلی کا عنصر مفقود ہوتا ہے، جس کی وجہ سے وہ مال استعمال کرنے والے کے لیے حلال طیب نہیں ہوتا، کیوں کہ حدیث شریف میں ہے کہ کسی مسلمان کا مال دوسرے مسلمان کے لیے صرف اس کی دلی خوشی اور رضامندی کی صورت میں حلال ہے۔(۹)3:… بسااوقات اس طریقہ کار میں ضرورت مند اور تنگ دست سے ہم دردی اور احسان کی بجائے اس کی دل شکنی کی جاتی ہے اور اس کے ساتھ بدسلوکی کا رویہ برتا جاتا ہے، کیوں کہ خاندان کے جو غریب افراد کمیٹی کی ماہانہ یا سالانہ فیس نہیں بھر پاتے انہیں کمیٹی سے خارج کردیا جاتا ہے، اس طرح ان کی حاجت اور ضرورت کے باوجود اُنہیں اس نظم کا حصہ نہیں بنایا جاتا اور پھر موت کے پرآشوب موقع پر اُسے طرح طرح کی باتوں اور رویوں کا سامنا کرنا پڑتا ہے۔4:… اس طریقہ کار میں کھانا کھلانا ایک عمومی دعوت کی شکل اختیار کرجاتا ہے، حال آں کہ مستحب یہ ہے کہ یہ انتظام صرف میت کے گھر والوں کے لیے ہو۔(۱۰)خلاصہ کلام یہ ہے کہ اگر کسی کے ہاں میت ہوجائے تو مستحب یہ ہے کہ میت کے عزیز و اقارب و پڑوسی مل کر میت کے اہلِ خانہ کے لیے کھانے کا انتظام کریں، میت کی تجہیزو تکفین کے خرچہ کے لیے دیکھا جائے کہ اگر میت نے کچھ مال چھوڑا ہے توتجہیز و تکفین کا خرچہ اس کے مال میں سے کیا جائے اور اگر میت نے کسی قسم کا مال نہیں چھوڑا تو جس شخص پر اس کا خرچہ واجب ہے، وہ یہ اخراجات برداشت کرے، اگر وہ نہیں کرپاتا تو خاندان کے مخیر حضرات کو چاہیے کہ وہ یہ اخراجات اپنے ذمے لے لیں، مروجہ کمیٹیوں کے قیام میں شرعاً کئی قباحتیں ہیں، اس سے اجتناب کیا جائے۔ البتہ اگرمندرجہ بالا قباحتوں سے اجتناب کرتے ہوئے رفاہی انجمن یا کمیٹی قائم کی جائے جس میں مخیر حضرات ازخود چندہ دیں، کسی فردکوچندہ دینے پر مجبور نہ کیا جائے تو اس کی گنجائش ہے، یہ انجمن یا کمیٹی خاندان کے لوگوں کی ضروریات کی کفالت کرے، بے روزگار افراد کے لیے روزگار ، غریب و نادار بچیوں کی شادی اور دیگر ضروریات میں ضرورت مندوں کی مدد کرے، ان امور کی انجام دہی کے ساتھ ساتھ اگریہ کمیٹی یا انجمن خاندان کے کسی فرد کی موت کے بعد اس کی تجہیز و تکفین پر آنے والے اخراجات بھی اپنے ذمہ لے تو یہ درست ہے۔حوالہ جات:۱:… ( یبدأ من ترکة المیت  بتجهیزه)  یعم التکفین (من غیر تقتیر ولا تبذیر ) ککفن السنة أو قدر ما کان یلبسه في حیاته.‘‘ ( الدر المختار مع رد المحتار، کتاب الفرائض،ج: ۷،ص:۷۵۹ ، ط:سعید)۲:… ( وکفن من لا مال له علٰی من تجب علیه نفقته) فإن تعددوا فعلی قدر میراثهم. و في الرد: (قوله: فعلی قدر میراثهم ) کما کانت النفقة واجبة علیهم فتح، أی فإنها علی قدر المیراث فلو له أخ لأم وأخ شقیق فعلی الأول السدس والباقي علی الشقیق. أقول: ومقتضی اعتبار الکفن بالنفقة أنه لو کان له ابن وبنت کان علیهما سویة کالنفقة إذ لایعتبر المیراث في النفقة الواجبة علی الفرع لأصله ولذا لو کان له ابن مسلم وابن کافر فهي علیهما ومقتضاه أیضاً أنه لو کان للمیت أب وابن کفنه الابن دون الأب کما في النفقة علی التفاصیل الآتیة في بابها إن شاء اللّٰه تعالی‘‘. ( رد المحتار، کتاب الصلاة، باب الجنائز، ج: ۲،ص: ۲۰۵،۲۰۶، ط:سعید)۳:… ( واختلف في الزوج والفتوی علی وجوب کفنها علیه ) عند الثاني ( وإن ترکت مالاً) خانیة، ورجحه في البحر بأنه الظاهر؛ لأنه ککسوتها. و في الرد: مطلب في کفن الزوجة علی الزوج. (قوله:واختلف في الزوج) أي وجوب کفن زوجته علیه. (قوله: عند الثاني ) أي أبي یوسف، وأما عند محمد فلایلزمه لانقطاع الزوجیة بالموت. وفي البحر عن المجتبٰی: أنه لا روایة عن أبي حنیفة لکن ذکر في شرح المنیة عن شرح السراجیة لمصنفها أن قول أبي حنیفة کقول أبي یوسف. (قوله: وإن ترکت مالاً الخ ) اعلم أنه اختلفت العبارات في تحریر قول أبی یوسف ، ففي الخانیة و الخلاصة و الظهیریة: أنه یلزمه کفنها وإن ترکت مالاً، وعلیه الفتوی. وفي المحیط و التجنیس و الواقعات و شرح المجمع لمصنفه: إذا لم یکن لها مال فکفنها علی الزوج، وعلیه الفتوی. وفي شرح المجمع لمصنفه: إذا ماتت ولا مال لها فعلی الزوج المسراه. ومثله في الأحکام عن المبتغی بزیادة: وعلیه الفتوی. ومقتضاه أنه لو معسراً لایلزمه اتفاقاً. وفي الأحکام أیضًا عن العیون: کفنها في مالها إن کان، وإلا فعلى الزوج، ولو معسراً ففي بیت المال الخ والذي اختاره في البحر: لزومه علیه موسراً أو لا، لها مال أو لا، لأنه ککسوتها وهي واجبة علیها مطلقاً، قال: وصححه في نفقات الولوالجیة الخ، قلت: وعبارتها إذا ماتت المرأة ولا مال لها، قال أبو یوسف: یجبر الزوج علی کفنها والأصل فیه: أن من یجبر علی نفقته في حیاته یجبر علیها بعد موته وقال محمد: لایجبر الزوج والصحیح الأول الخ ، فلیتأمل.تنبیه: قال في الحلیة ینبغي أن یکون محل الخلاف ما إذا لم یقم بها مانع یمنع الوجوب علیه حالة الموت من نشوزها أو صغرها ونحو ذلک الخ وهو وجیه لأنه إذا اعتبر لزوم الکفن بلزوم النفقة سقط بما یسقطها. ثم اعلم أن الواجب علیه تکفینها وتجهیزها الشرعیان من کفن السنة أو الکفایة وحنوط وأجرة غسل وحمل ودفن دون ما ابتدع في زماننا من مهللین وقراء ومغنین وطعام ثلاثة أیام ونحو ذلک، ومن فعل ذلک بدون رضا بقیة الورثة البالغین یضمنه في ماله‘‘. (رد المحتار، کتاب الصلاة، باب الجنائز،ج: ۲،ص:۲۰۵،۲۰۶ ، ط:سعید)۴:… ( وإن لم یکن ثمة من تجب علیه نفقته ففي بیت المال فإن لم یکن ) بیت المال معموراً أو منتظماً (فعلی المسلمین تکفینه ) فإن لم یقدروا سألوا الناس له ثوباً فإن فضل شیء رد للمصدق إن علم وإلا کفن به مثله وإلا تصدق به، مجتبی. وظاهره أنه لایجب علیهم إلا سؤال کفن الضرورة لا الکفایة ولو کان في مکان لیس فیه إلا واحد وذلک الواحد لیس له إلا ثوب لایلزمه تکفینه به. و في الرد: (قوله:فإن لم یکن بیت المال معموراً ) أی بأن لم یکن فیه شيء أو منتظماً أي مستقیمًا بأن کان عامراً ولایصرف مصارفه ط، (قوله: فعلی المسلمین ) أي العالمین به وهو فرض کفایة یأثم بترکه جمیع من علم به، ط ، (قوله: فإن لم یقدروا ) أي من علم منهم بأن کانوا فقراء، (قوله: وإلا کفن به مثله ) هذا لم یذکره في المجتبی، بل زاده علیه في البحر عن التنجیس و الواقعات، قلت: وفي مختارات النوازل لصاحب الهدایة: فقیر مات فجمع من الناس الدراہم وکفنون وفضل شیء إن عرف صاحبه یرد علیه وإلا یصرف إلى کفن فقیر آخر أو یتصدق به‘‘. ( رد المحتار، کتاب الصلاة، باب الجنائز، ج: ۲،ص:۲۰۵،۲۰۶ ، ط:سعید )۵:… ولا بأس باتخاذ طعام لهم. و في الرد: (قوله: وباتخاذ طعام لهم ) قال في الفتح: ویستحب لجیران أهل المیت والأقرباء الأباعد تهیئة طعام لهم یشبعهم یومهم ولیلتهم‘‘. ( رد المحتار، کتاب الصلاة، باب الجنائز،ج:۲ ،ص:۲۴۰ ، ط:سعید)۶:… حدثنا أحمد بن منیع و علي بن حجر قالا: حدثنا سفیان بن عیینة عن جعفر بن خالد عن أبیه عن عبد اللّٰه بن جعفر قال : لما جاء نعي جعفر قال النبي صلی اللّٰه علیه وسلم: اصنعوا لأهل جعفر طعاماً فإنه قد جاء هم ما یشغلهم. قال أبو عیسی: هذا حدیث حسن صحیح، وقد کان بعض أهل العلم یستحب أن یوجه إلی أهل المیت شيء لشغلهم بالمصیبة وهو قول الشافعي. قال أبو عیسی: و جعفر بن خالد هو ابن سارة وهو ثقة روی عنه ابن جریج‘‘. (أبواب الجنائز، باب ما جاء في الطعام یصنع لأهل المیت، ج:۱ ،ص:۱۹۵ ، قدیمی)۷:… قال في الفتح: ویستحب لجیران أهل المیت والأقرباء الأباعد تهیئة طعام لهم یشبعهم یومهم ولیلتهم؛ لقوله: اصنعوا لآل جعفر طعاماً فقد جاء هم ما یشغلهم. حسنه الترمذي وصحح الحاکم. ولأنه بِرٌّ ومعروف، ویلح علیهم في الأکل؛ لأن الحزن یمنعهم من ذلک فیضعفون الخ.مطلب في کراهة الضیافة من أهل المیت وقال أیضاً ویکره اتخاذ الضیافة من الطعام من أهل المیت؛ لأنه شرع في السرور لا في الشرور وهه بدعة مستقبحة، وروی الإمام أحمد وابن ماجه بإسناد صحیح عن جریر بن عبد اللّٰه قال: کنا نعد الاجتماع إلى أهل المیت وصنعهم الطعام من النیاحة الخ‘‘  ( رد المحتار، کتاب الصلاة، باب الجنائز،ج: ۲،ص:۲۴۰ ، ط:سعید)۸:…لأن القمار من القمر الذي یزداد تارةً وینقص أخری وسمي القمار قماراً؛ لأن کلَّ واحد من المقامرین ممن یجوز أن یذهب ماله إلی صاحبه، ویجوز أن یستفید مال صاحبه وهو حرام بالنص‘‘. ( کتاب الحظر و الإباحة، فصل في البیع،ج:۶ ،ص:۴۰۴ ، ط:سعید)۹:… عن أبي حرة الرقاشي عن عمه قال: کنت آخذاً بزمام ناقة رسول اللّٰه صلی اللّٰه علیه و سلم في أوسط أیام التشریق أذود عنه الناس، فقال: یا أیها الناس! ألا لاتظلموا ، ألا لاتظلموا، ألا لاتظلموا، إنه لایحل مال امرء إلا بطیب نفس منه‘‘. ( مسند أحمد، مسند الکوفیین، حدیث عم أبي حرة الرقاشي، رقم الحدیث: ۲۰۷۱۴،ج:۵، ص:۷۲، ط:مؤسس قرطبة القاهرة)۱۰:…وروی الإمام أحمد وابن ماجه بإسناد صحیح عن جریر بن عبد اللّٰه، قال: کنا نعد الاجتماع إلى أهل المیت وصنعهم الطعام من النیاحة الخ ‘‘ ( رد المحتار، کتاب الصلاة، باب الجنائز،ج:۲ ،ص:۲۴۰ ، ط:سعید) فقط واللہ اعلم
                                                  
عنوان: ڈیبٹ کارڈ پر ملنے والے ڈسکاؤنٹ کا حکم
سوال: ڈیبٹ کارڈ کے استعمال پر ڈسکاؤنٹ لینا جائز ہے؟
جواب: ڈیبٹ کارڈ (Debit Card)کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:1۔ ڈیبٹ کارڈ کے ذریعہ ادائیگی کی صورت میں کچھ پیسوں کی رعایت (Discount) اگر بینک کی طرف سے ملتی ہو تو اس صورت میں اس رعایت کا حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ رعایت  اس ادارے کی جانب سے ہو جہاں سے کچھ خریدا گیاہے یاوہاں کھاناکھایاگیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔4۔ رعایت نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے رعایت ہو، تو اگر اس ادارے کے تمام یا اکثر معاملات جائز ہوں اور ان کی آمدن کل یا کم از کم اکثر حلال ہو تو اس صورت میں ڈسکاؤنٹ سے مستفید ہونے کی اجازت ہوگی۔5۔ اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔و فيمصنف ابن أبي شيبة (4/327):’’حدثنا أبو بكر قال: حدثنا حفص، عن أشعث، عن الحكم، عن إبراهيم، قال: كل قرض جر منفعة، فهو ربًا.‘‘فتاویٰ شامیمیں ہے:’’ (قوله : كل قرض جر نفعاً حرام) أي إذا كان مشروطاً كما علم مما نقله عن البحر. ‘‘( مطلب كل قرض جر نفعاً حرام ٥/ ١٦٦ ط: سعيد)البحر الرائق میں ہے:’’ولايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام. ‘‘( فصل في بيان التصرف في المبيع و الثمن ٦/ ١٣٣، ط:دار الكتب الاسلامي) فقط والله اعلم
                                                  
عنوان: میاں بیوی کے جوائنٹ اکاؤںٹ ہونے کی صورت میں شوہر کے انتقال کے بعد ترکہ کا حکم
سوال: شوہر اور بیوی کا جوائنٹ اکاؤنٹ هو اور شوهر  انتقال کر جائے تو کیا وراثت میں اکاؤنٹ کی آدھی رقم جائے گی یا پوری؟
جواب: صورتِ مسئولہ میں  شوہر اور بیوی کا جوائنٹ اکاؤنٹ اس طور پر ہو کہ اکاؤنٹ میں رقم شوہر ہی کی ہو، لیکن شوہر نے بیوی کے نام پر بھی اکاؤنٹ اس لیے کھلوایا ہو؛ تاکہ بیوی کو رقم نکالنے میں سہولت ہو تو اس صورت میں اس اکاؤنٹ میں رکھی ہوئی سب رقم شوہر ہی کی ملکیت ہے اور ان کے انتقال کے بعد ترکہ شمار ہوگی جو تمام ورثاء میں ان کے شرعی حصص کے حساب سے تقسیم ہوگی۔اور اگر  میاں بیوی کے مشترکہ اکاؤنٹ میں  دونوں کی مشترکہ رقم تھی تو جس قدر رقم مرحوم شوہر کی ہے وہ ان کے تمام شرعی ورثاء میں شرعی حصص کے مطابق تقسیم ہوگی، اور  جتنی رقم بیوہ کی اپنی ہے وہ  شوہر کے ترکہ میں شمار نہیں ہوگی، بلکہ بیوہ کی ذاتی ملکیت ہوگی۔فتاوی شامی میں ہے:"لأن تركه الميت من الأموال صافيًا عن تعلق حق الغير بعين من الأموال كما في شروح السراجية." (6/759،  کتاب الفرائض، ط؛ سعید)فقط واللہ اعلم
                                                  
عنوان: چرس کے کاروبار کا حکم
سوال: چرس کا کاروبار کرنا شرعی لحاظ سے کیسا ہے؟
جواب: چرس ایک نشہ آور  مادہ ہے ، اور نشہ کرنا  اسلام میں حرام ہے تو چرس  پینا بھی حرام ہے۔"عن أبي حازم عن عبد الله بن عمر قال قال رسول الله صلى الله عليه وسلمكل مسكر حرام وما أسكر كثيره فقليله حرام". (السنن الکبری)البتہ ادویہ میں اس کا استعمال ہونے کی وجہ سے کاشت جائز ہے۔ اور کسی دوائی بنانے والے کو  یہ بیچنا جائز ہے، لیکن ایسا شخص جس کے بارے  میں یقین ہو کہ یہ اس کو غلط مقصد میں استعمال کرے گا، اسے  یہ فروخت کرنا جائز نہیں ہے۔مفتی اعظم ہندمفتی کفایت اللہ رحمہ اللہ ایک سوال کے جواب میں لکھتے ہیں:’’افیون، چرس، بھنگ یہ تمام چیزیں پاک ہیں اوران کادوا میں خارجی استعمال جائزہے، نشہ کی غرض سے ان کو استعمال کرنا ناجائزہے۔ مگران سب کی تجارت بوجہ فی الجملہ مباح الاستعمال ہونے کے مباح ہے، تجارت تو شراب اور خنزیر کی حرام ہے کہ ان کااستعمال خارجی بھی ناجائزہے۔‘‘(کفایت المفتی 9/129،ط:دارالاشاعت)فقط واللہ اعلم
                                                  
عنوان: سرکاری چیز واپس کرنے کا حکم
سوال: سرکاری چیز کس طرح واپس کریں؟
جواب: جو چیز سرکار سے لی ہے، اگر اس کی مقدار معلوم ہے تو اس کو متعلقہ سرکاری ادارے کو واپس کیا جائے، اور اگر مقدار معلوم نہ ہو تو تخمینہ سےمقدار معلوم کرکے کسی تدبیر سے متعلقہ سرکاری ادارے کو واپس کیا جائے، نیز سرکاری ادارے پوری قوم کی ملکیت ہیں، اور ان کی طرف سے عاریتًا   ملنے والی  چیزیں امانت ہیں، اور امانت واپس کرنا ضروری ہے۔قرآن مجید میں ہے:{إنَّ لله يأمركم أن تؤدوا الأمانات إلى أهلها} [النساء: 58]ترجمہ: اللہ تعالی تم کو حکم دیتا ہے کہ امانتیں ان کے مستحقین کو پہنچادیا کرو۔فقط والله اعلم
                                                  
عنوان: اشتہارات دیکھ کر پیسہ کمانا
سوال: میں‌ آن لائن کام کرتا ہوں پرپال ایڈیسینس کمپنی میں، جس میں‌ 50 ڈالر کا ایڈ پیک خریدنے کے بعد ایڈ کمپنی اس کے بدلے اگلے پچاس دنوں‌ کے اندر مجھے 55 ڈالر دیتی ہے۔کمپنی پالیسی کے مطابق ضروری نہیں‌ ہے کہ مجھے 55 ڈالر ہی ملیں‌ اس سے کم یا زیادہ بھی مل سکتے ہیں۔ اس کے لیے مجھے روزانہ دس (10) ویب سائٹس پر جا کر اشتہار دیکھنا ہوں‌ گے، اگر نا دیکھوں‌ تو کمپنی مجھے کچھ نہیں‌ دے گی۔میرا سوال یہ ہے کہ کیا اس طرح‌ کی آمدن جائز ہے؟
جواب: صورتِ مسئولہ میں مذکورہ طریقہ کار کے مطابق پیسہ کمانا، شرعًا ناجائز ہے۔مزید تفصیل کے لیے دیکھیے:ایڈ سین (Add seen) میں پیسے لگا کر نفع کمانے کا حکمپرپال کمپنی کے بارے میں کیا حکم شرعی ہے؟ فقط واللہ اعلم
                                                  
عنوان: بازار حصص (stock exchange) میں کاروبار کرنا
سوال: کیا بازار حصص (stock exchange) میں کاروبا کرنا حلال ہے؟
جواب: بازارِ حصص (stock exchange) میں اگر مندرجہ ذیل شرائط کا لحاظ رکھا جاتا ہو تو جائز ہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طور پر خریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔ بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔ فقط واللہ اعلم
                                                  
عنوان: پائریٹڈ سافٹ ویئر ڈاؤن لوڈ کرنا اور اس کی سی ڈی بنا کر فروخت کرنا
سوال: اگر میں انٹرنیٹ سے پائریٹڈ سافٹ ویئر ڈاؤن لوڈ کرتا ہوں اور اس کی ڈی وی ڈی بنا کر بازار میں فروخت کرتا ہوں یا کسی کے کمپیوٹر پر پائریٹڈ مائیکروسافٹ نصب کروں اور اس کے لیے پیسہ لوں تو کیا یہ رقم میرے لیے حلال ہے؟ اور کیا میں جب بھی پائریٹڈ سافٹ ویئر کا استعمال کرتا ہوں اس وقت میں گناہوں کو جمع کروں گا کیوں کہ یہ پائیرٹ تھا؟
جواب: انٹرنیٹ سے پائریٹڈ سافٹ ویئر ڈاؤن لوڈ کرنا اور اس کی ڈی وی ڈی بنا کر بازار میں فروخت کرنا یا کسی کے کمپیوٹر میں پائریٹڈ مائیکروسافٹ نصب کرنے کا عوض لینا حلال ہے اور یہ عمل جائز ہے، باعثِ گناہ نہیں۔تاہم اگر سافٹ ویئر کمپنی کی جانب سے اس سافٹ ویئر کی کاپی کرنے کی اجازت نہ ہو اور یہ قانونی طور پر جرم ہوتو اس صورت میں سافٹ ویئر  کاپی کرکے فروخت کرنے سے اجتناب کرنا چاہیے؛ تاکہ قانون کی خلاف ورزی کی وجہ سے کوئی تکلیف نہ ہو، خود کو خطرے اور تہمت کے مواقع سے بچانا شریعت کی تعلیمات میں سے ہے۔ فقط واللہ اعلم
                                                  
عنوان: ایزی پیسہ اکاونٹ کا کیش بیک
سوال: ایزی پیسہ سے رقوم کی منتقلی یا ایزی لوڈ یا بلوں کی ادائیگی پر  ملنے والے کیش بیک ( انعام) کا استعمال شرعًا جائز ہے یا ناجائز؟ جب کہ کمپنی نے کیش بیک (انعام) کو اس شرط پر مشروط کیا ہے کہ ایزی پیسہ اکاؤنٹ میں کم از کم 2000 روپے ہونا ضروری ہے، تب رقم منتقل کرنے پر 3 روپے یومیہ کیش بیک ملے گا، یعنی ایک دن میں کتنی ہی رقم منتقل کی جائے 3 روپے کیش بیک 2000 روپے اکاؤنٹ میں موجود ہونے پر فکس ہیں، اسی طرح اکاؤنٹ میں رقم زیادہ ہونے پر کیش بیک بھی زیادہ ملے گا، مثلًا: 2000 پر 3 روپے 3000 پر 4 روپے 5000 پر 6 روپے 10000 پر 7 روپے، آیا اس شرط کے ساتھ کیش بیک کا استعمال کیساہے؟
جواب: صورتِ مسئولہ میں ایزی پیسہ اکاؤنٹ میں  ملنے والا کیش بیک حاصل کرنا ناجائز ہے۔  فقط واللہ اعلمتفصیل کے لیے مذکورہ فتوی ملاحظہ کریں :ایزی پیسہ کا کیش بیک
                                                  
عنوان: ملازمت کے لیے غیر اسلامی ممالک میں جانا
سوال: کیا کام کے لیے اسلامی ملک کو چھوڑ کے غیر اسلامی ملک میں جانا جائز ہے؟
جواب: واضح رہے کہ بلا کسی ضرورت،  حاجت اور شدید مجبوری کے  محض  دولت کے حصول اور معیارِ زندگی کو بلند کرنے یا اپنے معاشرے میں معزز بننے اور دوسرے مسلمانوں پر اپنی بڑائی جتلانے  کے لیے مسلم ملک کو چھوڑ کر  غیر مسلم ممالک میں مستقل رہائش اختیار کرنا اور دار الحرب کی شناخت و قومیت کو افضل سمجھتے ہوئے دار الاسلام کی شناخت و قومیت پر ترجیح دے کر غیر مسلم ملک کی شہریت و قومیت حاصل کرنا  جائز نہیں ہے؛ اس لیے کہ اس صورت میں آدمی محض دنیاوی لالچ کی وجہ سے اپنے دین و ایمان کو اور اپنے دینی تشخص کو داؤ پر لگاتا ہے اور عام طور سے تجربہ اس پر شاہد ہے کہ جو لوگ صرف ان اغراض کی وجہ سے غیر مسلم ممالک جاتے ہیں تو وہ آہستہ آہستہ ان ممالک میں موجود گناہوں اور   منکرات کے سمندر میں ڈوب کر (اگر ایمان سے محروم نہ بھی ہوں)  کم از کم دینی احکام اور اسلامی تشخص  سے ضرور محروم ہو جاتے ہیں،  اور رفتہ رفتہ وضع قطع (لباس، حلیہ، شکل و صورت) اور بود و باش میں مکمل طور پر کفار کی مشابہت  نہ صرف اختیار کرتے ہیں، بلکہ کفار کی مشابہت کو اپنے لیے  باعثِ فخر سمجھتے ہیں،  جو کہ صریح حرام ہے۔مزید یہ کہ اگر بیوی بچے  بھی ساتھ ہوں تو خاندان کا سربراہ ہونے کی وجہ سے ان کی دینی تربیت کا انتظام نہ کرنے  کے باعث ان کی بے دینی کا گناہ اور وبال بھی اسی شخص پر پڑے گا، چنانچہ اسی وجہ سے حدیث شریف میں شدید ضرورت  کے بغیر کفار و مشرکین کے ساتھ رہائش اختیار کرنے سے منع کیا گیا ہے۔ چنانچہ ایک حدیث  میں رسول اللہ ﷺ نے فرمایا کہ جو شخص مشرک کے ساتھ موافقت کرے اور اس کے ساتھ رہائش اختیار کرے وہ اسی کے مثل ہے۔ ایک دوسری حدیث میں ہے  کہ رسول اللہ ﷺ نے فرمایا کہ میں ہر اس مسلمان سے بری ہوں جو مشرکین کے درمیان رہائش اختیار کرے، صحابہ کرام رضی اللہ عنہم نے سوال کیا کہ یا رسول اللہ! اس کی کیا وجہ ہے؟ آپ ﷺ نے فرمایا کہ اسلام کی آگ اور کفر کی آگ دونوں ایک ساتھ نہیں رہ سکتیں، تم یہ امتیاز نہیں کر سکو گے کہ یہ مسلمان کی آگ ہے یا مشرکین کی آگ ہے۔البتہ اگر کوئی مسلمان کسی شدید عذر و مجبوری کی وجہ سے غیر مسلم ممالک میں جاکر رہائش اختیار کرتا ہے، مثلاً بغیر کسی جرم کے اپنے ملک میں مظالم اور قید و بند کی صعوبتیں اٹھانی پڑ رہی ہوں اور ان مظالم سے بچنے کی کوئی اور صورت نہ ہو یا کوئی شخص شدید معاشی بحران کا شکار ہو اور کوشش کے باوجود اسلامی ملک میں معاشی وسائل دست یاب نہ ہوسکیں  یا کوئی شخص غیر مسلموں تک اسلام کی دعوت پہنچانے اور غیر مسلم ملک میں مقیم مسلمانوں کو دینی احکامات کی تعلیمات دینے اور  دینِ اسلام پر ان کی ثابت قدمی برقرار رکھنے کی نیت سے غیر مسلم ممالک میں جاکر رہائش اختیار کرتا ہے تو یہ جائز ہے، بشرطیکہ  اسے اس بات کا مکمل اعتماد ہو کہ وہ غیر مسلم ملک میں شرعی احکامات کی مکمل پیروی کرکے اپنے دین و ایمان کو محفوظ رکھ سکتا ہے اور اس ملک میں موجود منکرات اور فحاشی کے سمندر میں  اپنے آپ کو ڈوبنے سے بچا سکتا ہے، اسی طرح اگر بیوی بچے ساتھ ہوں تو ان کے متعلق یہ اطمینان ہونا بھی شرط ہے۔سنن أبي داود ت الأرنؤوط (4/ 413):"عن سمرة بن جندب: أما بعد، قال رسول الله صلى الله عليه وسلم: "من جامع المشرك وسكن معه فإنه مثله" فقط واللہ اعلممزید تفصیل کے لیے درج ذیل لنک پر فتویٰ ملاحظہ کیجیے:غیر مسلم ملک میں رہائش منتقل کرنا
                                                  
عنوان: والدہ ،بیوہ ، بیٹا اور بیٹی کی میراث
سوال: اگر کسی شخص کا انتقال اسکے ماں کی موجودگی میں ہو اور اس شخص کے پیچھے اسکی اہلیہ اورتین بہنیں اور بیٹی اور بیٹا ہو، اس انتقال شدہ شخص کے ترکہ کو ان حقداروں میں بغیر تقسیم کیۓ اس شخص کی ماں پوری جائیداد جو مردہ چھوڑکے جارہا اپنے پوتے یعنی اس شخص کے بیٹے کو دیدے تو کیا حکم ہے؟
جواب: صورت مسئولہ میں مرحوم کی والدہ کا مرحوم کے ساری جائیداد کو مرحوم کے صرف ایک بیٹے کو دینا جائز نہیں بلکہ اس میں مرحوم کے باقی شرعی ورثاء کا بھی حق ہے  اور ہر وارث کو اس کا شرعی حق دینا ضروری ہے ، ترکہ کی شرعی تقسیم یہ ہے کہ   سب سے  پہلے  مرحوم کے حقوق متقدمہ یعنی تجہیز وتکفین کا خرچہ نکالنے کے بعد اگر   مرحوم  کے ذمہ  کوئی قرضہ ہو اس کو ادا کرنے کے بعد  اگر مرحوم نے کوئی جائز وصیت ہو اس کو ترکہ کے ایک تہائی سے ادا کرنے کے بعد    بقیہ  کل ترکہ منقولہ و غیر منقولہ کو بہتر (۷۲) حصوں میں تقسیم کرنے کے بعد مرحوم کی والدہ کو ۱۲ حصے، بیوہ کو ۹ حصے، بیٹے کو ۳۴ حصے، اور بیٹی کو ۱۷ حصے ملیں گے۔بہنیں اس صورت میں بھائی کے ترکہ میں حصہ دار نہیں ہیں۔ فقط واللہ اعلم
                                                  
عنوان: غریبوں کی مدد کی نیت سے سیونگ اکاؤنٹ کھلوانے کا حکم
سوال: سیونگ اکاؤنٹ اس نیت سے کھولنا  کہ  میں اس کے ملے ہوئے سودکے ذریعے سے غریبوں کی مدد کروں گا،  یہ جائز ہے یا نہیں ؟
جواب: بینک میں سیونگ اکاؤنٹ کھلوانا اور اس کا نفع لینا ناجائز اور حرام ہے۔اگر کسی کے پاس کسی بھی طریقے سے حرام مال آگیا ہو تو اس کا حکم یہ ہے کہ اگر اس کا مالک معلوم ہو اور وہ بلاعوض حاصل کیا گیا ہو، جیسے: سود، چوری، رشوت وغیرہ تو اس کے مالک کو واپس کرنا ضروری ہے، یعنی  وہ جہاں سے آیا ہے وہیں اسے واپس دے دیا جائے، مالک وفات پاچکا ہو تو اس کے ورثاء کو لوٹا دیا جائے۔ اور اگر یہ ممکن نہ ہوتو  ثواب کی نیت کے بغیر  اسے مستحقِ زکاۃ کو صدقہ کرنا ضروری ہے۔  اور اگر وہ بالعوض حاصل کیا گیا ہو، جیسے حرام ملازمت وغیرہ کے ذریعے تو اسے مالک کو واپس کرنا درست نہیں ہے، بلکہ اس کا یہی ایک مصرف ہے کہ اسے ثواب کی نیت کے بغیر صدقہ کردیا جائے۔اس نیت سے حرام مال کمانا کہ اس کو خود استعمال نہیں کریں گے، بلکہ غریبوں پر صدقہ کریں گے، شرعاً جائز نہیں ہے،  ایسے لوگ  حرام  کا ارتکاب کرکے خود تو گناہ گارہوتے ہیں اورغریبوں کادنیوی  فائدہ کرتے ہیں، یہ بڑی نادانی ہے کہ انسان اپنا دینی نقصان کرکے دوسروں کابھلاکرے اور دوسروں کے دنیوی فائدے کے لیے اپنی آخرت بربادکرے۔حرام  رقم غلطی سے ملکیت میں آگئی ہوتو اسے صدقہ کرنا لازم ہے، مگر اس کایہ مطلب نہیں کہ صدقہ کی نیت سے انسان حرام کماتا رہے، مشرکینِ مکہ سخت  قحط کے زمانے میں جوا کھیلتے تھے اورجیتی ہوئی اشیاءخود استعمال میں نہیں لاتے تھے، بلکہ فقیروں پر صدقہ کردیا کرتے تھے، مگر اس کے باوجود ان کاعمل ناجائز اور حرام ہونے کی وجہ سے اس کی مذمت کی گئی۔ خلاصہ یہ ہے کہ صدقہ اور لوگوں کی فلاح وبہبود کی نیت سےحرام مال کمانے کی اجازت نہیں،  جیساکہ توبہ کی نیت سے گناہ کی اجازت نہیں  ہے اوراس وجہ سے بدپرہیزی کرنا معقول نہیں کہ دواموجود ہے:"فتاوی شامی" میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه".(5/99،مَطْلَبٌ فِيمَنْ وَرِثَ مَالًا حَرَامًا، ط: سعید)   فقط واللہ اعلم
                                                  
عنوان: دراز سے قسطوں پر خریداری کے لیے کریڈٹ کارڈ بنوانا یا استعمال کرنا
سوال: دراز قسطوں پر چیزیں دیتا ہے، بینک سے کریڈٹ کارڈ بنوانا پڑتا ہے، پھر کارڈ کی معلومات دراز کی ویب سائٹ پر ڈالنی پڑتی ہے۔ اور دراز پھر وہ ڈیٹیل دیکھنے کے بعد وہ چیز آپ کے گھر پہنچا دیتا ہے، پانچ بینک یہ آفر کر رہے ہیں، جس میں کچھ بینک تو اس پر سود لے رہے ہیں اور کچھ بینک سود نہیں لے رہے ہیں، اور اس کی پروسیسنگ فیس ٹو ٹل قیمت کے ایک یا دو فیصد ہوتی ہے، سب سے پہلے ہمیں بینک سے کریڈٹ کارڈ بنوانا پڑتا ہے، اس کے بغیر یہ ممکن نہیں۔ تو کیا یہ شرعاً جائز ہے یا نہیں؟
جواب: صورتِ مسئولہ میں دراز سے قسطوں میں خریداری کے لیے کریڈٹ کارڈ بنوانا یا اسے استعمال کرنا ناجائز ہے؛ کیوں کہ کریڈٹ کارڈ کے ذریعہ معاملہ کرنے میں اگرچہ یہ احتمال ہے کہ سود کی ادائیگی سے بچا جاسکتا ہے، لیکن کریڈٹ کارڈ کے معاہدہ میں سود پر رضا مندی  کا اظہار کیا جاتا ہے جو کہ ناجائز ہے۔عمدة القاري شرح صحيح البخاري (11 / 200):"إنّ آيات الربا التي في آخر سورة البقرة مبينة لأحكامه وذامة لآكليه، فإن قلت: ليس في الحديث شيء يدل على كاتب الربا وشاهده؟ قلت: لما كانا معاونين على الأكل صارا كأنهما قائلان أيضًا: {إنما البيع مثل الربا}، أو كانا راضيين بفعله، والرضى بالحرام حرام".فقط و الله اعلم
                                                  
عنوان: کمیشن پر کام کرنا
سوال: ایک کمپنی 50 ریال فی گھنٹہ کے حساب سے گاڑیاں رینٹ پر لیتی ہے، اس کمپنی میں میں نے اپنی گاڑی بھی لگا لی ہے، اب اگر دوسرے لوگ مجھے گاڑی لگانے کا کہیں، تو میں نے ان کو صاف بتادیا کہ کمپنی مجھے 50 ریال میں گاڑی بھرتی کرتی ہے۔ جب کہ میں آپ کو 40 ریال فی گھنٹہ کے حساب سے دوں گا۔ یہ دس ریال میرا کمیشن ہوگا۔ اگر مجھے کمیشن نہیں دیتے تو جاکر خود بھرتی کرلو۔ یاد رہے کہ میں کمپنی کا ملازم نہیں ہوں!
جواب: واضح رہے کہ  دلالی (بروکری) لینا شرعاً اس وقت جائز ہوتا ہے جب کہ اس کا عمل پایا جائے، مثلاً گاڑی وغیرہ رینٹ پر دینے میں اپنا کردار ادا کرے، لہذا صورتِ مسئولہ میں جب گاڑی کمپنی میں لگوانے میں آپ بنفسِ  نفیس شریک ہوں اس میں کمیشن متعین کرکے لینا آپ کے لیے جائز ہوگا، بصورتِ  دیگر (مثلاً باقاعدہ عمل نہ پایا جائے) کمیشن کے مطالبہ کا آپ کو حق نہ ہوگا۔فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ(مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً: ’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦)فقط واللہ اعلم
                                                  
عنوان: بی فور یو اور پرپال کمپنی کے ساتھ کام کرنا
سوال: آج کل جس طریقے سے انٹرنیشنل سطح پر بی فور یو اور پرپال وغیرہ کمپنیاں کام کر رہی ہے، جس میں کچھ رقم جمع کروائی جاتی ہے۔ جس میں ہر ماہ وہ آپ کو اس پر منافع دیتے ہیں اور وہ منافع فکس نہیں ہوتا۔ اور وہ رقم بھی محفوظ رہتی ہے۔ اور وہ کمپنی اپنی تجارت کی جو مارکیٹنگ شو کرواتی ہیں وہ بھی حلال پر مبنی ہوتی ہیں۔ اور اس کمپنی کی ویب سائٹ پر کچھ مدارس کے فتاوی جات بھی موجود ہوتے ہیں۔ جو انہیں صحیح اور حلال کہتے ہیں جن میں کئی مفتیانِ کرام نے باقاعدہ کتاب المضارب کےحوالہ بھی دیے ہوتے ہیں۔ برائے مہربانی رہنمائی فرمادیں آیا ان کمپنیوں میں کام کرنا صحیح ہے کہ نہیں شرعی طور پر؟ اگر ایسی کوئی ویب سائٹ آپ کے شرعی طور پر کوئی منظور شدہ ہے تو اس کا لنک بھیج دیں!
جواب: مذکورہ اداروں میں انویسٹ کرنے میں کئی شرعی قباحتیں پائی جاتی ہیں، لہذا ان میں انویسٹمنٹ کرکے نفع حاصل کرنا جائز نہیں، اس  سے اجتناب کیا جائے۔ فقط واللہ اعلممزید تفصیل کے لیے درج ذیل لنک ملاحظہ کیجیے:B4u میں انویسٹمنٹ کرناپرپال آن لائن کمپنی کا شرعی حکم
                                                  
عنوان: اسلامک بینک سے گھر کے لیے قرض لینا
سوال: اگر ہم اسلامک بینک سے گھر کے لیے قرض لینا چاہیں تو کیا یہ جائز ہے؟
جواب: مروجہ غیر سودی بینکوں  سے بھی گھر کے لیے قرضہ لینا جائز نہیں، کیوں کہ اس معاملے میں بہت سے شرعی اصولوں کی خلاف ورزی لازم آتی ہے، مثلاً ایک ہی معاملے میں اِجارہ اور بیع کو جمع کرنا اور دونوں کو عملاً ایک دوسرے کے لیے شرط قرار دینا وغیرہ۔ تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔ فقط واللہ اعلم
                                                  
عنوان: vape شیشہ کی خرید و فرخت کا حکم
سوال: میں آن لائن کام کرتا ہوں،  مجھے اکثر  vape شیشے کا آڈر آتاہے، تو کیا اسے بیچنا جائز ہے یا ناجائز ہے؟
جواب: صورتِ مسئولہ میں VAPE شیشہ پینا اگرچہ حرام نہیں، تاہم مکروہ ہے، لہذا مذکورہ آلہ تمباکو نوشی کی خرید و فروخت بھی حرام نہ ہوگی۔شیشہ  پینے کے تفصیلی حکم کے لیے دیکھیے:شیشہ اور حقہ پینے کا حکمفقط واللہ اعلم
                                                  
عنوان: ڈیجیٹل کرنسی میں کاروبار کرنا
سوال: ایک پانامہ کی کمپنی ہے "آرٹ ٹو ایف" اس کا نام ہے، اس کا طریقہ کار یہ ہے کہ ہم کچھ پیسہ مثال کے طور پہ سو ڈالر اس میں انویسٹ کرتے ہیں، تو کمپنی اس میں روزانہ کوئی ڈیڑھ پرسنٹ کے حساب جو بھی کمپنی کا بزنس ہوتا ہے ہمیں ریٹرن کرتی ہے، اس میں پرافٹ ریشو روزانہ کم زیادہ ہوتا رہتاہے، کمپنی جو بزنس کر رہی ہے وہ دو چیزوں میں کرتی ہے:ایک یہ جو ہے بٹ کوائن وغیرہ اور دوسرے نمبر پہ فارکس ایکسچینج کے اندر کمپنی بزنس کرتی ہے۔ کمپنی نے اپنے سورس آف انکم ہمیں یہ دو بتائے ہوئے ہیں۔ ہمیں پرافٹ دیتی ہے، اس کی جو ٹائم لیمٹ ہے وہ کمپنی کہتی ہے جب آپ کی اوریجنل اماؤنٹ کا فائیو ٹائم پورا ہو جائے گا  تو آپ کا اکاؤنٹ بلاک ہو جائے گا، اگرپہلے اکاؤنٹ سو ڈالر کاہے تو اسے دو سو ڈالر پہ لے جاتے ہیں تو پھرسے آپ کا اکاؤنٹ چلنا شروع ہو جائے گا چلتا رہے گا، لیکن جو ایکچول انہوں نے بتایا ہوا ہے وہ یہ ہے کہ فائیو ٹائم تک کمپنی ہمیں وہ ہمیں بزنس دیتی ہے، اس میں پھر خالی بزنس نہیں ہے، ہمارے اکاؤنٹ سے ماہانہ کچھ سروسز چارجز یا مینٹینس فیس بھی وہ کاٹتے ہیں، سو ڈالر پہ مثال کے طور پہ دو ڈالر وہ مہینے کے کاٹتے ہیں، فیس ہے آپ کے اکاؤنٹ کی، تو کیا اس طرح کی کمپنی میں بزنس کرنا جائز ہے یہ شرعی طور پہ کیسا ہے؟
جواب: صورتِ مسئولہ میں مذکورہ کمپنی جن کمپنیوں (بٹ کوائن، فارکس ایکسچینج) کے ساتھ کام کرتی ہے ان کا کام ناجائز ہونے کی بنا پر اس کمپنی میں انویسٹمنٹ درست نہیں۔’’بٹ کوائن‘‘ کا معاملہ مشکوک ہے، اور پاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خرید وفروخت نیز  اس کے ذریعہ کاروباری معاملات سے اجتناب کیا جائے۔ اور خود   فاریکس (forex) کے نام سے  آج کل بین الاقوامی سطح پر جو   کاروبار رائج ہے،  وہ بھی بہت سے ناجائز امور پر مشتمل ہونے کی وجہ سے ناجائز ہے۔ اس کاروبار میں سونا، چاندی، کرنسی، کپاس، گندم، گیس، خام تیل، جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں، کیوں کہ   "فاریکس ٹریڈنگ" میں اگر سونا، چاندی اور کرنسی کا کاروبار کیا جائے تو چوں کہ  شریعت نے سونا، چاندی اور کرنسی کے تبادلے میں چند شرائط عائد کی ہیں، جن میں سے ایک اہم شرط اس معاملے کے دونوں عوضوں پر قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں عموماً نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)، اور نہ ہی قبضہ اپنی شرائط کے ساتھ پایا جاتا ہے، اس لیے یہ کاروبار جائز نہیں ہوگا۔اور اگر فاریکس ٹریڈنگ میں سونا، چاندی اور کرنسی کے علاوہ دیگر اشیاء کا کاروبار کیا جائے تو بھی چوں کہ اس کاروبار میں عام طور پر خرید و فروخت صرف ایک کاغذی کاروائی ہوتی ہے، خریدی ہوئی اشیاء پر نہ تو قبضہ کیا جاتا ہے اور نہ ہی قبضہ کرنا مقصود ہوتا ہے، بلکہ محض نفع و نقصان برابر کیا جاتا ہے، گویا صرف سٹہ کھیلنا مقصود ہوتا ہے، ایسی صورت میں خریدی ہوئی چیز کو  واپس بیچنے کی صورت میں ’’بیع قبل القبض‘‘ لازم آتی ہے، جس سے حدیث شریف میں منع کیا گیا ہے اس لیے  فقہاء نے اس کو ناجائز قرار دیا ہے۔مزید تفصیل کے لیے درج ذیل لنک پر جامعہ کا فتوی ملاحظہ فرمائیں:فاریکس ٹریڈنگ کا حکمڈیجیٹل کرنسی، ون کوائین یا بٹ کوائین کی شرعی حیثیتفقط واللہ اعلم
                                                  
عنوان: میزان بینک میں اکاؤنٹ کھلوانے کا حکم
سوال: میزان بینک میں اکاؤنٹ کھلواسکتے ہیں یا نہیں؟
جواب: میزان بینک یا  مروجہ غیر سودی بینکوں سے تمویلی معاملات کرنا، سیونگ اکاؤنٹ  وغیرہ کھلوانا جائز نہیں ہے، مروجہ غیر سودی بینکوں کا طریقِ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ فقط واللہ اعلم
                                                  
عنوان: ایزی پیسہ ایپ میں پیسے رکھنے اور ٹرانزیکشن (لین دین) کرنے پر ملنے والے پیسوں کا حکم
سوال: ایزی پیسہ ایپ سے بیلنس رکھنے پر کوئی ٹرانزیکشن کی جاۓ تو سات دن تک کچھ روپے   ملتے ہیں کیا وہ جائز ہیں؟
جواب: ایزی پیسہ اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا، رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرے تو یہ بھی درست ہوگا، لیکن  اگر  اکاؤنٹ ہولڈر کو اکاؤنٹ میں مخصوص رقم جمع کرانے  اور   اکاؤنٹ سے مختلف قسم کی ٹرانزیکشن کرنے (مثلًا اپنے بجلی، فون وغیرہ کے بل کی ادائیگی کرنے  یا  اپنے نمبر یا  کسی دوسرے کے نمبر پر لوڈ کرنے) کی شرط پر اکاؤنٹ میں کچھ پیسے  آتے ہوں  یا کمپنی کی طرف سے  فری منٹس، میسج  اور انٹر نیٹ کی ایم بی وغیرہ فراہم کی جاتی ہوں تو چوں کہ ایزی پیسہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )، اور اکاؤنٹ سے ٹرانزیکشن کرنے کے لیے پہلے اکاؤنٹ میں پیسے ڈالنے ہی پڑیں گے جس کی حیثیت قرض ہی کی ہوگی، اس لیے صرف ٹرانزیکشن کی شرط پر ملنے والا نفع بھی سود کے حکم میں ہی ہوگا۔چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا جائز نہیں ہوگا۔واضح رہے کہ عموماً "ایزی پیسہ اکاؤنٹ" دوسری صورت کا ہوتاہے؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کمپنی پہلی صورت (یعنی اکاؤنٹ میں رقم رکھنے پر مشروط نفع نہ دے) کے مطابق "ایزی پیسہ اکاؤنٹ" کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔ فقط واللہ اعلم
                                                  
عنوان: میزان بینک کے ساتھ سرمایہ کاری کرنا / میزان بینک کے ذریعہ گھر خریدنا
سوال: کیا میزان بینک سرمایہ کاری، اسلامی شرعی قوانین کے مطابق ہے؟ کیا میزبان بینک آسان گھر اسلامی شرعی قوانین کے مطابق ہے؟
جواب: 1- میزان بینک یا  مروجہ غیر سودی بینکوں میں بھی سرمایہ کاری کرنا جائز نہیں ہے، مروجہ غیر سودی بینکوں کا طریقہ کار شرعی اصولوں کے مطابق نہیں ہے۔2۔  میزان بینک سے گھر لینا جائز نہیں ہے، اور ان دنوں میں میزان بینک  "میرا پاکستان میرا گھر" نامی اسکیم کے تحت شرکتِ متناقصہ (diminishing musharka) کے ذریعہ سرمایہ کاری  کر رہا ہے، یہ طریقہ شرعی تقاضوں کو پورا نہ کرنے کی وجہ سے ناجائز  اور سودی معاملہ کے مشابہ ہے؛ لہذا اس سکیم کے تحت گھر لینا جائز نہیں ہے۔مروجہ غیر سودی بینکاری کےتفصیلی  فقہی اور شرعی جائزے کے لیے "مروجہ اسلامی بینکاری" کا مطالعہ کیجیے۔ فقط واللہ اعلم
                                                  
عنوان: ڈیبٹ کارڈ کے ذریعہ ادائیگی کی صورت میں ملنے والے ڈسکاؤنٹ کا حکم
سوال: ‎اگر کوئی چیز خرید کر ڈیبٹ کارڈ کے ذریعے اس کی رقم ادا کی جائے اور بینک کی طرف سے اگر پچیس فیصد ڈسکاؤنٹ دیا جائے تو کیا یہ رقم استعمال کرنا جائز ہے ہمارے لیے؟
جواب: ڈیبٹ کارڈ (Debit Card)کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:1۔ ڈیبٹ کارڈ کے ذریعہ ادائیگی کی صورت میں کچھ پیسوں کی جو رعایت (Discount) ملتی ہے، اگر یہ رعایت بینک کی طرف سے ملتی ہو تو اس صورت میں اس رعایت کا حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ رعایت  اس ادارے کی جانب سے ہو جہاں سے کچھ خریدا گیاہے یا وہاں کھانا کھایا گیاہے تو یہ ان کی طرف سے تبرع و احسان ہونے کی وجہ سے جائز ہوگا۔3۔ اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔4۔ رعایت نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے رعایت ہو، تو اگر اس ادارے کے تمام یا اکثر معاملات جائز ہوں اور ان کی آمدن کل یا کم از کم اکثر حلال ہو تو اس صورت میں ڈسکاؤنٹ سے مستفید ہونے کی اجازت ہوگی۔5۔ اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔فقط واللہ اعلم
                                                  
عنوان: پرپال میں انویسٹمنٹ کرنا
سوال: پر پال کے نام سے آن لائن کمپنی ہے جسکا دفتر دبئی میں ہے، یہ  لوگوں سے پیسے لیتی ہے اور روزانہ کی بنیاد پر جتنی انویسٹمنٹ کی جائے اسکا 0.5 فیصد منافع دیتی ہے، اور جو رقم انویسٹ کی ہوتی ہے اسکا کچھ حصہ بھی منافع کی رقم کے ساتھ روزانہ کی بنیاد پر واپس کرتی ہے انویسٹمنٹ کی رقم کا دورانیہ 15ماہ ہے، 15 ماہ بعد انوسٹمنٹ کی رقم روزانہ  ملنے کی وجہ سےختم ہو جاتی ہے اور منافع مل جاتا ہے،  انویسٹمنٹ کرنے والے نے کمپنی کی ویب سائیٹ پر روزانہ کمپنی کا اشتہار دیکھنا ہوتا ہے۔ اشتہار میں تصویر بھی نہیں ہوتی بلکہ کمپنی کی کرپٹو کرنسی کے بارے میں لکھا ہوتا ہے، جس دن اشتہار نہیں دیکھ سکے اس دن کا منافع اور اس دن جو ہماری اصل رقم ملتی ہے دونوں نہیں ملتی، روزانہ وقت بھی دینا پڑتا ہے اور انٹرنیٹ اور موبائل کا خرچہ بھی اٹھانا پڑتا ہے، مطلب یہ کہ کمپنی کے نظام کے ساتھ جڑ ا رہنا پڑتا ہے، یہ نہیں کہ انویسٹمنٹ کر کے صرف منافع لیا جائے، منافع روزانہ کا روزانہ بھی اپنے ایزی پیسہ یا جیز کیش اکاؤنٹ میں لے سکتے ہیں یا جب ضرورت ہو تب نکال  سکتے ہیں۔ کیا یہ کاروبار جائز ہے یا نہیں؟
جواب: پرپال کمپنی میں انویسٹمنٹ کرنا جائز نہیں ہے، تفصیل کے لیے مذکورہ لنک ملاحظہ کریں:پرپال کمپنی کے بارے میں کیا حکم شرعی ہے؟
                                                  
عنوان: سودی قرضہ لینے والے کی طرف سے گارنٹی دینے کا حکم
سوال: کوئی شخص بینک سے لون لیتا ہے اور دوسرا شخص اس کی طرف سے گارنٹی دیتا ہے، کیا گارنٹی دینے والا بھی گناہ گار ہوتا ہے یا نہیں؟
جواب: رسول اللہ صلی اللہ علیہ وسلم نے سود کے کھانے والے، کھلانے والے، لکھنے والے اور اس معاملہ پر گواہ بننے والوں پر لعنت فرمائی ہے اور فرمایا کہ یہ سب برابر ہیں، لہذا اگر کوئی شخص سودی قرضہ لینے والے کی گارنٹی دیتا ہے تو گناہ میں تعاون کی وجہ سے وہ بھی گناہ گار ہو گا۔حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»".(صحیح مسلم، باب لعن آکل الربوٰ و موکلہ، ج:۳ ؍ ۱۲۱۹، ط:داراحیاءالتراث العربی)فقط واللہ اعلم
                                                  
عنوان: نیشنل بینک کی اسلامک بینکنگ میں اکاؤنٹ کھولنا / اسلامی بینکوں میں سیونگ اکاؤنٹ کھولنا
سوال: (1) نیشنل بینک نے "اعتماد بینک" کے نام سے اسلامک بینکنگ شروع کی ہے، اس میں سیونگ یا کر نٹ اکاؤنٹ کھلوانا کیسا ہے؟(2) سودی بینکوں میں کرنٹ اکاؤنٹ رکھنا بہتر ہے یا ان بنکوں کی اسلامک برانچ میں سیونگ اکاؤنٹ کھلوانا بہتر ہے؟
جواب: 1- ہماری معلومات کے مطابق کوئی بینک مکمل طور پر اسلامی اصولوں پر کام نہیں کر رہا، بینک ایک مالیاتی ادارہ ہے، کاروباری ادارہ  نہیں ہے، بینک کی وضع اور بینکنگ قوانین  کی رو سے تجارت بینک کے دائرۂ کار میں نہیں ہے؛ اس لیے دیگر  بینکوں کی طرح مذکورہ بینک سے بھی  تمویلی معاملات سے  اجتناب کیا جائے، اس میں سیونگ اکاؤنٹ نہ کھولا جائے، شدید مجبوری میں کرنٹ اکاؤنٹ کھولنے کی اجازت ہے۔تفصیل کے لیے دیکھیے: "مروجہ اسلامی بینکاری" از رُفقائے دارالافتاء جامعہ علوم اسلامیہ بنوری ٹاؤن، مطبوعہ مکتبہ بینات۔2- موجودہ زمانے میں اسلامی بینکنگ کے عنوان سے جتنے بھی بینک کام کر رہے ہیں، ہماری تحقیق کے مطابق ان میں بہت سی شرعی خامیاں موجود ہیں، جن کی موجودگی میں انہیں "اسلامی" بلکہ "غیر سودی" بھی نہیں کہا جاسکتا، لہذا دیگر بینکوں کی طرح مروجہ اسلامی بینکوں میں بھی سیونگ اکاؤنٹ میں رقم انویسمنٹ کرکے اس پر نفع حاصل کرناجائز نہیں ہے، باقی  شدید مجبوری کی صورت میں کسی بھی بینک میں کرنٹ اکاؤنٹ کھولنے کی اجازت ہے، اس لیے کہ  کرنٹ اکاؤنٹ کھلوانے کی صورت میں اکاؤنٹ ہولڈر  نہ تو براہِ راست  سودی نظام میں معاون ہوتا ہے اور نہ ہی سودی رقم وصول کرتا ہے؛ اس لیے ضرورت کی وجہ سے بامرِ مجبوری اس کی اجازت دی جاتی ہے۔فقط واللہ اعلم
                                                  
عنوان: ملازمت کے لیے میڈیکل چیک اَپ کے دوران ستر کا کھولنا
سوال: فوج میں شمولیت اختیار کرنے کے لیے میڈیکل میں شرم گاہوں کو بھی دیکھا جاتاہے، کیا ایسا کرنا شرعاً جائز ہے؟
جواب: واضح رہے کہ کسی سخت شرعی عذر (مثلاً بیماری، علاج وغیرہ) کے بغیر بیوی کے علاوہ کسی اور کے سامنے ستر کھولنا شرعاً جائز نہیں ہے، لہٰذا کسی بھی نوکری کے حصول کے  لیے میڈیکل چیک اَپ کے دوران برہنہ ہوکر اپنا ستر دوسروں کے سامنے کھولنا اور دکھانا شرعاً جائز نہیں ہے۔صورتِ مسئولہ میں فوج کی نوکری کرنا یا نوکری کے لیے درخواست دینا جائز ہے، البتہ اس کے لیے امیدوار کے کپڑے اترواکر شرم گاہ کا معائنہ کرنا اور کروانا ناجائز اور  گناہ ہے، اس سے اجتناب ضروری ہے۔"مجمع الانہر" میں ہے:"وينظر الرجل من الرجل إلى ما سوى العورة وقد بينت في الصلاة أن العورة ما بين السرة إلى الركبة والسرة ليست بعورة." (4/200،دارالکتب العلمیۃ)فقط واللہ اعلم
                                                  
عنوان: انشورنس میں زائد رقم کا حکم
سوال: انشورنس جائز ہے؟ ہم نے دس سال میں تین لاکھ بھرے، تیس ہزار  سالانہ کے حساب سے، اب مجھے چھ لاکھ ملے ہیں، کیا یہ جائز ہے؟
جواب: مروجہ انشورنس پالیسیاں جوے اور سود پر مشتمل ہونے کی وجہ سے ناجائز ہیں۔ صورتِ مسئولہ میں آپ کے لیے اپنی اصل رقم یعنی تین لاکھ روپے استعمال کرنا جائز ہے، زائد رقم ثواب کی نیت کیے بغیر (نیز ناجائز پیسوں کے وبال سے بچنے کی نیت سے) صدقہ کرنا لازم ہے، اس کا استعمال جائز نہیں ہے۔العرف الشذي شرح سنن الترمذي (1/ 38):إن ها هنا شيئان:أحدهما: ائتمار أمر الشارع والثواب عليه.والثاني: التصدق بمال خبيث، والرجاء من نفس المال بدون لحاظ رجاء الثواب من امتثال الشارع، فالثواب إنما يكون على ائتمار الشارع، وأما رجاء الثواب من نفس المال فحرام، بل ينبغي لمتصدق الحرام أن يزعم بتصدق المال تخليص رقبته ولا يرجو الثواب منه، بل يرجوه من ائتمار أمر الشارع، وأخرج الدارقطني في أواخر الكتاب: أن أبا حنيفة رحمه الله سئل عن هذا فاستدل بما روى أبو داود من قصة الشاة والتصدق بها."فقط والله اعلم
                                                  
عنوان: کتے اور بلی کی خرید وفروخت کا حکم
سوال: کیا فرماتے ہیں مفتیانِ کرام کہ کتے اور بلی کی خرید و فروخت کیسی ہے؟
جواب: کتے سے متعلق شریعتِ مطہرہ کا حکم یہ ہے کہ جس کتے کو پالنا جائز ہو اس کی خرید و فروخت بھی جائز ہے اور جس کو پالنا جائز نہیں اس کی خرید و فروخت بھی جائز نہیں، اور کتے کو پالنے کی اجازت شکار کے لیے  ہے یا گھر اور کھیتی کی حفاظت کے لیے ہے، لہذا جو کتا مذکورہ امور کے لیے استعمال کیا جا سکتا ہو اس کی خرید و فروخت جائز ہے، ورنہ نہیں۔بلی  کی خرید و فروخت جائز ہے۔الدر المختار وحاشية ابن عابدين (رد المحتار) (5/ 68):’’لكن في الخانية: بيع الكلب المعلم عندنا جائز، وكذا السنور، وسباع الوحش والطير جائز معلماً أو غير معلم‘‘.الفتاوى الهندية (3/ 114):’’بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان‘‘.الفتاوى الهندية (3/ 114):’’وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي‘‘.فقط واللہ اعلم
                                                  
عنوان: دو بھائیوں/ دوبہنوں میں میراث کی تقسیم
سوال: ہمارے والدین فوت ہوچکے ہیں، ہماری ایک بہن والدین کے انتقال سے پہلے انتقال کرچکی ہے، اب ہم دو بھائی اور دو بہنیں باقی ہیں، دادا دادی نانا نانی سب وفات پاچکے ہیں، وراثت میں ایک گھر ہے، اب ہم اس کو فروخت کرکے رقم دو بھائی اور دو بہنوں کو کس حساب تقسیم کریں؟
جواب: بصورتِ مسئولہ مرحوم کی کل جائیداد منقولہ و غیر منقولہ کو (بعد از ادائے قرضہ جات اور اگر کوئی وصیت کی ہو تو تہائی مال میں وصیت نافذ کرنے کے بعد) چھ حصوں میں تقسیم کرکے دو/دو حصے ہر بھائی کو  اور ایک/ایک حصہ ہر بہن  کو ملے گا۔فیصد کے اعتبار سے سو (100) روپے میں سے 33,33 روپے ہر بھائی کو اور 16,66 روپے ہر بہن کو ملیں گے۔نیز جو بہن والدین کی زندگی ہی میں انتقال کرچکی ہے شرعی اعتبار سے والدین مرحوم کے ترکہ میں وہ حق دار نہیں ہے۔فتاوی شامی میں ہے:"وشروطه: ثلاثة: موت مورث حقيقةً، أو حكمًا كمفقود، أو تقديرًا كجنين فيه غرة و وجود وارثه عند موته حيًّا حقيقةً أو تقديرًا كالحمل والعلم بجهة إرثه، وأسبابه وموانعه سيأتي."(كتاب الفرائض، شرائط الميراث، ج:6، ص:758، ط:ايج ايم سعيد)فقط والله اعلم
                                                  
عنوان: یوٹیوب کی کمائی
سوال: یوٹیوب کی کمائی حلال ہے یا حرام؟
جواب: یوٹیوب سے پیسے کمانے کی صورت یہ ہوتی ہے کہ چینل بناکر ویڈیو اَپ لوڈ کرنے کی صورت میں اگر اس چینل کے فالوورز زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈیو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان دار  کی تصویر والی ویڈیو اپ لوڈ کرے،یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے   اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔ فتاوی شامی میں ہے:"وظاهر كلام النووي في شرح مسلم: الإجماع علي تحريم تصوير الحيوان؛ و قال: وسواء لما يمتهن أو لغيره فصنعه حرام لكل حال لأن فيه مضاهاة لخلق الله". (١/ ٦٤٧، ط: سعيد)فقہ السیرہ میں ہے:"و الحق أنه لاينبغي تكلف أي فرق بين أنواع التصوير المختلفة ... نظراً لإطلاق الحديث". (٤/ ٩٧)  فقط والله اعلم
                                                  
عنوان: کیا اوریفلیم کمپنی میں کام کرنا جائز ہے؟
سوال: کیا اوریفلیم کمپنی میں کام کرنا جائز ہے، کیوں کہ یہ بھی ممبر شب کرتی ہے؟
جواب: اوریفلیم کمپنی کا طریقہ تمویل چوں کہ جائز نہیں، لہذا مذکورہ ادارے میں کام کرنا بھی جائز نہیں۔مزید تفصیل کے لیے دیکھیے:oriflame بزنس کا حکم فقط واللہ اعلم
                                                  
عنوان: اس شرط پر باہر بھیجنا کہ نفع میں دونوں شریک ہوں گے
سوال: باہر ملک بھیجنااس شرط پر کہ کمائی میں نصف کاشریک ہوگا؟
جواب: واضح رہے کہ ایک شخص کا دوسرے شخص کے ساتھ نفع اور کمائی میں شریک ہونے کے لیے تین چیزوں میں سے ایک کا ہونا ضروری ہے:1- عمل میں شرکت۔2- جس کاروبار سے نفع حاصل ہو رہا ہے اس کے سرمایہ میں شرکت ۔3- جس کاروبار سے نفع حاصل ہو رہا ہے اس کے ضمان میں شرکت۔صورتِ مسئولہ میں پہلا  شخص باہر بھیجنے کے لیے اخراجات اٹھاتا ہے اور دوسرا شخص باہر ملک جا کر نوکری یا مزدوری کر کے مال کماتا ہے، مذکورہ صورت میں چوں کہ پہلا شخص نہ تو عمل میں دوسرے کے ساتھ شریک ہے اور نہ کمائی کے ذریعہ میں کسی قسم کے سرمائے یا ضمان میں شریک ہے؛ لہذا شرعًا دوسرے شخص کی کمائی میں پہلا شخص شریک نہیں ہے اور مکمل نفع کا مستحق دوسرا شخص ہے، البتہ جو اخراجات باہر بھیجنے  کے لیے برداشت کیے ہیں پہلا شخص دوسرے شخص سے اس کی وصولی کا حق دار ہے۔بدائع الصنائع في ترتيب الشرائع میں ہے: "والأصل أن الربح إنما يستحق عندنا إما بالمال وإما بالعمل وإما بالضمان."(کتاب الشرکة ج نمبر ۶ ص نمبر ۶۲،دار الکتب العلمیة)فقط واللہ اعلم
                                                  
عنوان: سیونگ اکاؤنٹ استعمال کرنا جائز نہیں
سوال: میں سرکاری ملازم ہوں، ملازمت کے آغاز پر تنخواہ کی وصولی کے لیے بنک اکاونٹ کھلوایا جاتا ہے جو کہ بنک عملہ نے یہ کہہ کر سیونگ اکاؤنٹ کھول دیا کہ سیلری اکاؤنٹ سیونگ ہی کھلے گا، اب جب کہ علم ہوا کہ سیلری اکاؤنٹ کے لیے سیونگ اکاؤنٹ ضروری نہیں ہوتا تو بنک سے رابطہ کیا تو انہوں نے کہا کہ اگر آپ کرنٹ اکاؤنٹ کھلوانا چاہتے ہیں تو پھر یہ اکاؤنٹ بند کروانا پڑے گا جب کہ میرے بہت سارے معاملات میں یہی سیونگ بنک اکاؤنٹ نمبر درج ہے، جب کہ اس سال جولائی میں جو منافع تھا اس کو بغیر ثواب کی نیت کے کسی غریب کو دے دیا تھا۔راہ نمائی فرما دیں کہ اس صورتِ حال میں کیا کیا جائے کہ جب تک مختلف سب جہگوں سے رابطہ کر کے وہ اکاؤنٹ ختم کروا لینے تک اس اکاؤنٹ کا استعمال کیا جا سکتا ہے جب کہ وصول شدہ منافع ذاتی استعمال میں نہیں، بلکہ سود ہی سمجھ کر بغیر کسی ثواب کی نیت کے کسی کو دے دیا جائے؟
جواب: صورتِ مسئولہ میں جلد از جلد سیونگ اکاؤنٹ بند کروا کر کرنٹ اکاؤنٹ کھلوا لیا جائے، اور اپنی تمام رقم کرنٹ اکاؤنٹ میں منتقل کرلیں، اور اب سے  تمام معاملات کرنٹ اکاؤنٹ  کے ذریعہ کیے جائیں، گزشتہ معاملات کے سبب جہاں جہاں آپ کا سیوینگ اکاؤنٹ نمبر  چل رہا ہے، اسے بھی جلد از جلد کرنٹ اکاؤنٹ پر منتقل کردیں، جب تک سیونگ اکاؤنٹ بند نہ ہو تو  اکاؤنٹ میں جمع شدہ سودی رقم بینک سے نکالیں ہی نہیں، اگر لاعلمی میں سودی رقم نکال چکے ہوں تو اولًا بینک کو واپس کرنے کی تدبیر کریں، اگر ایسا ممکن نہ ہو تو ثواب کی نیت کے بغیر صدقہ کرنا ضروری ہوگا، جولائی میں جو سودی رقم آپ نے نکال کر صدقہ کی، اس کے بارے میں بھی یہی حکم تھا کہ اسے بینک سے نہ نکالتے، تاہم لاعلمی میں نکال کر صدقہ کردیا تو بری الذمہ ہوگئے، البتہ غفلت میں ہونے والی اس کوتاہی (سیونگ اکاؤنٹ کھلوانے اور استعمال) پر استغفار بھی کیجیے۔ فقط واللہ اعلم
                                                  
عنوان: غیر مالک نے مکان بیچا تو اسے آگے بیچ سکتے ہیں؟
سوال: ایک شخص نے گھر خریدا، خریدنے کے بعد معلوم ہوا کہ بیچنے اور قیمت وصول کرنے والا اصل مالک نہیں تھا، بلکہ اس نے دھوکے سے مالک کی مرضی کے بغیر یہ گھر بیچا ہے۔ خریدار کو اس وقت اصل مالک کا بھی معلوم ہوگیا ہے اور دھوکا دینے والے گروہ کا بھی پتا ہے کہ انہوں نے فراڈ کیا ہے، لیکن رقم واپس کرنے سے مکر چکا ہے۔ کیا اس صورتِ حال میں خریدار یہ مکان آگے فروخت کر کے اپنے نقصان کا ازالہ کر سکتا ہے یا اس پہ لازم ہے کہ وہ مکان اصل مالک کو لوٹا دے اور اپنی رقم کے حصول کے لیے فروخت کنندہ سے ہی قانونی جنگ لڑتا رہے جب کہ رقم وصول ہونے کی کوئی امید بھی نہ ہو۔
جواب: صورتِ مسئولہ میں جب مذکورہ گھر فروخت کنندہ کا نہیں تھا تو  ایسا گھر خریدنے سے خریدار اس کا مالک نہیں بنا، جب مالک نہیں بنا تو اسے آگے فروخت کرنا اس کے لیے جائز نہیں، فروخت کنندہ سے اپنی رقم کی وصول یابی کے لیے قانونی چارہ جوئی کی جاسکتی ہے۔البحر الرائق شرح كنز الدقائق ـ(15 / 41):"وأما شرائط النفاذ فالملك أو الولاية فلم ينعقد بيع الفضولي عندنا."(کتاب البیوع،شرائط النفاذ)فقط واللہ اعلم
                                                  
عنوان: بینک میں نوکری کرنا
سوال: فوریکس ٹریڈنگ کا فتویٰ میں نے پڑھا اور سمجھا بھی۔ جتنے بھی بینک ہیں جو مائیکرو فنانس کے کاروبار کرتے ہیں، کیا ان بنکس میں نوکری کرنا جائز ہے جب کہ ان کا سارا انحصار لوگوں کو چھوٹے پیمانوں پر قرض دینا اور مطلوبہ رقم کے علاوہ سود لینا ہوتا ہے؟میں خود ایک مائیکرو بینک میں نوکری کرتا ہوں، اسلام کے حوالے سے آج کل کے حالات کو دیکھتے ہوئے رہنمائی کی جائے؟
جواب: مروجہ بینکوں کا طریقۂ تمویل چوں کہ سودی ہے (جیسا کہ آپ نے سوال میں ذکر بھی کیا ہے) اور بینک اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے، اس لیے بینک میں کسی بھی قسم کی ملازمت  حلال نہیں۔ قرآنِ مجید  میں سودی لین دین کو اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ كُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو اگر تم ایمان والے ہو، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔[البقرۃ:۲۷۸،۲۷۹-بیان القرآن]"عن جابر قال: لعن رسول الله صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء".(الصحيح لمسلم، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔لہٰذا قرآن و سنت کی رو سے بینک کی نوکری کرنا ناجائز ہے۔ فقط واللہ اعلم
                                                  
عنوان: مورث کے ذہنی توازن ٹھیک نہ ہونے کی صورت میں ورثاء کا اپنی مرضی سے وراثت کو تقسیم کرنا
سوال: اگر مورث اپنے ہوش وحواس میں نہ ہو تو ورثا آپس میں مل کر شرعی تقسیم کے علاوہ کوئی تقسیم کرسکتے ہیں؟
جواب: واضح رہے جب تک کوئی شخص زندہ ہے، اس کا مال اس کی ملکیت ہے، اس میں کسی بھی شخص کو تصرف کرنے کی اجازت نہیں، اور وراثت آدمی کے مرنے کے بعد جاری ہوتی ہے، زندگی میں اولاد اور دیگر قریبی رشتہ داروں کا اپنے مورث کے مال میں حق نہیں ہوتا؛ لہذا  اگر مورث اپنے ہوش وحواس میں نہ ہو تو ورثا آپس میں مل کر اس کے مال کو کسی بھی طرح تقسیم نہیں کرسکتے۔ فقط واللہ اعلم
                                                  
عنوان: بزکوئن (bizz coin) کا حکم
سوال: بزکوئن (bizz coin) کے کاروبار کی شرعی حیثیت کیا ہے؟
جواب: بز کوائن کے کاروبار سے مراد اگر ڈیجیٹل کرنسی کی خرید و فروخت ہے، تو اس حوالہ سے معاملہ ابھی مشکوک ہے اور اسے قانونی کرنسی کی بھی حیثیت حاصل نہیں؛ لہذا اس سے اجتناب کرنا چاہیے۔اگر بز کوائن کے کاروبار کی کوئی اور صورت مراد ہے تو اس کی وضاحت کرکے سوال کریں۔ فقط واللہ اعلم
                                                  
عنوان: نابالغ کے پتھر مارنے سے اگر کسی کی آنکھ ضائع ہو جائے تو کیا حکم ہے؟
سوال: ایک نابالغ لڑکے نے دوسرے لڑکے کو پتھر مارا، دوسرے لڑکے کی آنکھ ضائع ہو گئی ہے، الٹی والی، اب اس لڑکے کا خرچہ کس کے ذمہ ہے؟ یا اس کی دیت شریعت میں کتنی ہے؟
جواب: اگر کسی بچے نے کسی دوسرے بچے کی آنکھ ضائع  کر دی ہو تو اُس بچے کی عاقلہ پر نصف دیت لازم ہو گی۔ایک مکمل دیت کی مقدار 30.618 تیس کلو اور چھ سو اٹھارہ گرام چاندی یا اس کے برابر کی قیمت ہے، ایک آنکھ ضائع ہونے کی صورت میں اس کا نصف یعنی 15.309(پندرہ کلو تین سو نو گرام)  چاندی دیت میں دینا لازم ہو گا۔عاقلہ سے مراد وہ برادری، جماعت، تنظیم یا کمیونٹی ہے جس کے ساتھ اس کا تناصر (یعنی باہمی تعاون) کا تعلق ہو۔ الدر المختار وحاشية ابن عابدين (رد المحتار) (6/ 586):"(وعمد الصبي والمجنون) والمعتوه (خطأ)  .....  (وعلى عاقلته الدية) إن بلغ نصف العشر فأكثر."نيل الأوطار (7/ 72):"قوله: (وفي العينين الدية) هذا مما لا أعرف فيه خلافًا بين أهل العلم وكذلك يعرف الخلاف بينهم في أن الواجب في كل عين نصف الدية."فقط واللہ اعلم
                                                  
