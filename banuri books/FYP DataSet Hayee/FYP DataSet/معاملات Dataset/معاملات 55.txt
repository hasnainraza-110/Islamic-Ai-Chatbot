عنوان: لائف انشورنس کا حکم
سوال: کیا لائف انشورنس جائز ہے؟ ہم نے دس سال میں تین لاکھ بھرے، تیس ہزار سالانہ کے حساب سے، اب مجھے چھ لاکھ ملے ہیں، کیا یہ اضافی تین لاکھ جائز ہیں؟
جواب: اسٹیٹ لائف انشورنس سمیت انشورنس/ بیمہ کے جتنے مروجہ طریقے ہیں  وہ  سود  اور  قمار  (جوا)  کا  مرکب  ہیں،  سود  اور  قمار کا لین دین  شریعت  مطہرہ  میں  بنصِ  قرآنی حرام ہے؛ لہٰذا کسی بھی شخص کے لیے کسی بھی انشورنس کمپنی کے ساتھ کسی بھی قسم کی انشورنس/ بیمہ کا کوئی معاہدہ کرنا جائز نہیں ہے، اور اگر  معاہدہ کیا ہے تو یہ جائز نہیں ہے جتنی رقم جمع کرائی ہے اس کا لینا جائز ہے، باقی اضافی رقم کا لینا جائز نہیں ہے۔ قرآن کریم میں ہے:﴿الَّذِينَ يَأْكُلُونَ الرِّبَا لَا يَقُومُونَ إِلَّا كَمَا يَقُومُ الَّذِي يَتَخَبَّطُهُ الشَّيْطَانُ مِنَ الْمَسِّ ذٰلِكَ بِأَنَّهُمْ قَالُوآ اِنَّمَا الْبَيْعُ مِثْلُ الرِّبَا وَأَحَلَّ اللّٰهُ الْبَيْعَ وَحَرَّمَ الرِّبَا فَمَنْ جَآءَهُ مَوْعِظَةٌ مِنْ رَبِّهِ فَانْتَهَى فَلَهُ مَا سَلَفَ وَأَمْرُهُ إِلَى اللّٰهُ وَمَنْ عَادَ فَأُولَئِكَ أَصْحٰبُ النَّارِ هُمْ فِيهَا خٰلِدُونَ﴾[سورة البقرة، رقم الآية:۲۷۵ ] ﴿يَآأَيُّهَا الَّذِينَ اٰمَنُوآ إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ﴾[سورة المائدة، رقم الآية:۹۰ ]حدیث شریف میں ہے:عن جابر قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء».(صحیح مسلم، باب لعن آکل الربوٰ و موکله، ج:۳ ؍ ۱۲۱۹ ، ط:داراحیاءالتراث العربی)مصنف ابن ابی شیبہ میں ہے:عن ابن سیرین قال: کل شيءٍ فیه قمار فهو من المیسر.(کتاب البیوع و الأقضیة ، البیض الذی یقامر فیه، ج:۴ ؍۴۸۳ ،مکتبة الرشد الریاض)فتاویٰ شامی میں ہے:لأن القمار من القمر الذي يزداد تارةً وينقص أخرى، وسمي القمار قماراً ؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص.(کتاب الحظر و الإباحة، فصل في البیع، ج: ۶صفحہ: ۴۰۳ ،ط: ایچ، ایم، سعید )الفقہ الاسلامی و ادلتہ میں ہے:أنواع التأمين:التأمين من حيث الشكل نوعان: ۱  - تأمين تعاوني ...۲  - تأمين تجاري أو التأمين ذو القسط الثابت، وهو المراد عادة عند إطلاق كلمة التأمين، وفيه يلتزم المستأمن بدفع قسط معين إلى شركة التأمين القائمة على المساهمة، على أن يتحمل المؤمن (الشركة) تعويض الضرر الذي يصيب المؤمن له أو المستأمن. فإن لم يقع الحادث فقد المستأمن حقه في الأقساط، وصارت حقاً للمؤمن. وهذا النوع ينقسم من حيث موضوعه إلى: ۱  - تأمين الأضرار: وهو... ۲  - وتأمين الأشخاص: وهو يشمل:التأمين على الحياة: وهو أن يلتزم المؤمن بدفع مبلغ لشخص المستأمن أو للورثة عند الوفاة، أو الشيخوخة، أو المرض أو العاهة، بحسب مقدار الإصابة.والتأمين من الحوادث الجسمانية: وهو أن يلتزم المؤمن بدفع مبلغ معين إلى المؤمن له في حالة إصابته أثناء المدة المؤمن فيها بحادث جسماني، أو إلى مستفيد آخر إذا مات المستأمن. ... أما التأمين التجاري أو التأمين ذو القسط الثابت: فهو غير جائز شرعاً، وهو رأي أكثر فقهاء العصر ... وسبب عدم الجواز يكاد ينحصر في أمرين: هما الغرر والربا. أما الربا: فلا يستطيع أحد إنكاره؛ لأن عوض التأمين ناشئ من مصدر مشبوه قطعاً؛ لأن كل شركات التأمين تستثمر أموالها في الربا، وقد تعطي المستأمن (المؤمن له) في التأمين على الحياة جزءاً من الفائدة، والربا حرام قطعاً في الإسلام ... والربا واضح بين العاقدين: المؤمن والمستأمن ؛ لأنه لا تعادل ولا مساواة بين أقساط التأمين وعوض التأمين، فما تدفعه الشركة قد يكون أقل أو أكثر، أو مساوياً للأقساط، وهذا نادر. والدفع متأخر في المستقبل. فإن كان التعويض أكثر من الأقساط، كان فيه ربا فضل وربا نسيئة، وإن كان مساوياً ففيه ربا نسيئة، وكلاهما حرام ... أما الغرر: فواضح في التأمين؛ لأنه من عقود الغرر: وهي العقود الاحتمالية المترددة بين وجود المعقود عليه وعدمه، وقد ثبت في السنة حديث صحيح، رواه الثقات عن جمع من الصحابة: «أن رسول الله صلى الله عليه وسلم نهى عن بيع الغرر». ويقاس على البيع عقود المعاوضات المالية، فيؤثر الغرر فيها، كما يؤثر في عقد البيع. وعقد التأمين مع الشركات من عقود المعاوضات المالية، لا التبرعات، فيؤثر فيه الغرر، كما يؤثر في سائر عقود المعاوضات المالية، وقد وضعه رجال القانون تحت عنوان (عقود الغرر) ؛ لأن التأمين لا يكون إلا من حادث مستقبل غير محقق الوقوع، أو غير معروف وقوعه، فالغرر عنصر لازم لعقد التأمين. والغرر في التأمين في الواقع كثير، لا يسير، ولا متوسط؛ لأن من أركان التأمين: الخطر، والخطر حادث محتمل لا يتوقف على إرادة العاقدين. والمؤمن له لا يستطيع أن يعرف وقت العقد مقدار ما يعطي، أو يأخذ، فقد يدفع قسطاً واحداً، ويقع الخطر، فيستحق جميع ما التزم به المؤمن، وقد يدفع جميع الأقساط، ولا يقع الخطر، فلا يأخذ شيئاً وكذلك حال المؤمن، لا يعرف عند العقد مقدار ما يأخذ، أو ما يعطي."(القسم الثالث:العقوداو التصرفات المدنیة، أنواع التامین،ج:۵ ؍۳۴۲۱۔۔۳۴۲۵،ط:دارالفکر) فقط واللہ اعلم
                                                  
عنوان: ایزی پیسہ کیش بیک کا حکم
سوال: ایزی پیسہ ایپ کے ذریعے روزانہ کی بنیاد پر کیش بیک ملتا ہے، کیا وہ جائز ہے؟
جواب: مذکورہ رقم قرض کے بدلہ میں  ملنے والا نفع ہے جو کہ شرعاً سود ہے؛ لہذا یہ رقم لینا اور اس کا استعمال کرنا، دونوں ناجائز ہے۔  فقط واللہ اعلمتفصیل کے لیے جامعہ کا فتوی درج ذیل لنک پر ملاحظہ ہو:ایزی پیسہ کا کیش بیک
                                                  
عنوان: اذان پر اجرت لینا جائز ہے؟
سوال: اذان پر اجرت لینا جائز ہے؟
جواب: اذان پر اجرت لینا جائز ہے۔ الدر المختار وحاشية ابن عابدين (رد المحتار) (6/ 55):"(لاتصح الإجارة ... لأجل الطاعات مثل (الأذان والحج والإمامة وتعليم القرآن والفقه) ويفتى اليوم بصحتها لتعليم القرآن والفقه والإمامة والأذان."(کتاب الإجارۃ، باب الإجارۃ الفاسدۃ، مطلب في الاستیجار علی الطاعات، ط: سعید)فقط واللہ اعلم
                                                  
عنوان: آن لائن ویب سائٹ پر بولی لگا کر چیز خریدنے کا حکم
سوال: آج کل انٹرنیٹ پر کسی بھی چیز کو فروخت کرنے کے لیے آن لائن آکشن کرایا جاتاہے، جس میں بولی لگانے کو بیڈنگ کہتے ہیں، اور یہ بیڈنگ بولی لگانے کا حق یا ووٹ اور اسی ویب وسائٹ پر بذریعہ رقم فروخت ہوتی ہے اور جب بولی کی مجموعی تعداد اس کمپنی کی مطلوبہ رقم تک پہنچ جاتی ہے تو وہ چیز اس شخص کو فروخت کر دی جاتی ہے۔ کیا یہ تجارت درست ہے؟ اور اس طرح کی سائٹ سے کوئی معاملہ درست ہو گا؟
جواب: واضح رہے کہ بولی لگانے سے مقصود اگر واقعتًا اس چیز کو خریدنا ہو تو شرعًا بولی لگانے کی گنجائش ہے، اور اگر حقیقت میں اس چیز کو خریدنا مقصود نہ ہو، بلکہ صرف لوگوں کو ابھارنے کے لیے اور اس چیز کی قیمت کو بڑھانے کے لیے بولی لگائی جائے تو یہ دوسرے لوگوں کو دھوکا دینے کی بنا پر مکروہ ہے۔ اور اس بولی کے ذریعے کسی چیز کو بیچنے کا ثبوت حدیث میں بھی موجود ہے۔چنانچہ حدیث پا ک میں ہے:’’عن أنس بن مالك أنّ رسول الله صلى الله عليه وسلم باع حلسًا وقدحًا و قال: من يشتري هذا الحلس والقدح؟ فقال رجل: أخذتهما بدرهم، فقال النبي صلى الله عليه وسلم: من يزيد على درهم؟ من يزيد على درهم؟ فأعطاه رجل درهمين: فباعهما منه.‘‘(جامع الترمذي،کتاب البیوع، باب ما جاء في بیع من یزید)لہذا صورتِ مسئولہ میں اگر بولی لگانے کا معاملہ کسی ویب سائٹ پر آن لائن ہو رہا ہو تب بھی اس کا یہی حکم ہے کہ اگر خریدنے کی نیت سے بولی لگائی جائے تو جائز ہے، اور اگر صرف قیمت بڑھانے کے لیے اور دوسروں کو ابھارنے کی نیت ہو تو یہ مکروہ ہے۔ فقط واللہ اعلم
                                                  
عنوان: بینک سے معاملات کرنے والے شخص کے پاس ملازمت کرنا
سوال: میں ایک آفس میں کام کرتا ہوں جس کے مالک بینک سے گاڑیاں قسطوں پر نکلواتے ہیں، میں یہ پوچھنا چاہتا ہوں کہ بینک سے قسطوں پر گاڑی نکلوانا سود کے زمرے میں آتا ہے یا نہیں؟ اور میں نے جب ان سے اس بارے میں بات کی تو انہوں نے کہا کہ بینک کا مارجن اوپر نیچے ہوتا رہتا ہے اور وہ رقم جس میں کمی اور زیادتی ہو وہ سود کے زمرے میں نہیں آتی۔آپ میری اصلاح کیجیے کہ میرا یہاں پر کام کرنا مناسب ہے؟ اس بارے میں مجھے کیا کرنا چاہیے؟ مزید وہ بینک سے ہوم فائنانس لینے کے خواہش مند ہیں۔برائے کرم آپ مجھے تفصیلی راہ نمائی فرمائیے تاکہ کہ میں کسی بھی گناہ کے شر سے محفوظ رہوں!
جواب: کسی بھی بینک سے قسطوں پر گاڑی خریدنا جائز نہیں ہے، اس لیے کہ: 1۔۔  بینک  سے خریدنے والے اور بنک کے درمیان معاہدہ کے تحت دو عقد ہوتے ہیں، ایک بیع (خریدوفروخت) اور دوسرا اجارہ (کرایہ داری) کا عقدہوتا ہے، اور یہ طے پاتاہے کہ اقساط میں سے اگر کوئی قسط وقتِ مقررہ پر جمع نہیں کرائی گئی تو بینک کی جانب سے مقرر ہ جرمانہ خریدار ادا کرنے کا پابند ہو گا، جو کہ شرعاً جائز نہیں، جیساکہ "فتاوی شامی" میں ہے:"(قوله: لا باخذ مال في المذهب)... إذ لايجوز لاحد من المسلمين أخذ مال أحد بغير سبب شرعي".(باب التعزير:مطلب في التعزير بأخذ المال ٦١/٤ ط:سعيد)2۔۔   بینک سے قسطوں پر خریدتے وقت دو عقد بیک وقت ہوتے ہیں، ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:"عن أبي هريرة رضي الله عنه قال: نهی رسول الله صلي الله عليه وسلم عن بيعتين في بيعة".(رواه مالك و الترمذي و ابوداؤد و النسائي)"و عن عمرو بن شعيب عن ابيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة.»".پس مذکورہ بالا شرعی قباحتوں کی بنا پر  بینک سے  لیزنگ پر گاڑی لینا جائز نہیں ہے۔اسی طرح بینک مکان کے لیے جو قرض دیتے ہیں اس پر سود وصول کرتے ہیں، اور جس طرح سودی قرضہ دینا حرام ہے اسی طرح سودی قرضہ لینا بھی حرام ہے، اور حدیث شریف میں سود لینے اور دینے والے پر لعنت وارد ہوئی ہے، اس لیے بینک سے مکان کے لیے قرضہ لینا جائز نہیں ہے۔باقی جہاں تک مذکورہ معاملات کرنے والے شخص کے پاس  آپ کی ملازمت کا تعلق ہے تو اگر اس آفس میں کام جائز ہوتا ہو اور  آپ کا  کام  بھی جائز ہو تو اس  آپ کے لیے یہاں کام کرنا جائز ہوگا  اور آمدنی بھی حرام نہیں ہوگی۔ فقط واللہ اعلم
                                                  
عنوان: مالِ مرہون (گروی شدہ چیز) سے نفع لینے کا حکم
سوال: شے مرہونہ سے نفع لینا کیسا ہے؟
جواب: از رُوئے شرع مرتہن (جس کے پاس گروی رکھی گئی ہے) کے لیے مالِ مرہون (گروی شدہ چیز) سے نفع (فائدہ) اٹھاناجائز نہیں ہے، اگرچہ راہن (گروی رکھنے والا)  کی  اجازت سے ہو۔فتاوی شامی میں ہے:"وعن عبد الله بن محمد بن أسلم السمرقندي، وكان من كبار علماء سمرقند إنه لايحلّ له أن ينتفع بشيء منه بوجه من الوجوه وإن أذن له الراهن، لأنه أذن له في الربا".(فصل في القرض، ج:5، ص:166، ط:ايج ايم سعيد)فقط والله اعلم
                                                  
عنوان: شوہر 2 بیٹے 4 بیٹیوں میں میراث کی تقسیم
سوال: والدہ کی وفات ہوئی ہے، ورثاء میں شوہر، 2 بیٹے، اور چار بیٹیاں ہیں، وراثت کیسے تقسیم ہوگی؟
جواب: صورتِ مسئولہ میں مرحومہ کے کل ترکہ منقولہ و غیر منقولہ کو  32 حصوں میں تقسیم کرکے 8 حصے مرحومہ کے شوہر کو، 6 حصے ہر ایک بیٹے کو، اور 3  حصے ہر ایک بیٹی کو ملیں گے۔یعنی 100 روپے میں سے 25 روپے  شوہر کو،  18 روپے 75 پیسے ہر ایک بیٹے کو، اور  9 روپے 37 پیسے ہر ایک بیٹی کو ملیں گے۔ فقط واللہ اعلم
                                                  
عنوان: بیٹی کے لیے وصیت کرنا
سوال: ہم لوگ 6 بھائی اور 2 بہنیں ہیں، ہم لوگوں کا ایک بھائی 2010 میں الگ ہوا، اس وقت ایک بھائی کا حصہ 55 لاکھ تھا، اس بھائی کے علیحدہ ہونے کے بعد والد صاحب نے کہا کہ یہ 2 دکانیں دو بہنوں کی ہیں، میری موت کے بعد ان کو دے دینا، اس وقت ان دو دکانوں کی قیمت بہنوں کے حق سے زیادہ تھی، اس کے بعد والد کی زندگی میں ایک بہن کی وفات ہوئی، اور دوسری زندہ ہے، اب والد صاحب بھی فوت ہوگئے، ابھی اس بہن کے لیے کیا حکم ہے جو والد کی زندگی میں فوت ہوئی؟ اور جو ابھی زندہ ہے اس کے لیے کیا حکم ہے کہ ان کو پورا پورا حق دیا جائے؟ یا پھر وہی جو والد صاحب نے نشان دہی کی ہے وہ دکان دے دی جائے؟
جواب: صورتِ مسئولہ میں آپ کے والد صاحب نے اپنی بیٹیوں کو دکان دینے کے لیے جو الفاظ استعمال کیے وہ شرعًا وصیت ہے، اور بیٹیاں شرعی وارث ہیں، اور وصیت ورثاء کے حق میں ہو تو اس کا نفاذ دیگر ورثاء کی رضامندی پر موقوف رہتا ہے، اگر وہ اجازت دے دیں تو وصیت قابلِ عمل ٹھہرتی ہے، ورنہ کالعدم ہو جاتی ہے؛ اس لیے مذکورہ وصیت اب بالغ ورثاء کی رضامندی پر موقوف ہے کہ چاہیں دونوں دکانیں یا دونوں کا آدھا اس بہن کو دے دیں، بصورتِ دیگر وراثت میں اس کا جو حق بنتا ہے وہ اسے سپرد کردیں۔ اور جس بہن کا والد کی زندگی میں انتقال ہوگیا اس کی اولاد اب حق دار نہیں ہوگی۔ فقط واللہ اعلم
                                                  
عنوان: بیمہ میں جمع کردہ اصل رقم کا حکم
سوال: اگر کوئی شخص بیمہ کی زائد رقم یعنی سود کا پیسہ بلا نیتِ ثواب فقراء میں تقسیم کردے، تو کیا مابقیہ رقم بیمہ ہولڈر کے لیے استعمال کرنا درست ہوگا؟
جواب: صورتِ مسئولہ میں اصل رقم جو قسط وار بیمہ کمپنی میں جمع کروائی تھی اسے استعمال کرنا جائز ہے۔ فقط واللہ اعلم
                                                  
عنوان: جی پی فنڈ پر ملنے والی اضافی رقم کا حکم
سوال: سرکاری ملازمین کی تنخواہوں میں سے GP Fund کے نام سے رقم کی کٹوتی ہوتی ہے جو حکومت کے پاس جمع ہوتی رہتی ہے اور ریٹائرمنٹ پر حکومت اس جمع شدہ رقم میں کچھ اضافی رقم شامل کر کے واپس کرتی ہے، کیا اس اضافی رقم کا لینا جائز ہے؟
جواب: جی پی فنڈ کی دو صورتیں ہیں: (1) اختیاری (2) جبری۔1- اگر جی پی فنڈ کا جمع کرنا ملازم کے اختیار میں ہو اور ملازم اپنے اختیار سے کٹوتی کروائے اور اس رقم پر اضافہ مل جائے، کمپنی یا ادارہ اس کو ڈبل کرکے واپس کرے یا چالیس فیصد زیادہ کرکے دے یا انشورنس میں ڈال کر اس پر اضافہ دے تو اس اختیاری جی پی فنڈ کا حکم یہ ہے کہ اصل رقم حلال ہے، اصل رقم کے علاوہ کمپنی  اپنی طرف سے جو رقم شامل کررہی ہے اس کا لینا بھی جائز ہے۔ لیکن اصل اور کمپنی کی طرف سے شامل کردہ رقم کو کمپنی یا ادارہ، انشورنس کمپنی یا بینک میں جمع کرے تو اس انشورنس یا سود والی اضافی رقم کا حکم یہ ہے کہ  چوں کہ یہ جی پی فنڈ اختیاری ہے، اس صورت میں کمپنی یا ادارہ ملازم کے لیے وکیل بن جائے گا،  اور وکیل کا قبضہ موکل کا قبضہ ہوتاہے، لہٰذا بیمہ کمپنی یا بینک میں رقم منتقل ہونے کے بعد ملازم اس رقم کا مالک بن جائے گا؛ لہٰذا اس اضافی رقم کا استعمال ملازم کے لیے ناجائز ہے۔2- اگر جی پی فنڈ کا جمع کرنا آدمی کے اختیار میں نہ ہو اور کمپنی یا ادارہ جی پی فنڈ کی مد میں پیسے کاٹے اور اصل پیسے کے بجائے دوگنے پیسے دے یا اس سے زیادہ دے تو یہ اصل رقم حلال ہے اور اس پر اضافہ سود کے زمرے میں نہیں آتا، اس میں ملازم کا عمل دخل نہیں ہے اور یہ ملازم کے لیے عطیہ کی طرح ہے، اس کا لینا ملازم کے لیے جائز ہے۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق ج: 7، ص: 300، ط: دارالكتاب الإسلامي)فتاویٰ شامی میں ہے:"مطلب: كل قرض جر نفعًا حرام(قوله:كل قرض جر نفعًا حرام) أي إذا كان مشروطًا، كما علم مما نقله عن البحر". (رد المحتار ج: 5، ص: 166، ط: سعيد)فتاویٰ شامی میں ہے:"فضل خال عن عوض بمعيار شرعي وهو الكيل والوزن فليس الذرع والعد بربًا مشروط ذلك الفضل لأحد المتعاقدين في المعاوضة".(الدر المختار ج:5، ص: 128/ 129، ط: سعيد)بیمہ کی شرعی حیثیت میں ہے:’’ پنجم: مقررہ قسط والا بیمہ یعنی وہ کاروباری بیمہ جسے بیمہ کمپنیاں کرتی ہیں اس تعاون وتضاون کے مقاصد کو پورا نہیں کرتا جس سے اسلام نے جائز قرار دیا ہے، اس لیے یہ بیمہ کمپنیاں جو کاروبار کرتی ہیں، وہ مالی معاوضہ والے معاملات ہیں جن میں دھوکا جوا اور سود شامل ہوگیا ہے، اور معاوضہ والے معاملات میں جب یہ باتیں شامل ہوجائیں تو وہ معاملات باطل ہوجاتے ہیں‘‘۔(بیمہ کی شرعی حیثیت، ص: 201، ط: ادارہ تحقیقات اسلامی) فقط واللہ اعلم
                                                  
عنوان: جہاز حادثہ میں شہید ہونے کے بعد ایئر لائن سے ملنے والے انشورنس کی تقسیم
سوال: جہاز کریش ہونے کے بعد ایک فیملی جس میں میاں بیوی اور دو بچے تھے شہید ہوگئے، اب ائیر لائن کی طرف سے انشورنس کی رقم ان شہداء کے نام پر ملے گی اس کا مستحق کون ہوگا؟ وہ کس طرح کن رشتہ داروں میں تقسیم ہوگی؟
جواب: اگر مرحومین کی جمع شدہ رقم انشورنس پالیسی کے تحت مل رہی ہو تو جتنی رقم جمع کرائی گئی تھی، وہ ورثاء میں اپنے حصوں کے بقدر تقسیم ہوگی اور جو جمع شدہ رقم سے زائد رقم ہو، اسے وصول نہ کیا جائے۔ اور اگر وصول کر لیا ہو تو بغیر ثواب کی نیت کے اسے صدقہ کردیا جائے، اس زائد رقم کا استعمال ناجائز ہے۔ فقط واللہ اعلم
                                                  
عنوان: اے ٹی ایم، کریڈٹ کارڈ اور ڈیبٹ کارڈ
سوال: اے  ٹی  ایم  کارڈ،  ڈیبٹ  کارڈ  اور کریڈٹ  کارڈ کا تعارف، شرعی اَحکام اور فوائد بتائیں!
جواب: ملحوظ رہے کہ یہاں پیش آنے والے مسائل کا شرعی حکم بتایا جاتاہے، لہٰذا مذکورہ کارڈز کے تعارف کے لیے متعلقہ مراجع کی طرف رجوع کرنا چاہیے، تینوں کے تعارف کے لیے درج ذیل لنک ملاحظہ کریں:اے ٹی ایمکریڈٹ کارڈڈیبٹ کارڈشرعی حکم یہ ہے کہ کریڈٹ کارڈ کا استعمال ناجائز ہے؛ کیوں کہ اس میں سودی معاہدہ ہوتا ہے۔ اے ٹی ایم اور ڈیبٹ کارڈ کا جائز استعمال جائز ہے۔باقی ڈیبٹ کارڈ پر ملنے والے ڈسکاؤنٹ کی تفصیل یہاں ملاحظہ کریں:ڈیبیٹ کارڈ اور کریڈیٹ کارڈ کے ذریعہ ملنے والی رعایت کا حکمفقط واللہ اعلم
                                                  
عنوان: میزان بینک کی اسکیم ’’میرا پاکستان میرا گھر‘‘ کے ذریعہ گھر خریدنے کا حکم
سوال: میزان بینک کی سکیم "میرا پاکستان میراگھر" کے متعلق کیا حکم ہے؟
جواب: میزان بینک کی ویب سائٹ پر موجود معلومات کے مطابق میزان بینک  "میرا پاکستان میرا گھر " نامی اسکیم میں شرکتِ متناقصہ (diminishing musharka) کے ذریعہ فائنینسنگ کرتا ہے۔ یہ طریقہ شرعی تقاضوں کو پورا نہ کرنے کی وجہ سے ناجائز  ہے اور سودی معاملہ کے مشابہ ہے؛ لہذا اس سکیم کے تحت گھر لینا جائز نہیں ہے۔ فقط واللہ اعلم
                                                  
عنوان: ایک مکان کو دوسرے مکان کے بدلہ بیچنے یا خریدنے کا حکم
سوال: کیا ایک مکان کے بدلے دوسرا مکان خریدنا یا بیچنا جائز ہے یا نہیں؟امید ہے حوالہ کے ساتھ جواب ہوگا!
جواب: ایک مکان کو دوسرے مکان کے بدلہ بیچنا یا خریدنا جائز ہے بشرطیکہ سودا کرتے وقت دونوں مکان معین ہوں۔الدر المختار وحاشية ابن عابدين (رد المحتار) (5/ 171):"(وعلته) أي علة تحريم الزيادة (القدر) المعهود بكيل أو وزن (مع الجنس فإن وجدا حرم الفضل) أي الزيادة (والنساء) بالمد التأخير فلم يجز بيع قفيز بر بقفيز منه متساويا وأحدهما نساء (وإن عدما) بكسر الدال من باب علم ابن مالك (حلا) كهروي بمرويين لعدم العلة فبقي على أصل الإباحة (وإن وجد أحدهما) أي القدر وحده أو الجنس (حل الفضل وحرم النساء) ولو مع التساوي، حتى لو باع عبدا بعبد إلى أجل لم يجز لوجود الجنسية."الدر المختار وحاشية ابن عابدين (رد المحتار) (5/ 178):"(والمعتبر تعيين الربوي في غير الصرف) ومصوغ ذهب وفضة (بلا شرط تقابض) حتى لو باع برا ببر بعينها وتفرقا قبل القبض جاز.(قوله: والمعتبر تعيين الربوي في غير الصرف) لأن غير الصرف يتعين بالتعين، ويتمكن من التصرف فيه، فلايشترط قبضه كالثياب أي إذا بيع ثوب بخلاف الصرف، لأنّ القبض شرط فيه للتعيين، فإنه لايتعين بدون القبض، كذا في الاختيار.وحاصله: أن الصرف وهو ما وقع على جنس الأثمان ذهبًا وفضةً بجنسه أو بخلافه لايحصل فيه التعيين إلا بالقبض فإنّ الأثمان لاتتعين مملوكة إلا به و لذا كان لكل من العاقدين تبديلها أما غير الصرف فإنه يتعين بمجرد التعيين قبل القبض."فقط و الله اعلم
                                                  
عنوان: کریم/ اوبر ٹیکسی سفر کے لیے استعمال کرنا
سوال: کریم اور اوبر کا استعمال شرعًا کیسا ہے؟
جواب: کریم/ اوبر ٹیکسی میں سفر کرنا شرعًا درست ہے۔نوٹ: مذکورہ حکم مسافروں اور ٹیکسی چلانے والوں کے درمیان معاملے کا ہے۔ جہاں تک کمپنی اور ٹیکسی مالکان کے درمیان معاملے کی بات ہے، اس کے معاہدے کی تفصیل جانے بغیر حکم بتانا مشکل ہے۔اللباب فی شرح الکتاب میں ہے:"(ولاتصح) الإجارة (حتى تكون المنافع معلومةً والأجرة) أيضاً (معلومة)؛ لأن الجهالة في المعقود عليه وبدله تفضي إلى المنازعة، كجهالة الثمن والمثمن في البيع ... (وتارةً تصير) المنفعة (معلومةً بالعمل) أي ببيان العمل المعقود عليه (والتسمية، كمن استأجر رجلًا على صبغ ثوب أو خياطته) وبين الثوب أو استأجر دابةً ليحمل عليها مقداراً معلوماً أو يركبها مسافة سماها، وتارةً تصير معلومةً بالتعيين والإشارة كمن استأجر رجلاً لينقل له هذا الطعام إلى موضعٍ معلومٍ."( اللباب للميداني : 2/89)فقط واللہ اعلم
                                                  
عنوان: گھر کی خریداری کے لیے لون لینا
سوال: ہمیں گھر کے لیے لون چاہیے، ہمیں گھر کے لیے 5000000 (پچاس لاکھ) کا لون ملے گا، ہم فی الوقت کرائے کے گھر میں رہتے ہیں، ہر ماہ 16000دیتے ہیں۔
جواب: اگر آپ کے سوال سے مقصود یہ دریافت کرنا ہے کہ آیا گھر کی خریداری کے لیے بینک سے لون لینا جائزہے یا نہیں؟ تو اس سوال کا جواب یہ ہے کہ:گھر انسان کی بنیادی ضرورت ہے، لیکن  یہ ضرورت  کرایہ کے مکان میں رہ کر بھی پوری کی جاسکتی ہے، سود پر قرض (لون) لینا چاہے گھر کی خریداری کے لیے ہو یا تجارت کے لیے، چاہے بینک سے لیاجائے یا کسی اور ادارے سے، جائز نہیں ہے۔لہذا کسی شخص کے پاس مکان خریدنے کے لیے اتنی رقم نہ ہو جس سے وہ مکان خرید سکے اور قسطوں پر خریدنے کی بھی کوئی جائز صورت نہ بن سکے اور غیرسودی قرض کا ملنا بھی ممکن نہ ہو تو بھی اس کے لیے سودی قرضہ لینے کی اجازت نہیں ہے، بلکہ ایسے شخص کو چاہیے کہ  مکان خریدنے کے لیے رقم جمع کرنا شروع کر دے اور  جب تک رقم جمع نہ ہو جائے اُس وقت تک کرایہ کے مکان میں رہے، شرعی حدود میں رہ کر کفایت شعاری سے کام لے، پھر جب پیسے جمع ہو جائیں تو اُن پیسوں سے مکان خرید لے۔ہاں اگر کہیں سے غیر سودی قرض ملتا ہو تو رہائش کی ضرورت کے لیے بلاسود قرض لینا جائز ہے، تاہم جلد ادائیگی کی سعی کرنی چاہیے۔قرآن کریم میں ہے:{ أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ} [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے، اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلاثین زنیةً في الخطیئة‘‘. (دار قطني)نیز سود کا انجام تباہی اور بربادی ہی ہے۔ سودی معاملے کی سنگینی کا اندازا  اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، عموماً جو لوگ سود پر قرض لے کر اپنے کام  کرتے ہیں، ساری زندگی سود سے پیچھا چھڑانے میں گزرجاتی ہے، بلکہ بکثرت ایسے واقعات پیش آتے ہیں کہ اپنے اصل سرمایہ سے بھی ہاتھ دھونا پڑجاتاہے۔ فقط واللہ اعلم
                                                  
عنوان: قتلِ خطا میں دیت کی مقدار
سوال: کسی کا کسی کار کے ذریعے ایکسیڈنٹ ہو جاۓ، اور ایک جان چلی جائے تو اب جس کی جان گئی ہے وہ ایکسیڈنٹ کرنے والے سے کچھ رقم کا مطالبہ کرسکتا ہے یا نہیں؟ یا وہ اپنی خوشی سے کچھ دے تو کیا اس کا لینا جائز ہے؟ اسی طرح کسی کمپنی میں یا کسی کے پاس کام کرتا ہے لیکن کام کرتے وقت اس کا معاہدہ نہیں ہوا تھا کہ اگر یہ نقصان ہوا تو میں آپ کو یہ دے دوں گا، پھر بھی کسی وجہ سے اس کمپنی میں کام کرتے وقت اس کے پاس کام کرتے وقت اس کی جان چلی جاتی ہے تو کیا اس سے کچھ معاوضہ لینا درست ہے یا نہیں؟
جواب: 1: اگر کسی ایکسیڈنٹ میں ڈرائیور  غلطی  سے غیر عمدی طور پر ایکسیڈنٹ کے ذریعہ اپنی سواری کے علاوہ کسی دوسرے کو قتل کردے تو یہ قتلِ خطا ہے اور  اس کی وجہ سے شریعت مطہرہ ڈرائیور پر کفارہ( یعنی مسلسل ساٹھ روزے) اور دیت( یعنی سونے یا چاندی کی شکل میں رقم جس کی تفصیل مندرجہ ذیل ہے) دونوں لازم کرتی ہے،بشرط یہ کہ ایکسیڈنٹ ڈرائیور کی غلطی کی وجہ سے ہوا ہو۔نیز دیت کی مقدار یہ ہے کہ دیت اگر  سونے کی صورت میں ادا کی جائے تو اس کی مقدار ایک ہزار (1000) دینار یعنی 375 تولہ سونا جس کا اندازا جدید پیمانے سے 4 کلو 374 گرام سونا یا اس کی قیمت بنتی ہے،  اور اگر دراہم (چاندی) کے اعتبار سے ادا کرنا ہو تو دس ہزار (10000) درہم یعنی 2625 تولہ چاندی جس کا اندازا جدید پیمانے سے 30 کلو 618 گرام چاندی یا اس کی قیمت بنتی ہے، ملحوظ رہے دیت کی ادائیگی اس ڈرائیور کی "عاقلہ" کے ذمہ ہے، اور عاقلہ سے مراد وہ جماعت، تنظیم یا کمیونٹی ہے جس کے ساتھ اس ڈرائیور کا تناصر (یعنی باہمی تعاون) کا تعلق ہو، نیز یہ دیت تین سال میں ادا کی جائے گی،  البتہ اگر ڈرائیور اور مقتول کے ورثاء آپس میں اپنے درمیان متعین کردہ رقم پر مصالحت کریں تو وہ بھی درست ہے،2: کمپنی میں کام کرنے والا اگر ازخود انتقال کرجاتاہے تو کمپنی کے ذمہ متوفی کے خاندان والوں کو کچھ دینا لازم نہیں ہے، اور نہ ہی خاندان والے کسی حق کا مطالبہ کرسکتے ہیں البتہ اگر کمپنی کی طرف سے کوئی چیز ملتی ہے تو وہ کمپنی کی طرف سے تبرع ہوگا،  اگر وہ شخص کمپنی میں کسی وجہ سے مرجاتا ہے، تو وجہ کی وضاحت کرکے مسئلے کی نوعیت پوچھی جاسکتی ہے۔ فتح القدیر میں ہے:"قال: (ومن قاد قطاراً فهو ضامن لما أوطأ) ، فإن وطئ بعير إنساناً ضمن به القائد والدية على العاقلة؛ لأن القائد عليه حفظ القطار كالسائق وقد أمكنه ذلك وقد صار متعدياً بالتقصير فيه، والتسبب بوصف التعدي سبب للضمان، إلا أن ضمان النفس على العاقلة فيه، وضمان المال في ماله (وإن كان معه سائق فالضمان عليهما)؛ لأن قائد الواحد قائد للكل، وكذا سائقه لاتصال الأزمة، وهذا إذا كان السائق في جانب من الإبل، أما إذا كان توسطها وأخذ بزمام واحد يضمن ما عطب بما هو خلفه، ويضمنان ما تلف بما بين يديه؛ لأن القائد لايقود ما خلف السائق لانفصام الزمام، والسائق يسوق ما يكون قدامه،(فتح القدير للكمال ابن الهمام،ج:10،ص:330،ط:مکتبة رشیدیة)فقط والله اعلم
                                                  
عنوان: استاذ کو تنخواہ  نہ دینے کا حکم
سوال: میں ایک اسکول میں استاد ہوں، ہمارے اسکول نے بچوں سے پوری فیس وصول کی ہے، اور ہم کو چار مہینوں کی تنخواہ نہیں دی ہے، کیا اسکول کی انتظامیہ کے لیے یہ جائز ہے؟ اگر یہ تنخواہ نہیں دیتے تو قرآن و حدیث کے مطابق ان کے لیے کیا وعید ہے؟
جواب: بصورتِ مسئولہ استاذ (ٹیچر) اسکول کے لیے اجیرِ خاص ہوتے ہیں، اگر ان کے ساتھ اسکول کا عقدِ اجارہ  ماہانہ یا سالانہ تنخواہ کی بنیاد پر  مقررہے،  اور انہوں نے اس دوران حاضری دی ہے، تو وہ تنخواہ کے بروقت مستحق ہیں، اگر واقعتًا اسکول انتظامیہ  نے مذکورہ اساتذہ کو تنخواہ نہیں دی یا ٹال مٹول کی ہے تو یہ ان کے ساتھ حق تلفی ہونے کی وجہ سے ظلم ہے، حدیث شریف میں ایسے لوگوں کے بارے میں سخت وعیدیں آئی ہیں، جیسے کہ ابوہریرہ رضی اللہ عنہ رسولِ اکرم ﷺ سے حدیثِ قدسی روایت کرتے ہوئے فرماتے ہیں:”اللہ تعالی فرماتے ہیں، قیامت کے دن جن تین آدمیوں کے خلاف میں مدعی ہوں گا ان میں ایک وہ شخص ہے جو کسی کو مزدور رکھے اور اس سے پورا پورا کام لے، مگر مزدوری (تنخواہ) نہ دے۔“(صحیح البخاري، کتاب البیوع، رقم الحدیث:2227، ج:3، ص:82، ط:دارطوق النجاۃ)لہذا اسکول کے انتظامیہ پر اپنے اساتذہ کو وقت پر تنخواہ دینا لازم ہے، تاکہ اساتذہ کی حق تلفی نہ ہوجائے۔حدیث شریف میں ہے:"عَنْ أَبِي هُرَيْرَةَ رَضِيَ اللَّهُ عَنْهُ، عَنِ النَّبِيِّ صَلَّى اللهُ عَلَيْهِ وَسَلَّمَ، قَالَ: " قَالَ اللَّهُ: ثَلاَثَةٌ أَنَا خَصْمُهُمْ يَوْمَ القِيَامَةِ: رَجُلٌ أَعْطَى بِي ثُمَّ غَدَرَ، وَرَجُلٌ بَاعَ حُرًّا فَأَكَلَ ثَمَنَهُ، وَرَجُلٌ اسْتَأْجَرَ أَجِيرًا فَاسْتَوْفَى مِنْهُ وَلَمْ يُعْطِ أَجْرَهُ "(صحیح البخاری، کتاب البیوع، رقم الحدیث:2227، ج:3، ص:82، ط:دارطوق النجاۃ)البحر الرائق شرح كنز الدقائق  میں ہے:"قال رَحِمَهُ اللَّهُ ( وَالْخَاصُّ يَسْتَحِقُّ الْأَجْرَ بِتَسْلِيمِ نَفْسِهِ في الْمُدَّةِ وَإِنْ لم يَعْمَلْ كَمَنْ اُسْتُؤْجِرَ شَهْرًا لِلْخِدْمَةِ أو لِرَعْيِ الْغَنَمِ ) يَعْنِي الْأَجِيرَ الْخَاصَّ يَسْتَحِقُّ الْأَجْرَ بِتَسْلِيمِ نَفْسِهِ في الْمُدَّةِ عَمِلَ أو لم يَعْمَلْ"،(باب الإجارة، ج:8، ص:51، ط:مكتبه رشيديه)فقط والله اعلم
                                                  
عنوان: دینی یوٹیوب چینل کے اشتہارات کی کمائی
سوال: پب جی گیم میں بتوں کی پوجا والے عمل سے نکاح اور ایمان ٹوٹ جاتا ہے تو یو ٹیوب پر جو فلم دکھائی جاتی ہے اس میں علماء کے بیانات والی فلموں کے ساتھ پب جی گیم کے اشتہارات آتے ہیں کہ گیم کھیلو، علماء کو یو ٹیوب والے انہیں اشتہارات پر رقمیں دیتے ہیں، اس کے بارے میں کیا حکم ہے؟
جواب: یوٹیوب کے ایسے اشتہارات جو ناجائز چیزوں پر مشتمل ہوں، مثلاً جان دار کی تصاویر وغیرہ، ایسے اشتہارات کے پیسے لینا ناجائز ہے۔ نیز یہ بھی ملحوظ رہے کہ جان دار کی تصاویر پر مشتمل ویڈیو بنانا یا دیکھنا بھی جائز نہیں ہے، خواہ بنانے یا دیکھنے والا کوئی بھی ہو، عالم ہونے سے حکم پر فرق نہیں پڑے گا، لہٰذا جیسے جان دار کی ویڈیو بنانے والے گناہ گار ہوں گے اور ان کے لیے اجرت جائز نہیں ہوگی، اسی طرح اگر سائل جان دار کی ویڈیو دیکھتا ہے تو وہ بھی گناہ گار ہوگا۔ فقط واللہ اعلم
                                                  
عنوان: ایڈ سین (Add seen) میں پیسے لگا کر نفع کمانے کا حکم
سوال: ایڈ سین (Add seen) میں پیسے لگا کر نفع کمانا جائز ہے یا نہیں؟
جواب: ایڈ سین (Add seen) میں پیسے لگا کر نفع کمانا درج ذیل وجوہات کی بنا پر ناجائز ہے:1۔۔ اس میں ایسے لوگ  اشتہارات کو دیکھتے ہیں  جن کا یہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔ 2۔۔ جان دار کی تصویر  کسی بھی طرح کی ہو اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3۔۔ ان اشتہارات میں بسا اوقات  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔4۔۔  نیز اس معاملے میں جس طریق پر اس سائٹ کی پبلسٹی کی جاتی ہے جس میں پہلے اکاؤنٹ بنانے والے کو ہر نئے اکاؤنٹ بنانے والے پر کمیشن ملتا رہتا ہے جب کہ  اس نے  اس نئےاکاؤنٹ بنوانے میں کوئی عمل نہیں کیا، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے۔ حدیث شریف میں ہے:شعب الإيمان (2/ 434):"عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ".ترجمہ: آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    شامی(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم.وفي الحاوي : سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة. ولا يجوز استئجار كاتب ليكتب له غناءً ونوحاً ؛ لأنه انتفاع بمحرم ...  ولايجوز الاستئجار على حمل الخمر لمن يشربها، ولا على حمل الخنزير". فقط واللہ اعلم
                                                  
عنوان: پنشن کی رقم پر ملنے والے پروفٹ کا حکم؟
سوال: پنشن کی رقم پر ملنے والا پروفٹ کیا جائز ہے؟
جواب: پنشن کی رقم پر ملنے والے پرافٹ سے مراد اگر یہ ہے کہ پینشن کی رقم بینک میں رکھواکر اس پر  ملنےوالے پرافٹ کا کیا حکم ہے؟ تو واضح رہے کہ یہ پرافٹ سود اور حرام ہے؛ اس لیے اس کا لینا ناجائزہے۔السنن الکبری للبیہقی میں ہے:"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(أخرجه البيهقي في الكبرى في «باب كل قرض جر منفعة فهو ربا» (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م.)الدر المختار میں ہے:"وفي الأشباه كلّ قرض جرّ نفعًا حرام."(كتاب البيوع، فصل في القرض (5/ 166)،ط.  دار الفكرسنة النشر 1386)فقط والله اعلم
                                                  
عنوان: فاریکس ٹریڈنگ کی ایک صورت
سوال: فارکس ٹریڈنگ کے متعلق علماءِ کرام کیا ارشاد فرماتے ہیں جب کہ وہ کسی ادارہ کے ذریعہ عمل پذیر ہو، ادارہ اس پر اصل زر پر انشورنس بھی دیتا ہے کہ نقصان کی صورت میں ازالہ بھی کرے گا، اور ایک خاص مدت تک ایک اوسطًا منافع بھی دے گا (جو فکس نہیں ہے، اور ادارہ سوائپ فری اکاؤنٹ کی بھی ضمانت دیتا ہے تو کیا اس کے لیے سرمایہ کاری کرنا جائز ہے؟ جائز نہیں تو کیوں نہیں؟ اور کیا تبدیلی ہو تو جائز ہو سکتی ہے؛ کیوں کہ یہ اس وقت پاکستانی نوجوانوں کے گھر سے کام کرنے کا بہترین ذریعہ ہے!
جواب: فاریکس ٹریڈنگ کے تحت کئی قسم کے کاروبار ہوتے ہیں، جن میں سے چند ایک درج ذیل ہیں:1- کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے، اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے، یہ طریقہ بینک اور دیگر مالیاتی اداروں کے طریقہ کاروبار کے مشابہ ہے کہ وہ کم شرح سود پر قرضے لیتے ہیں اور زیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں:1- مختلف بینک:  اکثر بڑے سودے  بینک کرتے ہیں، کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔2- مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔3- انفرادی خریدار جو اپنی ضرورت کے لیے کرنسی کا تبادلہ کرتے ہیں۔2- فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل، مختلف دھاتیں جیسے کاپر، لوہا وغیرہ  اور مختلف اجناس  جیسے گندم، چاول وغیرہ  بھی اسی فورم پر خریدی اور بیچی جاتی ہیں، اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے، مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے ادا کردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ (Spot trade ) اورفیوچر ٹریڈنگ (Future Trade)دونوں ہوتی ہیں۔لاٹ خریدنے کے بعد اگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے، اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صارف کو کہتا ہے  یا تو آپ مزید رقم جمع کرائیں  یا میں   آپ کا سودا  کینسل کردیا جاتا ہے۔ اگرخریدار مزید رقم جمع نہ کرائے تو  بروکر پورا سودا کینسل کردیتا ہے،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صارف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے، لہذا اسپاٹ ٹریڈ ہو یا فیوچر ٹریڈ، ایسے تمام سودے ناجائز ہیں  جن میں کرنسی کی خرید و فروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ الحاصل تقابض (جانبین سے مجلسِ عقد میں قبضہ) نہ پائے جانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلَّم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps (بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا، حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے، مستقبل کی تاریخ پر خرید و فروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر، اسی فیصد لوگ اس مارکیٹ میں خریداری محض کرنسی ریٹ کے اتار چڑہاؤ  کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا۔ نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہے جب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے، نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔بہرحال سوائپ فری اکاؤنٹ ہونے سے عقد جائز نہیں ہوگا، بلکہ اگر عقد میں یہ شرط لگائی جائے کہ اقالہ نہیں کیا جاسکے گا تو یہ شرط بذاتِ خود درست نہیں ہے۔ فقط واللہ اعلم
                                                  
عنوان: رشوت کی رقم سے تعمیر کیے گئے مکان کا حکم
سوال: میں پولیس میں ملازمت کرتا رہا ہوں، اور اس دوران غفلت اور بے خدا خوفی میں تقریباً چار پانچ لاکھ کرپشن کے ذریعے حاصل کیے، اور ان کو اپنی وراثت میں ملی زمین پر مکان بنانے میں استعمال کر چکا ہوں، اب جب کہ آخرت کا خوف دل میں پیدا ہوا تو میں نے معافی مانگی ہے، اور اب میں کرپشن کیے پیسے کو واپس کرنا چاہتا ہوں، اس کو واپس کرنے کی کیا صورت ہو گی؟
جواب: واضح رہے مال حرام (مثلاً رشوت وغیرہ کے پیسوں) کا حکم یہ ہے کہ جب اس کا مالک معلوم ہو تو وہ  رقم اس کے مالک کو دینا ضروری ہے، اگر مالک انتقال کر گیا ہے تو اس کے ورثہ کو دینا ضروری ہے، اگر مذکورہ رقم کا مالک ہی معلوم نہیں ہے تو بلا نیتِ ثواب مذکورہ رقم غرباء پر تقسیم کرنا ضروری ہے۔بصورتِ مسئولہ جس قدر کرپشن کی رقم (یعنی رشوت وغیرہ کی رقم)  گھر کے بنانے میں خرچ ہوئی ہے، اسی کے بقدر رقم مالک یا اس کے ورثاء کو واپس لوٹانا ضروری ہے، اگر مالک کو لوٹانا ممکن نہ ہو (یعنی مذکورہ رقم کے مالک یا مالک کے ورثاء معلوم ہی نہیں ہیں)، تو پھر مالک کی طرف سے اتنی  ہی رقم کا غریبوں پر ثواب کی نیت کے بغیر صدقہ کرنا  ضروری ہے، چوں کہ اس معاملہ کا تعلق حقوق العباد سے ہے اس لیے محض اللہ تعالیٰ سے معافی مانگنا کافی نہیں ہوگا، اگر رشوت کی رقم مالک کو نہیں لوٹائی گئی یا مالک نہ ہونے کی صورت میں اُس رقم کا غریبوں پر صدقہ نہیں کیا گیا، تو رشوت لینے والا شخص عند اللہ بری الذمہ نہیں ہوگا؛ بلکہ وہ قیامت کے دن ماخوذ ہوگا۔ فتاوی شامی میں ہے:"وعلى هذا قالوا: لو مات الرجل وكسبه من بيع الباذق أو الظلم أو أخذ الرشوة يتورع الورثة، ولايأخذون منه شيئًا وهو أولى بهم و يردونها على أربابها إن عرفوهم، وإلا تصدقوا بها؛ لأن سبيل الكسب الخبيث التصدق إذا تعذر الرد على صاحبه".(كتاب الحظر و الإباحة، فصل في البيع، ج:6، ص:385، ط:ايج ايم سعيد)معارف السنن میں ہے:"قال شیخنا: ویستفاد من کتب فقهائنا کالهدایة و غیرها: أن من ملك بملك خبیث، و لم یمكنه الرد إلى المالك، فسبیله التصدقُ علی الفقراء ... قال: و الظاهر أنّ المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفیة)فتاوی ہندیہ میں ہے:"حيلة يحتال بها الرجل ليتخلص بها عن حرام أو ليتوصل بها إلى حلال فهي حسنة."(کتاب الحیل، ج:6، ص:390، ط: مکتبه رشیدیه)فقط والله اعلم
                                                  
عنوان: اصل کی نقل بناکر مارکیٹ میں بیچنا
سوال: ہم شیمپو کی نقل ہول سیل میں بیچتے ہیں، مطلب اصلی شیمپو کی نقل ہو بہ ہو، ظاہری شکل میں بنا کر بیچتے ہیں، مگر اندر مواد ہرگز اصلی نہیں، اور ہمارے تمام گاہکوں کو بھی یہ بات معلوم ہے کہ یہ اصل شیمپو کی نقل ہے، تو کیا یہ کام جائز اور حلال ہے؟
جواب: کسی کمپنی کا نام استعمال کرکے اپنی مصنوعات فروخت کرنا جب کہ خریداروں کو اس بات کا بتایاگیا ہو اگرچہ یہ خرید و فروخت جائز ہے، تاہم اس میں خریداروں کے لیے دھوکے کا شبہ موجو دہے، اس لیے ایسے کام سے اجتناب کرنا بہتر ہے۔ نیز کسی کمپنی کے نام کے استعمال کے بجائے بغیر نام یا کوئی دوسرا ایسا نام رکھ لیا جائے جس میں گاہکوں کے لیے اشتباہ کا اندیشہ نہ ہو۔امدادالفتاویٰ میں ہے:"نقلی چیزوں کو نقلی ظاہر کر کے فروخت کرنا:سوال (۱۷۷۷) : قدیم ۳/ ۱۳۳- گھی، عنبر، مشک وغیرہ مصنوعی تیار کیا جاوے اور یہ کہہ کر یہ اصلی نہیں مصنوعی ہے، کم قیمت پر اس کو فروخت کیا جاوے، کیا یہ بھی دھوکا و خداع و ناجائز ہے یانہیں ؟الجواب:یہ دھوکا  نہیں ہے جائز ہے،  البتہ ورع کے خلاف اس لیے ہے کہ مشتری سے خداع کا احتمال ہے، اور اس کی بیع ایک درجہ میں اس کا سبب ہے۔ (حوادث اول وثانی ص ۲۱)"۔(امدادالفتاویٰ،3/133،کتاب البیوع )شرح النووي على مسلم ـ (5 / 340):"2825 - قوله صلى الله عليه وسلم : ( البيعان بالخيار ما لم يتفرقا فإن صدقا وبينا بورك لهما في بيعهما )أي بين كل واحد لصاحبه ما يحتاج إلى بيانه من عيب ونحوه في السلعة والثمن وصدق في ذلك ، وفي الإخبار بالثمن وما يتعلق بالعوضين ، ومعنى ( محقت بركة بيعهما ) أي ذهبت بركته وهي زيادته ونماؤه." کفایت المفتی میں ہے :"خود بنائے ہوئے زعفران کے ساتھ اصل زعفران ملاکر اعلیٰ قسم کا کہہ کر بیچنا !(سوال)  زید  زعفران بناتا ہے رنگ مزہ اور طبی فوائد کے لحاظ سے اس  میں بھی  وہی خاصیت پیدا ہوجاتی ہے زبان پر گھلنے  اور رنگ دینے کی وہی کیفیت پید اہوتی ہے جو اصل زعفران کی کیفیت ہے غرضکہ اصلی زعفران سے بھی بہتر ہوجاتا ہے، مگر فروختگی کے وقت  زید اس کی تصریح نہیں کرتا کہ یہ بنا ہوا ہے، بلکہ یہ کہتا ہے کہ یہ اعلیٰ  قسم کا بہترین زعفران ہے، دکاندار اس کو اعلیٰ ہی قسم کے دام پر خریدتے ہیں، استفسار طلب یہ  امر ہے کہ آیا ایسی حالت میں کہ زید  اصلی یا نقلی ہونے کی تصریح نہ کرے اور شے معلوم اصلی سے کسی حالت میں  کم بھی نہ ہو، بلکہ صنعت کا ایک بہترین نمونہ ہے اور اصلی سے بھی بعض لحاظ سے بہتر ہے تو کیا اس طریقے پر اس کی بیع و شرا جائز ہے؟  اور  اس کا بنانے والا گناہ گار ہے یا نہیں؟    دوسری صورت یہ ہے کہ اگر اس کو نقلی کرکے ہی بیچا جائے تو جائز ہے یا نہیں؟ تیسری صورت یہ ہے کہ اگر مذکورہ کے ساتھ اصلی مخلوط ہو تو جائز ہے یا نہیں؟  اور ایسی صورت میں کیا اصلی کا زائد ہونا بھی ضروری ہوگا تاکہ یہ  صورت اس صور ت کی  طرح ہوجائے جیسا  کہ فضہ کے ساتھ غیر فضہ  مخلوط ہو اور فضہ غالب ہو تو فقہاء اس کو فضہ ہی کے حکم میں شمار کرتے ہیں ۔ المستفتی نمبر ۹۰۵  جامعہ حسینیہ ( راندیر) ۸ صفر ۱۳۵۵؁ھ  ۳۰ اپریل ۱۹۳۶؁ء(جواب ۱۶)  زعفران بنانا فی حد ذاتہ جائز ہے اور اس کو فروخت کرنا بھی جائز ہے، لیکن یہ تصریح کردینی لازم ہے کہ یہ زعفران مصنوعی یا نقلی ہے، بغیر تصریح کے فروخت کرنا گناہ ہے اور دھوکا ہے؛ کیوں کہ اس صورت میں کہ مصنوعی زعفران میں اصلی زعفران بالکل نہ ہو  زعفران کے نام سے فروخت کرنا کھلا ہوا دھوکا ہے اور جب کہ اصلی زعفران بھی ملا ہوا ہو تو اس صورت میں بھی غیر خالص کی تصریح کرنی ضروری ہے، الا اس صورت میں کہ غیر زعفران کی آمیزش اس  درجہ کم ہو کہ عرفاً اس کو غیر معتبر  قرار دیا جاتا ہو اور اتنی آمیزش سے اصلی زعفران غالب  حالات میں خالی نہ ہوتا ہو۔   "غالب الفضة فضة" کا   قاعدہ صحیح ہے، مگر اس کا یہ مطلب نہیں کہ اگر مشتری خالص چاندی مانگے تو ایسی چاندی  جس میں فی تولہ آٹھ ماشے چاندی اور چار ماشے کھوٹ ہو اسے دے دے اور یہ سمجھے کہ میں نے کوئی دھوکا نہیں دیا  اور غش  نہیں کیا، بیع میں بائع کا فرض  یہ ہے کہ مبیع کی اصلی حالت اور معائب سے مشتری کو مطلع کردے جب کہ عارضی اوصاف جو مبیع میں عیب پیدا کرتے ہیں  ظاہر کرنا ضروری ہے تو ایسی صورت کہ تولہ بھر زعفران میں جو مبیع  ہے چار ماشے زعفران ہی ذاتاً معدوم ہے، اس کی جگہ کوئی دوسری چیز ملی ہوئی ہے بغیر بیان کیسے جائز ہوسکتی ہے؟ اور "من غشّ فلیس منّا" کے  دائرے سے کیسے یہ صورت   مستثنیٰ ہوسکتی  ہے۔"لایحلّ کتمان العیب في مبیع أو ثمن لأنّ الغش حرام." (درمختار)  وفي الحدیث: و إن  کذبا و کتما محقت برکة بیعهما. (بخاری) أي: کتم البائع عیب السلعة والمشتری عیب الثمن." (عیني)  محمد  کفایت اللہ  کان اللہ لہ‘ دہلی۔"(8/46 کتاب البیوع،  ط: دارالاشاعت)فقط واللہ اعلم
                                                  
عنوان: 7 لاکھ قرض لے کر قسط وار 14 لاکھ لوٹانا
سوال: حکومت ریٹائرمنٹ کے وقت 700000 قرض دیتی ہے اور بعد میں قسط وار 1400000 وصولتی ہے۔ ایسا قرض حکومت سے لینا جائز ہے یا نہیں؟
جواب: صورتِ مسئولہ میں قرض کی اصل رقم پر مشروط زائد رقم وصول کرنا سود ہے جو کہ ناجائز اور حرام ہے۔الدر المختار وحاشية ابن عابدين (رد المحتار) (5 / 21):"فيها فضل خال عن العوض وهو الربا."فقط والله اعلم
                                                  
عنوان: رشتہ داروں کے نام پر پلاٹ خریدنا
سوال: میں نے اپنی محنت اور برسوں کی جد و جہد سے اپنے لیے چند پلاٹس وہ بھی ایک ادارے سے الاٹ کروا کے ان کے واجبات خود ادا کیے۔ یہ پلاٹس میرے اپنے اور کچھ میری مرضی سے عزیزوں کےنام سے میں نےکرواۓہیں۔ عزیزوں کا کوئی پیسہ ان میں نہیں لگا، نہ میں ان کو ہبہ کرنا چاہتاہوں جب کہ تمام دستاویزات اصلی میرے پاس ہیں، ان کے نام کی وجہ سے کہیں وہ حصہ کے دعوے دار تو نہیں ہوسکتے اگرچہ ان میں میرےبھائی چچا ماماموں وغیرہ شامل ہوں؟
جواب: مذکورہ پلاٹس اگر  آپ نے اپنے پیسوں سے خریدے ہیں، لیکن وہ اپنے عزیزوں کے نام پر خریدے ہیں تو ان پلاٹس کی حقیقی ملکیت آپ کی ہے اور  شرعًا ان میں ان رشتہ داروں کا کوئی حصہ نہیں ہے۔الدر المختار وحاشية ابن عابدين (رد المحتار) (4/ 506):"(قوله: وحكمه ثبوت الملك) أي في البدلين لكل منهما في بدل، وهذا حكمه الأصلي، والتابع وجوب تسليم المبيع والثمن، ووجوب استبراء الجارية على المشتري، وملك الاستمتاع بها، وثبوت الشفعة لو عقارا، وعتق المبيع لو محرما من البائع بحر، وصوابه من المشتري."فقط واللہ اعلم
                                                  
عنوان: B4U میں سرمایہ کاری
سوال: B4U کے متعلق رہنمائی فرمائیں اس میں پیسہ رکھ کر کچھ ماہانہ شرح فیصد پیسہ ملتا ہے، کیا یہ سود کے زمرے میں شامل ہے؟
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور مذکورہ کرنسی پاکستان و دنیا کے بیشتر ممالک میں تاحال غیر تسلیم شدہ ہے، لہذا اس میں سرمایہ کاری کرنے سے اجتناب کیا جائے۔2- مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم یہ ہے کہ کرپٹو کرنسی کو چوں کہ پاکستان میں قانونی حیثیت حاصل نہیں ہے، تاحال اس کرنسی کا معاملہ ہی  مشکوک ہے، اور ابھی تک علماء نے اس کی خرید و فروخت کی اجازت نہیں دی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔ لہذا اس کمپنی میں پیسے انویسٹ کرنا جائز نہیں ہے۔3- اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹروں  کو چین در چین  اجرت یا کسی عنوان سے رقم دی جاتی ہے تو ناجائز ہونے کی ایک اور وجہ ہوگی۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه.(باب الكسب وطلب الحلال، ج:5، ص:1891، ط:دار الفكر.بيروت)B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading۔فقط واللہ اعلم
                                                  
عنوان: بینک سے سودی قرض لینا اور اگر لے لیا ہو تو کیا حکم ہے؟
سوال: بینک سےسود پر قرض لینا کیسا ہے؟ اگرکوئی آدمی یہ قرض لے لے اور اب ادائیگی میں پریشانی ہورہی ہو تو اس کا کیا حل ہے؟
جواب: سودی معاملہ کرنا یعنی سودی قرضہ لینا اور دینا سخت حرام ہے۔ ایک حدیث میں ہے:"سود کے (وبال کے) تہتر دروازے ہیں، ان میں سے سب سے ہلکا وبال ایسا ہے جیسے کوئی شخص  اپنی ماں کے ساتھ (معاذ اللہ) زنا کرے۔"بہرحال! اگر سودی قرضہ لے لیا ہے تو اپنے اس فعل سے سچے دل سے توبہ و استغفار کریں، آئندہ نہ لینے کا عزم کریں، اور جس قدر جلدی ہوسکے اس معاملے سے جان چھڑا کر آئندہ کبھی سودی معاملہ نہ کریں،  ان شاء اللہ اس قرض کی ادائیگی کے لیے درج ذیل وظائف معین ہوں گے، سہولت سے جو ہوسکے پڑھ لیں، اور ممکن ہو تو سب بھی پڑھ سکتے ہیں:1- یہ دعا روزانہ 21 بار پڑھیں: " اَللّٰهُمَّ اكْفِنِيْ بِحَلَالِكَ عَنْ حَرَامِكَ وَأَغْنِنی بِفَضْلِكَ عَمَّنْ سِوَاكَ."2- ہر نماز کے بعد یہ دعا پڑھیں: " اَللّٰهُمَّ إِنِّيْ أَعُوْذُبِكَ مِنَ الْهَمِّ وَالْحَزَنِ، وَأَعُوْذُبِكَ مِنَ الْعَجْزِ وَالْكَسْلِ، وَأَعُوْذُبِكَ مِنْ غَلَبَةِ الدَّيْنِ وَقَهْرِ الرِّجَالِ."3- دورد شریف صبح وشام ۲۱-۲۱ مرتبہ پڑھاکریں۔4- سورۃ الشوریٰ کے دوسرے رُکوع کی آخری آیت:’’اَللهُ لَطِیْفٌ بِعِبَادِه ... الخ“ (۲۵واں پارہ، سورۃ الشوریٰ آیت نمبر: 19) آخر تک اسی (80) مرتبہ فجر کے بعد پڑھا کریں۔"عن عبد الله، عن النبي صلى الله عليه وسلم قال: «الربا ثلاثة وسبعون بابًا، أيسرها مثل أن ينكح الرجل أمه، وإن أربى الربا عرض الرجل المسلم» هذا حديث صحيح على شرط الشيخين ولم يخرجاه."(أخرجه الحاکم: في «کتاب البیوع» (2/ 37) برقم (2259)،ط. دار المعرفة، بيروت)فقط واللہ اعلم
                                                  
عنوان: کمیشن متعین کرنا
سوال: اگر میں کوئی گاڑی کسی شوروم والے کو دوں کہ وہ اس کو بکوادے اور گاڑی کی ویلیو 32 لاکھ روپے ہے، اور میں اس کو کہوں کہ آپ یہ گاڑی جتنے کی بھی بکواؤ، میں آپ کو ایک لاکھ روپے کمیشن کے طور پر دوں گا، تو کیا اس طرح کمیشن متعین کرنا جائز ہے؟ یا فیصد کے اعتبار سے ہی کمیشن متعین کرنا ضروری ہوگا؟
جواب: کمیشن میں متعین رقم طے کرنا درست ہے، بلکہ قیمتِ فروخت کے کچھ فیصد کی صورت میں کمیشن طے کرنے کے بجائے رقم متعین کرکے ہی کمیشن طے کرنا چاہیے، کیوں کہ اس میں اجرت میں کسی قسم کی جہالت نہیں ہے؛ لہذا مذکورہ صورت میں گاڑی بکوانے پر متعین  رقم لینا دینا جائز ہے۔ فقط واللہ اعلم
                                                  
عنوان: مرحوم کی بیوہ، چار بیٹیوں، چار بھائیوں اور ایک بہن میں تقسیم میراث
سوال: ایک متوفی جس کی چار بیٹیاں ایک بیوہ چار بھائی اور ایک بہن وارث ہیں، جبکہ ماں باپ انتقال کرچکے ہوں, وراثت کی تقسیم کس تناسب سے ہوگی؟
جواب: بصورتِ مسئولہ مرحوم کے ترکہ کی تقسیم کا طریقہ یہ ہے کہ مرحوم کے ترکہ میں سے حقوق متقدمہ یعنی تجہیز وتکفین کا خرچہ نکالنے کےبعد  اگر مرحوم کے ذمہ کوئی قرضہ ہو تو اس کو ادا کرنے کے بعد، اگر مرحوم نے کوئی جائز وصیت کی ہو تو اس کو تہائی مال سے نافذ کرنے کے بعد، باقی کل ترکہ(جائیداد) منقولہ وغیرمنقولہ کو دو سو سولہ(216) حصوں میں تقسیم کرنے کے بعد ستائیس(27) حصے مرحوم کی بیوہ کو، اور چھتیس/ چھتیس حصے مرحوم کی ہر بیٹی کو، اور دس/دس حصے مرحوم کے ہر بھائی کو، اور پانچ حصے مرحوم کی بہن کو ملیں گے،اور فیصد کے اعتبار سے سو(100) روپے میں سے 12,50 روپے مرحوم کی بیوہ کو، اور 16,66 روپے مرحوم کی ہر بیٹی کو، اور 4,62 روپے مرحوم کے ہر بھائی کو، اور 2,31 مرحوم کی بہن کو ملیں گے،فقط واللہ اعلم
                                                  
عنوان: زندہ مرغی خریدنے کی صورت میں اس کے پر، پنجے وغیرہ پر کس کا حق ہوگا؟
سوال: آج کل زندہ مرغیاں دوکان دار  پروں اور پیروں کے ساتھ بیچ کر پھر ذبح کرکے پاؤں اور پر اتار کر دیتے ہیں، صاف ستھری مرغی گاہک کو دیتے ہیں۔ کیا دوکان دار کو ایسا کرنا جائز ہوگا؟ پیر اور پر دوکان دار جمع ہوجانے کے بعد بیچتا ہے، کیا یہ جائز  ہے؟
جواب: صورتِ مسئولہ میں ایسی مرغی کی تمام اشیاء پر خریدار کی ملکیت ہے، لہذا مرغی کے ذبح کے بعد مرغی فروش پر لازم ہے کہ پروں، پنجوں وغیرہ کے حوالے سے خریدار  سے ان اشیاء کے حوالے سے اس کی مرضی معلوم کرلے، پس اگر خریدار پنجے، پر وغیرہ ساتھ لے جانا چاہے تو ساتھ لے جائے، مرغی فروش کو دینا چاہے تو دے دے، تاہم عرفًا چوں کہ خریدار کی جانب سے یہ اشیاء مرغی فروش کے پاس چھوڑ دینے کا رواج ہے، لہذا خریدار کی جانب سے ان اشیاء کا مطالبہ نہ کرنا عرفًا اجازت کے مترادف ہوگا، جس کی بنا پر مرغی فروش ان اشیاء کو آگے فروخت کرسکتا ہے۔ فقط واللہ اعلم
                                                  
عنوان: میزان بینک سے اجارہ پرکار لینا
سوال: میزان بینک سے اجارہ پرکار لینا جائز ہے یا نا جائز حرام ہے یا حلال؟
جواب: مروجہ غیر سودی بینکوں میں سے کسی بھی بینک کے معاملات شریعت کے اصولوں کے موافق نہیں؛ لہذا ان سے قسطوں پر گاڑی لینے کا معاملہ کرنا جائز نہیں ہے۔ فقط واللہ اعلم
                                                  
عنوان: کتا اور بلی کی خرید وفروخت کا حکم
سوال: کتا اور بلی کی خرید و فروخت کے بارے میں شرعی حکم کیا ہے؟
جواب: 1: کتے سے متعلق شریعتِ مطہرہ کا حکم یہ ہے کہ جس کتے کو پالنا جائز ہو اس کی خرید و فروخت بھی جائز ہے اور جس کو پالنا جائز نہیں اس کی خرید و فروخت بھی جائز نہیں، نیز کتے کو پالنے کی اجازت شکار کے لیے ہے یا گھر اور کھیتی کی حفاظت کے لیے ہے؛ لہذا جو کتا مذکورہ امور کے لیے استعمال کیا جا سکتا ہو اس کی خرید و فروخت جائز ہے ورنہ نہیں۔2:  بلی کی خرید و فروخت مطلقاً جائز ہے۔فتاوی ہندیہ میں ہے:"بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان.وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي".(كتاب البيوع، الفصل الرابع فى بيع الحيوانات، ج:3، ص:114، ط:مكتبه رشيديه)فقط واللہ اعلم
                                                  
عنوان: جھوٹ پر مشتمل درخواست کی کمپوزنگ کرنے اور اس کی اجرت کا حکم
سوال: میں ایک وکیل کے پاس کمپوزنگ کی نوکری کرنا چاہتا ہوں، جس میں مجھے اس کی درخواست کو ٹائپ کرنا ہوگا، اگر اس درخواست میں جھوٹ ہو تو کیا مجھے اس جھوٹ لکھنے کاگناہ ہوگا؟
جواب: یہ واضح ہے کہ جھوٹ حرام ہے، بصورتِ مسئولہ اگر یہ بات یقینی ہے کہ درخواست میں لکھوائی جانے والی بات جھوٹ پر مبنی ہے، تو یہ  حرام کام پر معاونت ہے، اور حرام میں معاونت کرنا  بھی حرام ہے، لہذا درخواست میں جھوٹ لکھنا گناہِ کبیرہ ہے، اور اس کے لکھنے پر اجرت (مزدوری) لینا بھی حرام ہے۔الموسوعة الفقهية میں ہے:"وَلاَيَجُوزُ اسْتِئْجَارُ كَاتِبٍ لِيَكْتُبَ لَهُ غِنَاءً وَنَوْحًا؛ لأَِنَّهُ انْتِفَاعٌ بِمُحَرَّمٍ."(الإِْجَارَةُ عَلَى الْمَعَاصِي وَالطَّاعَاتِ، ج:1، ص:290، ط:اميرحمزه كتب خانه)الفقہ الاسلامی میں ہے:"ولایجوز الاستئجار علی المعاصي کاستئجار الإنسان للعب و اللهو المحرم ... لأنه استئجار علی المعصیة والمعصیة لاتستحق بالعقد."(شروط صحة الإجارة، ج:5، ص:3817، ط:دارالفكر)فقط والله اعلم
                                                  
عنوان: درختوں پر پھل ظاہر ہونے سے پہلے باغ فروخت کرنے کا حکم
سوال: باغات کو پھل تیار ہونے سے پہلے فروخت کرنا کیسا ہے؟
جواب: بصورتِ مسئولہ باغ کا پھل آنے سے پہلے اسے بیچنا از روئے شرع جائز نہیں ہے، کیوں کہ یہ معدوم کی بیع ہے، البتہ اگر باغ میں پھل ظاہر ہوجائے تو پکنے  سے پہلے بشرط القطع (یعنی عقد ہونے کے فورًا بعد کاٹنے کی شرط کے ساتھ) بھی جائز ہے، اور یہ بھی جائز ہے کہ کسی قسم کی کوئی شرط نہ لگائی جائے (یعنی کاٹنے اور نہ کاٹنے کا ذکر نہ ہو)۔اس کے بعد اگر بائع (بیچنے والا) اپنی رضامندی سے پھل قابلِ انتفاع ہونے (یعنی پکنے) تک درخت پر چھوڑ دے تو یہ بھی جائز ہے، لیکن ایسی شرط عقد میں لگانا جائز نہیں ہے، لہٰذا فروخت کنندہ اگر پھل پکنے سے پہلے اتارنے کا کہے تو خریدار پھل اتارنے کا پابند ہوگا، عرف کی بنیاد پر فروخت کنندہ کو مجبور نہیں کیا جاسکتا۔ فتاوی شامی میں ہے:"(ومن باع ثمرةً بارزةً) أما قبل الظهور فلايصح اتفاقًا. (ظهر صلاحها أو لا صح) في الأصح.(قوله: أما قبل الظهور) أشار إلى أن البروز بمعنى الظهور، والمراد به انفراد الزهر عنها وانعقادها ثمرة وإن صغرت.(قوله: ظهر صلاحها أو لا) قال: في الفتح لا خلاف في عدم جواز بيع الثمار قبل أن تظهر ولا في عدم جوازه بعد الظهور قبل بدو الصلاح، بشرط الترك ولا في جوازه قبل بدو الصلاح بشرط القطع فيما ينتفع به، ولا في الجواز بعد بدو الصلاح، لكن بدو الصلاح عندنا أن تؤمن العاهة والفساد،(كتاب البيوع، مطلب فى بيع الثمر والزرع، ج:4، ص:554/555، ط:ايج ايم سعيد)فقط والله اعلم
                                                  
عنوان: چرس بیچنے والے کی کمائی
سوال: چرس بیچنے والے کی کمائی حلال  ہے یا نہیں؟
جواب: چرس   کا ادویہ میں استعمال ہونے کی وجہ سے کاشت جائز ہے۔ اور کسی دوائی بنانے والے کو  یہ بیچنا جائز ہے،اس کی کمائی حلال ہے  لیکن ایسا شخص جس کے بارے  میں یقین ہو کہ یہ اس کو غلط مقصد میں استعمال کرے گا اس کو بیچنا  جائز  نہیں  ہے۔ اور اس کی کمائی پاکیزہ نہیں ہوگی ۔مزید تفصیل  کے لیے درج ذیل لنک پر فتویٰ ملاحظہ کیجیے:چرس اور افیون کا حکم
                                                  
عنوان: ایڈی سینس ایپ میں انویسٹ کرکے پیسے کمانا
سوال: ایڈی سن موبائل ایپ کمپنی میں انویسٹ کرنا کیسا ہے؟
جواب: اس طریقہ کار پر کام کرکے پیسہ کمانا درج ذیل وجوہات کی بنا پر ناجائز ہے:1۔۔   اس میں ایسے لوگ  پراڈکٹ کے اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2۔ اس میں کلک کرنے والا ایک ہی شخص کئی بار کلک کرتا ہے،  جس سے یہ تاثر دیا جاتا ہے کہ اشتہار دیکھنے والے بہت سے لوگ ہیں، جس سے اشتہار دینے والوں کی ریٹنگ بڑھتی ہے، حالاں کہ یہ بات بھی خلاف واقعہ اور دھوکا دہی ہے۔3۔۔ نیز ایڈ پر کلک ایسی چیز نہیں ہے جو منفعت مقصودہ ہے، اس لیے یہ اجارہ صحیح نہیں ہے۔4۔۔  اگر ان اشتہارات میں جان دار کی تصاویر یا خواتین کی تصاویر بھی ہوں تو یہ اس پر مستزاد قباحت ہے، اس لیے کہ  جان دار کی تصویر  کسی بھی طرح کی ہو اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی، اور  خواتین کو دیکھنا  بدنظری کی وجہ سے مستقل گناہ ہے۔5۔  اگر اس معاملے میں  اس سائٹ کی پبلسٹی اس طرح کی جائے کہ پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے جب کہ  اس نے  اس نئےاکاؤنٹ بنوانے میں کوئی عمل نہیں کیا، تو یہ بھی اس کے ناجائز ہونے کی ایک مستقل وجہ ہوگی۔ فقط واللہ اعلم
                                                  
عنوان: جائیداد کی تقسیم
سوال: والدین کے انتقال کے بعد چار بھائیوں اور تین بہنوں کے درمیان ایک جائیداد کی تقسیم کس طرح ہوگی؟
جواب: صورتِ مسئولہ میں   اگر دیگر ورثاء نہ ہوں تو جائیداد میں سے ہر بھائی کو 18 اعشاریہ 18 فیصد اور ہر بہن کو 9 اعشاریہ 09 فیصد حصہ ملے گا۔ فقط واللہ اعلم
                                                  
عنوان: حکومت کی طرف سے لیگل (قانونی) قرار دیئے جانے کی صورت میں کرپٹو کرنسی کا حکم
سوال: کرپٹو کرنسی سے پیسہ کمانا جائز ہے یا نہیں، اگر ملک میں اسے لیگل قرار دے دیا جائے؟
جواب: کرپٹو کرنسی کا معاملہ تاحال مشکوک اور زیر تحقیق ہے؛ اس لیے جب تک مستند مفتیانِ کرام کی طرف سے بالاتفاق اس کے جواز یا عدمِ جواز کا فتوی نہ دیا جائے، اس وقت تک اس کی خرید و فروخت سے اجتناب کیا جائے، چاہے اسے لیگل ہی کیوں نہ قرار دے دیا جائے۔یہ بھی ملحوظ رہے کہ جامعہ کے مفتیانِ کرام کی طرف سے کافی عرصے سے اس کرنسی کی مختلف حیثیتوں پر غور و خوض جاری ہے، اس کرنسی کی ایجاد و بناوٹ اور مائننگ سمیت دیگر فنی اعتبارات سے بھی اس کا جائزہ لیا گیا ہے، لیکن تاحال اسے کرنسی یا باقاعدہ مال قرار دے کر اس کے ذریعے  خرید و فروخت کے جواز پر اطمینان نہیں ہواہے۔ فقط واللہ اعلم
                                                  
عنوان: جنسی کھلونے بیچنا
سوال: کیا آن لائن بالغوں کے کھلونے جو مباشرت میں استعمال ہوتے ہیں، کا کاروبار جائز ہے یا نہیں؟ کھلونوں سے مراد  مرد اور عورت کی شرم گاہ ہے جو کہ ربڑ وغیرہ سے بنتے ہیں، اور بھی بہت سے ایسے آلات ہوتے ہیں جو کہ بعض مرد و عورت جنسی سکون حاصل کرنے کے لیے استعمال کرتے ہیں۔
جواب: Sex Toys (جنسی کھلونے)، اسی طرح وہ آلات جو صرف  جنسی تسکین کے لیے استعمال ہوتے ہیں، ان کا بیچنا  شرعًا ناجائز ہے۔فتاوی شامی میں ہے :"أن علة الإثم هل هي كون ذلك استمتاعًا بالجزء كما يفيده الحديث وتقييدهم كونه بالكف ويلحق به ما لو أدخل ذكره بين فخذيه مثلًا حتى أمنى، أم هي سفح الماء وتهييج الشهوة في غير محلها بغير عذر كما يفيده قوله وأما إذا فعله لاستجلاب الشهوة إلخ؟ لم أر من صرح بشيء من ذلك والظاهر الأخير؛ لأن فعله بيد زوجته ونحوها فيه سفح الماء لكن بالاستمتاع بجزء مباح كما لو أنزل بتفخيذ أو تبطين بخلاف ما إذا كان بكفه ونحوه وعلى هذا فلو أدخل ذكره في حائط أو نحوه حتى أمنى أو استمنى بكفه بحائل يمنع الحرارة يأثم أيضًا ويدل أيضًا على ما قلنا ما في الزيلعي حيث استدل على عدم حله بالكف بقوله تعالى: {والذين هم لفروجهم حافظون} [المؤمنون: 5] الآية وقال: فلم يبح الاستمتاع إلا بهما أي بالزوجة والأمة اهـ فأفاد عدم حل الاستمتاع أي قضاء الشهوة بغيرهما هذا ما ظهر لي والله سبحانه أعلم." (رد المحتار2 / 399)البحرالرائق میں ہے :"وقد استفيد من كلامهم هنا أن ما قامت المعصية بعينه يكره بيعه، وما لا فلا، ولذا قال الشارح: إنه لايكره بيع الجارية المغنية والكبش النطوح والديك المقاتل والحمامة الطيارة".(5/155)فقط واللہ اعلم
                                                  
عنوان: مروجہ غیر سودی بینکوں سے متعلق جامعہ بنوری ٹاؤن کا فتوی
سوال: اسلامی بینکاری اور عام بینکاری میں کیا فرق ہے؟ نیز اسلامی بینکاری کے متعلق جامعہ بنوری ٹاؤن کراچی والوں کا جو فتوی ہے، وہ بھیج دیں!
جواب: مروجہ غیرسودی بینکوں اور  روایتی بینکوں کے بہت سے  معاملات  تقریباً ایک جیسے ہیں، روایتی بینکوں میں جو ناجائز معاملات ہیں اس طرح کے معاملات مروجہ غیر سودی بینکوں (مروجہ اسلامی بینکوں) سے بھی ناجائز ہیں۔ اور یہ صرف دارالافتاء جامعہ علوم اسلامیہ علامہ بنوری ٹاؤن ہی نہیں بلکہ ملک کے بیشتر علماءِ کرام کا متفقہ فتوی ہے۔ مروجہ اسلامی بینکاری کے عدمِ جواز کی بنیادی طور پر دو وجوہات ہیں:1- جن فقہی بنیادوں پر مذکورہ نظام قائم کیا گیا وہ بنیادیں اور اصطلاحات بھی سقم سے خالی نہیں، کئی فقہی اصطلاحات میں قطع و برید کی گئی ضعیف اور مرجوح اقوال پر اعتماد و انحصار کیا گیا بغیر ضرورت مذہبِ غیر کی جانب جانے کو مباح سمجھا گیا وغیرہ۔2- مروجہ اسلامی بینکاری کے لیے جو فقہی بنیادیں جن شرائط کے ساتھ فراہم کی گئی تھیں عملی طور پر مروجہ اسلامی بینکاری کا نظام ان فراہم کردہ بنیادوں پرنہیں چل رہا، جس کی وجہ سے روایتی بینکاری اورمروجہ اسلامی بینکاری میں کوئی فرق اورخاص امتیاز نہیں رہا۔اس طرح کی دیگر وجوہات کو سامنے رکھتے ہوئے علمائے کرام نے مروجہ اسلامی بینکاری کو روایتی سودی بینکاری کے مقابلے میں مسلمانوں کے حق میں زیادہ نقصان دہ سمجھا؛ اس لیے اس کے ناجائز ہونے اور اس سے بچنے کامکمل اہتمام کرنے کا فتویٰ دیا۔یہی ہمارے ادارے جامعہ علوم اسلامیہ علامہ بنوری ٹاؤن کا فتوی ہے۔ مزید تفصیل کے لیے درج ذیل دوکتابوں کامطالعہ مفید ہوگا:1: "مروجہ اسلامی بینکاری" شائع کردہ مکتبہ بینات، جامعہ علوم اسلامیہ علامہ بنوری ٹاؤن کراچی۔2: "غیرسودی بینکاری"، ایک منصفانہ علمی جائزہ از مفتی احمدممتاز صاحب۔فقط واللہ اعلم
                                                  
عنوان: پے سلیش (payslash) نامی کمپنی میں سرمایہ کاری کرنے کا حکم
سوال: ایک آن لائن کمپنی ہے ’’پے سلیش‘‘ (pay slash)، اس میں ہم نے پیسے لگائے ہیں، ہمیں اس سے روزانہ کے حساب سے پیسے ملتے ہیں، کبھی چھ فیصد، کبھی سات فیصد اور کبھی آٹھ فیصد ملتا ہے، ابھی میں شش و پنج میں مبتلا ہوں کہ یہ حلال ہے یا حرام؟  میرے پاس کچھ فتوی بھی ہیں وہ بھی آپ کے واٹساپ پر بھیج دیتا ہوں، آپ اپنا واٹساپ نمبر بتا دیں۔
جواب: مذکورہ کمپنی کے ساتھ طے پانے والے معاہدے کی مکمل تفصیل بھیج دیتے تو واضح اور متعینہ جواب دینے میں آسانی ہوتی۔بہرحال اگر مذکورہ کمپنی آپ کو متعینہ طور پر روزانہ کی بنیاد پر آپ کے لگائے ہوئے پیسوں کی مقدار کا چھ فیصد، یا ساتھ فیصد یا آٹھ فیصد منافع دیتی ہے تو یہ منافع سود کے زمرے میں آئے گا، اس لیے اس کمپنی میں سرمایہ کاری کرنا جائز نہیں ہے۔ اگر اس کے علاوہ کوئی اور صورت ہے تو مکمل وضاحت کے ساتھ ارسال کیجیے۔یہاں واٹس ایپ پر رابطے کی سہولت نہیں ہے، اسی ویب سائٹ پر سوال ارسال کردیجیے، یا درج ذیل ای میل پر دیگر فتاویٰ وغیرہ کی پی ڈی ایف / پکچرز کے ساتھ مکمل سوال وہیں لکھ بھیج دیجیے:[email protected]فقط واللہ اعلم
                                                  
عنوان: قرض خواہ کے انتقال کے بعد قرض کا حکم
سوال: میں نے ایک آدمی کے 700 روپے دینے تھے وہ ہو گیا فوت۔ اب میں کیا کروں اس کی اولاد کو دوں یا کیا کروں؟
جواب: مذکورہ شخص کے انتقال کے بعد اس کی تمام جائیداد میں ان کے ورثاء کا حق ہے، اور مذکورہ رقم بھی چوں کہ اس کی ملکیت ہے؛ لہذا مذکورہ رقم میں بھی اس کے ورثاء کا  حق ہے، آپ یہ رقم اس کے ورثاء (بیٹوں وغیرہ) کو دے دیں۔ فقط واللہ اعلم
                                                  
عنوان: بینک کے ملازم کا گھر کرائے پر لینا
سوال: بنک میں ملازمت کرنے والے شخص کا مکان کرائے پر لینا شرعاً کیسا ہے؟
جواب: صورتِ مسئولہ میں سائل کے لیے مکان کرائے پر لینا حرام نہیں ہوگا اور کرائے کا معاملہ درست ہوجائے گا، لیکن (اگر بینک ملازم نے اپنا مکان بینک کی آمدن سے لیا ہو تو) یہ مکان لینے میں کراہت ہوگی۔فتاوی شامی میں ہے: "رجل اكتسب مالًا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية فإنه نص في الجامع الصغير: إذا غصب ألفا فاشترى بها جارية وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي دفعا للحرج عن الناس اهـ. وفي الولوالجية: وقال بعضهم: لا يطيب في الوجوه كلها وهو المختار، ولكن الفتوى اليوم على قول الكرخي دفعا للحرج لكثرة الحرام."(کتاب البیوع باب المتفرقات ج نمبر ۵ ص نمبر ۲۳۵،ایچ ایم سعید)مرقاة المفاتيح شرح مشكاة المصابيح میں ہے:"عن أبي هريرة عن رسول الله صلى الله عليه وسلم قال: «ليأتين على الناس زمان لايبقى أحد إلا أكل الربا فإن لم يأكله أصابه من بخاره» . ويروى من «غباره» . رواه أحمد وأبو داود والنسائي وابن ماجه.(فإن لم يأكله أصابه من بخاره ويروى من غباره) أي يصل إليه أثره بأن يكون شاهدًا في عقد الربا أو كاتبًا أو آكلًا من ضيافة آكله أو هديته، والمعنى أنه لو فرض أن أحدًا سلم من حقيقته لم يسلم من آثاره."(کتاب البیوع باب الربا ج نمبر ۵ ص نمبر ۱۹۲۲۔دار الفکر)کفایت المفتی:’’سوال: ایک آٹے کی مشین ہے وہ حلال اور حرام مال سے خریدی ہوئی ہے یعنی اس مشین والے کی لڑکی طوائف کا کام کرتی ہے اور مشین والا زمین داری کا بھی کام کرتا تھا، مشترکہ مال سے وہ مشین خریدی گئی، اب اس مشین کو ایک دوسرا خریدنا چاہتا ہے آیا اس کی بیع درست ہے یا نہیں؟   جواب:اس مشین کو خریدنا حرام تو نہیں مگر مکروہ ہے، بیع تو ہو جائے گی مگر کراہت ہوگی۔‘‘(ج نمبر ۹ ص نمبر ۲۵۴،دار الاشاعت)فقط واللہ اعلم
                                                  
عنوان: آکٹافکس کے ذریعہ کمانا
سوال: میں octafx کے ذریعہ کرنسی کی خرید و فروخت کرتا ہوں، کیا یہ جائز ہے؟
جواب: octafx وغیرہ کے ذریعے آن لائن ٹریڈنگ کی جاتی ہے، ان میں ٹریڈنگ کے لیے  اکاؤنٹ میں پیسے جمع کر کے اسے آن لائن کرنسی یا الیکٹرانک منی میں تبدیل کر کے کرنسی کی خرید و فروخت کرتے ہیں، اس کے ذریعے پیسے کمانا درج ذیل وجوہات کی بنا پر ناجائز ہے:(1)   کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے، لہذا اسپاٹ ٹریڈ ہو یا فیوچر ٹریڈ، ایسے تمام سودے ناجائز ہیں  جن میں کرنسی کی خرید و فروخت ادھار ہوتی ہے، یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ حاصل یہ ہے کہ  تقابض نہ پائے جانے کی وجہ سے ایسے سودے فاسد ہوں گے اور نفع حلال نہ ہوگا۔(2)  مسلمہ (طے شدہ) اصول ہے کہ بیع شرطِ فاسد  سے فاسد ہوجاتی ہے، مذکورہ  پلیٹ فارم اور اس طرح کے دیگر پلیٹ فارمز کے ذریعے بڑے پیمانے پر فاریکس ٹریڈنگ ہوتی ہے "فاریکس" کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا، حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔ (3) نیز Options میں خریدار کو یہ حق دینا کہ وہ اپنی بیع کو  سامنے والے فریق کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) اس میں فیوچر سیل بھی ناجائز ہے؛ کیوں کہ  بیع  کا فوری ہوناضروری ہے،مستقبل کی تاریخ پر خرید و فروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر، اسی فیصد لوگ اس مارکیٹ میں خریداری محض کرنسی ریٹ کے اتار چڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔ فقط واللہ اعلم
                                                  
عنوان: پرائز بانڈ سے نکلی انعامی رقم کا حکم
سوال: ہمارا پرائز بانڈ سے انعام نکلا تھا، ان پیسوں سے ہم نے گھر میں کلر کروا لیا، اس کے بعد اندازا ہوا کہ ایسا ہمیں نہیں کرنا چاہیے تھا تو اب کیا کرنا چاہیے؟
جواب: صورتِ مسئولہ میں پرائز بانڈ کی اصل رقم کے علاوہ جتنی رقم اضافی نکلی تھی، سود ہونے کی وجہ سے اسے اپنے استعمال میں لانا جائز نہ تھا، بلکہ صدقہ کرنا  واجب تھا، لہذا اب اتنی ہی رقم ثواب کی نیت کے بغیر کسی مستحقِ زکاۃ کو دے دی جائے۔ فقط واللہ اعلم
                                                  
عنوان: جی پی فنڈ سے متعلق ایک سوال
سوال: میں نے كسی ضرورت كی بنا پرتین لاكھ روپے جی پی فنڈ لیا تھا،  جس كے بدلے میری تنخواه سے ماهانه 7000 روپے كٹوتی بھی جاری هے! لیكن اب میرے هاتھ كچھ رقم آئی هے جس کی وجه سےمیرا اراده هے كه میرے ذمہ جتنی كٹوتی باقی هے اب وه ایك ساتھ ادا كردوں؛ تاكه مجھ سےیه ماهانه 7000كٹوتی نه هو! اس كا حل بتادیں!
جواب: صورتِ مسئولہ میں اگر آپ جی پی فنڈ کی مد میں لی ہوئی رقم کمپنی کو یک مشت ادا کرنا چاہتے ہیں تو اس میں تو شرعاً کوئی حرج نہیں۔ البتہ اگر جی پی فنڈ کی مد سے قرض لے کر واپسی کی صورت میں کچھ رقم اضافی ادا کرنے کا معاہدہ ہوا ہو یا ادارے کا ضابطہ ہو کہ واپسی کے وقت ملازم کچھ اضافی رقم (سود) بھی ادا کرے گا تو یہ سودی معاہدہ ہوا، اور اس ضمن میں اگر اضافی رقم ادا کی گئی تو یہ سود دیا گیا، اس گناہ پر سچی توبہ لازم ہوگی،  اور اگر معاہدے کی یہی صورت ہے کہ اضافی رقم واپس کرنی پڑ رہی ہے تو سائل کو یہ قرض یک مشت ادا کرکے جلد از جلد اس معاملے سے جان چھڑا لینی چاہیے۔باقی ادارے کی طرف سے جی پی فنڈ کی کٹوتی اور اس پر ملنے والے اضافے کے حوالے سے تفصیل درج ذیل ہے:جی پی فنڈ کی رائج صورتیں:1- بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2- بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3- بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1- پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً و شرعاً ابھی تک مذکورہ رقم اس کی ملکیت میں بھی نہیں ہوتی؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے۔2- دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3- تیسری صورت (جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا۔ فقط واللہ اعلم
                                                  
عنوان: کیا بونڈ کی خرید و فروخت صحیح ہے؟
سوال: کیا بونڈ کی خرید و فروخت صحیح ہے؟ اور اگر صحیح نہیں ہے تو اس کا بدل کیا ہے؟
جواب: پرائز (انعامی) بونڈ سود اور جوئے کا مجموعہ ہونے کی وجہ سے حرام ہے، اس لیے انعام اور نفع کی غرض سے کسی بھی قسم کے پرائز (انعامی) بونڈ خریدنا جائز نہیں ہے۔ بونڈ کا متبادل اگر بعینہ ہو یعنی ان ہی خواص و فوائد کے ساتھ ہو تو ظاہر ہے وہ بھی ناجائز ہی ہوگا، اور اگر شرعًا جائز حدود میں رہ کر منافع کمانا مقصود ہو تو اس کا طریقہ حقیقی تجارت میں انویسٹمنٹ ہے۔تفصیل کے لیے مندرجہ ذیل لنک دیکھیے:پرائز بونڈ کا حکم؟فقط واللہ اعلم
                                                  
عنوان: یوٹیوب کی آمدنی کا حکم
سوال: یو ٹیوب (You Tube) کے ذریعے جو کمائی video بنا کر حاصل ہوتی ہے، یعنی یو ٹیوب (You Tube) سے موصول ہونے والے پیسوں کو استعمال کرنا جائز ہے یا ناجائز؟
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ  اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔ فتاوی شامی میں ہے:"وظاهر كلام النووي في شرح مسلم: الإجماع علي تحريم تصوير الحيوان؛ و قال: وسواء لما يمتهن أو لغيره فصنعه حرام لكل حال لأن فيه مضاهاة لخلق الله". (١/ ٦٤٧، ط: سعيد)فقہ السیرہ میں ہے:"و الحق أنه لاينبغي تكلف أي فرق بين أنواع التصوير المختلفة ... نظراً لإطلاق الحديث". (٤/ ٩٧)  فقط والله أعلم
                                                  
عنوان: دواساز کمپنیوں کی طرف سے بطور سیمپل ملنے والی دوائی ڈاکٹروں سے کم قیمت پر خرید کر مریضوں کو فروخت کرنے کا حکم
سوال: میڈیسن کے سیمپل بیچنے کے لیے نہیں ہوتے، وہ میڈیسن مارکیٹ سے کم قیمت پر ملتے ہیں، کیا ہم ان کو خرید کر آگے بیچ سکتے ہیں جب کہ وہ سیمپل کمپنی ڈاکٹر کو دینے کے لیے دیتی ہے، میڈیکل ان کو چوری چھپے سیل کرتے ہیں، پوچھنا یہ تھا کہ کیا یہ کام جائز ہے؟
جواب: بصورتِ مسئولہ ڈاکٹروں کو دوا ساز کمپنیوں کی طرف سے جو میڈیسن (دوائی) سیمپل (نمونہ) کے طور پر  ملتی ہے جس پر "note for sale" بھی لکھاہوا ہوتا ہے، اس کا حکم یہ کہ اگر دواسازکمپنیاں ڈاکٹروں کو وہ میڈیسن بطورِ ہبہ (گفٹ) دیتی  ہیں، یعنی مالک بناکر دیتی ہیں، تو لینے والا ڈاکٹر ان دواؤں کا مالک اور ان میں ہر قسم کے تصرف کا مجاز ہے،  یعنی چاہے وہ فروخت کرے یا کسی مریض کو ہدیہ کرے، لہذا اس صورت میں میڈیکل والوں کا ڈاکٹروں سے مذکورہ میڈیسن خرید کر مریضوں پر فروخت کرنا جائز ہے۔لیکن اگر دواسازکمپنیاں مذکورہ دوائیں ڈاکٹروں کو بطورِ وکالت دیتی ہیں، یعنی (مریضوں کو مفت دینے کے لیے دیتی ہیں) تو پھر ڈاکٹر اس دوا کے مالک نہیں ہوتے، بلکہ یہ دوائیں ان کے پاس امانت ہیں، اور اس کی مثال وقف چندے کی ہے، لہٰذا ڈاکٹروں کو یہ دوائیں بیچنے کا حق نہیں ہوگا، اور اس صورت میں میڈیکل اسٹور والوں کا چوری چھپے مذکورہ میڈیسن ڈاکٹروں سے مارکیٹ سے کم قیمت پر   خرید کر آگے مریضوں کو فروخت کرنا بھی جائز نہیں ہوگا، اور اس سے حاصل ہونے والی آمدنی بھی حلال نہیں ہوگی۔نوٹ: اگر پہلی صورت میں ایسی دواؤں کو فروخت کرنا قانونًا منع ہو، تو بھی ان دواؤں کی خرید و فروخت سے اجتناب کرنا چاہیے۔فتاوی ہندیہ میں ہے:"قال أصحابنا جميعًا: إذا وهب هبةً وشرط فيها شرطًا فاسدًا فالهبة جائزة، و الشرط باطل كمن وهب لرجل أمة فاشترط عليه أن لايبيعها أو شرط عليه أن يتخذها أم ولد أو أن يبيعها من فلان أو يردها عليه بعد شهر فالهبة جائزة وهذه الشروط كلها باطلة، كذا في السراج الوهاج."(كتاب الهبة،الباب الثامن فى حكم الشرط فى الهبة، ج:4، ص:396، ط:مكتبة رشيدية)فتاوی شامی میں ہے:"لايجوز التصرف في مال غيره بلا إذنه ولا ولايته إلا في مسائل مذكورة في الأشباه."(مطلب فيما يجوز من التصرف بمال الغير بدون إذن صريح، ج:6، ص:200، ط:ايج ايم سعيد)فتاوی شامی میں ہے:"وفيه: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لا يطيب له ولا للمشتري منه.(قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريبا (قوله ولا للمشتري منه) فيكون بشرائه منه مسيئا؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه."(مطلب رد المشترى فاسدًا إلى بائعه فلم يقبله، ج:5، ص:98، ط:ايج ايم سعيد)فقط والله اعلم
                                                  
