عنوان: زیادہ ایڈوانس دے کر کم کرایہ پر گھر لینا
سوال: اگر آ مدن کم ہو اور زیادہ کرایہ پر مکان نہ لے سکتا ہو تو اس صورت میں ایڈوانس یا سیکورٹی کی رقم زیادہ دے کر مکان کا کرایہ موجودہ کرایہ سے کم کرایا جا سکتا ہے؟
جواب: ایڈوانس زیادہ جمع کرانے کی صورت میں مروجہ کرایہ میں کمی کرنا سود کی اقسام میں سے ایک قسم ہونے کی وجہ سے ناجائز ہے؛  اس لیے کہ ایڈوانس رقم درحقیقت مالکِ  مکان کے ذمہ قرض ہوتی ہے اور قرض کے عوض میں کسی قسم کا مشروط نفع اٹھانا سود ہونے کی وجہ سے حرام ہے، لہذا اس طرح عقد نہ کیا جائے۔النتف فی الفتاوی میں ہے:أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک) الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه.(النتف في الفتاوی ، ص: ٤٨٤، ٤٨٥)فقط واللہ اعلم
                                                  
عنوان: کیا شوہر اپنی بیوی پر ترکہ کے مطالبہ کے لیے جبر کر سکتا ہے؟
سوال: کیا شوہر اپنی بیوی پر یا سسر اپنی بہو پر جبر کرسکتے ہیں کہ وہ اپنے بھائیوں سے اپنے باپ کے ترکہ میں سے اپنا حصہ طلب کرے؟
جواب: واضح رہے کہ ہر وارث خود اپنے مورث کے انتقال کے بعد اُس  کے  ترکہ کی تقسیم کا مطالبہ کرنے میں حق بجانب ہوتا ہے، اسی طرح ترکہ کی تقسیم کے بعد اُس کا مالک بھی وہ خود ہی ہوتا ہے، لہذا اگر کوئی وارث اپنے مورث کے انتقال پر دیگر ورثاء سے تقسیمِ ترکہ کا مطالبہ کرے تو ایسا کرنا درست ہے،  لیکن ورثاء کے علاوہ کسی ثالث کو یہ حق نہیں کہ وہ ورثاء میں سے کسی وارث سے ترکہ کی تقسیم  کا مطالبہ کرے۔لہذا صورتِ مسئولہ میں اگر کسی خاتون کے مورث کا انتقال ہو جائے اور وہ خاتون اپنے مورث کے ترکہ میں حصہ دار ہو  تو ایسی صورت میں وہ خاتون خود تو یہ حق رکھتی ہے کہ وہ دیگر ورثاء سے تقسیمِ ترکہ کا مطالبہ کرے، لیکن اُس کے شوہر یا اُس کے سسر کو یہ حق نہیں کہ وہ اپنی بیوی یا بہو پر تقسیمِ ترکہ کے مطالبے کے سلسلے میں جبر کرے، بہر صورت اگر عورت میراث میں سے اپنے حصے کا مطالبہ کرتی ہے اور اسے حصہ مل جاتا ہے تو اس کی مالکہ وہی ہوگی۔ فقط واللہ اعلم
                                                  
عنوان: میراث میں بہنوں کا حصہ نہ دینا
سوال: تین بھائی ہیں، ایک فوت ہوا ہے، 6 بہنیں ہیں  2 فوت ہوئی ہیں۔ سوال یہ کرنا ہے کہ میراث میں کافی زمین رہ گئی ہے جو تینوں بھائیوں نے آپس میں تقسیم کی ہے بہنوں کو حصہ نہیں دیا ہے۔ اب ایک بھائی کہتاہے قانوناً بہنوں کو حصہ نہیں مل سکتا، البتہ شرعاً مل سکتا ہے، اس لیے زمین ایک بھائی نے اپنے نام کی ہے جعلی انگوٹھے کے نشانات لگاکر۔ کیا اس طرح کرنے سے بہنیں میراث سے قانوناً وشرعاً محروم ہوں گی؟ اب تک تقریباً 40۔50 سال ہوگئے ہیں بہنوں کو حصہ سے محروم رکھا ہے، ان 40۔50 سالوں میں جو زمین سے آمدن آئی ہے کیا یہ جو بھائیوں نے آپس میں تقسیم کرکے کھالی حرام کے زمرے میں داخل ہے کہ ان بھائیوں نے حرام کھایا ہے؟
جواب: واضح رہے کہ والدین کے ترکہ میں جس طرح ان کی نرینہ اولاد کا حق وحصہ ہوتا ہے اسی طرح بیٹیوں کا بھی اس میں شرعی حق وحصہ ہوتا ہے، والدین کے انتقال کے بعد ان کے ترکہ پر بھائیوں کا  خود  تنِ تنہا قبضہ کرلینا اور بہنوں کو  ان کے شرعی حصے سے محروم کرنا ناجائز اور سخت گناہ ہے، بھائیوں  پر لازم ہے  کہ بہنوں کو ان کا حق وحصہ  اس دنیا میں دے دیں ورنہ آخرت میں دینا پڑے گا اور آخرت میں دینا آسان نہیں ہوگا، حدیثِ مبارک میں اس پر  بڑی وعیدیں آئی ہیں، حضرت سعید  بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا: جو شخص( کسی کی ) بالشت بھر زمین  بھی  از راہِ ظلم لے گا، قیامت کے دن ساتوں زمینوں میں سے اتنی ہی  زمین اس کے گلے میں طوق  کے طور پرڈالی  جائے گی،  ایک اور حدیثِ مبارک میں ہے، حضرت انس رضی اللہ تعالیٰ عنہ فرماتے ہیں: رسول اللہ ﷺ نے فرمایا: جو شخص اپنے وارث کی  میراث کاٹے گا، (یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔ نیز انگوٹھے کے جعلی نشانات لگاکر زمین اپنے نام کروانے میں غصب کے ساتھ ساتھ دھوکا دہی  کا گناہ بھی ہوگا۔لہذا صورتِ مسئولہ میں بھائیوں کو چاہیے کہ بہنوں کو ان کا مکمل شرعی حصہ دیں اور اس  کا طریقہ یہ ہے کہ کل ترکہ سے حقوقِ متقدمہ یعنی تجہیز و تکفین کا خرچہ نکالنے کے بعد،  اگر مرحوم کے ذمہ کوئی قرض ہو تو اس کو باقی ترکہ سے ادا کرنے کے بعد،  اگر مرحوم نے شرعاً کوئی جائز وصیت کی ہو تو اس کو باقی ترکہ کے ایک تہائی سے پورا کرنے کے بعد  باقی پورے ترکہ (خواہ منقولی ہو یا غیر منقولی ) کو  (اگر مذکورہ فوت شدہ بھائی اور بہنیں والد کے انتقال کے وقت حیات تھیں) ۱۲ حصوں میں تقسیم کر کے دو دو حصے ہر ایک بھائی  کو اور ایک ایک حصہ ہر ایک بہن کو ملے گا (مرحومین کا حصہ ان کی اولاد کو شرعی تقسیم کے مطابق ملے گا) اور اگر والد کے انتقال کے وقت کسی کا انتقال ہو چکاتھا تو اس کی وضاحت کر کے سوال پوچھ لیں۔ باقی زمین جتنے عرصہ تک استعمال کی گئی ہے تو اس کے بقدر رقم بہنوں کو دی جائے گی۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".(مشكاة المصابيح، 1/254، باب الغصب والعاریة، ط: قدیمی)           وفیہ ایضاً: "وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه".(1/266، باب الوصایا، الفصل الثالث،  ط: قدیمی)فقط واللہ اعلم
                                                  
عنوان: بی فار یو میں سرمایہ کاری کا حکم
سوال: پاکستان میں دو ہزار سترہ میں ایک کمپنی کھلی ہے جس کا نام بی فار یو ہے۔ یہ کمپنی لوگوں سے انوسٹ رقم لے رہی ہے جس پہ یہ سات سے بیس فیصد تک منافع انوسٹر کو دیں گے اور اس میں مشاہدہ یہ ہوا ہے کہ نقصان نہیں ہوتا یعنی آپ کی انوسٹ کی  گئی رقم نقصان ہونے کے نام پر کبھی نہیں کاٹی جاتی۔ اور یہ منافع روزانہ کی بنیاد پہ دے رہے ہیں ۔ اب اس میں انوسٹ کرنا کیسا ہے؟
جواب: مذکورہ ادارے میں انویسٹ کرنے میں کئی شرعی قباحتیں پائی جاتی ہے، لہذا اس میں انویسٹمنٹ کرکے نفع حاصل کرنا جائز نہیں، اس  سے اجتناب کیا جائے۔مزید تفصیل کے لیے درج ذیل لنک ملاحظہ کیجیے:B4u میں انویسٹمنٹ کرنا فقط واللہ اعلم
                                                  
عنوان: وقت کی اجرت لینا
سوال: کیا وقت کا اجارہ لیا جا سکتا ہے؟
جواب: وقت  مقرر کرکے اس کی اجرت لینا بعض صورتوں میں جائز ہے اور بعض صورتوں میں جائز نہیں، مثلاً ایک شخص اپنے آپ کو کسی عمل کے لیے مخصوص وقت میں پیش کرتا ہے اور ملازمت کی اجرت طے ہوجاتی ہے، اس صورت میں اجیرنے چوں کہ اپنا وقت معاہدہ کی رو سے فارغ کردیا تھا، اب کام لینے والا اگر کام نہ لے، تب بھی اجیر اجرت کا مستحق بنتا ہے۔اور بعض صورتوں میں وقت کی اجرت لینا جائز نہیں ہوتا، مثلاً ایک شخص کسی کو قرض سے کر چند ماہ بعد قرض کی واپسی کا معاہدہ کرے اور اس وقت کے بدلہ میں اپنی رقم سے زائد وصول کرتا ہے تو یہ ناجائز ہے۔آپ کا سوال عمومی ہے، جو خاص صورت درپیش ہو وہ لکھ کر آپ دوبارہ استفسار کرسکتے ہیں۔البحر الرائق شرح كنز الدقائق (20 / 345):قال رحمه الله: ( والخاص يستحق الأجر بتسليم نفسه في المدة وإن لم يعمل كمن استؤجر شهرًا للخدمة أو لرعي الغنم ) يعني الأجير الخاص يستحق الأجر بتسليم نفسه في المدة عمل أو لم يعمل .الجوهرة النيرة - (3 / 24):(قوله: والأجير الخاص هو الذي يستحق الأجرة بتسليم نفسه في المدة ،  وإن لم يعمل كمن استأجر رجلًا شهرًا للخدمة ، أو لرعي الغنم ) وإنما سمي خاصًّا؛ لأنه يختص بعمله دون غيره ؛ لأنه لايصح أن يعمل لغيره في المدة .الدر المختار شرح تنوير الأبصار في فقه مذهب الإمام أبي حنيفة - (6 / 69): ( والثاني ) وهو الأجير ( الخاص ) ويسمى أجير واحد ( وهو من يعمل لواحد عملًا مؤقتًا بالتخصيص ويستحق الأجر بتسليم نفسه في المدة وإن لم يعمل كمن استؤجر شهرًا للخدمة أو ) شهرًا ( لرعي الغنم ) المسمى بأجر مسمى بخلاف ما لو آجر المدة بأن استأجره للرعي شهرا حيث يكون مشتركًا إلا إذا شرط أن لايخدم غيره ولايرعى لغيره فيكون خاصًّا.البحر الرائق شرح كنز الدقائق ـ مشكول - (16 / 221):قوله: (ولو اشترى بألف نسيئة ، وباع بربح مائة ، ولم يبين خير المشتري ) لأن للأجل شبها بالمبيع ألا ترى أنه يزاد في الثمن لأجل الأجل.العناية شرح الهداية - (9 / 263):قال: ( ومن اشترى غلاما بألف درهم نسيئة فباعه بربح مائة ولم يبين فعلم المشتري ، فإن شاء رده ، وإن شاء قبل ) ؛ لأن للأجل شبها بالمبيع ؛ ألا يرى أنه يزاد في الثمن لأجل الأجل.المحيط البرهاني للإمام برهان الدين ابن مازة - (7 / 45):قال: ولو اشترى نسيئة لم يبعه مرابحة حتى يبين؛ لأن الأجل نسبه كونه مبيعاً، فإنه يزاد في الثمن لأجل الأجل، فألحق بحقيقته احتياطًا.حاشية رد المحتار على الدر المختار - (5 / 142):قوله: ( لزم كل الثمن حالًا ) لأنّ الأجل في نفسه ليس بمال فلايقابله شيء حقيقة إذا لم يشترط زيادة الثمن بمقابلته قصدًا ويزاد في الثمن لأجله إذا ذكر الأجل بمقابلة زيادة الثمن قصدًا فاعتبر مالًا في المرابحة احترازًا عن شبهة الخيانة ولم يعتبر مالاً في حق الرجوع عملاً بالحقيقة،  بحر.فقط والله أعلم
                                                  
عنوان: کیونیٹ پراڈکٹ (Qnet Products) کمپنی کا ممبر بننا
سوال: میں اپنا ایک بزنس کرتا ہوں ایک کمپنی کے ما تحت جس کا نام بہت معروف ہے، Qnet Products، اس میں میرے دو کام ہوتے ہیں: ایک میں کمپنی کی مصنوعات خرید کر دیتا ہوں لوگوں کو۔ اور دوسرا جو بھی میرے واسطہ سے اس کمپنی میں آ تے ہیں کمپنی مجھے چند محدود فائدہ دیتی ہے، تو کیا یہ جائز ہے؟
جواب: ہماری معلومات کے مطابق Qnet Products کمپنی کا طریقہ کاروبار اور بزنس ماڈل ملٹی لیول مارکیٹنگ کمپنیوں کی طرح ہے،  اور ان کا بزنس ماڈل چین در چین کمیشن کا ہے کہ نئے ممبر بنانے کے بعد  ہر بعد میں شامل ہونے والے ممبر کے منافع میں سے پہلے شخص کو بھی منافع ملتا رہتا ہے، اس کا شرعی حکم یہ ہے:شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے، اسلامی معیشت کے اصولوں کی رو سے  کمیشن کو مستقل تجارتی حیثیت حاصل نہیں ہے، بلکہ فقہاءِ کرام نے  کمیشن کے معاوضہ کے اجارہ کے اصولوں سے منحرف ہونے اور جسمانی محنت کے غالب عنصر سے خالی ہونے کی بنا پر اس کی اکثر صورتوں کو ناجائز قرار دیا ہے،  البتہ لوگوں کی ضرورت اور کثرتِ تعامل کی بنا پر کمیشن کے معاملہ کی محدود اجازت دی ہے۔لہذا  جس  معاملہ میں خود اپنی محنت اور عمل شامل ہو اس کا کمیشن لینا تو جائز ہے، لیکن اس طرح   اس  سائٹ کی پبلسٹی کرناکہ  جس میں چین در چین کمیشن ملتا رہے جب کہ  اس نے  بعد والوں  کی خریداری میں  کوئی عمل نہیں کیا، اور اس میں بالائی (اوپر والے) ممبر کی کوئی خاص محنت شامل نہیں ہوتی، بلکہ ماتحت ممبران کی محنت کا ثمرہ ہوتا ہے اور یہ دوسرے کی محنت سے فائدہ اٹھاناہے  جو کہ استحصال کی ایک شکل ہے، اور یہ جائز نہیں ہے۔حاصل یہ ہے کہ   کسٹمر کو لانے والے شخص کا اس پہلے کسٹمر کے لانے پر  کمیشن کا لین دین تو جائز ہے، لیکن اس کے بعد چین در چین یہ سلسلہ چلنا کہ ہر بعد والے کسٹمر کا کمیشن بھی پہلے والے  شخص کو ملتا رہے، یہ شرعاً جائز نہیں ہے۔نیز اس کمپنی اور ممبر کے درمیان ہونے والا عقد ’’عقدِ اجارہ‘‘ ہے،  اس میں کوئی ایسی  شرط لگانا جس میں کسی فریق کا فائدہ اور وہ عقد کا مقتضا نہ ہو، یہ جائز نہیں ہے،  اس کمپنی کا ممبر بننے  کے لیے   دس ڈالر ادا کرنے شرط بھی ہے۔لہذا اس کمپنی کا ممبر بننا جائز نہیں ہے۔شعب الإيمان (2/ 434):عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ .الدر المختار وحاشية ابن عابدين (رد المحتار) (6 / 47):قال في البزازية: إجارة السمسار والمنادي والحمامي والصكاك وما لايقدر فيه الوقت ولا العمل تجوز؛ لما كان للناس به حاجة، ويطيب الأجر المأخوذ لو قدر أجر المثل، وذكر أصلاً يستخرج منه كثير من المسائل، فراجعه في نوع المتفرقات والأجرة على المعاصي.وفیه أيضًا (6 / 63):وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل، وكثير من هذا غير جائز، فجوزوه لحاجة الناس إليه، كدخول الحمام.فقط والله أعلم
                                                  
عنوان: ربیع الاول میں سفید کپڑے بنانا اور اس کی خرید وفروخت کرنے کا حکم
سوال: ربیع الاول میں سفید کپڑے بنانا اور اس کی خرید وفروخت کرنا کیسا ہے، حال آں کہ جشنِ ولادت منانا بدعت ہے؟
جواب: سفید لباس پہننا نہ صرف جائز، بلکہ اولیٰ ہے، سفید لباس کا رسول اللہ ﷺ کے ہاں پسندیدہ ہونا قولاً و عملاً ثابت ہے، نیز سفید کپڑ ے کا استعمال بدعت کے ساتھ خاص نہیں ہے، بلکہ اس کا استعمال جائز امور میں بھی بکثرت ہوتاہے؛ اس  لیے اگر سفید کپڑا کسی بدعت کے لیے استعمال ہو تو اس کا وبال استعمال کرنے والے پر ہوگا، اس بنا پرسفید کپڑے کی خریدوفروخت  ناجائز نہیں ہوگی۔ فقط واللہ اعلم
                                                  
عنوان: بیوہ، چار بیٹے اور پانچ بیٹیوں میں میراث کی تقسیم
سوال: ایک بیوہ چار بیٹے پانچ بیٹیاں ایک بہن اور دو بھائیوں میں وراثت کی تقسیم کیسے ہو گی؟
جواب: صورتِ مسئولہ میں مرحوم کے حقوقِ متقدمہ (تجہیز و تکفین کے اخراجات، قرض اور وصیت) ادا کرنے کے بعد باقی ترکہ کا ساڑھے بارہ فیصد بیوہ کو ملے گا، ہر بیٹے کو  13 اعشاریہ 46 فیصد، اور ہر بیٹی کو 6 اعشاریہ 73 فیصد ملے گا۔  فقط واللہ اعلم
                                                  
عنوان: میزان بینک کے ساتھ تجارت کرنا
سوال: میزان بینک کے ساتھ تجارت اور بچت اکاؤنٹ جائز ہے؟
جواب: میزان بینک یا  مروجہ غیر سودی بینکوں سے تمویلی معاملات کرنا، سیونگ اکاؤنٹ  وغیرہ کھلوانا  اور اس پر منافع لینا جائز نہیں ہے، ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ فقط واللہ اعلم
                                                  
عنوان: موبائل پر ایڈوانس لینے کا حکم
سوال: موبائل پر ایڈوانس لینا کیسا ہے؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) توایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔فتاوی شامی میں ہے:هي تمليك نفع بعوض.(قوله تمليك) جنس يشمل بيع العين والمنفعة.(كتاب الاجارة، ج:6، ص:04، ط:ایچ ايم سعيد)ہدایہ میں ہے:قال الأجرة لا تجب بالعقد وتستحق بأحد معان ثلاثة إما بشرط التعجيل أو بالتجيل من غير شرط أو باستيفاء المعقود عليه.(باب الاجر متى يستحق، ج: 3، ص:232، ط:المكتبة الاسلامية)"فتاوی شامی" میں ہے:وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن.(5/166، مطلب کل قرض جر نفعا، ط: سعید)فقط واللہ اعلم
                                                  
عنوان: میزان بینک یا دیگر مروجہ اسلامی بینکوں سے قسطوں پر گاڑی لینے کا حکم
سوال: کیا میزان بینک یا اسلامی بینک سے گاڑی قسطوں پر لینا جائز ہے؟
جواب: میزان بینک سمیت کسی بھی مروجہ اسلامی بینک سے قسطوں پر گاڑی لینا جائز نہیں ہے؛ کیوں کہ مروجہ اسلامی بینکوں کا قسطوں پر گاڑی دینے کا معاملہ مکمل شرعی اصولوں کے مطابق نہیں ہے، بلکہ اس معاملہ میں متعدد شرعی احکام کی خلاف ورزی لازم آتی ہے، مثلاً مروجہ اسلامی بینکوں  سے قسطوں پر گاڑی خریدتے وقت دو عقد بیک وقت ہوتے ہیں، ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد صورۃ یا حکما ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:عن أبي هريرة رضي الله عنه قال:  نهی رسول الله صلي الله عليه وسلم عن بيعتين في بيعة". (رواه مالك و الترمذي و ابوداؤد و النسائي)و عن عمرو بن شعيب عن أبيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة».فقط واللہ اعلم
                                                  
عنوان: شرکت میں متعین نفع لینا
سوال: اگر کوئی شخص ایک لاکھ روپے کسی کے پاس جمع کروائے اور ماہانہ کی بنیاد پر اس کو دس ہزار یا کم منافع ملے تو آیا ایسا کرنا جائز ہوگا؟ اور نفع نقصان میں شریکِ بھی نہ ہو؟
جواب: شرعی اعتبار سے اگر کوئی شخص کسی کے ساتھ کاروبار میں شراکت اختیار کرے اور وہ کاروبار جائز اور حلال ہو تو شراکت درست ہے، البتہ یہ شراکت نفع اور نقصان دونوں کی بنیاد پر ہونی چاہیے۔ شراکت میں نفع کی تعیین نفع کے فیصد/حصص کے اعتبار سے کی جائے گی، مثلاً نفع دونوں کے درمیان آدھا آدھا ہوگا، یا کسی ایک فریق کے لیے ساٹھ فیصد اور دوسرے کے لیے چالیس فیصد یادونوں کے سرمایہ کے بقدرنفع تقسیم کیاجائے، یااگر دونوں شریک کام کرتے ہوں اور ایک شریک زیادہ محنت کرتاہے یاکاروبار کوزیادہ وقت دیتاہے تو اس کے لیے نفع کی شرح باہمی رضامندی سے بڑھانادرست ہے، اورنفع کے حصول کےیہ طریقے جائز ہیں۔لیکن کاروبار میں رقم لگاکر نفع کو متعین کردینا مثلاً یہ کہناکہ ہر  مہینے یا اتنی مدت بعد مجھے نفع کے طور پر اتنی رقم دی جائے، یا انویسمنٹ کا اتنا فیصد دیا جائے  یہ طریقہ درست نہیں ہے۔ اسی طرح اپنے آپ کو نقصان میں شریک نہ کرنا یہ بھی درست نہیں۔ حاصل یہ ہے کہ  متعین نفع مقرر کر کے  یا فقط نفع کے حصول کی بنیاد پر شراکت داری کرنا شرعاً ممنوع ہے۔لہذا کسی آدمی کا دوسرے کو کچھ رقم دے کر ماہانہ متعین نفع لینا اورنقصان میں شریک نہ ہونا، یہ صورت  ناجائز ہے اور اس صورت میں حاصل کیاجانے والانفع بھی حلال نہیں ہے، مذکورہ معاملے کو ختم کرنا ضروری ہے، اس کے بعد اگر شراکت جاری رکھنی ہو تو شرعی احکام کی رعایت رکھتے ہوئے از سرِ نو معاہدہ کیا جائے۔البحرالرائق میں ہے:(قوله: وتصح مع التساوي في المال دون الربح وعكسه ) وهو التفاضل في المال والتساوي في الربح  وقال زفر والشافعي: لايجوز؛ لأن التفاضل فيه يؤدي إلى ربح ما لم يضمن فإن المال إذا كان نصفين والربح أثلاثاً فصاحب الزيادة يستحقها بلا ضمان؛ إذ الضمان بقدر رأس المال؛ لأن الشركة عندهما في الربح كالشركة في الأصل، ولهذا يشترطان الخلط فصار ربح المال بمنزلة نماء الأعيان؛ فيستحق بقدر الملك في الأصل.ولنا قوله عليه السلام: الربح على ما شرطا، والوضيعة على قدر المالين. ولم يفصل؛ ولأن الربح كما يستحق بالمال يستحق بالعمل كما في المضاربة، وقد يكون أحدهما أحذق وأهدى أو أكثر عملاً فلايرضى بالمساواة؛ فمست الحاجة إلى التفاضل. قيد بالشركة في الربح؛ لأن اشتراط الربح كله لأحدهما غير صحيح؛ لأنه يخرج العقد به من الشركة، ومن المضاربة أيضاً إلى قرض باشتراطه للعامل، أو إلى بضاعة باشتراطه لرب المال، وهذا العقد يشبه المضاربة من حيث أنه يعمل في مال الشريك ويشبه الشركة اسماً وعملاً فإنهما يعملان معاً، فعملنا بشبه المضاربة وقلنا: يصح اشتراط الربح من غير ضمان وبشبه الشركة حتى لاتبطل باشتراط العمل عليهما. وقد أطلق المصنف تبعاً للهداية جواز التفاضل في الربح مع التساوي في المال، وقيده في التبيين وفتح القدير بأن يشترطا الأكثر للعامل منهما أو لأكثرهما عملاً. (5/188)"مبسوط سرخسی" میں ہے:والشريكان في العمل إذا غاب أحدهما أو مرض أو لم يعمل وعمل الآخر فالربح بينهما على ما اشترطا؛ لما روي أن رجلاً جاء إلى رسول الله صلى الله عليه وسلم فقال: أنا أعمل في السوق ولي شريك يصلي في المسجد، فقال رسول الله صلى الله عليه وسلم: "لعلك بركتك منه"، والمعنى أن استحقاق الأجر بتقبل العمل دون مباشرته والتقبل كان منهما وإن باشر العمل أحدهما، ألا ترى أن المضارب إذا استعان برب المال في بعض العمل كان الربح بينهما على الشرط أو لا ترى أن الشريكين في العمل يستويان في الربح وهما لا يستطيعان أن يعملا على وجه يكونان فيه سواء، وربما يشترط لأحدهما زيادة ربح لحذاقته وإن كان الآخر أكثر عملاً منه، فكذلك يكون الربح بينهما على الشرط ما بقى العقد بينهما وإن كان المباشر للعمل أحدهما ويستوي إن امتنع الآخر من العمل بعذر أو بغير عذر لأن العقد لا يرتفع بمجرد امتناعه من العمل واستحقاق الربح بالشرط في العقد.(11/287،دارالفکر)فقط واللہ اعلم
                                                  
عنوان: حوالہ (ہنڈی) کے ذریعہ رقم بھجوانے کا حکم
سوال: حوالہ کے ذریعہ سے جو رقم منتقل کی جاتی ہے، اس کا کاروبار کرنا کیساہے؟
جواب: ہنڈی کا کاروبار ملکی وبین الاقوامی قوانین کی رو سے ممنوع ہے؛ اس لیے رقم کی ترسیل کے لیے جائز قانونی راستہ ہی اختیار کرنا چاہیے، اور چوں کہ حوالہ (ہنڈی) کے ذریعہ رقم بھجوانا غیر قانونی ہے اس لیے حوالہ (ہنڈی) کا کاروبار کرنے سے اجتناب کرنا چاہیے، لیکن  اگر کسی نے ہنڈی کے ذریعے رقم بھجوائی تو جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی جائز نہیں ہے، البتہ بطورِ اجرت الگ سے طے شدہ اضافی رقم لی جاسکتی ہے۔ فقط واللہ اعلم
                                                  
عنوان: پرپال کمپنی کا کاروبار
سوال: "پرپال" نام کا کاروبار کیسا ہے، آن لائن کاروبار؟
جواب: prpal   کمپنی کی ویب سائٹ پر اس کا طریقہ کار دیکھا گیا، اس طریقۂ کار پر کام کرکے پیسہ کمانا درج ذیل وجوہات کی بنا پر ناجائز ہے:1-  اس میں ایسے لوگ اشتہارات کو  دیکھتے ہیں جن کا یہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو بلا ضرورت  اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- نیز اس معاملے میں جس طریق پر اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے۔ حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):"قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    الشامیة(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير. فقط واللہ اعلم
                                                  
عنوان: بیٹی کے لیے وصیت کرنے کا حکم
سوال: میں کینیڈا میں رہائش پذیر ہوں اور میری کچھ جائیداد پاکستان میں بھی ہے، میری صرف ایک ہی بیٹی ہے۔ کیا میں اپنے ترکے میں سے اپنی بیٹی کو  ملنے والے نصف وراثتی حصے کے علاوہ ایک تہائی حصہ اپنی بیٹی کو وصیت کر سکتا ہوں؟اگر دین میں اس کی اجازت نہیں تو میرے انتقال کی صورت میں میرے ورثا کے حصوں کا تعین فرما دیجیے!ورثاء: ایک زوجہ، ایک بیٹی، 2بھائی، 5 بہنیں۔جب کہ میرے والدین کا انتقال ہو چکا ہے۔
جواب: شریعت نے انسان کو اپنی زندگی میں  اپنے مال میں ہر جائز تصرف کا پورا حق دیا ہے اور  اپنے ورثاء کے علاوہ کے لیے  ایک تہائی مال کے حوالہ سے  وصیت کرنے کا محدود اختیار بھی  دیا ہے، جب کہ ورثاء کا حق خود مقرر کردینے کی وجہ سے  ان کے حق میں وصیت کے اختیار کو بزبانِ رسول اکرم صلی اللہ علیہ وسلم "لاَ وَصِيّةَ لِوَارِثٍ ...الحديث" ختم کردیا گیا ہے، البتہ وارث کے حق میں کی جانے والی وصیت کو  عاقل وبالغ  ورثاء  کی اجازت پر موقوف کردیاہے؛ اس لیے اگر وصیت ورثاء کے حق میں ہو تو اس کا نفاذ دیگر ورثاء کی رضامندی پر موقوف رہتا ہے، اگر وہ اجازت دے دیں تو وصیت قابلِ عمل ٹھہرتی ہے ورنہ کالعدم ہو جاتی ہے۔لہذا اگر آپ اپنی بیٹی کے لیے ایک تہائی مال کی وصیت کرتے ہیں تو وہ وصیت دوسرے ورثاء کی اجازت پر موقوف رہے گی، اگر تمام ورثاء عاقل بالغ ہوں اور وہ اپنی رضا وخوشی سے اس وصیت کے نفاذ کی اجازت دیں تب بیٹی کو ایک تہائی مال دیاجائے گا، ورنہ وارث کے حق میں وصیت کالعدم شمار ہوگی۔البتہ اگر آپ اپنی زندگی میں اپنے مال میں سے ایک تہائی کے بقدر اپنی بیٹی کو دے دیتے ہیں اور اس مال کا مکمل قبضہ اور تصرف بھی بیٹی کے حوالے کردیتے ہیں تو اس صورت میں یہ مال بیٹی کی ملکیت شمار ہوگا اور اس کے علاوہ دیگر ورثاء کا اس میں حق نہ ہوگا۔ اور آپ کے انتقال کی صورت میں وہ حسبِ قاعدہ آدھے مال کی وارث ٹھہرے گی۔شرعی قاعدہ یہ ہے کہ نرینہ اولاد نہ ہونے کی  صورت میں مرحوم کے بہن بھائی بھی وارث بنتے ہیں، اگر کسی شخص کا انتقال ہواور صلبی اولاد میں صرف بیٹی ہو تو نصف بیٹی کو ملتا ہے، اور آٹھواں حصہ (12.5%) بیوہ کو اور بقیہ مال بہن بھائیوں میں اس طرح تقسیم کیاجاتاہے  کہ بھائیوں کو بہنوں کی بہ نسبت دگنا ملتا ہے۔ فقط واللہ اعلم
                                                  
عنوان: سودی رقم کا حکم
سوال: میرے پاس کچھ سودی رقم ہے جو میں کسی کو دینا چاہتی ہوں لیکن سود جب مسلمانوں پر حرام ہے تو اب میں یہ پیسے کس کو دے سکتی ہوں؟
جواب: سودی رقم کے بارے میں شرعی حکم یہ ہے کہ اسے اصل مالک تک پہنچایا جائے اور مالک کا انتقال ہوچکا ہو تو اس کے ورثہ تک پہنچایا جائے، اگر   اس کے مالک یا ورثاء تک پہنچانا ممکن نہ ہو  تو بغیر ثواب کی نیت کے، اس کے وبال سے بچنے کی نیت سے کسی غریب مسلمان کو صدقہ کردی جائے۔العرف الشذي شرح سنن الترمذي (1/ 38):إن ها هنا شيئان:أحدهما: ائتمار أمر الشارع والثواب عليه.والثاني: التصدق بمال خبيث، والرجاء من نفس المال بدون لحاظ رجاء الثواب من امتثال الشارع، فالثواب إنما يكون على ائتمار الشارع، وأما رجاء الثواب من نفس المال فحرام، بل ينبغي لمتصدق الحرام أن يزعم بتصدق المال تخليص رقبته ولا يرجو الثواب منه، بل يرجوه من ائتمار أمر الشارع، وأخرج الدارقطني في أواخر الكتاب: أن أبا حنيفة رحمه الله سئل عن هذا فاستدل بما روى أبو داود من قصة الشاة والتصدق بها.فقط والله أعلم
                                                  
عنوان: یوٹیوب کی کمائی کی شرائط
سوال: میں یوٹیوب پر کس طرح کا کام کرکے پیسے کما سکتا ہو ں جو شریعت نے اجازت دی ہو؟
جواب: یوٹیوب پر جو پیسہ کمایا جاتا ہے، اس میں درحقیقت صارف اپنا مواد ویڈیو کی شکل میں بنا کر یوٹیوب کو دیتا ہے اور یوٹیوب کے صارفین اس مواد کو زیادہ دیکھتے ہیں، یا پسند کرتے ہیں تو اس پر یوٹیوب صارف کو طے شدہ رقم ادا کرتا ہے۔اس ادائیگی کے لیے وہ گوگل ایڈ سینس کا اکاؤنٹ استعمال کرتا ہے۔لہذا اپنی ویڈیوز کے ذریعے پیسے کمانے کے لیے ان شرائط کا لحاظ ضروری ہے:1-ویڈیوز میں کسی جان دار کی  تصویر نہ ہو۔2-ویڈیو میں کسی غیر شرعی اور ناجائز امر کی ترویج نہ   کی گئی ہو۔3- ویڈیو میں موسیقی نہ ہو۔4- پیسوں کی وصولی یا ادائیگی  کرنے میں کوئی سودی معاملہ  یا فاسد عقد نہ کرنا پڑتا ہو۔5-  جان دار کی تصاویر والے یا کسی طور پر بھی غیر شرعی اشتہارات اس چینل پر نہ چلتے ہوں۔اگر ان شرائط کا لحاظ رکھ کر چینل چلایا جاسکتاہے تو اس کی کمائی جائز ہوگی۔ہماری معلومات کے مطابق یوٹیوب پر ایسا چینل چلانا موجودہ دور میں تقریباً ناممکن ہے، کیوں کہ اپنے تئیں اگر ان شرائط کا لحاظ رکھ بھی لیا جائے تو یوٹیوب انتظامیہ کی طرف سے چینل پر اپنی مرضی سے اشتہارات چلائے جاتے ہیں، جو مختلف ممالک اور علاقوں کے اعتبار سے تبدیل بھی ہوتے ہیں، جن میں بہت سے غیر شرعی امور پر مشتمل اشتہارات ہوتے ہیں، لہٰذا یوٹیوب پر چینل بناکر اس کے ذریعے کمانے سے اجتناب کیا جائے۔ فقط واللہ اعلم
                                                  
عنوان: Apple کمپنی کے شیئرز خریدنا
سوال: Apple کمپنی کے شیئرز خریدنا جائز ہے یا نہیں؟
جواب: شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتو یہ خرید وفروخت جائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں  جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8۔ مذکورہ بالا شرائط کا لحاظ رکھ کر اگر کوئی کمپنی سونا، چاندی یا نقدی کی خرید و فروخت کرتی ہے تو اس کے صحیح ہونے کے لیے ایک شرط مزید یہ بھی ہے کہ عوضین پر قبضہ مجلسِ عقد میں ہو، اگر کسی ایک عوض پر قبضہ ادھار ہو تو یہ جائز نہیں ہے۔لہذا اگر ایپل ( Apple  ) کمپنی کے شئیرز میں درج بالا  شرائط کی رعایت ہوتی ہو اس کے شئیرز خریدنا جائز ہوگا ورنہ جائز نہیں ہوگا۔ فقط واللہ اعلم
                                                  
عنوان: پرپال (prpal) کے بارے میں تفصیل
سوال: مجھے پرپال (prpal) کے بارے میں بتائیں!
جواب: prpal   کمپنی کی ویب سائٹ پر اس کا طریقہ کار دیکھا گیا، اس طریقۂ کار پر کام کرکے پیسہ کمانا درج ذیل وجوہات کی بنا پر ناجائز ہے:1-  اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو بلا ضرورت  اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- نیز اس معاملے میں جس طریق پر اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):"قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    الشامیة(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير. فقط واللہ اعلم
                                                  
عنوان: ویسٹج مارکیٹVESTIGE MARKET میں کام کرنا
سوال: ویسٹج مارکٹVESTIGE MARKET میں کام کرنا کیسا ہے؟  اس کے اندر ایک دوسرے کو جوڑنا ہوتا ہے اور اس کو سامان دلانا ہوتا ہے اور اس کا فائدہ اپنے کو بھی ہوتا ہے؟
جواب: ہماری معلومات کے مطابق  Vestige Network Marketing (ویسٹیج نیٹ ورک مارکیٹنگ) ایک ہندوستانی کمپنی ہے جو  کہ ملٹی لیول مارکیٹنگ کے طریقے پر کام کرتی ہے اور ملٹی لیول مارکیٹگ میں بہت سےمفاسد ہونے کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں۔(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔)البنایہ شرح الہدایۃ میں ہے:وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر.شرحم: (تعليقًا) ش: أيتعليق التمليكم: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار". (۸/۱۵۸، دار الكتب العلمية)الموسوعة الفقهیة  میں ہے :وقال المحلي: صورة القمار المحرم التردد بين أن يغنم وأن يغرم. (۳۹/۴۰۴، طبع الوزارة)شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درت نہیں۔مسند أحمد میں ہے:"عن عبد الرحمن بن عبد الله بن مسعود،، عن أبيه، قال: " نهى رسول الله صلى الله عليه وسلم عن صفقتين في صفقة واحدة". (6 / 324، موسسة الرسالة)        لہذا مذکورہ کمپنی کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔اس کی مزید تفصیل کے لیے فتاوی بینات جلد 4 ص 233 ملاحظہ فرمائی جاسکتی ہے۔ فقط واللہ اعلم
                                                  
عنوان: قسطوں پر خرید و فروخت کا حکم
سوال: قسطوں کا لین دین، کیا قسطوں پر کوئی چیز لینا یا دینا جائز ہے؟
جواب: قسطوں پر خریدوفروخت  جائز  ہونے کےلیے   درج ذیل  شرائط کی رعایت ضروری ہے:۱- معاملہ متعین ہو یعنی سودا نقد کیا جارہا ہے یا ادھار۔ ۲-  مدت متعین ہو۔۳- مجموعی قیمت (اور قسط کی رقم) متعین ہو۔۴- کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اگر معاملہ کرتے وقت یہ شرط لگائی گئی تو پورا معاملہ ہی فاسد ہوجائے گا۔مجلة الأحكام العدلية میں ہے:(الْمَادَّةُ 157) التَّقْسِيطُ تَأْجِيلُ أَدَاءِ الدَّيْنِ مُفَرَّقًا إلَى أَوْقَاتٍ مُتَعَدِّدَةٍ مُعَيَّنَةٍ.(الكتاب الأول في البيوع، المُقَدِّمَةٌ: فِي بَيَانِ الِاصْطِلَاحَاتِ الْفِقْهِيَّةِ الْمُتَعَلِّقَةِ بِالْبُيُوعِ،1 / 33، ط: نور محمد، كارخانه تجارتِ كتب، آرام باغ، كراتشي)فقط واللہ اعلم
                                                  
عنوان: B4u global کا حکم
سوال: B4u global حرام ہے یا حرام؟
جواب: B4u global نام کا ادارہ طریقہ تجارت میں کئی شرعی  قباحتیں موجود ہیں، لہذا اس  ادارے میں سرمایہ کاری سے اجتناب کرنا لازم ہے۔B4u میں انویسٹمنٹ کرنا فقط واللہ اعلم
                                                  
عنوان: مکان یا دکان کرائے پر دینا
سوال: شرعی طور پر مکان یا دکان کرائے پر دینا جائز ہے نہیں؟
جواب: شرعی طور پر مکان یا دکان کرائے پر دینا جائز ہے، البتہ شرائط کا لحاظ کرنا ضروری ہے:اجرت/ کرایہ متعین ہو، مثلاً 10000ماہانہ۔جگہ حوالہ کی جاسکے۔جگہ مکمل طور حوالہ کی جائے، پھر کرایہ لیا جائے۔اس کرایہ کے ساتھ کوئی غیر متعلقہ شرط نہ لگائی جائے جیسا کہ  تین سال کرایہ کے بعد تم یہ مکان خرید لوگے۔الدر المختار وحاشية ابن عابدين (رد المحتار) (6/ 4):(وكل ما صلح ثمنًا) أي بدلا في البيع (صلح أجرةً) لأنها ثمن المنفعة ولاينعكس كليًا، فلايقال: ما لايجوز ثمنًا لايجوز أجرةً؛ لجواز إجارة المنفعة بالمنفعة إذا اختلفا كما سيجيء. فقط واللہ اعلم
                                                  
عنوان: قسطوں پہ گاڑی لینا
سوال: کیا قسطوں پہ گاڑی لینا جائز ہے؟
جواب: قسطوں پر گاڑی یا دیگر اشیاء لینا جائز ہے، تاہم شرط یہ ہے کہ عقد کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے۔ مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔ واضح رہے کہ یہ شرائط عام اشیاء کے بارے میں ہیں، نقدی یا سونا چاندی قسطوں پر خریدنا جائز نہیں ہے۔ فقط واللہ اعلم
                                                  
عنوان: گونگے آدمی کا زمین فروخت کرنا
سوال: گونگے آدمی کا زمین بیچنے کا کیا طریقہ ہے؟
جواب: جو شخص زبان کے ذریعہ بولنے سے عاجز ہو ایسے شخص کے لیے اشارے اور تحریر کے ذریعہ معاملات سرانجام دینے کی اجازت ہے اور ایسے گونگے شخص کے حق میں اشارہ کرنا یا لکھ کر دینا یہ زبانی بات چیت (ایجاب وقبول)کے قائم مقام ہے ۔ لہذا گونگا آدمی اپنی زمین اشاروں میں اجازت کے ذریعہ یا تحریری طورپر لکھ دینے کے ذریعہ فروخت کرسکتا ہے، اور اس کے حق میں یہی اشارہ کرنا اور لکھنا گویائی (بولنے) کے قائم مقام ہوگا، چنانچہ فقہاء نے طلاق وغیرہ کے احکام میں اشارے کے ذریعہ گونگے کے تصرفات کو نافذ قرارد یا ہے۔العناية شرح الهداية - (16 / 271):قال: ( وإذا كان الأخرس يكتب كتابًا أو يومئ إيماءً يعرف به فإنه يجوز نكاحه وطلاقه وعتاقه وبيعه وشراؤه ويقتص له ومنه ، ولا يحد ولا يحد له ) أما الكتابة فلأنها ممن نأى بمنزلة الخطاب ممن دنا ؛ ألا ترى أن النبي عليه الصلاة والسلام أدى واجب التبليغ مرة بالعبارة وتارة بالكتابة إلى الغيب ، والمجوز في حق الغائب العجز وهو في حق الأخرس أظهر وألزم .الاختيار لتعليل المختار - (2 / 124):ويستحلف الأخرس فيقول له القاضي : عليك عهد الله إن كان لهذا عليك هذا الحق ، ويشير الأخرس برأسه : أي نعم .وفیه أیضاً: (3 / 140):( ويقع طلاق الأخرس بالإشارة ) والمراد إذا كانت إشارته معلومة.البحر الرائق شرح كنز الدقائق (9 / 151):فإن كان الأخرس لايكتب وكان له إشارة تعرف في طلاقه ونكاحه وشرائه وبيعه فهو جائز .فقط واللہ اعلم
                                                  
عنوان: نیشنل بینک آف پاکسان کا پرائزبانڈ کا انعام
سوال: نیشنل بینک آف پاکسان کا پرائزبانڈ کا انعام حلال ہے یا حرام؟
جواب: نیشنل بینک آف پاکستان کا پرائزبانڈ کا انعام حرام ہے۔ فقط واللہ اعلم
                                                  
عنوان: سودی رقم کا مصرف
سوال: کیا سود کی رقم سے بغیر ثواب کی نیت کے کسی غریب مجبور کی مدد کی جاسکتی ہے؟
جواب: سودی رقم کے بارے میں شرعی حکم یہ ہے کہ اسے اصل مالک تک پہنچایا جائے اور مالک کا انتقال ہوچکا ہو تو اس کے ورثہ تک پہنچایا جائے، اگر  اس کے مالک یا ورثاء تک پہنچانا ممکن نہ ہو  تو بغیر ثواب کی نیت کے کسی غریب کو صدقہ کردی جائے؛ لہذا اگر اصل مالک تک پہنچانا ممکن ہو تو اسے پہنچا دی جائے، بصورتِ دیگر کسی غریب کو بغیر ثواب کی نیت کے صدقہ کرنا ضروری ہے (اختیاری نہیں ہے)۔العرف الشذي شرح سنن الترمذي (1/ 38):إن ها هنا شيئان:أحدهما: ائتمار أمر الشارع والثواب عليه.والثاني: التصدق بمال خبيث، والرجاء من نفس المال بدون لحاظ رجاء الثواب من امتثال الشارع، فالثواب إنما يكون على ائتمار الشارع، وأما رجاء الثواب من نفس المال فحرام، بل ينبغي لمتصدق الحرام أن يزعم بتصدق المال تخليص رقبته ولا يرجو الثواب منه، بل يرجوه من ائتمار أمر الشارع، وأخرج الدارقطني في أواخر الكتاب: أن أبا حنيفة رحمه الله سئل عن هذا فاستدل بما روى أبو داود من قصة الشاة والتصدق بها.فقط والله أعلم
                                                  
عنوان: میٹر کے پیمانہ کے حساب سے کپڑا خرید کر گز کے حساب سے فروخت کرنا
سوال: ہمارا کپڑے کا کاروبار ہے، ہم بڑی مارکیٹوں سے کپڑے میٹر کے پیمانے سے خریدتے ہیں، اور پھر اپنی دوکان میں وہی کپڑا گز کے پیمانے سے فروخت کرتے ہیں۔ تو آیا میٹر کے پیمانے سے خرید کر جو کہ چار انچ گز کے پیمانے سے لمبا ہوتا ہے۔ گز کے پیمانے سے فروخت کرنا جائز ہے کہ نہیں؟
جواب: صورتِ مسئولہ میں اگر آپ اپنی دکان پر خریدار کو  گز کے حساب سے  کپڑے فروخت کرنے کا بتا کر اس کے حساب  سے ہی قیمت لگاکر کپڑا فروخت کرتے ہیں تو یہ جائز ہے، اس میں کوئی قباحت نہیں ہے، البتہ خریدار کو میٹر کے حساب سے بتاکر گز کے حساب سے دینا دھوکا دہی ہوگا اور یہ ناجائز ہوگا۔ حاصل یہ ہے کہ جس پیمانے سے ناپ کر بیچ رہیں ہیں خریدار کو اس کا علم ہوتو  معاملہ جائز ہوگا۔ فقط واللہ اعلم
                                                  
عنوان: میزان بنک سے گھر بنانے کے لیے قرض لینا
سوال: میزان بنک سے گھر بنانے کے لیے قرض لینا ہو تو اس میں شریعت کا کیا حکم ہے؟ میرے تمام اکاؤنٹ کرنٹ ہیں!
جواب: واضح رہے کہ  ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے، لہذا میزان بینک سے گھر بنانے کے لیے قرض لینے کا معاملہ کرنا شرعا جائز نہیں ہے، البتہ ضرورت ہو تو کرنٹ اکاؤنٹ کھلوایا جاسکتا ہے۔( تفصیلی معلومات کے لیے  ’’مروجہ اسلامی بینکاری‘‘ نامی کتاب کا مطالعہ مفید رہے گا) فقط واللہ اعلم
                                                  
عنوان: بٹ کوائن کا حکم
سوال: بٹ کوائن کا حکم تفصیل سے بتادیجیے!
جواب: ’’بٹ کوائن‘‘ کامعاملہ مشتبہ ہے،  اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: اسکول یونیفارم بیچنا
سوال: میرا اسکول یونیفارم کا کاروبار ہے جس میں اسکول کی پینٹ شرٹ بھی شامل ہے، میں کوشش کرتاہوں کہ پینٹ اتنی کھلی ہو کہ بچے زمین پر بھی بیٹھ سکیں، لیکن بعض اوقات ٹیلر یا مارکیٹ سے ریڈی میڈ بھی خریدنے کی ضرورت پڑ جاتی ہے، اسکول جانے والے بچوں کو آپ دیکھتے بھی ہوں گے، اسکول یونیفارم فروخت کرنا کیسا ہے؟
جواب: اگر آپ خود بچوں کے لباس کا سائز لے کر سلواتے ہیں تو کپڑے بنوانے میں اس بات کی رعایت ضروری ہے کہ اس میں اعضا کی بناوٹ ظاہر نہ ہو، لہذا اس کا خیال رکھتے ہوئے یونیفارم (پینٹ شرٹ) سی کر بیچنا جائز ہے۔ نیز بچیوں کے یونی فارم میں ان کے ستر پوشی، نیز ان کے پردے  کے امور کا لحاظ کرنا ضروری ہے۔اور اگر آپ خود نہیں سلواتے، بلکہ ٹیلر سے یا مارکیٹ سے تیار کپڑے لیتے ہیں تو آپ کے لیے یونیفارم بیچنا جائز ہے، کیوں کہ خریدنے والے فاعلِ مختار ہیں، اور آپ نے متعینہ طور پر کسی کے لیے چست لباس نہیں سیا ہے، اور کوئی بھی یونیفارم بعض افراد کے لیے چست اور بعض کے لیے کھلا ہوسکتاہے، نیز کپڑے کی سلائی میں خریدنے کے بعد بھی تبدیلی کی جاسکتی ہے، البتہ خریداروں پر لازم ہے کہ وہ چست لباس خریدنے سے اجتناب کریں، خصوصاً بچیوں کے لیے ساتر لباس خریدنے کا اہتمام کریں، اس ضمن میں آپ کو اگر اندازا ہو کہ یہ یونیفارم کسی بچے کو تنگ ہوگا تو اسے فروخت نہ کیجیے، اور مسئلے سے آگاہ کرکے مشورہ دے دیجیے کہ وہ  ڈھیلا لباس خریدے۔ فقط واللہ اعلم
                                                  
عنوان: ای ایف یو تکافل کا حکم
سوال: میں نے یونائٹڈ بنک سے ای ایف یو تکافل انشورنس کیا ہے سالانہ 100000 روپے کا، 10 سال کے لیے، دس سال بعد وہ مجھے پرسنٹیج کے حساب سے واپس کردے گا، کیا یہ شریعت کے حساب سے صحیح ہے؟  اس نے مجھے بہت سے فتویٰ بھی پیش کیے، مگر میں اب بھی مطمئن نہیں ہوں!
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، مروجہ انشورنس کے متبادل کے طور بعض  حضرات  نے  ”تکافل “ کے نام سے ایک نظام متعارف کرایا ہے، جس کی بنیاد  ان کے بقول  انہوں نے  وقف کے قواعد  پر  رکھی ہے۔اس کا طریقہ یہ ہوتاہے کہ  چند افراد مل کر ایک کمپنی قائم کرتے ہیں، پھر نقود کی کچھ مقدار وقف کر کے وقف فنڈ قائم کرتے ہیں، چنانچہ تکافل پالیسی اختیار کرنے والے ہر قسم کے تکافل کے اعتبار سے ماہانہ فیس جمع کرواتے ہیں، جس کا ایک حصہ وقف فنڈ میں ڈال دیا جاتا ہے، اور ایک حصہ ان کے بقول تجارت میں لگایا جاتا ہے، وقف فنڈ میں ڈالا جانے والا حصہ اس پالیسی ہولڈر کی ملکیت سے نکل کر وقف فنڈ کی ملکیت میں داخل ہوجاتا ہے، دوسری طرف فنڈ قائم کرنے والے فنڈ کے مصارف ( یعنی:موقوفٌ علیہم) کے لیے شرائط نامہ مرتب کرتے ہیں کہ پالیسی ہولڈر جب فنڈ کو اتنا چندہ دے گا تو بوقتِ ضرورت اُس کی اِس فنڈ سے اتنی مقدار میں مدد کی جائے گی، اور جب اِتنی مقدار میں چندہ دے گا تو اُس کی اِس فنڈ سے اِتنی مدد کی جائے گی۔ نیز ابتداءً  وقف فنڈ قائم کرنے والے خود اپنا بھی تکافل کرواتے ہیں اور اپنی ہی وضع کردہ شرائطِ وقف کے تحت خود بھی مالِ موقوفہ کے فوائد سے منتفع ہوتے ہیں۔اکثر جید اور متقدر علماء  تکافل کے نظام کو  شریعت کے مطابق نہیں سمجھتے، کیوں کہ اس نظام میں وقف کے  قواعد کی مکمل رعایت نہیں کی جاتی،    ذیل میں  (اس بات سے قطع نظر کرتے ہوئے کہ تکافل آپریٹر کے لیے کلائنٹ کے مال کے حلال یا حرام ہونے کی جان کاری ضروری ہے یا نہیں) اس نظام کی چند بنیادی خامیوں کا ذکر کیا جاتا ہے:1۔۔  مروجہ تکافل میں ابتداءً  وقف فنڈ قائم کرنے والے خود اپنا بھی تکافل کرواتے ہیں، اور اپنی ہی وضع کردہ  شرائطِ وقف کے تحت اپنے ہی موقوفہ مال سے  فوائد اٹھاتے ہیں، جب کہ  نقود کا وقف بذاتِ خود  محلِ نظر ہے، اگر تعامل کی وجہ سے اسے درست مان بھی لیا جائے  تو نقود کا وقف کرنے والا  خود اپنی  وقف کردہ منقولی  شے (نقود  وغیرہ) سے نفع نہیں اٹھاسکتا،  یعنی منقولی اشیاء میں ”وقف علی النفس “ درست نہیں ہے۔ 2۔۔  دوسری خرابی اس نظام میں یہ ہے کہ  یہاں پر عقد کی نسبت  کمپنی (شخصِ قانونی) کی طرف ہوتی ہے، جوکہ ایک فرضی اور معنوی چیز ہے، خارج میں اس کا کوئی وجود نہیں  ہے، جب کہ عقد کرنے والوں کا عاقل، بالغ ہونا ضروری  ہے، اور ظاہر ہے کہ شخصِ قانونی میں ان صفات کا پایا جانا ممکن نہیں ہے،  جس کی بنا پر تمام معاملات حقیقت میں کمپنی کے ڈائریکٹر ہی سرانجام دیتے ہیں، چناچہ وہ ڈائریکٹر جب ایک  شخصِ قانونی (وقف فنڈ) کو ”رب المال“ اور دوسرے شخصِ قانونی  (کمپنی)  کو ”مضارب“ بناتے ہیں، اس حال میں کہ دونوں کہ متولی وہ خود ہوتے ہیں تو  نفس الامر اور حقیقت میں وہ خود عقد کے دونوں  پہلو ”رب المال“ اور ”مضارب“ بنتے ہیں، اس لیے کہ ڈائریکٹر حضرات ہی  کمپنی اور  وقف فنڈ کی نمائندگی کرتے ہیں، گویا وہ یوں کہتے ہیں کہ  (وقف فنڈ کی طرف سے)  ہم مال مضاربت کے لیے دیتے ہیں، اور (کمپنی کی طرف سے) ہم  مال مضاربت کے لیے وصول کرتے ہیں، دوسری طرف عام  طور پر  ان ڈائریکٹرز ہی کو کمپنی کہا جاتا ہے،  نتیجۃً  ایک ہی فرد (حقیقی) خود ہی رب المال ٹھہرا اور خود ہی مضارب، جوکہ شرعاً درست نہیں ہے۔ 3۔۔ تیسری خرابی اس نظام میں  یہ ہے کہ  چندہ کی رقم وقف کی ملکیت ہے اور شریعت کی رو سے   اس رقم کا مالک کو واپس کرنا جائز نہیں ہے،  نہ کل کی واپسی نہ ہی جز کی واپسی،  بلکہ  اس رقم کو وقف کی طرح   صرف وقف  کے مصالح اور مقاصد میں خرچ کیا جاسکتا ہے،  ایسی کوئی صورت نہیں کہ متولی، وقف کی ملکیت   واقف  کو واپس کردے،  یا چندہ دہندہ اس کو واپس لے لے،  جب کہ تکافل میں چندے کی رقم چندہ دہندگان کو مختلف  ناموں سے واپس کی جاتی ہے، جس کی شریعت میں کوئی نظیر نہیں  ہے۔ 4۔۔ چوتھی خرابی اس نظام میں  یہ ہے کہ اسلام کے نظامِ  کفالت کی بنیاد  خالص تبرع پر ہے،  جیسا کہ رفاہی اور خیراتی ادارے یہ کام انجام دے رہے ہیں، جب کہ مروجہ  تکافل میں پالیسی ہولڈر اور وقف فنڈ کے درمیان ہونے والا عقد،  عقدِ معاوضہ کی حیثیت رکھتا ہے،  تو جس طرح انشورنس  عقدِ معاوضہ ہونے کی وجہ سے  سود ، قمار اور غرر جیسے مہلک گناہوں کا مجموعہ تھا،  اسی طرح تکافل میں بھی یہی خرابیاں پائی جاتی ہیں ۔ لہذا کسی بھی مروجہ تکافل کمپنی  ے ساتھ بھی  کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیاہوتو ختم کروالیا جائے، نیز تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔مزید تفصیل کے لیے  کتاب ”مروجہ تکافل اور شرعی وقف‘‘  اور  کتاب ”مروجہ تکافل کا فقہی جائزہ“ کا مطالعہ مفید رہے گا۔ فقط واللہ اعلم
                                                  
عنوان: بینک اسلامی سے قسطوں پر کار لینا
سوال: کیا بینک اسلامی سے قسطوں پر کار لینا جائز ہے؟  بینک کچھ پیسے خریدار سے لیتا ہے اور خود بھی کچھ ڈالتا ہے، ان کی ویب سائٹ پر جائیں تو یہ کہتے ہیں کہ یہ اسلامی طور پر جائز ہے، ان کے پاس دارالافتاء کا فتویٰ بھی ہے، جس میں صاف لکھا ہوا ہے کہ یہ اسلامی رو سے حلال ہے۔ یہ فتویٰ دارلافتاء کا ہی ہے؟ کیا ہم یہاں سے قسطوں پر کار لے سکتے ہیں؟
جواب: ہماری معلومات اور تحقیق کے مطابق  مروجہ اسلامی بینکوں کے معاملات اسلامی اصولوں کے مطابق نہیں ہیں، اس لیے   کسی بھی بینک کے ذریعہ  مذکورہ طریقے کے مطابق (کہ ابتداءً اجارہ اور انتہاءً بیع ہو) گاڑی کی خریداری درست نہیں ہے۔ہمارے دار الافتاء کا فتویٰ اس حوالے سے ناجائز ہونے کا ہی ہے۔ فقط واللہ اعلم
                                                  
عنوان: کرپٹو کرنسی کا حکم
سوال: آج کل جو کرپٹو کرنسی رائج ہے، اس کا کیا حکم ہے؟
جواب: کرپٹو کرنسی کامعاملہ اب تک مشکوک ہے، اس کی حیثیت بھی واضح نہیں نیز پاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت اور اس کے ذریعہ کاروبار کی کسی بھی شکل سے اجتناب کیا جائے۔ فقط واللہ اعلم
                                                  
عنوان: مالِ مضاربت کا کرایہ منافع میں سے نکالا جائے گا یا رأس المال میں سے؟
سوال: مالِ مضابت پرکرایہ رأس المال سے کاٹاجاۓ یا نفع سے؟
جواب: مضاربت کے مال میں آئے ہوئے  معروف خرچے، مالِ مضاربت میں نفع ہونے کی صورت میں پہلے نفع سے نکالے جائیں گے اور اس کے بعد جو منافع بچے گا وہ  طے شدہ حصے کے مطابق تقسیم ہوگا، لہذا مالِ مضاربت کے مال کا کرایہ   نفع میں سے پہلے نکالا جائے گا اور اس کے بعد نفع تقسيم  کیا جائے گا۔ اگر نفع نه هوا هو تو رأس  المال ميں سے كرايه ادا كياجائے گا۔الفتاوى الهندية (4/ 291):الأصل أن ما يفعله المضارب ثلاثة أنواع: نوع يملكه بمطلق المضاربة، وهو ما يكون من باب المضاربة وتوابعها، ومن جملته التوكيل بالبيع والشراء للحاجة والرهن والارتهان والإجارة والاستئجار والإيداع والإبضاع والمسافرة.فقط واللہ اعلم
                                                  
عنوان: پاک قطر انشورنس پالیسی کی شرعی حیثیت
سوال: پاک قطر  تکافل کی جو انشورنس پالیسی ہے، اس کے بارے میں راہ نمائی فرمائیں حلال ہے یا نہیں؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا "پاک قطر فیملی تکافل" اور  موجودہ دور میں اس جیسی جتنی دیگر پالیسیاں ہیں، ان کی پالیسی لینے اور اس میں رقم جمع کرانے سے اجتناب کرنا لازم ہے۔ فقط واللہ اعلممزید تفصیل کے لیے درج ذیل پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: بینک میں ملازمت ناجائز اور کرنٹ اکاؤنٹ کھلوانا جائز کیوں؟
سوال: ایک طرف بینک میں ملازمت کرنا شرعاً جائز نہیں اور دوسری طرف اس میں کرنٹ اکاؤنٹ کھلوانا جائز ہے؟ اس کی وضاحت فرمادیں!
جواب: بینک کے معاملات چوں کہ  سود پر مشتمل ہوتے ہیں اور سود ہی کی رقم سے ملازمین کو تنخواہ دی جاتی ہے اور سود کا لین دین نص قطعی سے حرام ہے، نیز بینک کی ملازمت میں سودی معاملات میں تعاون ہے،  لہذا بینک   کا نظام جب تک سود پر چلتا رہے اس میں  ملازمت کرنا جائز نہیں۔  عن جابر رضي الله عنه قال: لعن رسول اﷲ صلی اﷲ علیه وسلم آكل الربا، وموکله، وكاتبه، وشاهدیه، وقال: هم سواء۔(الصحيح لمسلم ، با ب لعن آكل الربا، ومؤكله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔باقی رہی بات کرنٹ اکاؤنٹ  کی تو بہتر یہی ہے کہ اگر ضرورت نہ ہو تو کرنٹ اکاؤنٹ بھی نہ کھلوایا جائے، لیکن اگر بینک میں اکاؤنٹ کھلوانے کی ضرورت ہو تو کرنٹ اکاؤنٹ کھلوانے کی گنجائش ہے؛  اس لیے کہ کرنٹ اکاؤںٹ ہولڈر کو یہ اختیار ہوتاہے کہ وہ جب چاہے اور جتنی چاہے اپنی رقم بینک سے نکلوالے گا، اور بینک اس کا پابند ہوتا ہے کہ اس کے مطالبہ پر رقم ادا کرے، اور اکاؤنٹ ہولڈر اس بات کا پابند نہیں ہوتا کہ وہ رقم نکلوانے سے پہلے بینک کو پیشگی اطلاع دے، اور اس اکاؤنٹ پر بینک کوئی نفع یا سود بھی نہیں دیتا، بلکہ اکاؤنٹ ہولڈر حفاظت وغیرہ کی غرض سے اس اکاؤنٹ میں رقم رکھواتے ہیں۔ نیز بینک اس اکاؤنٹ میں رکھی گئی رقم کا ایک حصہ اپنے پاس محفوظ بھی رکھتے ہیں؛ تاکہ اکاؤنٹ ہولڈر جب بھی رقم کی واپسی کا مطالبہ کرے  تو اس کی ادائیگی کی جاسکے، اس ساری صورتِ حال میں اکاؤنٹ ہولڈر کے لیے اس کرنٹ اکاؤنٹ میں رقم رکھوانے کی گنجائش ہے۔ اور جو بینک اس سے سودی کام کرے گا اس کا گناہ متعلقہ ذمہ داران کو ہوگا، نہ کہ اکاؤنٹ ہولڈر کو۔ فقط و اللہ اعلم
                                                  
عنوان: ایزی پیسہ اکاؤنٹ اور سہولیات
سوال: ایزی پیسہ میں 1000 بیلنس رکھ کر روزانہ فری مینٹس حاصل کرنا کیسا ہے؟
جواب: ’’ایزی پیسہ اکاؤنٹ ‘‘  ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ واضح رہے کہ عموماً ایزی پیسہ اکاؤنٹ پہلی صورت والا ہوتاہے، اس لیے  ’’ایزی پیسہ اکاؤنٹ‘‘ کھلوانے سے اجتناب کیا جائے۔"فتاوی شامی" میں ہے:وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن.  (5/166، مطلب کل قرض جر نفعا، ط: سعید)وفیہ ایضا (6/ 63):وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً."اعلاء السنن"میں ہے:  قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا.  (14/513، باب كل قرض جر  منفعةً، كتاب الحوالة، ط: إدارة القرآن)فقط واللہ اعلم
                                                  
عنوان: آن لائن قرآن کریم پڑھا کراس پر اجرت لینا
سوال: آج کل بہت سے حفاظ بھاری معاوضہ لے کر آن لائن قرآن پڑ ھا رہے ہیں یہ جائز ہے یا نہیں؟
جواب: کوشش تو یہی کرنی چاہیے کہ قرآن کی تعلیم  کسی مستند قاری سے  بالمشافہہ حاصل کی جائے،  اسی طرح قرآن پڑھانے والا بھی آن لائن کے بجائے آمنے سامنے بیٹھ کر لوگوں کو پڑھائے،اس طریقہ  میں برکت بھی ہے اور یہ تعلیمی افادہ اور استفادہ کے لیے موزوں بھی ہے، تاہم اگر کوئی ضرورت ہو یعنی کسی جگہ صحیح قرآن  پڑھانے والا دست یاب نہ ہو یا اور کوئی عذر ہو   اور انٹرنیٹ کے ذریعے قرآن پڑھایا جائے، یہ جائز ہے اور اس پر مقررہ اجرت لینا بھی جائز ہوگا، لیکن  اس میں  درج ذیل باتوں کی رعایت رکھنی ضروری ہے:1) قرآن کی تعلیم کے لیے ویڈیو کالنگ کا استعمال نہ کیا جائے، اس لیے ویڈیو کالنگ شرعاً تصویر کے حکم میں ہے، ہاں یہ صورت اختیار کی جاسکتی ہے کہ ویڈیو کالنگ میں جان دار کی تصاویر سامنے نہ لائی جائیں، بلکہ ویڈیو میں قرآنِ مجید کو سامنے رکھ لیا جائے  تو اس طرح پڑھانا جائز ہوگا۔2) قریب البلوغ اور بالغہ خواتین کو مرد قاری پڑھانے سے اجتناب کرے۔ فقط واللہ اعلم
                                                  
عنوان: مارک اَپ لون کا حکم
سوال: اسلام میں مارک اَپ لون لینا حلال ہے؟
جواب: اسلام ہر ایسے قرضہ کو حرام قرار دیتا ہے جس میں قرض کے طور پر دی گئی رقم پر اضافی مشروط رقم وصول کی جائے  اور مارک اَپ  لون میں بھی چوں کہ اضافی مشروط رقم وصول کی جاتی ہے؛ اس لیے اس قسم کے لون کے لین دین کی شرعاً اجازت نہیں۔فتاوی شامی میں ہے:وَفِي الْأَشْبَاهِ: " كُلُّ قَرْضٍ جَرَّ نَفْعًا حَرَامٌ ؛ فَكُرِهَ لِلْمُرْتَهِنِ سُكْنَى الْمَرْهُونَةِ بِإِذْنِ الرَّاهِنِ.وفي الرد:(قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا، كَمَا عُلِمَ مِمَّا نَقَلَهُ عَنْ الْبَحْرِ.(166/5 )فقط واللہ اعلم
                                                  
عنوان: کریڈٹ کارڈ کا حکم
سوال: کیا کریڈٹ کارڈ حرام ہے، اگر بینک کوئی چارجز نہ دے رہا ہو؟
جواب: کریڈٹ کارڈ (Credit  Card)بنوانا اور اس کا استعمال درست نہیں ہے، اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے اسی طرح اس کا معاہدہ کرنا بھی شرعاً حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا بنوانا اور استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔ فقط واللہ اعلم
                                                  
عنوان: ہیلتھ انشورنس اور تکافل کا حکم
سوال: کیا ہیلتھ انشورنس / تکافل کرا سکتے ہیں؟
جواب: ہیلتھ انشورنس کامروجہ طریقہ کارشرعاً ناجائزوحرام ہے؛ اس لیے کہ وہ اپنی اصل وضع کے اعتبارسے  یاتوقمار(جوا)ہے یا ربوا(سود)ہے۔"جوا" اور"سود" دونوں کی حرمت قرآن وحدیث سے ثابت ہے۔ہیلتھ انشورنس اگر کمپنی یا ادارے کی طرف سے ضروری ہو اور ملازم چاہے یا نہ چاہے کمپنی اس کا انشورنس ضرور کرتی ہو تو اس صورت میں  ملازمین  صرف اسی قدرمیڈیکل کی سہولت اٹھاسکتے ہیں جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے، اس سے زائد فائدہ اٹھاناجائزنہیں ہوگا، بقدرِرقم علاج معالجہ کراسکتے ہیں۔ہیلتھ انشورنس کی طرح اس کا غیر شرعی متبادل تکافل  بھی ناجائز ہے، اس لیے تکافل کا استعمال بھی جائز نہیں ہے۔ فقط واللہ اعلم
                                                  
عنوان: اجارہ کی قسمیں
سوال: اجارہ کی اقسام کیا ہیں؟
جواب: اجارہ کی  دو قسمیں ہیں:1- اجارۃ الاعیان، جس میں معقود علیہ اشیاء سے نفع حاصل کرنا  ہوتا ہے، مثلًا: مکانات، زمینوں، جانوروں اور گاڑیوں وغیرہ کو کرایہ پر دینا۔2- اجارۃ الاشخاص، جس میں معقود علیہ کسی شخص کا کام اور عمل ہوتا ہے، جیسے دھوبی، درزی وغیرہ سے کام کروانا۔ (وأما بيان) (أنواعها) فنقول إنها نوعان: نوع يرد على منافع الأعيان كاستئجار الدور والأراضي والدواب والثياب وما أشبه ذلك ونوع يرد على العمل كاستئجار المحترفين للأعمال كالقصارة والخياطة والكتابة وما أشبه ذلك، كذا في المحيط.(الفتاوى الهندية (4/ 411) ط: دار الفكر)فقط والله أعلم
                                                  
عنوان: بینک میں چوکیداری کرنا
سوال: کیا فرماتے ہے حضرات مفتیان کرام بینک کے چوکیدار کا تنخواہ لینا کیسا ہے؟ کیا اس کی گنجائش ہے؟
جواب: واضح رہے کہ بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، اور بینک  ملازم سود لینے، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں۔لہذا بینک  کی ملازمت  ناجائز ہے خواہ وہ کسی بھی شعبہ میں ہو، (بینک میں چوکیداری کرنا بھی اس میں داخل ہے) اور تنخواہ بھی حرام ہے، اس لیے  کہ بینک کے علاوہ  کسی اور جگہ  جائز ملازمت تلاش کرنی چاہیے، اور سود کی گندگی سے اپنے  آپ  کو محفوظ رکھنے کی پوری کوشش کرنی چاہیے، کیوں کہ حرام  کے مقابلے میں حلال  مال  تھوڑا   ہی کیوں  نہ ہو  اس میں  سکون اور برکت   ہوتی ہے،  جب کہ حرام مال خواہ  کتنا ہی زیادہ  ہو اس  میں بے برکتی، تباہی اور بربادی ہوتی ہے۔       ارشاد باری  تعالی ہے:{يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ ، فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}[البقرة: 278، 279]ترجمہ:اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔(از بیان القرآن)ارشاد باری تعالیٰ ہے:{يَمْحَقُ اللَّهُ الرِّبَا وَيُرْبِي الصَّدَقَاتِ} [البقرة: 276]       ترجمہ: اللہ سود کو مٹاتے ہیں ،  اور صدقات کو بڑھاتے ہیں۔(از بیان القرآن)ارشاد باری تعالی ہے:{ وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن)حدیثِ مبارک میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»". (الصحیح لمسلم، 3/1219، باب لعن آكل الربا ومؤكله، ط: دار احیاء التراث ، بیروت)(مشکاۃ المصابیح،  باب الربوا، ص: 243، قدیمی)ایک اور حدیث مبارک میں ہے:"وعن ابن مسعود قال: قال رسول الله صلى الله عليه وسلم: " إن الربا وإن كثر فإن عاقبته تصير إلى قل: رواهما ابن ماجه والبيهقي في شعب الإيمان". (مشکاۃ المصابیح، باب الربوا، ص: 246، ط؛ قدیمی)فقط واللہ اعلم
                                                  
عنوان: سود کی رقم کسی فقیر کو دے کر اس کے ہاں ضیافت میں شرکت
سوال: ایک آدمی نے کسی فقیر کو بلا نیتِ ثواب سود کے پیسے دیے، اب اس فقیر کے ہاں ضیافت میں کھانا کھانا کیسا ہے؟
جواب: جس فقیر  ( مستحقِ زکات) کو مکمل  مالک بنا اپنی سود  کی رقم دے دی، پھر اس فقیر نے  سودی رقم دینے والے  کی ضیافت کی تو سودی  رقم دینے والے کے لیے اس کی ضیافت قبول کرنا اور کھانا کھانا درست ہے۔البتہ حرام رقم کو استعمال کرنے کی نیت سے اسے حیلہ بنانے کی اجازت نہیں ہے۔فقط واللہ اعلم
                                                  
عنوان: کم قیمت میں خریدا سونا موجودہ قیمت پر فروخت کرنا
سوال: زید نے 10 تولہ سونا خریدا جب سونا سستا تھا اور بیچنے کی نیت سے خریدا کہ اب جب سونے کی قیمت زیادہ ہے، تو اسے بیج کرمنافع کمانا کیسا ہے؟ کیا یہ منافع حاصل کرنا زید کے لیے جائز ہوگا؟
جواب: صورتِ مسئولہ میں سونا فروخت کرکے منافع حاصل کرنا جائز ہے،  بشرطیکہ سودا نقد ہو،  کیوں کہ سونے میں ادھار سودا سود ہونے کی وجہ سے حرام ہے۔ فقط واللہ اعلم
                                                  
عنوان: بیوہ، پانچ بیٹیوں اور دو بیٹوں میں ترکے کی تقسیم
سوال: ایک کروڑ  تیس لاکھ  کی جائیداد کی تقسیم بتا دیں،  پانچ بہنوں، دو بھائیوں اور ایک ان کی بیوہ۔شریعت کے مطابق حصوں کی راہ نمائی فرمائیں!
جواب: بہن بھائیوں سے مراد اگر مرحوم کی اولاد مراد ہے اور بیوہ سے مراد بھی مرحوم کی ہی بیوہ ہے (نہ اولاد یا بھائی میں سے کسی کی بیوہ) تو جائیداد کی تقسیم اس طرح ہو گی کہ کل رقم میں سے 1625000روپے بیوہ کو ملیں گے،1263888روپے اٹھاسی پیسے ہر ایک بہن کو اور 2527777روپے ستتر پیسے ہر ایک بیٹے کو ملیں گے۔اور اگر سوال میں مذکور بہن بھائی سے مراد مرحوم کے اپنے بہن بھائی مراد ہیں تو ترکے کی تقسیم اس طرح ہوگی کہ بیوہ کو 3250000روپے ملیں گے،ہر ایک بہن کو 1083333روپے  تینتیس پیسے اور ہر ایک بھائی کو 2166666روپے چھیاسٹھ پیسے ملیں گے۔ فقط واللہ اعلم
                                                  
عنوان: بینک سے قرض لینا
سوال: بینک سے لون لینا کیسا ہے اگر سخت ضرورت ہو تو؟
جواب: بینک  مختلف کاموں کے لیے جو قرضہ دیتے ہیں وہ سودی قرضہ ہوتا ہے،   جس طرح سودی قرضہ دینا حرام ہے اسی طرح سودی قرضہ لینا بھی حرام ہے، اور حدیث شریف میں سود لینے اور دینے والے پر لعنت وارد ہوئی ہے،کسی بھی طرح کا سودی معاملہ کرنا اللہ تعالی اور اس کے رسول ﷺکے ساتھ اعلانِ جنگ ہے۔قرآنِ کریم میں ہے:﴿ يا أيها الذين اٰمنوا اتقوا الله وذروا ما بقي من الربا ان كنتم مؤمنين فان لم تفعلوا فأذنوا بحرب من الله ورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون﴾ [البقرة : ۲۷۸ إلى ۲۸٠]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر کوئی  ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔  (بیان القرآن )اگر کوئی شخص مکان یا کاروبار وغیرہ کے سلسلہ میں ضرورت مند ہو تو اسے چاہیے کہ کسی سے بلاسود قرض حاصل کرنے کی کوشش کرے، اور اگر بغیر سود کے قرض میسر نہ ہوتو اپنی ضروریات میں  کفایت شعاری سے کام لے،اورپھر جب پیسے جمع ہو جائیں تو اُن پیسوں سے اپنی ضروریات کا بندوبست کرلے۔اس دوران جو تکالیف آئیں ان پر صبر کرنا چاہیے؛ کیوں کہ مؤمن کی نظر اللہ تعالیٰ کی رضا اور آخرت پر ہوتی ہے، اللہ تعالیٰ جس حال میں راضی ہوں اور جس عمل کے نتیجے میں آخرت کی لازوال نعمتوں کا وعدہ ہو اسے مدِ نظر رکھتے ہوئے ان شاء اللہ دنیا کے مصائب ہیچ معلوم ہوں گے۔اگر واقعۃً ایسی ضرورت کے لیے قرض درکار ہو جو شرعی ضرورت کے تحت آتی ہو،(مثلاً فاقوں تک نوبت پہنچ جائے اور جان جانے کا خطرہ ہو)  اور کوئی بھی غیر سودی قرض دینے کے لیے تیار نہ ہو اور قرض لیے بغیر چارہ نہ ہو تو بقدرِ ضرورت قرض لینے کی اجازت ہوگی،تاہم اس صورت میں بھی دو باتیں ملحوظ رہیں: (1) سودی قرض دینے والا فرد یا ادارے کے ذمہ داران گناہ گار ہوں گے۔ (2) قرض لینے والے کو بھی چاہیے کہ وہ استغفار کرتا رہے، اور قدرِ ضرورت سے نہ بڑھے، اور ضرورت پوری ہوتے ہی فوری طور پر قرض کی ادائیگی کا انتظام کرے۔ فقط واللہ اعلم
                                                  
عنوان: بی فور یو گلوبل میں سرمایہ کاری کرنا
سوال: آج کل لوگ بی فور یو گلوبل میں انویسٹمنٹ کرتے ہیں، شرعی اعتبار سے ہم اس میں انویسٹمنٹ کرسکتے ہیں کہ نہیں؟
جواب: بی فور یو گلوبل نامی ادارہ کے بارے حاصل شدہ معلومات کے مطابق مذکورہ ادارہ کرپٹو کرنسی  میں ٹریڈنگ کرتا ہے، کرپٹو کرنسی چوں کہ اب تک حکومت کی جانب سے تسلیم شدہ کرنسی نہیں، جس کی وجہ سے اس کرنسی کے جائز یا نا جائز ہونے کے بارے میں تاحال توقف اختیار کیا گیا ہے، لہذا جب تک مذکورہ کرنسی کی حیثیت واضح نہ ہوجائے، اور  مذکورہ ادارے میں سرمایہ کاری کی شرائط واضح نہ ہوجائیں اس  وقت تک اس میں سرمایہ کاری سے اجتناب کیا جائے۔کرپٹو کرنسی سے قطع نظر  یہ بھی ملحوظ رہے کہ کرنسی کی خرید و فروخت کا نقد (ہاتھ در ہاتھ) ہونا اور جانبین سے مجلسِ عقد میں قبضہ پایا جانا بھی ضروری ہے، جس کا لحاظ کرنسی کی آن لائن خرید و فروخت میں رکھنا تقریباً معدوم ہے۔مزید تفصیل کے لیے دیکھیے:B4u میں انویسٹمنٹ کرنا فقط واللہ اعلم
                                                  
عنوان: جیزکیش اکاؤنٹ استعمال کرنا
سوال: جیزکیش اکاؤنٹ استعمال کرنا کیسا ہے؟
جواب: جیز کیش اکاؤنٹ استعمال کرنے کا مقصد رقم کی منتقلی ہو یا موبائل میں ری چارج وغیرہ کرنا، اگر اس اکاؤنٹ میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو  اس حد تک اس اکاؤنٹ کااستعمال درست ہوگا،لیکن  اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہو تو ایسی صورت میں اس کا استعمال کرنا ناجائز ہو گا، اس لیے کہ جیز کیش اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے وہ در حقیقت سود ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز سودی معاہدہ کےساتھ مشروط ہے؛ اس لیے یہ اکاؤنٹ کھلوانا یا کھولنا ہی جائز نہیں ہوگا۔واضح رہے کہ عموماً ’’ جیز کیش اکاؤنٹ‘‘دوسری صورت کا ہوتاہے؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کمپنی پہلی صورت کے مطابق ''جیز کیش اکاؤنٹ '' کی سہولت دے تو ایسے اکاؤنٹ  کے استعمال کی اجازت ہوگی۔  فقط واللہ اعلم
                                                  
