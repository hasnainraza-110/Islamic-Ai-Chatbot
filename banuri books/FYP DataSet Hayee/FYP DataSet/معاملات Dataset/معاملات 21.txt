عنوان: ادھار خریدنے میں زیادہ قیمت ادا کرنا
سوال: اگر ہم دکان دار سے کھاد ادھار پر لیتے ہیں تو دکاندار کہتا ہے کہ کھاد کا نقد ریٹ دو ہزار ہے اور ادھار پراس کا ریٹ کچھ زیادہ ہے تو کیا ادھار پر لینا گناہ ہے جبکہ ادھار لینا مجبوری ہے؟
جواب: واضح رہے کہ اشیاء کی   خرید و فروخت میں اصل حکم نقد خریداری کی طرح ادھار پر خریدنا بھی جائز ہے ،اسی بناء پر نقد اور ادھار کی قیمت میں فرق رکھنے میں بھی شرعا کوئی حرج نہیں ہے،بشرط یہ ہے کہ سودا کرتے وقت پیسوں کی ادائیگی کا وقت کے ساتھ  کسی ایک قیمت  کو(نقد وادھار کے  اعتبار سے) بھی متعین کر دیاجائے،لہذااگر سودا کرتے وقت نقد ہو یا ادھار کسی ایک متعین قیمت پر سودا ہوجائے  اور ادائیگی کا وقت بھی طے ہوجائے تو خریدار پر  اسی متعین مدت پر طے شدہ  قیمت ادا کرنا لازم ہوگی،سودے کےبعد خریدار چاہے جلد ادائیگی کرے یا  کسی مجبوری کی  وجہ سے تاخیر سے پیسے ادا کرے ،اُس پر وہی متعین قیمت ادا کرنا ہی  لازم ہوگی۔المبسوط للسرخسی  میں ہے:"وإذا عقدالعقد على أنه إلى أجل كذا بكذا وبالنقد بكذا أو قال إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي - صلى الله عليه وسلم - عن شرطين في بيع وهذا هو تفسير الشرطين في بيع ومطلق النهي يوجب الفساد في العقود الشرعية وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد."(کتاب البیوع،باب البیوع الفاسدۃ،ج13،ص8،ط؛دار المعرفۃ)فقط واللہ اعلم
                                                  
عنوان: جی پی فنڈ پرافٹ لینا جائز ہے؟
سوال: جی پی فنڈ پرافٹ لینا جائز ہے؟
جواب: سرکاری اور نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے، اور اس فنڈ میں شمولیت کے لیے  ملازمین کی تنخواہ میں سے کچھ فیصد کٹوتی کرکے ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی ؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے  اور ادارے نے ابتدا میں اپنی طرف سے اس میں جو رقم جمع کی ہے، اتنی ہی جمع شدہ رقم وہ لے سکتے ہیں،  ان دونوں رقموں سے زائد رقم  لینا شرعًا جائز نہیں ہوتا؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے  اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے  وہ اور اس کے ساتھ  ابتدا میں جو رقم ادارے نے اپنی طرف سے جمع کی ہے وہ لینے کی تو اجازت ہے، ان دونوں رقموں  پر   ملنے والی زائد رقم لینا جائز نہیں ہوتا ۔جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق ج: 7، ص: 300، ط: دارالكتاب الإسلامي)فقط واللہ اعلم
                                                  
عنوان: مروجہ اسلامی بینک الفلاح میں سیونگ اکاؤنٹ کھولنا
سوال: کیا میں اپنی رقم اسلامی  بینک الفلاح کے سیونگ اکاؤنٹ میں رکھ سکتا ہوں ؟جب کہ نفع متعین نہیں ہوتا ؟
جواب: مروجہ اسلامی نام کے بینکوں کے معامالات مکمل طور پر  شریعت کے مطابق نہیں ہے ،لہذا روایتی  بینکوں کی طرح مروجہ  اسلامی بینکوں میں  بھی سیونگ اکاؤنٹ کھولنا شرعا جائز نہیں ہے ۔مزیدتفصیل کے لیے دیکھیے: ’’مروجہ اسلامی بینکاری‘‘ از رفقائے دارالافتاء جامعہ علوم اسلامیہ بنوری ٹاؤن ، مطبوعہ مکتبہ بینات۔فتاوی شامی میں ہے:"(قوله: كل قرض جرّ نفعًا حرام) أي إذا كان مشروطًا كما علم مما نقله عن البحر." (کتاب البیوع،فصل فی القرض، مطلب كل قرض جر نفعا حرام، ج : 5، ص : 166 ،ط: سعید)فقط واللہ اعلم
                                                  
عنوان: کیا کرپٹو کرنسی کا کاروبار جائز ہے؟
سوال: کیا کرپٹو کرنسی کا کاروبار جائز ہے؟ کیوں کہ ا س  کاروبار میں نفع اور نقصان دونوں ہو سکتے ہیں؟
جواب: "کرپٹو کرنسی، بٹ کوائن یا ڈیجیٹل کرنسی" محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں "کرپٹو کرنسی،  کوئن یا ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، بلکہ یہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے "کرپٹو کرنسی،  کوئن یا ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔ارشادباری تعالی ہے:"یٰۤاَیُّهَا الَّذِیْنَ اٰمَنُوْۤا اِنَّمَا الْخَمْرُ وَ الْمَیْسِرُ وَ الْاَنْصَابُ وَ الْاَزْلَامُ رِجْسٌ مِّنْ عَمَلِ الشَّیْطٰنِ فَاجْتَنِبُوْهُ لَعَلَّكُمْ تُفْلِحُوْنَ." (المائدة:90)ترجمہ:’’اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں ہیں، شیطانی کام ہیں، سو ان سے بالکل الگ رہو تاکہ تم کو فلاح ہو.‘‘(بیان القرآن)معالم التنزیل میں ہے:"قوله تعالى: {يا أيها الذين آمنوا لا تأكلوا أموالكم بينكم بالباطل} [النساء: 29] بالحرام، يعني: بالربا والقمار والغصب والسرقة."(سورة النساء، الآية:29، ج:1، ص:176، ط:دارالسلام للنشر والتوزيع الرياض)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، باب الإستبراء، فصل في البيع، ج:6، ص:403، ط:سعيد)فقط والله اعلم
                                                  
عنوان: سونے کی خرید وفروخت میں کچھ رقم نقد دینا اور کچھ رقم ادھار کے طور پر رکھنے کا حکم
سوال: سونے کی خرید وفروخت میں اگر کچھ پیسے نقد ادا کیے جائیں اور باقی ماندہ ادھار کر لیے جائیں تو کیا یہ جائز ہے؟
جواب: واضح رہے کہ جس طرح سونے اور چاندی کا آپس میں تبادلہ کو "بیع صرف"  کہلاتا ہے،اسی طرح سونے اور چاندی کا تبادلہ عام کرنسی(ثمن عرفی یعنی حکومت کی طرف سے مقرر کردہ کرنسی نوٹ)سے بھی بیع صرف کہلاتا ہے، اور بیع صرف میں چوں کہ دونوں ثمن کا آپس میں قبضہ ضروری ہے؛ لہٰذا سونے/ چاندی اور کرنسی نوٹوں کے تبادلہ میں بھی قبضہ ضروری ہے، حاصل یہ ہے کہ سونے/ چاندی کو نوٹوں کے بدلے بیع صرف ہونے کی وجہ سے ادھار سے فروخت کرنا جائز نہیں ہے۔صورتِ مسئولہ میں سونے کی خرید وفروخت  کرنا چوں کہ بیع صرف ہے اور بیع صرف میں طرفین کا سونا اور پوری   رقم پر  قبضہ کرنا لازمی ہے،لہذا کچھ رقم نقد دینے اور کچھ رقم ادھار کے طور پر رکھنے سے مذکورہ بیع(خرید وفروخت)شرعا درست نہیں ہوگی۔البحر الرائق میں ہے:"(هو بيع بعض الأثمان ببعض) كالذهب والفضة إذا بيع أحدهما بالآخر أي بيع ما من جنس الأثمان بعضها ببعض وإنما فسرناه به ولم نبقه على ظاهره ليدخل فيه بيع المصوغ بالمصوغ أو بالنقد فإن المصوغ بسبب ما اتصل به من الصنعة لم يبق ثمنا صريحا ولهذا يتعين في العقد ومع ذلك بيعه صرف ...شرائطه فأربعة، الأول قبض البدلين قبل الافتراق بالأبدان.(قوله: فلو تجانسا شرط التماثل والتقابض) أي النقدان بأن بيع أحدهما بجنس الآخر فلا بد لصحته من التساوي وزنا ومن قبض البدلين قبل الافتراق."(باب الصرف، ج:6، ص:209، ط:دارالكتب الاسلامى)فتاویٰ مفتی محمودؒ میں ہے:"سوال: کیا فرماتے ہیں علماء دین دریں مسئلہ کہ آج مثلاً سونے کا حاضر بھاؤ ۶۰۰ روپے فی تولہ ہے، ایک سنار ہم سے ۱۰ تولہ سونا مانگتاہے، ایک ماہ کے ادھار پر ہم ا س سے کہتے ہیں کہ میں تو ۶۴۰ روپے فی تولہ دوں گا۔ وہ کہتا ہے کہ دے دو، رقم ایک ماہ میں ادا کردوں گا۔ ہم اس کو سونا دیتے ہیں تو عرض یہ ہے کہ آج کے بھاؤ سے ہمیں ۱۰ تولہ سونے میں ۴۰۰ روپے بچت ہوتی ہے، کیا یہ ہمارے لیے جائز ہے یا نہیں؟جواب:یہ تو بیع صرف ہے، اس میں اُدھار جائز نہیں،بیع سابق صحیح نہیں ہے، فاسد ہے، اس میں جو نفع ہوا ہے‘ خیرات کردیا جائے۔"(کتاب الربا،ج:۸، ص:۴۰۱،ط:جمعیۃ پبلیکیشنز) فقط والله أعلم
                                                  
عنوان: سود کے گناہ کا کفارہ
سوال: میرے والدین کاانتقال  دوسال پہلے ہوچکاہے ،بہت ہی نیک عبادت گزار تھے۔اور بچوں کی اچھی تربیت کی ،اور  وقت پر ان کی شادی کی۔ اور لوگوں کے ساتھ ہمدردی بھی کرتے تھے۔بس ایک غلطی  ان سے ہوئی   کہ بینک میں پیسے  انویسٹ (سرمایہ کاری )کرکے  اس پر انٹرسٹ(سود)  لیا۔اب کفارہ کی کوئی صورت بتادے تاکہ ان کو کوئی تکلیف نہ ہو۔
جواب: واضح رہے کہ بینک میں بوقت ضرورت صرف غیر سودی کھاتہ(کرنٹ اکاؤنٹ/لاکر) کھولنے کی اجازت ہے، سودی اکاؤنٹ کھولنا جائز نہیں ہے، لا علمی یاغفلت میں اگر سودی اکاؤنٹ کھولا گیا ہو تواسے فورا بند کردینا چاہیے، صرف اپنی اصل رقم استعمال کریں، سودی رقم وصول ہی نہ کریں اور اگر سودی رقم وصول کرلی ہو، تو اس کی تلافی کا طریقہ یہ ہے کہ  ثواب کی نیت کے بغیر  وہ رقم  کسی مستحق زکوۃ کو دے دی جائے۔لہذا صورت مسئولہ میں  سائلہ کے والدین نے بینک سے سود کی جورقم لے کر استعمال  کی ہے  اتنی  رقم بلا نیت ثواب صدقہ کردیں اور والدین کے لیے خوب  توبہ واستغفار کا اہتمام کریں۔ ردالمحتارمیں ہے:"ويردونها على أربابها إن عرفوهم، وإلا تصدقوا بها لأن سبيل الكسب الخبيث التصدق إذا تعذر الرد على صاحبه"(کتاب الحظر والاباحة ، فصل فی البیع، ج 6، ص385، ط: سعید)رد المحتار میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه"(کتاب البیوع، باب البیع الفاسد، مطلب فیمن ورث مالاحراما، ج 5، ص 99، ط: سعید)البحر الرائق میں ہے:"وعلى هذا لو مات رجل وكسبه من ثمن الباذق والظلم أو أخذ الرشوة تعود الورثة ولا يأخذون منه شيئا وهو الأولى لهم ويردونه على أربابه إن عرفوهم، وإلا يتصدقوا به؛ لأن سبيل الكسب الخبيث التصدق إذا تعذر الرد"(کتاب الکراهية، فصل فی البیع، ج 8، ص 369، ط: دار الکتب العلمیة)فقط والله اعلم
                                                  
عنوان: کاسمیٹکس کے کاروبار کا حکم
سوال: کاسمیٹکس کا کاروبار کرنا کیسا ہے   ؟اگر حلال  ہے تو اس کی صورت اور اگر حرام ہے تو اس کی صورت کیا ہے ؟
جواب: کاسمیٹکس (میک اپ اور بناؤ سنگھار کی اشیاء) کی خرید و فروخت کے جواز اور عدم جواز  میں اصول یہ ہے کہ اگر یہ اشیاء حلال چیزوں سے بنائی گئی ہوں اور پاک ہوں اور ان کا استعمال بھی جائز مقاصد کے لیے ہوتا ہو جیسے فیشل کریم وغیرہ  تو ان کی تجارت اور استعمال جائز ہے، اور اگر حرام یا ناپاک اشیاء سے بنائی گئی ہوں یا بنائی گئی تو پاک اشیاء سے لیکن ان کا استعمال ناجائز  صورتوں کے ساتھ خاص ہو جیسے بھنویں تراشنے کا سامان وغیرہ ، تو ان کی تجارت کرنااوران کا  استعمال کرنا  جائز  نہیں ۔ فتاوٰی شامی میں ہے:"والحاصل أن جواز البیع یدور مع حل الانتفاع."(كتاب البيوع ،باب بيع الفاسد، 5 /69، ط: سعید)الأشباه والنظائر  ميں ہے:"الأصل ‌في ‌الأشياء ‌الإباحة حتى يدل الدليل على التحريم."(القاعدة الثامنة،ص:60،ط:دارالكتب العلمية)فقط والله اعلم
                                                  
عنوان: میت کے استعمال شدہ کپڑوں کا حکم
سوال: والد کی وفات کے بعد ان کے کپڑے کن کو دئیے جائیں؟
جواب: واضح رهے کہ انتقال کے وقت میت کی ملکیت میں جو کچھ موجود ہوتاہے وہ سب اس کےترکہ میں شمار ہوتا ہے،جسے ورثاء کےدرمیان ان کے شرعی حصص کے بقدر تقسیم کیا جائے گا ،تقسیم سے پہلےکسی وارث کو یہ حق حاصل نہیں ہے کہ وہ مشترکہ ترکہ میں دیگر ورثاء کی رضامندی کے بغیر کوئی تصرف کرے۔لہذا صورت مسئولہ میں اگر تمام ورثاء عاقل بالغ ہوں کوئی ایک بھی نابالغ نہ ہواور باہمی رضامندی سے والد کے استعمال شدہ کپڑے وغیرہ مستحقین میں صدقہ کرنا چاہیں توشرعاصدقہ کرناجائز ہے۔احکام میت "میں ہے:"میت کے کپڑے ،جوڑے خیرات کرناایک رسم یہ بھی ہے کہ میت کے انتقال کے بعد اس کے کپڑے اور جوڑے خاص کر استعمالی کپڑے خیرات کردیتے ہیں،حالانکہ ورثاءمیں اکثر نابالغ ورثاء بھی ہوتے ہیں،یاد رکھئےمیت کے تمام کپڑے اور ہر چھوٹی بڑی چیزاس کا ترکہ ہےجس کو شرع کے مطابق تقسیم کرنا واجب ہےاس سے پہلے کوئی چیز خیرات نہ کی جائے ،البتہ اگر وارث بالغ ہو ں اور وہا ں موجودہوں اور خوش دلی سے سب متفق ہو کردے دیں تویہ خیرات کرنا جائز ہے لیکن اسے واجب یا ضروری سمجھنا پھربھی بدعت ہے۔"(باب ہشتم بدعات اور غلط رسمیں(ص:217)ط: ادارۃ المعارف کرچی)شرح المجلۃ لسلیم رستم باز میں ہے:"كما ان اعيان المتوفي المتروكة عنه مشتركة بين الورثة علي حسب حصصهم."(كتاب الشركة ،الفصل الثالث(1 /610)ط:دارالاشاعة العربيةشامی میں ہے:"يبدأ من تركة الميت الخاليةعن تعلق حق الغيربعينها(قوله الخالية)لأن تركه الميت ماتركه الميت من الأموال صافيا عن تعلق حق الغير بعين من الأموال."(الدرالمختارمع ردالمحتار،كتاب الفرائض(6/ 759 )ط:دارالفكر بيروت)شرح المجلة لسليم رستم باز ميں هے:"يجوز لأحد أصحاب الحصص التصرف مستقلا في الملك المشترك بإذن الآخر،لكن لايجوز له أن يتصرف تصرفا مضرا بالشريك ، والإذن نوعان: صريح و دلالة ، ففي الأول يتصرف الشريك بحصة شريكه كما أذنه سواء أضر أو لم يضر فله أن يرهن و يبيع أو يهب."(الكتاب العاشر  في أنواع الشركات ، الفصل الثاني( الماده: 1071 ص:600)ط:دارالاشاعت العربية)فقط والله اعلم
                                                  
عنوان: سیگرٹ اور تمباکو کے کاروبار کاحکم
سوال: کیا میں اپنی کیبن میں سفینہ گٹکا اور سگریٹ وغیرہ رکھ سکتا ہوں جب کہ اکثر نفع ان ہی چیزوں کی وجہ سے ملتا ہے باقی دیگر اشیاء سے بھی منافع ملتا ہے لیکن نہایت کم۔  برائے مہربانی شریعت کی رو سے بتلائیے کہ ایسی اشیاء کی خریدو فروخت کیسا ہے؟وضاحت :سفینہ بھی گٹکے کی ایک قسم ہے ۔
جواب: واضح رہے کہ سگریٹ،نسوا  اورگٹکا وغیرہ   اشیاء میں شراب کی طرح ایسا نشہ نہیں ہے کہ   جس کی وجہ سے عقل مغلوب ہو جائے؛  اس لیے ان اشیاء کو  نشہ آور نہیں کہا جا سکتا، بلکہ ان کے استعمال کی عادت پڑجانے کی وجہ سے ان کا ترک مشکل ہوجاتاہے، اور جب ان اشیاء کا عادی ان چیزوں کا استعمال نہ کرے تو اسے سر میں درد ہوتاہے، یا مشکل پیش آتی ہے، جیساکہ بعض لوگوں کو چائے کی ایسی عادت ہوجاتی ہے۔لہذاسگریٹ ،نسوار اور گٹکا  شراب اور دیگر نشہ آور اشیاء کی طرح  حرام  نہیں ہیں ۔البتہ سگریٹ،نسوار  اور تمباکو  میں حدت  (تیزی) ،اور  بدبو ہے اور   ان  کے استعمال کرنے والے کی صحت کو مستقبل میں نقصان لاحق ہوتے ہیں؛  لہذا ان اشیاء  کا کاروبار کراہتِ  تنزیہی کے ساتھ جائز ہے ،  البتہ دیگر اچھے کاروبار کو اختیار کرنا زیادہ بہتر ہے۔  باقی گٹکا ،ماوا  وغیرہ    مضرِّ  صحت ہونے کی وجہ سے قانونی طور پر  ان کی خرید و فروخت سخت ممنوع ہے،  جس پر قانوناً سزا بھی دی جاتی ہے، لہذا حکومتی قانون کی پاس داری اور حفظانِ صحت کا لحاظ کرتے ہوئے گٹکا اور ماوا وغیرہ کھانے اور اس کے بیچنے سے احتراز کرنا چاہیے۔الدرالمختار   میں ہے:"و الحاصل أن جواز البيع يدور مع حل الانتفاع."(کتاب البیوع ، باب البیع الفاسد،69/5،سعید)فتاوی شامی میں ہے:"وفي الأشباه في قاعدة: الأصل الإباحة أو التوقف، ويظهر أثره فيما أشكل حاله كالحيوان المشكل أمره والنبات المجهول.قلت: فيفهم منه حكم النبات الذي شاع في زماننا المسمى بالتتن فتنبه(قوله ربما أضر بالبدن) الواقع أنه يختلف باختلاف المستعملين ط (قوله الأصل الإباحة أو التوقف) المختار الأول عند الجمهور من الحنفية والشافعية كما صرح به المحقق ابن الهمام في تحرير الأصول (قوله فيفهم منه حكم النبات) وهو الإباحة على المختار أو التوقف. وفيه إشارة إلى عدم تسليم إسكاره وتفتيره وإضراره، وإلا لم يصح إدخاله تحت القاعدة المذكورة ولذا أمر بالتنبه."(کتاب الاشربة ،460/6، دارالفکر)درالمختار میں ہے:"(وصح بيع غير الخمر) مما مر، ومفاده صحة بيع الحشيشة والأفيون."(کتاب الاشربة، 454/6، دارالفکر)فتاوی رشیدیہ میں ہے:"سوال: حقہ پینا، تمباکو کا کھانا یا سونگھنا کیسا ہے؟ حرام ہے یا مکروہ تحریمہ یا مکروہ تنزیہہ ہے؟ اور تمباکو فروش اور نیچے بند کے گھر کا کھانا کیسا ہے؟جواب: حقہ پینا، تمباکو کھانا مکروہِ تنزیہی ہے اگر بو آوے، ورنہ کچھ حرج نہیں اور تمباکو فروش کا مال حلال ہے، ضیافت بھی اس کے گھر کھانا درست ہے۔"(حرمت اور جواز کے مسائل ،ص:563،عالمی مجلس تحفظ اسلام کراچی پاکستان)احسن الفتاوی میں ہے :"بغیرتمباکوکے صرف چونے وغیرہ کے ساتھ پان کھانے میں کوئی قباحت نہیں عند الضرورۃ تمباکوکی بھی اجازت ہے بلاضرورت کھانا نہیں چاہیے البتہ کسی کو چونایا تمباکو نقصان دیتا ہو تو اس کے لیے جائز نہیں" ۔  (کتاب الحظر والاباحۃ،پان میں چونااور تمباکو کو کھانا،110/8،سعید)فقط واللہ اعلم
                                                  
عنوان: میت کمیٹی کا حکم
سوال: میت کمیٹی بنانے کا حکم اور میت کمیٹی کے بارے میں  راہ نمائی فرما دیں ؟
جواب: واضح رہے کہ  مروجہ  میت کمیٹیوں کے قیام میں شرعاً کئی قباحتیں ہیں، اس میں شامل ہونا شرعا ًجائز نہیں ؛لہذا اس سے اجتناب کیا جائے ۔تفصیلی جواب مع حوالہ جات کے لیے درج ذیل جاری شدہ فتوی بذریعہ لنک ملاحظہ  کیجیے:میت کمیٹی کی شرعی حیثیت
                                                  
عنوان: ڈیجیٹل کرنسی کی شرعی حیثیت
سوال: ڈیجیٹل کرنسی کی تاریخ اور اس کے اقسام اور اس کی شرعی حیثیت درکار ہے۔
جواب: آج کل جو عالمی مارکیٹ میں کرپٹو کرنسی یا ڈ یجیٹل کرنسی   رائج ہے وہ ایک فرضی کرنسی ہے ،اس میں حقیقی کرنسی کے بنیادی اوصاف اور شرائط بالکل موجود نہیں ہیں، اس پر کرنسی کی تعریف صادق نہیں آتی ، لہذا کرپٹو کرنسی  کی خرید و فروخت کے نام سے  مارکیٹ میں  جو کاروبار چل رہا ہے وہ  حلال اور جائز  نہیں ہے،اس کرنسی میں حقیقت میں کوئی مبیع یعنی مادی چیز نہیں ہوتی اور  اس میں قبضہ بھی نہیں ہوتا صرف اکاونٹ  میں کچھ  حساب کتا ب کے  عدد آجاتے ہیں؛  لہذا کرپٹو کرنسی یا ڈیجیٹل کرنسی  کے لین دین سےاجتناب  لازم ہے۔فتاوی شامی میں ہے:"(قوله: مالا أو لا) إلخ، المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لايكون مالًا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصًا عن الكشف الكبير.وحاصله أن المال أعم من المتمول؛ لأن المال ما يمكن ادخاره ولو غير مباح كالخمر، والمتقوم ما يمكن ادخاره مع الإباحة، فالخمر مال لا متقوم،» ... وفي التلويح أيضًا من بحث القضاء: والتحقيق أن المنفعة ملك لا مال؛ لأن الملك ما من شأنه أن يتصرف فيه بوصف الاختصاص، والمال ما من شأنه أن يدخر للانتفاع وقت الحاجة، والتقويم يستلزم المالية عند الإمام والملك ... وفي البحر عن الحاوي القدسي: المال اسم لغير الآدمي، خلق لمصالح الآدمي وأمكن إحرازه والتصرف فيه على وجه الاختيار، والعبد وإن كان فيه معنى المالية لكنه ليس بمال حقيقة حتى لايجوز قتله وإهلاكه."(کتاب البیوع،ج:4،ص:501،سعید)مزید تفصیل کے لیے فتاوی بینات میں جاری شدہ فتوی ملاحظہ ہو:ڈیجیٹل کرنسی اور ون کوائن (Onecoin) کمپنی کا کاروبار!نوٹ: ہمارے ادارے سے شرعی مسائل کا جواب دیاجاتاہے،   ڈیجیٹل کرنسی  کی تاریخ اور اقسام  سے متعلق  معلومات اور    تحقیقات کے لیے متعلقہ بااعتماد لوگوں کی جانب رجوع فرمائیں،ہمارے ماہ نامہ بینات  میں  اس سلسلے میں  (ربیع الاول 1444ھ سے) کچھ  مضامین سلسلہ وار شائع ہوئے ہیں،  ان کی طرف بھی رجوع کی جاسکتا ہے ۔فقط واللہ اعلم کرپٹو کرنسی، این ایف ٹی، اور بلاک چین (پہلی قسط)
                                                  
عنوان: اسلامی بینک میں پیسے رکھ کر ماہانہ منافع لینا
سوال: اسلامک بینک میں کوئی بندہ پیسے رکھ لے اور بینک والے اس پر کاروبار کرے اور آپ کو ماہانہ پیسے دے تو یہ جائز ہے؟
جواب: موجودہ   اسلامک بینکوں کے معاملات مکمل طور  پر شرعی اصولوں کے موافق نہیں ہیں، اس لیے  موجودہ اسلامک بینکوں میں پیسے رکھ کر  ماہانہ منافع حاصل کرنا جائز نہیں۔احکام القرآن للجصاص میں ہے:"وعلى أن النهي عن أكل مال الغير معقود بصفة وهو أن يأكله بالباطل، وقد تضمن ذلك أكل أبدال العقود الفاسدة كأثمان البياعات الفاسدة."(باب التجارات وخیار البیع (3/128)،ط.دار إحياء التراث العربي - بيروت، تاريخ الطبع: 1405)حدیث شریف میں ہے: "إن الحلال بين وإن الحرام بين وبينهما مشتبهات لا يعلمهن كثير من الناس فمن اتقى الشبهات استبرأ لدينه وعرضه ومن وقع فى الشبهات وقع فى الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه."   (أخرجه مسلم في«باب أخذ الحلال وترك الشبهات» (5/ 50) برقم (4178)، ط. دار الجيل  بيروت)ترجمہ: ’’بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں۔‘‘عمدة القاری ميں ہے:"وقال الخطابي كل شيء يشبه الحلال من وجه والحرام من وجه هو شبهة والحلال اليقين ما علم ملكه يقينا لنفسه والحرام البين ما علم ملكه لغيره يقينا والشبهة ما لايدري أهو له أو لغيره فالورع اجتنابه ثم الورع على أقسام واجب كالذي قلناه ومستحب كاجتناب معاملة من أكثر ماله حرام ومكروه كالاجتناب عن قبول رخص الله والهدايا."(کتاب البیوع ،باب تفسير المشبهات،11/236،ط. دارالكتب العلمية. الطبعة الاولى: 1421)تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔ فقط والله أعلم
                                                  
عنوان: mib بینک میں تکافل پالیسی اختیارکرنے کے بعد ختم کرنے کی صورت میں بینک والوں کا کٹوتی کرنا
سوال: میری بہن کےشوہر نے mib بینک میں تکافل پالیسی کیا، اس کو حرام ہونے کا علم نہیں تھا، ابھی میں نے آپ کے مدرسے کا فتوی بھیجا، وہ دوبئی میں مسافر ہے،وہ بہت پشیمان ہوئے،اب بینک منیجر سے رابطہ کیا تو اس نےکہا کہ آپ کے دستخط کے بغیر وہ ختم نہیں ہوں گےاور آپ کی رقم 3لاکھ میں سے فنڈ میں چلا گیا ہے ،ابھی ختم ہونے کی صورت میں آپ کو اگر زیادہ ملے گا تو 1لاکھ 50ہزار مل جائے گا اور اگر 2 سال 2لاکھ اور جمع کریں تو آپ کو اپنا پورا 5لاکھ مل جائے گا، برائے مہربانی اس مسئلے کی شریعت کی رو سے راہ نمائی فرمائیں ۔
جواب: صورتِ مسئولہ میں  آپ کے بہنوئی پرلازم ہے کہ مذکورہ تکافل پالیسی کو بلا تاخیر فوری طور پر ختم کردیں،تاکہ مزیدگناہ کامرتکب نہ ہو،آپ کے بہنوئی نےجتنی رقم mibبینک تکافل پالیسی میں جمع کراوئی ہے،اتنی ہی رقم  لےسکتاہے،نیزآپ کے بہنوئی پر لازم ہے کہ مذکورہ بینک والوں کے مطالبے پرمزیدرقم جمع نہ کروائے،باقی بینک والےتکافل پالیسی ختم کرنےپرجوکٹوتی کررہےہیں،آپ کے بہنوئی اس ادارےسے لینےکامجازہے،اوراگرادارےوالےدینے پرراضی نہ ہوں توآپ کے بہنوئی قانونی تقاضوں کوپوراکرتےہوئے متعلقہ عدالت کےذریعےسےاپنی بقایارقم وصول کرنے کے حق دار ہوں گے۔قرآنِ کریم میں ہے:"﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾[المائدة: 90]."ترجمہ:" اے ایمان والوں! بات یہی ہے کہ شراب اور جوا اور بت وغیرہ اور قرعہ کی تیر یہ سب گندی باتیں شیطانی کام ہے، سو ان سے بالکل الگ رہو تاکہ تم کو فلاح ہو۔"( بیان القرآن ،سورۃ المائدۃ، الآیۃ: 90)صحیح مسلم میں ہے:"عن جابر قال: لعن رسول الله صلى الله عليه وسلم آكل الربا وموكله وكاتبه وشاهديه، وقال هم سواء."(صحیح مسلم، کتاب المساقات، ج:3، ص:1219، ط: دار إحیاء التراث العربی)ترجمہ:" حضرت جابر رضی اللہ عنہ سے مروی ہے کہ حضوراکرمﷺ نے سود کھانے والے، اور کھلانے والے اور (سودکاحساب) لکھنے والے اور سود پر گواہ بننے والے پر لعنت فرمائی ہے،اور فرمایا: کہ وہ سب (گناہ میں) برابر ہیں۔"     فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (کتاب الحظر والإباحة، فصل في البيع، ج: 6  ص: 403، ط: سعید)      البحر الرائق  میں ہے:"(قوله : ولا يملك الوقف) بإجماع الفقهاء، كما نقله في فتح القدير؛ ولقوله عليه السلام لعمر -رضي الله عنه-: «تصدق بأصلها لاتباع ولاتورث». ولأنه باللزوم خرج عن ملك الواقف وبلا ملك لايتمكن من البيع، أفاد بمنع تمليكه وتملكه منع رهنه، فلا يجوز للمتولي رهنه."      (کتاب الوقف، ج: 5  ص: 221، ط: دار الکتاب الإسلامي)فتاوی شامی میں ہے:"والذي يظهر لي: أنه ‌لا ‌يحل ‌للتاجر ‌أخذ بدل الهالك من ماله لأن هذا التزام ما لا يلزم."(باب المستأمن، ص:170، ج:4،ط:سعید)فقط والله أعلم
                                                  
عنوان: ِآئیڈیلز نام ویب ایپلیکیشن سے سامان لکی ڈرا کے ذریعے خریدنے کا حکم
سوال: متحدہ عرب امارات میں آئیڈیلز( idealz )نام کی ایک آن لائن ویب اپلیکیشن ( Online web Application ) ہے جو کچھ خاص سامان بیچتی ہے اور اس کا دفتر بھی ہے اس کے سامان بیچنے کا طریقہ کار کچھ اس طرح ہے جیسےکہ (15)درہم کا ایک نوٹ بک خریدنے پر ایک لکی ڈرا کارڈ ملتا ہے اس لکی ڈرا پر انعام تقریباً(200000) درہم ہوتاہے یا (5)درہم کا قلم خریدنے پر ایک لکی ڈرا کارڈ جس پر لکی ڈرا میں نام آنے پر( 100000) درہم کا انعام ہوتا ہے،  اور اسکے ہر سامان پرکچھ اسی طرح کا لکی ڈرا انعام ہوتا ہے تو کیا اس (idealz)سے لکی ڈرا انعام والا سامان خریدنا  اور اتفاقا انعام مل جانا کیا یہ جائز ہے؟
جواب: صورتِ مسئولہ میں اگر مذکورہ آن لائن آئیڈیلز ویب ایپلیکیشن  ميں  درج ذیل شرائط کا لحاظ كيا جاتا ہے تو مذکورہ ویب ایپلیکیشن سے لکی ڈرا کے ذریعے سامان خریدنا جائز ہے، شرائط مندرجہ ذیل هيں :1: مذکورہ ویب ایپلیکیشن   سامان کی قیمت اتنی ہی مقرر کرے جو کہ مارکیٹ میں ایسے سامان کی رائج ہو،یعنی  اس سامان کی عام قیمت میں قرعہ اندازی  میں شریک کرنے کے لئے  اضافہ نہ کیا ہو،ورنہ یہ معاملہ جوئے (قمار) کے مشابہ ہونے کی وجہ سے ناجائز ہوگا۔2: مذکورہ ویب ایپلیکیشن اپنی مصنوعات  کا معیار بھی کم نہ کرے،تا کہ لکی ڈرا (انعامی اسکیم) کےنام پر کم معیار کی اشیاء سے خریدار کو دھوکہ اور نقصان نہ ہو۔3:مذکورہ ویب ایپلیکیشن اس لکی ڈرا کو اپنی ناقص مصنوعات کے نکالنے کا ذریعہ نہ بنائے، یعنی انعام  کی  لالچ دے کر لوگوں کو اپنی ناقص مصنوعات خریدنے کی طرف راغب نہ کرے۔اور خریدنے والے کا بنیادی مقصد انعام نہ ہوچنانچہ اگر مذکورہ شرائط کی مکمل رعایت رکھی جائے تو  آئیڈیلز نامی ویب ایپلیکیشن کا لکی ڈرا کے ذریعہ کسٹمر کو انعام دینا  مذکورہ ویب کی طرف سے تبرع اور احسان شمار ہوگا اور کسٹمر کے لیے اس انعام کا لینا جائز ہوگا، لیکن اگر مذکورہ شرائط  میں سے کوئی ایک شرط بھی مفقود ہو گي  تو اس صورت میں یہ معاملہ جائز نہیں ہوگا۔فتح القدير للكمال ابن الهمام میں ہے:"(قوله والقرعة لتطييب القلوب وإزاحة تهمة الميل) قال الشراح: هذا جواب الاستحسان، والقياس يأباها لأن استعمال القرعة تعليق الاستحقاق بخروج القرعة وهو في معنى القمار والقمار حرام، ولهذا لم يجوز علماؤنا استعمالها في دعوى النسب ودعوى الملك وتعيين العتق أو المطلقة، ولكنا تركنا القياس هاهنا بالسنة والتعامل الظاهر من لدن رسول الله - صلى الله عليه وسلم - إلى يومنا هذا من غير نكير منكر، وليس هذا في معنى القمار، لأن أصل الاستحقاق في القمار يتعلق بما يستعمل فيه، وفيما نحن فيه لا يتعلق أصل الاستحقاق بخروج القرعة، لأن القاسم لو قال أنا عدلت في القسمة فخذ أنت هذا الجانب وأنت ذاك الجانب، كان مستقيما إلا أنه ربما يتهم في ذلك فيستعمل القرعة لتطييب قلوب الشركاء ونفي تهمة الميل عن نفسه وذلك جائز، ألا يرى أن يونس - عليه السلام - في مثل هذا استعمل القرعة مع أصحاب السفينة كما قال الله تعالى {فساهم فكان من المدحضين} [الصافات: 141] وذلك لأنه علم أنه هو المقصود، ولكن لو ألقى نفسه في الماء ربما نسب إلى ما لا يليق بالأنبياء فاستعمل القرعة لذلك، وكذلك زكريا - عليه السلام - استعمل القرعة مع الأحبار في ضم مريم إلى نفسه مع علمه بكونه أحق بها منهم لكون خالتها عنده تطييبا لقلوبهم كما قال الله تعالى {إذ يلقون أقلامهم أيهم يكفل مريم} [آل عمران: 44] «وكان رسول الله - صلى الله عليه وسلم - يقرع بين نسائه إذا أراد السفر تطييبا لقلوبهن» ، انتهى كلامهم وعزا في النهاية ومعراج الدراية هذا التفصيل إلى المبسوط."(کتاب القسمة، فصل فی کیفیة القسمة، ج:9، ص:440، ط:دارالفکر)فقط واللہ اعلم
                                                  
عنوان: معاہدہ میں طے شدہ رقم میں مدت بڑھانے میں اضافی رقم لینا
سوال: اگر بائع او رمشتری کا ایک قیمت پر اتفاق ہوگیا ہو  اور پیسے ادھار ہوں،پھر مشتری نے پیسے وقت پر ادا نہ کیےہوں بلکہ  لیٹ ہوگئے تو بائع کے لیے یہ جائز ہیں کہ وہ اس چیز کی قیمت بڑھائیں مثلا: ان دونوں کا اتفاق دس لاکھ پر ہوا  ہوں پھر مشتری نے پیسے لیٹ کردئیے تو بائع کے لیے 11,12لاکھ کا مطالبہ جائز ہے؟
جواب: صورتِ  مسئولہ میں کوئی بھی چیز ادھار  خریدتے   وقت عقد میں  جو  رقم متعین ہوتی ہے،شرعی اعتبار سے مشتری  کو اُسی مقررہ مدت میں وہ  رقم ادا کرنا ضروری ہے،تاہم اگر مشتری  کسی وجہ سے بروقت رقم ادا نہیں کرپایا  تو بائع  کے لیے مذکورہ قیمت میں اضافہ کرنا شرعا جائز نہیں ہے۔مشتری  کا رقم کی ادائیگی میں بلا وجہ تاخیر کرنا گناہ ہے اوراگر مشتری  کسی مجبوری  کی وجہ سے رقم ادا نہیں کرپارہا تو ادائیگی میں مہلت دے دینا کارِ ثواب ہے۔درر  الحکام فی شرح مجلۃ الاحکام میں ہے:"‌‌‌‌(المادة 374) البيع النافذ قد يفيد الحكم في الحال.أي بمجرد وقوع العقد يفيد البيع النافذ الذي هو ملكية البائع للثمن والمشتري للمبيع وتصرف كل منهما فيما في يده ولا حاجة في ذلك إلى شيء آخر(المادة 375) إذا كان البيع لازما فليس لأحد المتبايعين الرجوع عنه.أي ليس لأحد المتبايعين أو ورثته في البيع النافذ اللازم أن يرجع عنه بدون رضاء الآخر بوجه من الوجوه.أما الطرفان؛ فلهما بالتراضي أن يتقايلا البيع كما قد بين في الفصل الخامس للباب الأول."(کتاب البیوع،الباب السابع في بيان أنواع البيع وأحكامه،الفصل الثاني في بيان أحكام أنواع البيوع،ج1ص401،ط؛دار الجیل)الدر المختار وحاشیہ ابن عابدین میں ہے:"وفي شرح الآثار: التعزير بالمال كان في ابتداء الإسلام ثم نسخ. اهـ۔والحاصل أن المذهب عدم التعزير بأخذ المال."(کتاب الحدود،ج4،ص61،ط:سعید)فقط واللہ اعلم
                                                  
عنوان: کرپٹو کرنسی کے کاروبار کاحکم
سوال: کیا کرپٹو کرنسی میں تجارت جائز ہےاور کیا پاکستان اور بیرون ملک مسلمان اس میں تجارت کر کے حلال رزق کما سکتے ہیں؟
جواب: واضح رہے کہ  ڈیجیٹل کرنسی  ، کرپٹو کرنسی یا بٹ کوئن کا  کوئی مادی وجود نہیں ہے ایک فرضی اور حسابی چیز ہے، لہذااس کے ذریعہ پاکستان میں یاپاکستان سے باہر  لین دین اور سرمایہ کاری کرناجائز نہیں ہے۔فتاویٰ شامی میں ہے:"والمالیة تثبت بتمول الناس کافة أو بعضهم والتقوم یثبت بها وبإباحة الانتفاع به شرعاًَ."                                     (کتاب البیوع 501/4،سعید)تنویر الابصار مع الدر المختار میں ہے :"(مبادلة شيء مرغوب فيه بمثله) خرج غير المرغوب كتراب وميتة ودمعلى وجه) مفيد. (مخصوص) ."                                        (کتاب البیوع ،503/502/4،سعید) فتاویٰ شامی میں ہے:"والربح إنما یستحق بالمال أو بالعمل أو بالضمان."                     ( کتاب المضاربۃ،646/5، سعید) تجارت کے مسائل کا انسائیکلوپیڈیا میں ہے:’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔(92/2،بیت العمار کراچی)تفصیل کے لئے درج ذیل لنک ملاحظہ کیجئے۔ڈیجیٹل کرنسی اور ون کوائن (Onecoin) کمپنی کا کاروبار!فقط والله اعلم
                                                  
عنوان: انٹرنیٹ کیبل کی کمائی کا حکم
سوال: میں انٹرنیٹ کیبل چلاتا ہوں، تو پتہ یہ کرنا تھا کہ اس سے حاصل ہونے والی آمدنی جائز  ہے یا نا جائزہے ؟
جواب: واضح رہے کہ  انٹرنیٹ کا استعمال صحیح اور غلط دونوں مقاصد کے لیے ہوتا ہے، انٹرنیٹ کے ذریعے بہت سے جائز کام بھی کیے جاسکتے ہیں، اس لیے انٹرنیٹ کیبل کی سپلائی  کرنا جائز اور اس کی کمائی حلال ہے۔ اگر اس کا کوئی ناجائز استعمال کرتا ہے تو اس کا گناہ اسی غلط استعمال کرنے والے پر ہوگا۔ البتہ اگر کسی کے بارے میں علم ہو کہ وہ انٹرنیٹ کنیکشن لے کر غلط استعمال کرے گا تو اسے کنکشن فراہم نہیں کرنا چاہیے۔البحر الرائق میں ہے :"وقد استفيد من كلامهم هنا أن ما قامت المعصية بعينه يكره  بيعه وما لا فلا ولذا قال الشارح إنه لا يكره بيع الجارية المغنية والكبش النطوح والديك المقاتل والحمامة الطيارة اهـ".(کتاب السیر ،باب البغاۃ،ج:5،ص:155،دارالکتاب الاسلامی)فتاوی شامی میں ہے :"وكذا لايكره بيع الجارية المغنية والكبش النطوح والديك المقاتل والحمامة الطيارة؛ لأنه ليس عينها منكراً، وإنما المنكر في استعمالها المحظور اهـ  قلت: لكن هذه الأشياء تقام المعصية بعينها لكن ليست هي المقصود الأصلي منها، فإن عين الجارية للخدمة مثلاً والغناء عارض فلم تكن عين المنكر، بخلاف السلاح فإن المقصود الأصلي منه هو المحاربة به فكان عينه منكراً إذا بيع لأهل الفتنة، فصار المراد بما تقام المعصية به ما كان عينه منكر بلا عمل صنعة فيه، فخرج نحو الجارية المغنية؛ لأنها ليست عين المنكر، ونحو الحديد والعصير؛ لأنه وإن كان يعمل منه عين المنكر لكنه بصنعة تحدث فلم يكن عينه".(کتاب الجہاد،باب البغاۃ،ج:4،ص:268،سعید)فقط واللہ اعلم
                                                  
عنوان: رقم لے کر جھوٹا سرٹیفکیٹ جاری کرنا
سوال: میں ایک پرائیویٹ اسکول میں ٹیچنگ جاب کرتا ہو ں ، اس سکول کا پرنسپل اور سکول کا ذاتی مالک ایک ہے ،اب ہمارے محلے میں ایک شخص ہے جس کے بیٹے نے چھٹی کلاس تک تعلیم حاصل کی ہے اور اب وہ اپنے بیٹے کے لیے آٹھویں پاس سرٹیفکیٹ حاصل کرنا چاہتا ہے ،میں نے اس کو بتایا کہ میں آپ کو یہ سرٹیفکیٹ دو ہزار روپے میں دے دوں  گا پھر اس نے بتایا کہ ٹھیک ہے ۔پھر میں نے سکول کے پرنسپل سے بات کی اور اس کو میں نے ہزار روپے دے کر وہ سرٹیفکیٹ حاصل کر لیا اور باقی ہزار روپے میں نے اپنے لیے رکھ لیے ،کیا یہ میرے لیے جائز ہے یا نہیں ؟
جواب: صورتِ مسئولہ میں آپ کا مذکورہ شخص کو ان کے بیٹے کے لیےآٹھویں کلاس کا جعلی سرٹیفکیٹ بناکر دینا اور اس پر رقم وصول کرنا دونوں عمل ناجائز ہیں، اور اس حاصل کی گئی رقم کا استعمال جائز نہیں ہے، مذکورہ سرٹیفیکیٹ واپس لے لینا چاہیے اور ان سے حاصل کی گئی رقم واپس کردی جائے ۔حدیث شریف میں ہے:"قال رسول الله صلى الله عليه وسلم: "من ‌غشنا ‌فليس ‌منا."(المعجم الكبير للطبراني،باب عكرمة عن ابن عباس،ج:11،ص:211،ط:مكتبة ابن تيمية)ترجمہ:رسول اللہ صلی اللہ علیہ وسلم نے فرمایا:جس نے ہمیں دھوکا دیا وہ ہم میں سے نہیں ہے۔فتاوی شامی میں ہے:"والأجرة إنما تكون ‌في ‌مقابلة ‌العمل."(ج:3،ص:156،ط:ايچ ايم سعيد)فقط والله اعلم
                                                  
عنوان: مروجہ اسلامی بینک سے گھر اور گاڑی لینے اور لون لینے کا حکم
سوال: اسلامی بینک کے ذریعہ سے گاڑی لینا ،گھر لینا یا لون لینا کیسا ہے ؟
جواب: صورتِ مسئولہ میں مروجہ اسلامی بینک سے گاڑی لینا یا گھر لینا جائز نہیں ہے،کیوں کہ مروجہ اسلامی بینکوں سے گاڑی یا گھر لینے کے معاملہ میں کئی شرعی احکام کی خلاف ورزی لازم آتی ہےکہ اس معاملہ ( مروجہ اسلامی بینک سےگاڑی یا گھر لیتے وقت  بیک وقت دو عقد ایک ہی ساتھ کیے جاتے ہیں ،جب کہ رسول اللہ صلی اللہ علیہ وسلم نے ایک ہی وقت میں دو معاملہ کرنے سے ممانعت فرمائی ہے ،زیرِ نظر مسئلہ میں ایک عقد بیع کا ہوتا ہے جس کی بناء پر قسطوں کی شکل میں ادائیگی خریدار پر واجب ہوتی ہےاور دوسرا عقد اجارہ ( کرایہ ) کا ہوتا ہے،کہ ہر ماہ بینک کرائے کی مد میں خریدار سے کرایہ بھی وصول کرتا ہے اور اسی کرایہ کی رقم کو ماہانہ قسطوں کی صورت میں گاڑی کی قیمت میں وصول کیا جاتا ہے اور جس دن گاڑی کی قیمت کے بقدر کرایہ کی رقم پوری ہوجاتی ہے تو یہ گاڑی خود بخود خریدار کی ملکیت میں آجاتی ہے اور یہ دونوں عقد صورتاً یا حکماً ایک ساتھ ہی کیے جاتے ہیں جو کہ شرعاً ناجائز ہیں ،نیز اس معاملہ میں یہ شرط ہوتی ہے کہ کوئی قسط اگر وقت پر ادا نہ کی گئی تو اس صورت میں اجباری تصدق کے نام سے مالی جرمانہ بھی ادا کرنا ہوگا،جو کہ شرعاً ناجائز ہے۔نیز کسی بھی بینک ( چاہے وہ مروجہ اسلامی بینک ہو یا غیر اسلامی ) سے سودی قرض لینا جائز نہیں ہے کہ سودی بینکوں او ر مروجہ اسلامی بینکوں کے طریقہ کار اور نظام میں کوئی خاص فرق نہیں ہے،صرف نام اور اصطلاحات کا فرق ہے،اس لیے کسی بھی بینک سے لون لینا جائز نہیں ہے۔ترمذی شریف میں ہے:"عن أبي هريرة قال: نهى رسول الله صلى الله عليه وسلم عن ‌بيعتين ‌في ‌بيعة."(أبواب البيوع،باب ما جاءفي النهي عن بيعتين في بيعة،364/1 ،ط:رحمانية)ہدایہ  مع فتح القدیر میں ہے:"قال (ومن باع ثمرةلم يبد صلاحها أو قد بدا جاز البيع)(وإن شرط تركها على النخيل فسد البيع) ؛ لأنه شرط لا يقتضيه العقد وهو شغل ملك الغير أو هو صفقة في صفقة وهو إعارة أو إجارة في بيع.""لأنه إن شرط بلا أجرة فشرط إعارة في البيع أو بأجرة فشرط إجارة فيه."(كتاب البيوع،288/6،ط: دار الفكر)البحر الرائق میں ہے:"لا يجوز لأحد من المسلمين أخذ مال أحد بغير ‌سبب ‌شرعي."(کتاب الحدود، فصل في التعزیر:5/ 44، ط:دار الکتاب الإسلامی)فقط والله أعلم
                                                  
عنوان: پاک قطر تکافل اور اس میں ملازمت کا حکم
سوال: پاک قطر تکافل میں شامل ہونا کیسا ہے؟اور اس کی کمپنی میں ملازمت کا کیا حکم ہے؟
جواب: واضح رہے کہ "پاک قطر فیملی تکافل" اور  موجودہ دور میں اس جیسی جتنی دیگر پالیسیاں ہیں، ان میں بھی وہی خرابیاں (سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس کی طرح تکافل کرانا بھی ناجائز ہے اور اس کمپنی میں ملازمت بھی جائز نہیں ہے۔مزید تفصیل کے لیے دیکھیے:پاک قطر تکافل کی پالیسی خریدنا اور اس ادارے میں ملازمت کرنے کا حکم
                                                  
عنوان: اسلامی بینک اور کنونشنل بینک میں نوکری کا حکم
سوال: کیا بینک میں نوکری جائز ہے ، ہمارے یہاں دو بینکو ں کا نظام ہےایک اسلامی بینک اور ایک کنوشنل بینک ،کس میں نوکری جائز ہے؟
جواب: واضح رہے کہ مروجہ اسلامی بینک کے اکثر معاملات کے طریقے دیگر روایتی سودی بینکوں کی طرح ہونے کی وجہ سے ناجائز ہیں اور جو حکم روایتی سودی (کنوشنل ) بینکوں کا ہے، وہی  حکم مروجہ اسلامی بینکوں کابھی ہے، اس لیے کسی  بھی  بینک  (چاہے وہ کنوشنل ہو یا مروجہ اسلامی )میں نوکری جائز نہیں ہے۔اللہ تعالی کا ارشاد ہے:" وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ." (سورۃ المائدہ،آیت :2)صحیح مسلم میں ہے:"حدثنا ‌محمد بن الصباح، ‌وزهير بن حرب، ‌وعثمان بن أبي شيبة ، قالوا: حدثنا ‌هشيم ، أخبرنا ‌أبو الزبير ، عن ‌جابر قال: « لعن رسول الله صلى الله عليه وسلم آكل الربا ومؤكله، وكاتبه وشاهديه، وقال: هم سواء."(کتاب المساقاۃ،باب لعن اٗکل الربا،ج:5،ص:50،رقم الحدیث:1598،ط:دار الطباعۃ)مرقاۃ المفاتیح میں ہے:"وعن عمر بن الخطاب - رضي الله عنه - إن آخر ما نزلت آية الربا) أي آخر آية تعلقت بالمعاملات لا مطلقا لأن آخر الآيات نزولا على الإطلاق قوله - تعالى: {اليوم أكملت لكم دينكم} [المائدة: 3] (وإن رسول الله - صلى الله عليه وسلم -) بكسر إن على أن الجملة استئنافية أو حالية وبفتحها للعطف على إن. وقوله: (قبض) أي مات (ولم يفسرها لنا) . أي تفسيرا مفصلا، والحاصل أنه لم يعش بعدها إلا قليلا مع اشتغاله بما هو أهم من تفسيرها لا سيما والمقصود منه واضح فلا يتوقف العمل على تفسيره - صلى الله عليه وسلم - وإنما المتوقف عليه ما أشارت إليه من اللطائف والدقائق لكن مثل هذه العلوم والمعارف يفيضها الله - تعالى - من حضرته على يدي رسول الله بحياته ووارثيه ولو من بعد مماته. قال الطيبي - رحمه الله - أي الآية التي نزلت في تحريم الربا وهو قوله - تعالى: {الذين يأكلون الربا} [البقرة: 275] الآيات إلى قوله {لا تظلمون ولا تظلمون} [البقرة: 279] ثابتة غير منسوخة صريحة غير مشتبهة فلذلك لم يفسرها النبي - صلى الله عليه وسلم - فأجروها على ما هي عليه فلا ترتابوا فيها واتركوا الحيلة في حلها، وهو المراد من قوله (فدعوا) أي أيها الناس (الربا والريبة) أي شبهة الربا أو الشك في شيء مما اشتملت عليه هذه الآيات أو الأحاديث فإن الشك في شيء من ذلك ربما يؤدي إلى الكفر (رواه ابن ماجه والدارمي)."(کتاب البیوع،باب الربا،ج:5،ص:1926،رقم الحدیث:2830،ط:دار الفکر)فتاوی عالمگیری میں ہے:"أهدى إلى رجل شيئا أو أضافه إن كان غالب ماله من الحلال فلا بأس إلا أن يعلم بأنه حرام، فإن كان الغالب هو الحرام ينبغي أن لا يقبل الهدية، ولا يأكل الطعام إلا أن يخبره بأنه حلال ورثته أو استقرضته من رجل، كذا في الينابيع."(کتاب الکراھیۃ،الباب الثانی عشر،ج:5،ص:342،ط:دار الفکر)فقط واللہ اعلم
                                                  
عنوان: فارسیج آن لائن کمپنی کا شرعی حکم
سوال: آج کل ایک نیٹ ورک مارکیٹنگ کمپنی جس کا نام ہے فارسیج(Forsage) اس کمپنی کے ذریعہ آن لائن کاروبار کرنا جائز ہے یا نہیں؟وضاحت:کمپنی کا طریقہ کا ر یہ ہے کہ اس میں پہلے ممبر بننے کے لئے 2700 روپے دینے پڑتے ہیں پھر اس کے بعد جن لوگوں کوبھی کمپنی جوائن کروائیں گے ان کا ایک ہزار یا گیارہ سو روپیہ کمپنی جوائن کروانے والے کو بھی ملتا ہے،نیزکمپنی کی اپنی  کوئی پروڈکٹ  نہیں ہے۔
جواب: واضح رہے کہ فورسیج آن لائن کمپنی جو طریقہ کار بتایا گیا ہے اس میں شرعا دو خرابیا ں پائی جاتی ہیں ایک تو اس میں جوا پایا جاتا ہے کہ کمپنی  جوائن کرنے کے لیے 2700 روپے جمع کروانے پڑتے ہیں کمپنی جوائن کرنے کے  بعدممبر کو 1000 روپے تب ملتے ہیں  جب وہ  کسی اور کو ممبر بنائےگا ورنہ ممبر کو  پیسے نہیں ملیں گے دوسرا یہ کہ حقیقت میں اس کمپنی کا کوئی کاروبار نہیں اور نہ ہی اس کی کوئی پروڈکٹ ہے،لہذا صورت مسئولہ میں مذکورہ وجوہات کی بنا پر مذکورہ کمپنی جوائن کرنا اور نفع کماناجائز نہیں ہے۔فتاوی شامی میں ہے:"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الاباحة  ، فصل فی البیع ،4/ 403 ، ط : دارالفکر)فقط و اللہ اعلم
                                                  
عنوان: تکافل اور بینک کی شرعی حیثیت
سوال: شخص قانونی جس کو آج کل بنیاد بنا کر تکافل کا نظام یا بینک کا نظام چلایا جاتاہے، اس کی شرعی حیثیت کیا ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، وہ بھی جائز نہیں ہے،اسی طرح  از روئے شرع  رائج بینک (خواہ روایتی بینک ہو یا مروجہ غیرسودی بینک ہو) سے کسی بھی طرح تمویلی معاملات کرنا جائز نہیں ہے، بینک  منافع کے نام سے جو کچھ دیتا ہے شرعًا وہ سود کے حکم میں ہے، اور سود کا  لینا  دینا قطعی نصوص  سے  حرام ہے ؛ اس لیے  بینک میں سیونگ اکاؤنٹ کھلوانا ہی جائز نہیں ہے، ضرورت پر بینک میں صرف  ایسا اکاؤنٹ کھلوانے کی اجازت ہے، جس میں سود  لینا دینا نہ پڑتا ہو جیسے کرنٹ اکاؤنٹ۔مزید تفصیل کے لیے  کتاب ”مروجہ تکافل اور شرعی وقف‘‘  اور  کتاب ”مروجہ تکافل کا فقہی جائزہ“ کا مطالعہ مفید رہے گا۔       ارشاد باری تعالی ہے:"{وَأَخْذِهِمُ الرِّبَا وَقَدْ نُهُوا عَنْهُ وَأَكْلِهِمْ أَمْوَالَ النَّاسِ بِالْبَاطِلِ وَأَعْتَدْنَا لِلْكَافِرِينَ مِنْهُمْ عَذَابًا أَلِيمًا." }[النساء: 161]حدیث شریف میں ہے:"عن جا بر  قال: لعن رسول اللّٰہ  آکلَ الربوا ومؤکله وکاتبه وشاهدیه وقال: هم سواء".(صحیح مسلم، کتاب المساقات، باب آکل الربوا ومؤکلہ،ج:3،ص:1219، دار احیاء التراث العربی)ترجمہ:" حضرت جابررضی اللہ عنہ سے روایت ہے کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ کو لکھنے والے اور اس پر گواہ بننے والے پر لعنت فرمائی اور فرمایا کہ: یہ سب (گناہ میں) برابر ہیں۔"       فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (کتاب الحظر والاباحة،6 / 403، ط : سعید)فقط واللہ اعلم
                                                  
عنوان: بینک کےساتھ بیمہ(انشورنس) کرنےکاحکم
سوال: بینک میں بیمہ پالیسی کرنا حلال ہے یا حرام؟
جواب: صورتِ مسئولہ میں بینک کےساتھ بیمہ (انشورنس)کا معاملہ  بھی ایک سودی معاملہ ہے، بیمہ( انشورنس) کے اندر  "سود" کے ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے،انشورنس میں   "سود" اس اعتبار سے ہے کہ ہسپتال میں ایڈمٹ ہونے  کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ اگر کوئی بیماری وغیرہ لاحق نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے،اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم کا  بیمہ(انشورنس) کرنا  اور کرانا اور بیمہ پالیسی  کا ممبر بننا شرعاً ناجائز  اور حرام ہے۔قرآنِ کریم میں ہے:"﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾." [المائدة: 90]ترجمہ:"اے ایمان والو!بات یہی ہے کہ شراب اور جوا اور بت وغیرہ اور قرعہ کے تیریہ سب گندی باتیں شیطانی کام ہیں،سو اس سے بالکل الگ رہو تاکہ تم کو فلاح ہو۔"(از بیان القرآن) صحیح مسلم  میں ہے:"عن ‌جابر قال: " لعن رسول الله صلى الله عليه وسلم آكل الربا ومؤكله، وكاتبه وشاهديه، وقال: ‌هم ‌سواء ".(باب لعن آكل الربا وموكله، 50/5، ط: دار الطباعة العامرة)ترجمہ:”رسول اللہ صلی اللہ علیہ وسلم نے سُود کھانے والے ، کھلانے والے ، (سُود کا حساب) لکھنے والے  اورسود پر گواہ بننے والے پر لعنت کی ہے۔ ‘‘فتاوی شامی میں ہے:"وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه ‌وهو ‌حرام ‌بالنص".(كتاب الحظر والإباحة  ،فصل في البيع، 403/6، ط:سعيد)فقط واللہ اعلم
                                                  
عنوان: زرعی ترقیاتی بینک میں جاب کرنے کا حکم
سوال: میں نے ایگریکلچر میں گریجویشن کی ہوئی ہے تو اب میری جاب ہوتی ہے (ZTBL) زرعی ترقیاتی بینک میں، لیکن سن رکھا ہےکہ بینک کی نوکری حرام ہے تو اب یہ والی نوکری جائز ہے یا نہیں ؟
جواب: واضح رہے کہ قرآن و حدیث کی رُو سے سود لینا، دینا، سودی معاملہ لکھنا یا اس میں گواہ بننا اور تعاون کرنا سب ناجائز اور حرام ہے، مروجہ تمام بینکوں کامدار سودی نظام پر ہی ہے اور وہ اپنے ملازمین کو تنخواہ بھی سود کے پیسوں سے ادا کرتے  ہیں؛  لہٰذا بینک میں کسی بھی قسم کی نوکری کرنا جائز نہیں ہے اور اس سے حاصل ہونے والی تنخواہ بھی حرام ہے۔صورتِ مسئولہ میں سائل کو چاہیے کہ ایک بے روزگار  شخص کی حیثیت سے  متبادل جائز ملازمت کے لیے کوشش کرتا رہے، جیسے ہی بقدرِ کفایت جائز ملازمت  میسر آجائے  فوراً بینک کی ملازمت چھوڑ دےاور جب تک کہیں اور نوکری نہیں ملتی اور اس کے لیے بینک کی نوکری چھوڑنا مشکل ہو اور اس کا کوئی اور حلال ذریعہ آمدن بھی نہ ہو تو ناجائز سمجھتے ہوئے بینک میں وقتی طور پر نوکری جاری رکھے،مگر ساتھ ہی توبہ و استغفار کرتا رہے اور استطاعت ہونے پر اتنے عرصہ میں بینک سے حاصل شدہ مراعات کے بقدر صدقہ بھی کرے، امید ہے اللہ تعالیٰ بخشش فرما دیں گے۔قرآن کریم میں ہے:{يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ  فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}[البقرة:278، 279]ترجمہ:اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔(از بیان القرآن){وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ}[المائدة:2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن)صحیح مسلم میں ہے:’’عن جابر رضي الله عنه، قال: "لعن رسول الله صلى الله عليه وسلم آكل الربا، ومؤكله، وكاتبه، وشاهديه ، وقال: هم سواء.‘‘( باب لعن آكل الربا ومؤكله،، 3/1219، ط:دار احیاء التراث-بیروت)ترجمہ: حضرت جابر رضی اللہ عنہ سے روایت ہے کہ جناب رسول اللہ صلی اللہ علیہ و سلم نے سود لینے والے اور دینے والے اور لکھنے والے اور گواہی دینے والے پر لعنت کی ہے اور فرمایا: یہ سب لوگ اس میں برابر ہیں، یعنی اصل گناہ میں سب برابر ہیں اگرچہ مقدار اور کام میں مختلف ہیں۔(از مظاہر حق)فتاوی شامی میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه."(كتاب البيوع، باب البيع الفاسد، مطلب فيمن ورث مالا حراما، 99/5 ط: سعيد)  فقط واللہ اعلم
                                                  
عنوان: اسلامی بینک میں جمع شدہ رقم پر اضافی رقم یعنی منافع لینا سود ہے
سوال: اسلامی بینک میں رقم جمع کروا کر اس پر اضافی پیسے لینا جائز ہے یا یہ بھی سود ہی کے زمرے میں آتا ہے،اور اگر یہ سود نہیں ہے تو براہ کرم وضاحت فرما دیں کہ اس میں اور سودی بینک میں سیونگ اکاؤنٹ کھلوانے میں کیا فرق ہے؟
جواب: واضح رہے کہ مروجہ اسلامی  بینکوں میں  روایتی سودی   بینکوں سے زیادہ فرق نہیں ہے ؛ ان کے بنیادی معاملات اور لازمی اجزاء میں مالیاتی امور سے متعلق کافی سارے شرعی احکام کی خلاف ورزی پائی جاتی ہے، جب کہ  روح اور مقصد کے لحاظ سے یہ بینک سودی بینکاری اور غیر اسلامی معیشت  کے تقاضے و اہداف بدرجۂ اتم  پورے کرتے دکھائی دیتے ہیں؛  مذکورہ بالا تفصیل کے پیشِ نظر ان اسلامی کہے جانے والے بینکوں کی شرعی حیثیت سودی بینکوں جیسی ہے اور ان  (کے مختلف تمویلی طریقوں)  میں پیسہ لگاناشرعًا ناجائز  ہے اور ان سے حاصل ہونے والی آمدن سود   ہی ہے؛ لہذا  اسلامی بتائے جانے والے موجودہ  بینکوں میں اکاؤنٹ کھلوا کران سےمنافع وصول کرنا حرام ہے۔اللہ تعالٰی کا فرمان ہے:"﴿يَاأَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ (٢٧٨) فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ وَإِنْ تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ (٢٧٩) وَإِنْ كَانَ ذُو عُسْرَةٍ فَنَظِرَةٌ إِلَى مَيْسَرَةٍ وَأَنْ تَصَدَّقُوا خَيْرٌ لَكُمْ إِنْ كُنْتُمْ تَعْلَمُونَ (٢٨٠)﴾."[البقرة: 278-280]تفسیرِقرطبی  میں ہے:"الآيات الثلاث تضمنت أحكام الربا وجواز عقود المبايعات، والوعيد لمن استحل الربا وأصر على فعله. وفي ذلك ثمان وثلاثون مسألة: الأولى- قوله تعالى: (الذين يأكلون الربا) يأكلون يأخذون، فعبر عن الأخذ بالأكل، لأن الأخذ إنما يراد للأكل. والربا في اللغة الزيادة مطلقا،... وقياس كتابته بالياء للكسرة في أوله، وقد كتبوه في القرآن بالواو. ثم إن الشرع قد تصرف في هذا الإطلاق فقصره على بعض موارده، فمرة أطلقه على كسب الحرام، كما قال الله تعالى في اليهود:" وأخذهم الربوا وقد نهوا عنه "... وإنما أراد المال الحرام، كما قال تعالى:" سماعون للكذب أكالون للسحت " يعني به المال الحرام من الرشا، وما استحلوه من أموال الأميين حيث قالوا:" ليس علينا في الأميين سبيل ". وعلى هذا فيدخل فيه النهي عن كل مال حرام بأي وجه اكتسب. والربا الذي عليه عرف الشرع شيئان: تحريم النساء، والتفاضل في العقود... وهذا كله محرم باتفاق الأمة. الثانية- أكثر البيوع الممنوعة إنما تجد منعها لمعنى زيادة إما في عين مال، وإما في منفعة لأحدهما من تأخير ونحوه. ومن البيوع ما ليس فيه معنى الزيادة، كبيع الثمرة قبل بدو صلاحها، وكالبيع ساعة النداء يوم الجمعة، فإن قيل لفاعلها: آكل الربا فتجوز وتشبيه."(الجامع لأحكام القرآن، البقرة، ج3، ص348، ط: دار الكتب المصرية - القاهرة)مسندِ دارِمی میں ہے:"عن ابن عباس، قال: أخبرني أسامة بن زيد، أن رسول الله صلى الله عليه وسلم قال: "إنما ‌الربا في الدين"، قال عبد الله: معناه درهم بدرهمين."‌‌[تعليق المحقق] إسناده صحيح."(ج3، ص1680، ت:حسين سليم أسد الداراني، ط: دار المغني - سعودي عرب)مصنَّف ابن ابی شیبہ میں ہے:"عن عون بن أبي جحيفة عن أبيه -رضي الله عنه- قال: لعن النبي صلى الله عليه وسلم آكل ‌الربا ومؤكله."(أکل الربا و ما جاء فيه، ج12، ص230،  ت: ناصر بن عبد العزيز الشثري، ط: دار كنوز إشبيليا-السعودية)تفصیل کے لیے دیکھیےاس موضوع پر لکھی گئی ہمارے ادارے کی کتاب"مروّجہ اسلامی بینکاری"  ۔فقط واللہ اعلم
                                                  
عنوان: یوٹیوب چینل کو بیچنے کا حکم
سوال: یوٹیوب چینل بیچنا کیسا ہے؟میرا یوٹیوب چینل پہلے مونیٹائز تھا اب نہیں ہے، چوں کہ یوٹیوب میں جو کمائی ہوتی ہیں وہ ایڈ سے ہوتی ہےاور یوٹیوب میں جو ایڈ آتے ہیں وہ %99 میوزک اور اور عورتوں کی تصویر ہوتی ہیں، اس طرح یوٹیوب سے پیسے کمانا تو ناجائز ہے۔اب اگر میں اپنا چینل بیچوں  گا تو جس کو بیچوں گا وہ بھی تو اگر پیسہ کمائے گا تو ایسے ہی ایڈ سے پیسے کمائے گا ،اس حالت میں کیا میں اس چینل کو بیچ سکتا ہوں؟ کیا اس کی ناجائز کمائی کی وجہ سے مجھے گناہ ملے گا؟ کیا میرا بیچنا  کسی برے کام کی مدد کرنا ہوگا؟
جواب: واضح رہے کہ  کسی بھی چیز کی خرید و فروخت  کے جائز ہونے کی بنیادی شرطوں میں سے ایک یہ بھی ہے کہ  مبیع (جس  چیز کو بیچا جارہا ہے) اور ثمن( جس کے ذریعے  کسی چیز کو خریدا جارہا ہے)   خارج میں مادی شکل میں  موجود ہویعنی وہ چیز عین ہواور مقدور التسلیم ہو یعنی خریدار کو حوالہ کی جاسکتی ہو،چناں چہ جس چیز کا خارج میں وجود نہ ہو   تو شرعاً ایسی  چیزکی خرید وفروخت جائز نہیں ہے۔                                                مذکورہ تفصیل کی رو سے صورت مسئولہ میں یوٹیوب چینل شرعا "عین"نہیں ہے ، خارج میں اس کا کوئی وجود نہیں، مقدور التسلیم بھی نہیں ہے، محض ایک حقِ مجرد ہے ، اس لیے اس میں مبیع بننے کی صلاحیت نہیں  اور ساتھ ساتھ چوں کہ اس کو چلانے اور فروخت کرنے  میں اور بھی بہت سے مفاسد ہیں ، سائل جس کو فروخت کرےگا وہ اس پر پیسے کمانے کی غرض سے ویڈیواپ لوڈ کرے گا اور ویڈیو اپ لوڈ کرنے کا شرعی حکم یہ ہے :1۔خریدنے والا شخص  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب  پر کمرشل چینل بناتے وقت ہی معاہدہ کیا جاتاہے کہ یوٹیوب انتظامیہ اپنی صواب دید پر کے مطابق اس پر اشتہار چلائے گی،  اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، اسی طرح ڈیوائس کی سرچنگ بیس کی بنیاد پر بھی اشتہار چلائے جاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب چینل کو  خود چلانا بھی درست نہیں ہے اور کسی دوسرے کے فروخت کرنا گناہ کے کام میں مدد کرنا ہے اس بنا  پر درست نہیں ہے ۔فتاوی شامی میں ہے :"إذ من شرط المعقود عليه: أن يكون موجوداً مالاً متقوماً مملوكاً في نفسه، وأن يكون ملك  البائع فيما ببيعه لنفسه، وأن يكون مقدور التسليم، منح".(كتاب البيوع، مطلب فى بيع المغيب فى الأرض، 5/ 59، ط:سعيد)بدائع الصنائع میں ہے :"وأما الذي يرجع إلى المعقود عليه فأنواع (منها) : أن يكون موجودا فلاينعقد بيع المعدوم ... (ومنها) أن يكون مالاً لأن البيع مبادلة المال بالمال".(كتاب البيوع، فصل في شرط الذى يرجع إلي المعقود عليه، 5/ 138 ، ط: رشيديه)فتاوی شامی میں ہے :"وفي الأشباه: لايجوز الاعتياض عن الحقوق المجردة كحق الشفعة، وعلى هذا لايجوز الاعتياض عن الوظائف بالأوقاف.مطلب: لايجوز الاعتياض عن الحقوق المجردة (قوله: لايجوز الاعتياض عن الحقوق المجردة عن الملك) قال: في البدائع: الحقوق المفردة لاتحتمل التمليك و لايجوز الصلح عنها." (کتاب البیوع، 4/ 518، ط: سعید)أحكام القرآن للجصاص  میں ہے:"وقوله تعالى: وتعاونوا على البر والتقوى يقتضي ظاهره إيجاب التعاون على كل ما كان تعالى لأن البر هو طاعات الله وقوله تعالى ولا تعاونوا على الإثم والعدوان نهي عن معاونة غيرنا على معاصي الله تعالى."(سورہ مائدہ ج :3،ص :296،ط:دار احیاء التراث)رد المحتار  میں ہے:"وظاهر كلام النووي في شرح مسلم : الإجماع علٰی تحریم تصویر الحیوان، وقال: وسواء لما یمتهن أو لغیره فصنعه حرام لکل حال، لأن فیه مضاهاة لخلق اللّٰہ".( رد المحتار علی الدر المختار، فرع لا بأس بتكليم المصلي وإجابته برأسه، 674/1، ط: سعید)وفیہ ایضا:"قال ابن مسعود: صوت اللهو و الغناء ينبت النفاق في القلب كما ينبت الماء النبات. قلت: و في البزازية: إستماع صوت الملاهي كضرب قصب و نحوه حرام ؛لقوله عليه الصلاة و السلام:  استماع الملاهي معصية، و الجلوس عليها فسق، و التلذذ بها كفر؛ أي بالنعمة".(كتاب الحظر والإباحة، 349،348/6، ط: سعيد)فقط واللہ اعلم
                                                  
عنوان: کرا یہ داری کا معاہدہ وقت سے پہلے ختم کرنا
سوال: کسی نے کراۓ پر دکان وغیرہ دو سال کا معاہدہ کرتے ہوۓ لے  لی اور کچھ پیسے ایڈوانس میں دۓ۔ کچھ دنوں بعد کراۓ دار نے وہ دکان وغیرہ خالی کردی اور کہا کہ میں نے جو پیسے آپ کو  دیے ہیں  وہ واپس  کردو۔ تو  کیا ایسا کرنا صحیح ہے،  جب کہ سامنے والا راضی نہیں ہے یہ عقد توڑنے پر ؟
جواب: صورتِ  مسئولہ میں دکان کے مالک اور کرایہ دار نےباہمی رضامندی  دو سال کا معاہدہ کیااور کرایہ دار نے کچھ پیسے ایڈوانس میں دئے تو ایسی صورت میں کرائے دار کو چاہیے کہ اس عقد پرقائم رہے، بلا عذر شرعی یکطرفہ  طورپر کرائے داری کے معاملہ کو  ختم کرنا درست نہیں ، لیکن کرایہ دار اگر وقت سے پہلے د کان خالی کررہا ہے ، اور کسی معقول عذر  کی وجہ سے وقت سے پہلے دکان خالی کررہا ہے تو    دوکان کے مالک کو چاہیے  کہ باہمی رضامندی سے   عقد ختم  کر کے  کر ایہ دار کی ایڈوانس کی مد میں دی ہو ئی  رقم   واپس کر دے اس صورت میں رقم  روکنا درست نہیں،البتہ جتنے دن دکان استعمال کی ہے اتنے روز کا کرایہ دکاندار پر لازم ہوگا۔بدائع الصنائع میں ہے :"وأما صفة الإجارة فالإجارة عقد لازم إذا وقعت صحيحة عرية عن خيار الشرط والعيب والرؤية عند عامة العلماء، فلاتفسخ من غير عذر".وقال شريح: إنها غير لازمة وتفسخ بلا عذر؛ لأنها إباحة المنفعة فأشبهت الإعارة، ولنا أنها تمليك المنفعة بعوض فأشبهت البيع وقال - سبحانه وتعالى-: {أوفوا بالعقود} [المائدة: 1] والفسخ ليس من الإيفاء بالعقد وقال عمر: - رضي الله عنه - " البيع صفقة أو خيار " جعل البيع نوعين: نوعا لا خيار فيه، ونوعا فيه خيار، والإجارة بيع فيجب أن تكون نوعين، نوعا ليس فيه خيار الفسخ، ونوعًا فيه خيار الفسخ؛ ولأنها معاوضة عقدت مطلقة فلاينفرد أحد العاقدين فيها بالفسخ إلا عند العجز عن المضي في موجب العقد من غير تحمل ضرر كالبيع."(کتاب الاجارۃ ، فصل فی حکم الاجارۃ ،4/ 201،دار الکتب العلمیۃ)فتاوی عالمگیری میں ہے:"ولو شرط ثلاثة فسكن في مدة الخيار سقط الخيار ولو انهدم المنزل بالسكنى لا ضمان لأنه سكن بحكم الإجارة وأول المدة من وقت سقوط الخيار. كذا في الوجيز للكردري."(كتاب الإجارة،الباب الخامس في الخيار في الإجارة والشرط فيها4/ 419،ط:رشيدية)فقط واللہ اعلم
                                                  
عنوان: زیورات رہن رکھ کر اس کے بدلہ اجرت لینا
سوال: زید نے زیورات گروی رکھا500میں بکر کے پاس اور بکر ‌نے کہا زیورات کے حفاظت کے عوض میں 200روپیہ ہر ماہ دینا ہو گا اس پر دونوں شخص راضی ہو گئے تو یہ معاملہ صحیح ہے یا نہیں؟
جواب: صورت مسئولہ میں بکر کا گروی زیورات کے عوض رقم لینا شرعا جائز نہیں ہے، اس لیے کہ گروی میں رکھے ہوئے زیور کی حفاظت کرنابکر  پر لازم  ہے، کیونکہ بکر  مرتہن کے درجہ میں ہے، اور مرتہن پر مال رہن کی حفاظت لازم ہے۔فتاوی شامی میں ہے:"ولو استقرض دراهم و سلم حمارہ إلی المقرض لیستعمله إلی شهرین حتى یوفیه دینه أو دارہ لیسکنها فهو بمنزلة الإجارۃ الفاسدۃ."(کتاب الرہن جلد 4 ص: 482 ط: سعید )وفیہ ایضا:"لایحل للمرتهن أن ینتفع بشیئ منه بوجه من الوجوہ و إن أذن لہ الراهن لأنه اذن له في الربا لأنه یستوفي دینه کاملا فتبقی له المنفعة فضلا فتکون ربا وهذا أمر عظیم."(کتاب الرہن جلد 4 ص: 482 ط: سعید )فقط واللہ اعلم
                                                  
عنوان: جی پی فنڈ کا حکم
سوال: میں ایک سرکاری ملازم ہوں ،جی پی فنڈ کے بارے میں پوچھنا ہے کیا یہ سود ہے یا حلال ہے ؟
جواب: صورت  مسؤلہ میں سرکاری ملازم کی تنخواہ  میں سے ہر ماہ جبری طور پر جو ایک مخصوص رقم کاٹی جاتی ہے اور بعد میں اضافہ کے ساتھ ریٹائر منٹ پر دی جاتی ہے تو ایسی صورت میں حکم یہ ہے کہ  کٹوتی شدہ رقم اور اس کے بقدر ادارہ اپنی طرف سے جتنی رقم ملاتا ہے اور ان دونوں قسم کی رقوم پر جو اضافہ دیا جاتا ہے تو شرعا یہ وصول کرناجائز ہے اور یہ تمام رقوم ملازم کی تنخواہ کا حصہ ہیں،  اور یہ ملازم کے لیے سود کے حکم میں نہیں  ہے۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق ج: 7، ص: 300، ط: دارالكتاب الإسلامي)فتاویٰ شامی میں ہے:"فضل خال عن عوض بمعيار شرعي وهو الكيل والوزن فليس الذرع والعد بربًا مشروط ذلك الفضل لأحد المتعاقدين في المعاوضة".(الدر المختار ج:5، ص: 128/ 129، ط: سعيد)جواہر الفقہ میں ہے:’’جبری  پراویڈنٹ فنڈ  پر جو سود کے نام پر رقم ملتی ہے ،وہ شرعا سود نہیں  بلکہ اجرت (تنخواہ ) ہی کا ایک حصہ ہے اس کا لینا اور اپنے استعمال  میں لانا جائز ہے ،البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے  اور ذریعہ سود بنالینے کا خطرہ بھی، اس لیے اس سے اجتناب کیا جائے‘‘۔ (پراویڈنٹ فنڈ پر زکوٰۃ اور سود کا مسئلہ: 3/258، ط: دارالعلوم کراچی)فقط واللہ اعلم
                                                  
عنوان: تین بیٹیاں، دوبھائی اور ایک بہن کے درمیان میراث کی تقسیم اور مرحوم کی زکوۃ اور نمازوں کے فدیہ کی ادائیگی کا حکم
سوال: والد کا انتقال ہوا، ماں نہیں ہے۔ تین بہنیں ہیں بھائی کوئی نہیں ہے، والد کے دو سگے بھائی حیات ہیں، اور ایک سگی بہن ہے۔ جائیداد میں کل دو گھر ہیں  جن کی اندازاًَمالیت ایک گھر کی 15 لاکھ اور دوسرے گھر کی 40 لاکھ ہے۔ اور 5 لاکھ نقد ہیں۔ سوال۔ بہنوں کا حصہ کتنا ہوگا؟ اور چچاؤں  کاحصہ کتناہوگا؟ فوت شدہ  نمازوں کا فدیہ، زکوٰۃ جو ادا نہ ہوئی ہو  ان کی حیات میں وہ کس طرح ادا ہونگی؟
جواب: صورت مسئولہ میں مرحوم کی جائیداد کی تقسیم کا شرعی طریقہ یہ ہے کہ سب سے پہلے مرحوم کے حقوق متقدمہ یعنی تجہیز و تکفین کا خرچہ نکالنے کے  بعد اگر مرحوم نے کوئی جائز وصیت کی ہو تو اسے ایک تہائی مال میں سے نافذ کرنے کے بعد باقی کل ترکہ منقولہ و غیر منقولہ کو  45 حصوں میں تقسیم کر کے 10 , 10 حصے مرحوم کی ہر ایک بیٹی کو اور 6 , 6 حصے مرحوم کے ہر ایک بھائی کو اور 3 حصے بہن کو ملیں گے۔صورت تقسیم یہ ہے :میت:45/3بیٹی بیٹیبیٹیبھائیبھائیبہن21101010663یعنی 100 روپے میں سے 22.22 روپے مرحوم کی ہر ایک بیٹی کو اور 13.33 روپے مرحوم کے ہر ایک بھائی کو اور 6.66 روپے مرحوم کی بہن کو ملیں گے۔صورتِ  مسئولہ میں اگر مرحوم کے ذمہ گزشتہ سالوں کی زکوۃ کی ادائیگی  اور نمازوں کی قضاء لازم تھی ،  تو  مرحوم  کی طرف سے زکوۃ اور نمازوں کا فدیہ ادا  کرنے کا حکم یہ ہے کہ اگر مرحوم  نے زکوۃ کی ادائیگی  اور نمازوں کا فدیہ ادا کرنے کی وصیت کی ہے تو ترکہ سے قرضوں کی ادائیگی کے بعد  باقی  ماندہ  مال  کے ایک تہائی مال سے زکوۃ   اور نمازوں  کا فدیہ ادا کیا جائے گااور اگر ورثاء بالغ ہیں تو  اس سے زیادہ  بھی اپنی مرضی سے بطورِ تبرع  دے  سکتے ہیں، تاہم اگر  مرحوم نے زکوۃ   اور نمازوں  کے فدیہ کی ادائیگی  کی  وصیت ہی نہیں کی ہے تو  ورثہ کے ذمہ مرحوم  کی زکوۃ  اورنمازوں کا  فدیہ ادا  کرنا ضروری نہیں  ہے، اس صورت میں بھی اگر ورثاء بالغ ہوں اور  رضامندی سے  زکوۃ اور نماز کا فدیہ ادا کر دیں گے تو مرحوم پر احسان ہوگا۔فتاوی شامی میں ہے:"(وأما دين الله تعالى فإن أوصى به وجب تنفيذه من ثلث الباقي وإلا لا (قوله وأما دين الله تعالى إلخ) محترز قوله من جهة العباد وذلك كالزكاة والكفارات ونحوها قال الزيلعي فإنها تسقط بالموت فلا يلزم الورثة أداؤها إلا إذا أوصى بها؛ أو تبرعوا بها هم من عندهم، لأن الركن في العبادات نية المكلف وفعله، وقد فات بموته فلا يتصور بقاء الواجب."(کتاب الفرائض جلد 6 ص: 760 ط: دارالفکر)در المختار میں ہے:"(ولو مات وعليه صلوات فائتة وأوصى بالكفارة يعطى لكل صلاة نصف صاع من بر) كالفطرة."کتاب الصلوۃ , باب قضاء الفوائت جلد 2 ص: 72 ط: دارالفکر)وفیہ ایضا:"(وإن) لم يوص و (تبرع وليه به جاز) إن شاء الله ويكون الثواب للولي اختيار (قوله إن شاء الله) قبل المشيئة لا ترجع للجواز بل للقبول كسائر العبادات وليس كذلك، فقد جزم محمد - رحمه الله - في فدية الشيخ الكبير وعلق بالمشيئة فيمن ألحق به كمن أفطر بعذر أو غيره حتى صار فانيا، وكذا من مات وعليه قضاء رمضان وقد أفطر بعذر إلا أنه فرط في القضاء وإنما علق لأن النص لم يرد بهذا كما قاله الأتقاني، وكذا علق في فدية الصلاة لذلك، قال في الفتح والصلاة كالصوم باستحسان المشايخ."(کتاب الصوم , فصل فی العوارض المبیحة لعدم الصوم جلد 2 ص: 424 , 425 ط: دارالفکر)فقط واللہ اعلم
                                                  
عنوان: کرپٹو کرنسی کا کاروبار
سوال: crypto currencyکے بارے میں راہنمائی فرمائیں۔کہ آیا یہ سود کے زمرے میں آتا ہے یا نہیں؟ کیوں کہ ہمیں کوئی اندازہ نہیں کہ ہمارا لگایا گیا پیسہ کہاں لگ رہا ہے؟ اور کون ڈیل کر رہا ہے؟
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔      ( تجارت کے مسائل کا انسائیکلوپیڈیا: بٹ کوائن2/ 92،ط۔ بیت العمار کراچی)فتاوی شامی میں ہے:"(قوله: مالا أو لا) إلخ، المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لايكون مالًا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصًا عن الكشف الكبير.وحاصله أن المال أعم من المتمول؛ لأن المال ما يمكن ادخاره ولو غير مباح كالخمر، والمتقوم ما يمكن ادخاره مع الإباحة، فالخمر مال لا متقوم، ... وفي التلويح أيضًا من بحث القضاء: والتحقيق أن المنفعة ملك لا مال؛ لأن الملك ما من شأنه أن يتصرف فيه بوصف الاختصاص، والمال ما من شأنه أن يدخر للانتفاع وقت الحاجة، والتقويم يستلزم المالية عند الإمام والملك ... وفي البحر عن الحاوي القدسي: المال اسم لغير الآدمي، خلق لمصالح الآدمي وأمكن إحرازه والتصرف فيه على وجه الاختيار، والعبد وإن كان فيه معنى المالية لكنه ليس بمال حقيقة حتى لايجوز قتله وإهلاكه."(کتاب البیوع، ج نمبر ۴ ، ص نمبر ۵۰۱،ایچ ایم سعید)البحر الرائق میں ہے:"وفي الكشف الكبير المال ما يميل إليه الطبع ويمكن ادخاره لوقت الحاجةوالمالية إنما ثبت بتمول الناس كافة أو بتقوم البعض الخ."(کتاب البیع،ج:5،ص:277،ط:دار الکتاب الاسلامی)دارالعلوم دیوبند کی ویب سائٹ پر درج ذیل فتویٰ موجود ہے:"کریپٹو کرنسی (بٹ کوئن وغیرہ) ایک فرضی کرنسی ہے اور اس کا عنوان ہاتھی کے دانت کی طرح محض دکھانے کی چیز ہے اور فقہائے کرام کی تصریحات کی روشنی میں یہ کرنسی از روئے شرع مال نہیں ہے اور نہ ہی ثمن عرفی۔ نیز اس کاروبار میں حقیقت میں کوئی مبیع وغیرہ نہیں ہوتی اور نہ ہی اس میں بیع کے جواز کی شرعی شرطیں پائی جاتی ہیں؛ بلکہ در حقیقت یہ فاریکس ٹریڈنگ کی طرح سود اور جوے کی شکل ہے ؛ اس لیے کرپٹو کرنسی (بٹ کوئن یا کسی بھی ڈیجیٹل کرنسی) کی خرید وفروخت کی شکل میں نیٹ پر چلنے والا کاروبار شرعاًحلال وجائز نہیں ہے، مسلمانوں کو اس میں حصہ داری نہیں کرنی چاہیے۔" (فتوی نمبر 692-617: 1439)فقط واللہ اعلم
                                                  
عنوان: مجبوری میں قرض لینے کا حکم
سوال: مجبوری میں لون لینا کیسا ہے؟ قرض بھی دیناہے، گھر بھی بنانا ہے،بھائیوں کی شادیاں کروانی ہیں،قرض والوں نے کافی پریشان کیا ہوا ہے؟
جواب: بینک  مختلف کاموں کے لیے جو قرضہ دیتے ہیں وہ سودی قرضہ ہوتا ہے،   جس طرح سودی قرضہ دینا حرام ہے ،اسی طرح سودی قرضہ لینا بھی حرام ہے، لہذااگر کسی شخص کے پاس اتنی رقم نہ ہو جس سے وہ ذاتی مکان خرید سکے اور قسطوں پر خریدنے کی بھی کوئی جائز صورت نہ بن سکے تو بھی ایسے شخص کے لیے سودی قرضہ لینے کی اجازت نہیں ہے، اگر  کسی سے غیر سودی قرض مل جائے تو آدمی لے لے، بصورتِ دیگر مکان بنانےکےلیے،بھائیوں کی شادی کےلیے رقم جمع کرنا شروع کر دے اور  جب تک رقم جمع نہ ہو جائے اُس وقت تک اپنی حیثیت کے مطابق حالیہ مکان میں رہیں، اورشادی بیاہ کے مروجہ رسومات سے اجتناب کرتےہوئےنبی کریم صلی اللہ علیہ وسلم کےارشادمبارک پرعمل کرے،حضرت عائشہ رضی اللہ عنہاسے روایت ہے :حضوراقدس صلی اللہ علیہ وسلم نے فرمایا:سب سے زیادہ برکت والانکاح وہ ہے ،جس میں محنت ،مشقت اورخرچ کم ہو۔لہذاشرعی حدود میں رہ کر کفایت شعاری سے کام لے، پھر جب پیسے جمع ہو جائیں تو اُن پیسوں سے مکان بنالے۔نیزاس دوران جو تکالیف آئیں ان پر صبر کرنا چاہیے؛ کیوں کہ مؤمن کی نظر اللہ تعالیٰ کی رضا اور آخرت پر ہوتی ہے، اللہ تعالیٰ جس حال میں راضی ہوں اور جس عمل کے نتیجے میں آخرت کی لازوال نعمتوں کا وعدہ ہو اسے مدِ نظر رکھتے ہوئے ان شاء اللہ دنیا کے مصائب ہیچ معلوم ہوں گے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:"﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾[البقرة : ۲۷۸ إلى ۲۸٠ ].""ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔" (بیان القرآن )سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے:"حدثنا أبو بكر قال: حدثنا ابن فضيل، عن ليث، عن الحكم، عن علي، قال: «‌لدرهم ‌ربا أشد عند الله تعالى من ست وثلاثين زنية ."(‌‌أكل الربا وما جاء فيه ج : 4 ص : 448 ط : دارالتاج ،لبنان)نیز سود کا انجام تباہی اور بربادی ہی ہے،سودی معاملے کی سنگینی کا اندازا   اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔   خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے، نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں،عموماً جو لوگ سود پر قرض لے کر اپنے کام  کرتے ہیں، ساری زندگی سود سے پیچھا چھڑانے میں گزرجاتی ہے، بلکہ بکثرت ایسے واقعات پیش آتے ہیں کہ اپنے اصل سرمایہ سے بھی ہاتھ دھونا پڑجاتاہے۔فقط واللہ اعلم
                                                  
عنوان: گرافک ڈیزائننگ کا کام کرنا کیسا ہے؟
سوال: کیا گرافک ڈیزائنر کا کام کرنا جائزہے ؟
جواب: صورتِ  مسئولہ میں  گرافک ڈیزائننگ کے کام  میں اگر جان دار کی تصویر  نہ بنائی جائے، اور ویڈیو وغیرہ کے ذریعے سکھانے میں بیک گراؤنڈ میوزک اور جاندار کی تصویر کا استعمال نہ کیا جائے تو گرافک ڈیزائننگ کا پیشہ اختیار کرنا، سیکھنا اور سکھانا اور اس پر ان لوگوں سے  طے شدہ اجرت لینا جائز ہے۔ اس لیے اگر آپ گرافک ڈیزائنرہیں اور یہ ہنر دوسروں کو سکھاتے ہیں تو اس میں ان دو چیزوں کا خیال رکھیں تو آپ کے لیے یہ ہنر سکھانا اور طے شدہ اجرت لینا  جائز ہوگا۔ اور اگر  گرافک ڈیزائننگ کے کام  میں اگر جان دار کی تصویر  بنانی پڑے اور  ویڈیو وغیرہ کے ذریعے سکھانے  کی صورت میں بیک گراؤنڈ میوزک یا جاندار کی تصویر کا استعمال  کیا جائے تو گرافک ڈیزائننگ کا پیشہ اختیار کرنا جائز نہ ہو گا اور نہ ہی اس کی آمدنی حلال ہو گی۔ حدیث شریف میں ہے:"عن عبد الله بن مسعود قال: سمعت رسول الله صلى الله عليه وسلم يقول: «أشد الناس عذاباً عند الله المصورون»."(مشكاة المصابيح،باب التصاویر، ج: 2، ص: 385، باب التصاویر، ط: قدیمی)ترجمہ:" حضرت عبداللہ بن مسعودؓ کہتے ہیں کہ میں نے رسول کریم صلی اللہ علیہ وسلم  کویہ فرماتے ہوئے سنا کہ ”اللہ تعالیٰ کے ہاں سخت ترین عذاب کا مستوجب، مصور (تصویر بنانے والا)ہے۔(مظاہر حق جدید، ج: 4، ص:   230  ، ط:  دارالاشاعت)ایک اور حدیثِ مبارکہ  میں ہے:"عن ابن عباس قال: سمعت رسول الله صلى الله عليه وسلم يقول: «كل مصور  في النار يجعل له بكل صورة صورها نفسا فيعذبه في جهنم."(مشكاة المصابيح، باب التصاویر، ج: 2، ص: 385، ط: قدیمي)ترجمہ:" حضرت ابن عباسؓ کہتے ہیں کہ  میں نے رسول کریم صلی اللہ علیہ وسلم کو یہ فرماتے  ہوئے سنا کہ” ہر مصور دوزخ میں ڈالا جائے گا، اور اس کی بنائی  ہوئی ہر تصویر کے بدلے ایک شخص پیدا کیا جائے گا جو تصویر بنانے والے کو دوزخ میں عذاب دیتا رہے گا“۔"(مظاہر حق جدید،  4/230، ط: دارالاشاعت)ایک اور حدیثِ مبارکہ میں ہے:"وعن عائشة عن النبي صلى الله عليه وسلم قال: «أشد الناس عذاباً يوم القيامة الذين يضاهون بخلق الله»."(مشكاة المصابيح، باب التصاویر، ج: 2، ص: 385، ط: قدیمي)ترجمہ: "حضرت عائشہ ؓ  ، رسول کریم صلی اللہ علیہ وسلم سے روایت کرتی ہیں کہ  آپ  صلی اللہ علیہ وسلم نے فرمایا: قیامت کے دن سب لوگوں سے زیادہ سخت عذاب  ان لوگوں کو ہوگا جو تخلیق میں اللہ تعالیٰ کی مشابہت اختیار کرتے ہیں۔"(مظاہر حق جدید ،229/4، ط: دارالاشاعت)البنایہ شرح الہدایه لبدر الدین العینی  میں ہے:"م: (لأنه استئجار على المعصية والمعصية لا تستحق بالعقد) ش: إذ لا يستحق على أخذ شيء يكون به عاصيا شرعا. وقال شيخ الإسلام الأسبيجابي في شرح " الكافي ": ولاتجوز الإجارة على شيء من الغناء والنوح والمزامير والطبل أو شيء من اللهو ولا على الحداء وقراءة الشعر ولا غيره ولا أجر في ذلك، وهذا كله قول أبي حنيفة وأبي يوسف ومحمد، لأنه معصية ولهو ولعب."(كتاب الاجارات، باب الاجارة الفاسدة، ١٠ / ٢٨٣، ط: دار الكتب العلمية )تبیین الحقائق شرح کنز الدقائق میں ہے:"قال - رحمه الله - (ولا يجوز على الغناء والنوح والملاهي) لأن المعصية لا يتصور استحقاقها بالعقد فلا يجب عليه الأجر من غير أن يستحق هو على الأجير شيئا إذ المبادلة لا تكون إلا باستحقاق كل واحد منهما على الآخر، ولو استحق عليه للمعصية لكان ذلك مضافا إلى الشارع من حيث إنه شرع عقدا موجبا للمعصية تعالى الله عن ذلك علوا كبيرا ولأن الأجير والمستأجر مشتركان في منفعة ذلك في الدنيا فتكون الإجارة واقعة على عمل هو فيه شريك ذكره في النهاية معزيا إلى الذخيرة، وإن أعطاه الأجر وقبضه لا يحل له ويجب عليه رده على صاحبه."(كتاب الاجارة، باب الاجارة الفاسدة، ٥ /١٢٥، ط: المطبعة الكبرى الأميرية - بولاق، القاهرة)فقط واللہ اعلم
                                                  
عنوان: یو نائیٹڈ بینک لمیٹڈ اور اس جیسے دیگر بینکوں میں انویسٹمنٹ کا حکم
سوال: میرا سوال یہ ہے کہ یو نائیٹڈ بینک لمیٹڈ اور اس جیسے دیگر بینک صارفین کو سرمایہ کاری کی پیشکش کرتے ہیں۔ صارف جب رقم انوسٹ کرتا ہے تو بینک اس رقم سے ٹریڈنگ کر کے اس ٹریڈنگ کے نتیجے میں حا صل ہونے والا منافع طے شدہ فیصد کے حساب سے صارف کو دیتا ہے۔ جیسا کہ اگر صارف نے ایک لا کھ روپیہ انویسٹ کیا تو مطلوبہ بینک صارف کو 7 فیصد منافع دے گا جبکہ صارف  کی اصل رقم محفوظ رہے گی ۔صارفین کو کتنے فیصد منافع ملنا چا ہئے؟ یہ اسٹیٹ بینک طے کرتا ہے، اور جب تک اسٹیٹ بینک کی شرح منافع میں تبدیلی نہیں ہوتی، صارف کو اتنا ہی منافع ملےگا،جیسا کہ ایک سال تک 7 فیصد ملتا رہا ،جبکہ دوسرے سال پالیسی بدل گئی، اب 10 فیصد یا کم مل رہا ہے۔ کیا ایسا منافع حلال ہے چاہے اسلامک بینک سے کیو ں نہ ہو؟
جواب: واضح رہے کہ بینک میں سودی کاروبار ہوتا ہے اور بینک میں انویسٹ کرنا سودی کاروبار میں معاون بننا ہے اور اس سے نفع لینا سود سے نفع لینا ہے اور  آپ صلی اللّٰہ علیہ وسلم نے سودلینے ، دینے، لکھنے، گواہ بننے والوں ، جملہ معاونین پر لعنت فرمائی ہے اور فرمایا کہ گناہ میں سب برابر ہیں، اور قرآن میں سود کی معاملات کرنے والے کو اللّٰہ اور اس کی رسول سے جنگ کا اعلان بتایا ہے ،لہذا کسی بھی بینک کے ساتھ کسی بھی قسم کا تمویلی معاملہ کرنا، کاروباری معاملے کرنا شرعاً نا جائز ہے۔اللہ تعالی کا ارشاد ہے:"يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِن كُنتُم مُّؤْمِنِينَ﴿  ٢٧٨﴾ فَإِن لَّمْ تَفْعَلُوا فَأْذَنُوا بِحَرْبٍ مِّنَ اللَّهِ وَرَسُولِهِ ۖ وَإِن تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ﴿البقرة:٢٧٩﴾ترجمہ: اے ایمان والوں، اللہ سے ڈرو اور جو کچھ سود کا بقایا ہے اس کو چھوڑ دو اگر تم ایمان والے ہو۔ پھر اگر تم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے اور اگر تم توبہ کر لو گے تو تم کو تمہارے اصل مل جاویں گے نہ تم کسی پر ظلم کرنے پاؤ گے اور نہ تم پر کویہ ظلم کرنے پائے گا۔(بیان القرآن)صحیح مسلم میں ہے:"عن جابر قال: لعن رسول الله صلى الله عليه وسلم اٰكل الربوا و موكله و كاتبه و شاهديه و قال هم سواء."ترجمہ:حضرت جابر رضی اللّٰہ عنہ سے روایت ہے کہ رسول اللہ صلی اللہ علیہ وسلم نے سود کھانے والے ، کھلانے والے ، اس کے لکھنے والے اور اس کے گواہوں پر لعنت فرمائی اور فرمایا یہ سب گناہ میں برابر ہیں _(صحيح مسلم -كتاب المساقات و المزارعة -باب الربا، 2/34، رحمانیہ)فقط واللہ اعلم
                                                  
عنوان: اسلامی بینک میں نوکری کرنا
سوال: اسلامی بینک میں نوکری کرنا جائز ہے یا نہیں ؟کچھ علماء کہتے ہیں کہ اگر آپ کے لین دین یا کوئی بھی کام   سود کےعلاوہ ہو تب آپ جاب کرسکتےہو،اس سوال پر میری راہ نمائی فرمائیں۔
جواب: واضح رہے کہ مروجہ اسلامی بینکوں کے معاملات بھی دیگر روایتی بینکوں کی طرح ناجائز   ہیں؛ اس لیے کسی بھی بینک میں چاہے وہ سودی ہو یا غیر سودی(مروجہ اسلامی) نوکری کرنا  جائز نہیں ہے۔صحیح مسلم میں ہے:"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء".( كتاب المساقاة، باب لعن آكل الربا ومؤكله، ٣ / ١٢١٩، رقم الحديث: ١٥٩٨، ط: دار إحياء التراث)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔آپ کے مسائل اور ان کا حل میں ہے:"بینک میں سودی کاروبار کی وجہ سے ملازمت حرام ہےسوال… آیا پاکستان میں بینک کی نوکری حلال ہے یا حرام؟ (دو ٹوک الفاظ میں) کیونکہ کچھ حضرات جو صوم و صلوٰة کے پابند بھی ہیں اور پندرہ بیس سال سے بینک کی نوکری کرتے چلے آرہے ہیں اور اپنی اولاد کو بھی اس میں لگادیا ہے، اور کہتے ہیں کہ: ہم مانتے ہیں کہ سودی کاروبار مکمل طور پر حرام ہے مگر بینک کی نوکری (گو بینک میں سودی نظام ہے) ایک مزدوری ہے جس کی ہم اُجرت لیتے ہیں۔ اصل سودخور تو اعلیٰ حکام ہیں جن کے ہاتھ میں سارا نظام ہے، ہم تو صرف نوکر ہیں اور ہم تو سود نہیں لیتے“ وغیرہ وغیرہ۔جواب… بینک کا نظام جب تک سود پر چلتا ہے اس کی نوکری حرام ہے، ان حضرات کا یہ استدلال کہ: ”ہم تو نوکر ہیں، خود تو سود نہیں لیتے“ جواز کی دلیل نہیں، کیونکہ حدیث میں ہے:”رسول اللہ صلی اللہ علیہ وسلم نے سود کھانے والے پر، کھلانے والے پر، اور اس کے لکھنے والے پر اور اس کی گواہی دینے والے پر لعنت فرمائی، اور فرمایا کہ یہ سب برابر ہیں۔“پس جبکہ آنحضرت صلی اللہ علیہ وسلم نے ان سب کو ملعون اور گناہ میں برابر قرار دیا ہے تو کسی شخص کا یہ کہنا کس طرح صحیح ہوسکتا ہے کہ: ”میں خود تو سود نہیں لیتا، میں تو سودی ادارے میں نوکری کرتا ہوں۔“علاوہ ازیں بینک ملازمین کو جو تنخواہیں دی جاتی ہیں، وہ سود میں سے دی جاتی ہیں، تو مالِ حرام سے تنخواہ لینا کیسے حلال ہوگا․․․؟ اگر کسی نے بدکاری کا اَڈّہ قائم کیا ہو اور اس نے چند ملازمین بھی اپنے اس ادارے میں کام کرنے کے لئے رکھے ہوئے ہوں، جن کو اس گندی آمدنی میں سے تنخواہ دیتا ہو، کیا ان ملازمین کی یہ نوکری حلال اور ان کی تنخواہ پاک ہوگی․․․؟جو لوگ بینک میں ملازم ہیں، ان کو چاہئے کہ جب تک بینک میں سودی نظام نافذ ہے، اپنے پیشہ کو گناہ اور اپنی تنخواہ کو ناپاک سمجھ کر اللہ تعالیٰ سے اِستغفار کرتے رہیں اور کسی جائز ذریعہٴ معاش کی تلاش میں رہیں۔ جب جائز ذریعہٴ معاش مل جائے تو فوراً بینک کی نوکری چھوڑ کر اس کو اختیار کرلیں"۔(  بینک کی ملازمت، بعنوان: بینک میں سودی کاروبار کی وجہ سے ملازمت حرام ہے، ٧ /  ٣٥٧، ط: مکتبہ لدھیانوی)فقط واللہ اعلم
                                                  
عنوان: بہنوں کا میراث کی تقسیم سے پہلے اپنا حصہ بھائیوں کے نام کردینے سے دستبرداری کا حکم
سوال: میرے والد صاحب کی وراثت میں ایک مکان ہے،  میری چار بہنیں ہے اور ہم دو بھائی ہیں اور ایک والدہ صاحبہ ہے میری جو چاروں بہنیں ہیں ان کی شادیاں ہو چکی ہیں اور ہم دو بھائی سب سے چھوٹے ہیں ہم میں سے کسی کی بھی شادی نہیں ہوئی،  مجھے آپ یہ بتا دیں کہ اگر بہنیں اپنی خوشی سے اور والدہ کی رضامندی سے ہمیں تحریری طور پر ایک اسٹامپ پیپر پر لکھ لکھ دیں کہ یہ والد صاحب کا گھر ان کے نہ ہونے کی صورت میں اپنی والدہ اور بھائیوں کو دیتی ہے اس بارے میں شریعت اور اسلام کیا کہتا ہے یہ جائز ہے؟  کیا ایسا کرنے سے بہنوں کا ہمارے حق میں جائیداد ہبہ کرنا مکمل ہو جائے گا کچھ علمائے کرام یہ کہتے ہیں کہ بہنوں کا حصہ ان کے ہاتھ میں دے اس کے بعد وہ جب واپس کردے ہیں اپنی مرضی سے تو ہی ہبہ  مکمل ہوتا ہوتا ہے کیا تحریری طور پر اسٹامپ پیپر پر لکھ کر دینے سے بھی ہبہ  مکمل ہو جاتا ہے؟
جواب: واضح رہے کہ حق وراثت جبری حق ہے جو ساقط کرنے سے ساقط نہیں ہوتا، لہذا وراثت کی تقسیم سے پہلے ہی کسی وارث کا اپنے شرعی حصہ سے بلا عوض دست بردار ہوجانا ، معاف کردینا شرعاً معتبر نہیں ہے، البتہ ترکہ تقسیم ہوجائےتو پھر ہر ایک وارث اپنے حصے پر قبضہ کرنے  کے بعد اپنا حصہ کسی  کو دینا چاہے  یا کسی کے حق میں دست بردار ہوجائے تو یہ شرعاً جائز اور  معتبر ہے۔صورتِ مسئولہ میں اگر مذکورہ بہنیں اپنا حصہ نے ترکہ کی تقسیم سے پہلے اپنے حصے سے دستبردار ہوکر  معاف کردیناچاہتی ہیں، تو تقسیمِ میراث سے پہلے ان کا دست بردار ہونا یا معاف کرنا شرعاً معتبر نہ ہوگا،اور محض سرکاری کاغذات میں ان کے نام کرنے سے قانونی تقاضہ تو پورا ہوجائےگا لیکن قبضہ ثابت کرنے کے لئے شرعاً یہ کافی نہیں ہے، جس کی وجہ سے بھائی پابند ہوں گے کہ اوّلاً وہ  بہنوں کو ان کا شرعی حصہ مکمل ادا کریں، البتہ اگر تقسیم کے بعد حصہ وصول کرنے کے بعد اپنے حصہ سےدست بردار ہوئی ہوں تو اس صورت میں ان کا دست بردار ہونا معتبر ہوگا،پھر اس کے بعد قانونی تقاضہ پورا کرنے کے لئےکاغذات میں بھی بھائیوں کے نام کرسکتی ہیں،نیز بہنیں اپنا حصہ بھائیوں کو الگ الگ فروخت کر دیں اور  رقم کچھ لے لیں اور باقی قیمت معاف کر دیں ، تو بھی مکان بھائیوں کا ہو جائے گا۔موسوعۃ الفقہ الاسلامی میں ہے:"أما ملك الوارث لما فضل من التركة بعد حاجة المورث من التجهيز والدفن وسداد الديون وتنفيذ الوصايا - فأنه يثبت للوارث جبرا عليه وتدخل أموال الميت والحقوق القابلة للانتقال فى ملك الوارث من غير توقف على قبوله ولا يرتد برده. وهذا الملك لا يسقط‍ بالاسقاط‍ مطلقا بالنسبة للاعيان. ويسقط‍ بالاسقاط‍ بالأبراء بالنسبة للديون التى للمورث على الغير.جاء فى الأشباه والنظائر لابن نجيم : لو قال الوارث تركت حقى لم يبطل حقه اذ الملك لا يبطل بالترك.وجاء فى تنقيح الفتاوى الحامدية لابن عابدين : اذا أشهد أحد الورثة بأنه ترك حقه من الأرث وأسقطه فهذا الحق لا يسقط‍ بالاسقاط‍ وله المطالبة بحقه من الأرث اذ هو جبرى لا يسقط‍ بالاسقاط‍.وفى الفتاوى الخيرية: حق الارث لا يقبل الاسقاط‍ .وفی تكملة رد المحتار :یبطل اقرار انسان بعدد من السهام لوارث أزيد من الفريضة الشرعية لكونه محالا شرعا.أى مخالف للمشروع ومغير له فيكون باطلا .. ومثل ذلك فى الفتاوى الخيرية  من كتاب الاقرار."(اسقاط، مایعتبر اسقاطہ تغییرا للمشروع، ج:8، ص:،322، اصدار:وزارۃ الاوقاف والشئوون الاسلامیۃ) قره عين الأخيار لتكملة رد المحتار علي الدر المختار  میں ہے:"الارث جبري لَا يسْقط بالاسقاط".(کتاب الدعویٰ، باب التحالف، ج:8، ص:116، ط:ایج ایم سعید)بدائع الصنائع في ترتيب الشرائع میں ہے:"معنى القبض هو التمكين، والتخلي، وارتفاع الموانع عرفا وعادة حقيقة".(کتاب البیوع، باب بیان رکن البیع، فصل فی الشرط اللذی یرجع الی المعقود علیہ، ج:5، ص:148، ط:دارالکتب العلمیۃ)فقط واللہ اعلم
                                                  
عنوان: ہنڈی کے کاروبار کا حکم
سوال: ہنڈی کا کاروبار جائز ہے یا نہیں؟
جواب: حوالہ / ہنڈی کا کاروبار  ملکی و بین الاقوامی قوانین کے مطابق ممنوع ہے؛  پکڑے جانے کی صورت میں  جان و مال کے  نقصان کا خطرہ ہوتا ہے، مباح امور میں اسلام چوں کہ ملکی قوانین   کی پاسداری کا حکم دیتا ہے،  لہذا رقم کی ترسیل کے لیے  قانونی  راستہ  اختیار کرنا چاہیے،  تاہم اگر کوئی حوالہ کے ذریعہ سے رقم بھیجتا ہے  تو   اس کے  لیے   ضروری ہوگا کہ  جتنی رقم دی جائے اتنی ہی رقم آگے پہنچائی جائے، اصل رقم  میں کمی کرکے حوالہ کی فیس کاٹنا جائز نہیں ہوگا، کیوں کہ مروجہ حوالہ / ہنڈی  کی شرعی حیثیت  قرض کی ہے، اور قرض کی جتنی رقم واجب الادا  ہوتی ہے، اتنی ہی لوٹانا شرعًا ضروری ہوتا ہے، البتہ بطورِ فیس/ اجرت الگ سے طے شدہ اضافی رقم کی صورت میں وصول  کی جاسکتی ہے۔تنقیح الفتاوی الحامدیة "  میں ہے:"(سئل) فيما إذا استدان زيد من عمرو مبلغا معلوما من المصاري المعلومة العيار على سبيل القرض ثم رخصت المصاري ولم ينقطع مثلها وقد تصرف زيد بمصاري القرض ويريد رد مثلها فهل له ذلك؟(الجواب) : ‌الديون ‌تقضى بأمثالها."(باب الصرف، ج:1،ص:281،ط:دار المعرفة)فتاویٰ شامی میں ہے:"و في الأشباه : کل قرض جر نفعاً حرام".( کتاب البیوع، فصل فی القرض،  ج:5، ص:166، ط: سعید ) وفیہ ایضا:"وفي شرح الْجواهر: تجب إطاعته فيما أباحه الشرْع، وهوما يعود نفْعه على الْعامّة، وقدنصّوا في الْجهاد على امْتثال أمْره في غيْر معْصيةٍ."( كتاب الأشربة، ج:6، ص:460، ط:سعيد)درر الحکام فی شرح مجلۃ الاحکام میں ہے:"(المادة 404) ‌الأجرة ‌الكراء أي بدل المنفعة والإيجار المكاراة والاستئجار الاكتراء وبعبارة أخرى الأجرة هي العوض الذي يعطى مقابل منفعة الأعيان، أو منفعة الآدمي، مثلا: إذا استؤجر بيت، أو خادم بمائة قرش فالمبلغ هو الأجرة وقد عرف في هذه المادة الأجرة أولا والإيجار ثانيا والاستئجار ثالثا فالأول اسم والثاني مصدر قائم بالمؤجر والثالث مصدر قائم بالمستأجر."(الکتاب الثانی الإجارۃ، ج:1، ص:441، دار الجيل)فقط واللہ اعلم
                                                  
عنوان: قسطوں پر بیع کی شرائط
سوال: کوئی چیز قسط پر لینا اسلام کی رو سے جائز ہے یا نہیں؟ جیسے لوگ قسط پر چیزیں لیتے ہیں ؟ زمین بھی قسط پر لے سکتے ہیں یا نہیں، اسلام کی رو سے جائز ہے یا نہیں؟
جواب: واضح رہے کہ ہر شخص  کے  لیے اپنی مملوکہ  چیز چاہے منقولی یا غیر منقولی ہو    اصل قیمت میں کمی زیادتی کے ساتھ نقد  اور ادھار دونوں طرح  فروخت کرنے کا اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے ، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے،تاہم سونا ،چاندی کی خریدوفروخت میں ادھار جائز نہیں،باقی اس کے علاوہ کی چیزوں کی خریدوفروخت اگر قسطوں پر ہو تو درج ذیل  شرائط کا لحاظ  اور رعایت کرنا ضروری ہے :1۔قسط کی رقم متعین ہو2۔ مدت متعین ہو۔3۔معاملہ متعین ہو کہ نقد کا معاملہ کیا جارہا ہے یا ادھار۔4۔  اور عقد کے وقت مجموعی قیمت مقرر ہو۔5۔اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے ، اگر بوقتِ عقد یہ شرط ہوگی تو پورا معاملہ ہی فاسد ہوجائے گا،ان شرائط کی رعایت کے ساتھ قسطوں پر خریدوفروخت کرنا جائز ہے۔مجلۃ الاحکام العدلیہ میں ہے :"‌البيع ‌مع ‌تأجيل ‌الثمن وتقسيطه صحيح  يلزم أن تكون المدة معلومة في البيع بالتأجيل والتقسيط".(الفصل الثانی فی بیان المسائل المتعلقۃ فی البیع  بالتاجیل والنسیئۃ،ج:1ص:228،ط:دار الجیل)فتاوی شامی میں ہے :"وفي شرح الآثار: ‌التعزير ‌بالمال كان في ابتداء الإسلام ثم نسخ. اهـ والحاصل أن المذهب عدم التعزير بأخذ المال".(کتاب الحدود ،باب التعزیر،ج:4،ص:62،سعید)فتاوی ہندیہ میں ہے:"(وأما شرائطه) فمنها قبض البدلين قبل الافتراق."(كتاب الصرف، الباب الأول في تعريف الصرف وركنه وحكمه وشرائطه،ج:3،ص:217،ط. رشيديۃ)درر الحكام شرح مجلة الاحكام میں ہے:"(المادة 121) (الصرف بيع النقد بالنقد) يعني أن ‌بيع ‌الصرف هو بيع الذهب المسكوك أو غير المسكوك بذهب أو فضة والفضة بذهب أو مثلها فضة.فلو أعطى شخص آخر جنيها مصريا أو ليرة عثمانية وأخذ منه مقابلها نقودا فضية أو نقودا ذهبية من (أجزاء الليرة) فذلك البيع هو ‌بيع ‌الصرف."(البيوع،المادة120،ج:1،ص:113،ط:دار الجيل)فقط واللہ اعلم
                                                  
عنوان: ڈی ایس پی فنڈ کا حکم
سوال: میں PAF میں service کر رہا ہوں،اور اس میں DSP فنڈ کےبارے میں پوچھنا ہے، DSP فنڈ میں ادارہ ہر مہینے کچھ پیسے کاٹتا ہے، جو کے لازمی کٹوتی ہوتی ہے، لیکن کچھ پیسے اپنی مرضی سے بھی کٹواتا ہوں، پھر یہ رقم ہمیں ریٹائرمنٹ پرملتی ہے، اور اس میں ہر سال کچھ منافع بھی لگتاہے،اور منافع کی  شرح مقرر نہیں ہے ، اور ادارہ ان سے کون سا کاروبار کرتا ہے اس کے  بارے میں  مجھے کوئی علم نہیں  ہے اور  نہ ہی ادارہ بتاتا ہے ، وہ رقم جو میں نے کٹوائی ہے، اور وہ منافع جو مجھے ملتے ہیں کیا اس کااستعمال جائز ہے؟
جواب: واضح رہے کہ جی پی فنڈ، پراویڈنٹ فنڈ یا ڈی ایس  پی فنڈ، تینوں کا ایک ہی مفہوم ہے،  اس کی چند صورتیں ہیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے،اور یہی صورت سائل کی ذکر کردہ ہے،لہذا اس کے لیے اضافی رقم لینے کی اجازت ہے،احتیاط کرے تو تقوی کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے   اور اس میں ادارے نے اپنی طرف سے جو رقم ابتداءً ملائی ہے وہ رقم لینا جائز ہے، اس  مجموعی رقم پر  ملنے والا اضافہ  لینا جائز نہیں ہوتا۔جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)فقط واللہ اعلم
                                                  
عنوان: کریڈٹ کارڈ کواستعمال کرنے کا حکم
سوال: کسی بھی قسم کاکریڈٹ کارڈاستعمال کرناجائز ہے؟جب کہ وہ اس کارڈ کی فیس بھی نہ لیتےہوں،وہ بالکل فری ہوتاہےکسی قسم کاچارچ اس پر نہیں لگتا۔
جواب: کسی معاملے کے حلال وحرام ہونے کا مدار درحقیقت میں  وہ معاہدہ ہوتا ہے جو فریقین کے درمیان طے پاتا ہے، کریڈٹ (قرض )کارڈ لینے والا کریڈٹ کارڈ جاری کرنے والے اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا، جس طرح سود کا لینا حرام ہے اسی طرح اس کا معاہدہ کرنا بھی شرعا ناجائز اور حرام ہے، اس بنیاد پر بالفرض اگر کریڈٹ کارڈ لینے والا لی گئی رقم مقررہ مدت میں واپس بھی کردے تو معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے،اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔االبتہ کریڈٹ کارڈ کے علاوہ دیگر کارڈ مثلا ڈیبٹ کارڈ/ اےٹی ایم کارڈ بنوانا درست ہے۔فتاوی شامی میں ہے:"وفی الأشباہ: کل قرض جر نفعاً حرام."(کتاب البیوع،فصل فی القرض،166/5،ط: سعید)بدائع الصنائع میں ہے:"وأما الذی یرجع إلی نفس القرض فهو أن لا یکون فیه جر منفعة، فإن کان لم یجز ، نحو ما إذا أقرضه دراهم غلّة علی أن یرد علیه صحاحا، أو أقرضه وشرط شرطاً له فیه منفعة لما روی عن رسول اللّٰہ صلى الله عليه وسلم أنه نهی عن قرض جرّ نفعاً."(کتاب القرض، فصل فی شرائط رکن القرض،395/7،ط:دار الکتب العلمیۃ)فقط واللہ اعلم
                                                  
عنوان: شرعی حکم معلوم ہونے کے بعد ٹی وی کے ساتھ کیا کیا جائے؟
سوال: میرے گھر ایک ٹی وی ہے جس کو میں استعمال نہیں کرتا، کیونکہ وہ غیر شرعی ہے، اب میں چاہتا ہوں کہ اس کو بیچ دوں یا ایک دوست کو وہ ٹی وی دے کر اس کے بدلے اس سے کوئی اور چیز لے لوں کیا ایسا کرنا جائز ہے؟
جواب: ٹی وی  کا استعمال جاندار کی تصاویر پر مشتمل پروگراموں کے دیکھنے میں ہوتا ہے اور یہ پروگرام فحش نہ بھی ہوں تب بھی بوجہ تصویر ہونے کے از روئے شرع ان کا دیکھنا اور دکھانا حرام ہے، جب کہ ٹی وی پر آنے والے اکثر پروگرام فحاشی، عریانیت اور بے حیائی پر مشتمل ہوتے ہیں۔لہذا صورتِ مسئولہ میں سائل ٹی وی اگر کسی دوسرے شخص کو بیچے گا تو وہ دوسرا شخص اس گناہ میں مبتلا ہوگا اور سائل اس کے گناہ کا ذریعہ بننے کی وجہ سے معاون ہوگا، اور گناہ کے کاموں میں معاون بننا جائز نہیں ہے،چنانچہ سائل کو  چاہیے کہ بجائے ٹی وی بیچنے کے  اس معصیت کے آلہ کو توڑ کر ضائع کردے، یا  ٹی وی کوکھول کر تمام پرزے الگ الگ کردے، پھر جو پرزے کسی مباح کام میں استعمال ہو سکتے ہوں تو ان پرزوں کو نکال کر الگ سے ان کو بیچنا جائز ہوگا، اگر ٹی وی بصورتِ اسکرین ہو تو ایسے آدمی پر اس کو فروخت کرنا جائز ہوگا جس کے بارے میں یہ بات معلوم ہو کہ وہ اسے کسی جائز کام میں استعمال کرے گا، مثلاً:  مونیٹر وغیرہ کے طور پر استعمال کرے،نیز ٹی وی جتنےزمانے دیکھا اورچلایا اس پر توبہ واستغفار بھی کرنا ضروری ہے۔  قرآن مجید میں ارشاد ربانی ہے:"{وَتَعَاوَنُوا عَلَى الْبِرِّ وَالتَّقْوَىٰ ۖ وَلَا تَعَاوَنُوا عَلَى الْإِثْمِ وَالْعُدْوَانِ ۚ وَاتَّقُوا اللَّهَ ۖ إِنَّ اللَّهَ شَدِيدُ الْعِقَابِ} [ المائدة:2]ترجمہ :اورنیکی اور تقوی میں ایک دوسرے کی اعانت کرتے رہواور گناہ و زیادتی میں ایک دوسرے کی اعانت مت کرو اور اللہ تعالیٰ سے ڈرا کرو بلاشبہ اللہ تعالیٰ سخت سزا دینے والے ہیں(بیان القرآن)تبيين الحقائق میں ہے:"(‌وكره ‌بيع ‌السلاح من أهل الفتنة) لأنه إعانة على المعصية قال الله تعالى {وتعاونوا على البر والتقوى ولا تعاونوا على الإثم والعدوان} [المائدة: 2]۔۔۔وإنما يكره بيع نفس السلاح دون ما لا يقاتل به إلا بصنعة كالحديد لأن المعصيةتقع بعين السلاح بخلاف الحديد ألا ترى أن العصير والخشب الذي يتخذ منه المعازف لا يكره بيعه لأنه لا معصية في عينها."(كتاب السير،باب البغاة،ج:3،ص:296،ط:دار الكتاب الاسلامي)فتاوی شامی میں ہے:"(و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لاتقوم بعينه بل بعد تغيره، وقيل: يكره؛ لإعانته على المعصية، ونقل المصنف عن السراج والمشكلات أن قوله: ممن أي من كافر، أما بيعه من المسلم فيكره، ومثله في الجوهرة والباقاني وغيرهما، زاد القهستاني معزياً للخانية: أنه يكره بالاتفاق.(قوله: ممن يعلم) فيه إشارة إلى أنه لو لم يعلم لم يكره بلا خلاف، قهستاني، (قوله: لاتقوم بعينه إلخ) يؤخذ منه أن المراد بما لاتقوم المعصية بعينه ما يحدث له بعد البيع وصف آخر يكون فيه قيام المعصية وأن ما تقوم المعصية بعينه ما توجد فيه على وصفه الموجود حالة البيع كالأمرد والسلاح ويأتي تمام الكلام عليه (قوله: أما بيعه من المسلم فيكره) لأنه إعانة على المعصية، قهستاني عن الجواهر.أقول: وهو خلاف إطلاق المتون وتعليل الشروح بما مر وقال ط: وفيه أنه لايظهر إلا على قول من قال: إن الكفار غير مخاطبين بفروع الشريعة، والأصح خطابهم، وعليه فيكون إعانة على المعصية، فلا فرق بين المسلم والكافر في بيع العصير منهما، فتدبر اهـ ولايرد هذا على الإطلاق والتعليل المار."(كتاب الحظر والإباحة،ج:6،ص:391،ط:سعيد)فقط واللہ اعلم
                                                  
عنوان: قادیانی کے ساتھ لین دین کرنے کا حکم
سوال: قادیانیوں کے ساتھ لین دین کرنا کیسا ہے؟
جواب: واضح رہے کہ دینِ اسلام کے بنیادی عقائد میں سے اہم ترین عقیدہ ’’عقیدہ ختمِ نبوت‘‘  ہے،  جس پر ساری دنیا کے مسلمان متفق ہیں، جب کہ قادیانی نہ صرف یہ کہ اس عقیدہ کے منکر ہیں، بلکہ ختمِ نبوت کے مقابلہ میں مرزاقادیانی کو پیغمبر تسلیم کرتے ہیں،ملکی آئین کی رو سےقادیانیوں کو شعائرِ  اسلامی کے استعمال اورقادیانیت کی تبلیغ سے روک دیا گیاہے، لیکن امتناعِ  قادیانیت آرڈیننس منظور ہوجانے کے باوجود منکرینِ ختم نبوت قادیانی ،  مرزائی  دنیا بھر میں  آج بھی مختلف چالوں سے مسلمانوں کے ایمان پرمسلمانوں ہی کے کمائے ہوئے پیسوں سے  حملہ آور ہیں۔وہ ایسے کہ قادیانی اپنی آمدن کا  مخصوص حصہ قادیانیت کی ترویج وتبلیغ پر صرف کرتے ہیں اورکرنے کے پابند بھی ہیں ،اس لیے  مسلمانوں کو وہ ذریعہ بند کرنا چاہیے جو ایسے قادیانی اقدامات کو تقویت پہنچا رہا ہے۔صورتِ  مسئولہ میں  قادیانی چوں کہ اپنے آپ کو مسلمان ظاہر کرکے مسلمانوں کو دھوکا  دینے کی کوشش کرتے ہیں جس سے بسا اوقات ان کے کفریہ عقائد مخفی رہ جاتے ہیں اور ساتھ رہنے والا ان کو حق پر سمجھنے لگتا ہے  جس سے اس کے عقائد کے خراب ہوجانے کا قوی اندیشہ رہتا ہے،اس لیے ان سے زندگی کے ہرمعاملات میں تعلق قائم کرنے سے احتراز ضروری ہے، (گو غیرمسلموں سے دنیاوی معاملات کرنے میں کوئی حرج نہیں) مگر ان کا معاملہ غیرمسلموں سے بھی سخت ہے؛ لہذا قادیانیوں سے کسی بھی طرح لین دین  نہیں کرنا چاہیے۔اکفارالملحدین میں ہے:"وثانیها إجماع الأمة علی تکفیر من خالف الدین المعلوم بالضرورة."(مجموعة رسائل الکاشمیری، ج:3، ص:81، ط:ادارة القرآن)الكشاف عن حقائق غوامض التنزيل (تفسیرِ زمخشری) میں ہے:"وَلا تَرْكَنُوا إِلَى الَّذِينَ ظَلَمُوا فَتَمَسَّكُمُ النَّارُ وَما لَكُمْ مِنْ دُونِ اللَّهِ مِنْ أَوْلِياءَ ثُمَّ لا تُنْصَرُونَ (113)قرء: ولا تركنوا، بفتح الكاف وضمها مع فتح التاء. وعن أبى عمرو: بكسر التاء وفتح الكاف، على لغة تميم في كسرهم حروف المضارعة إلا الياء في كل ما كان من باب علم يعلم. ونحوه قراءة من قرأ فَتَمَسَّكُمُ النَّارُ بكسر التاء. وقرأ ابن أبى عبلة: ولا تركنوا، على البناء للمفعول، من أركنه إذا أماله، والنهى متناول للانحطاط في هواهم، والانقطاع إليهم، ومصاحبتهم ومجالستهم وزيارتهم ومداهنتهم، والرضا بأعمالهم، والتشبه بهم، والتزيي بزيهم، ومدّ العين إلى زهرتهم. وذكرهم بما فيه تعظيم لهم."(سورة الهود، رقم الآية:113، ج:2، ص:433، ط:دارالكتاب العربى)فتاوی عالمگیری میں ہے:"المرتد اذا باع او اشتری یتوقف ذالك ان قتل علی ردته او مات او لحق بدار الحرب بطل تصرفه و ان اسلم نفذ بیعه."(الباب الثانى عشر فى أحكام البيع الموقوف، ج:3، ص:359، ط:مکتبه رشیدیه)فقط واللہ اعلم
                                                  
عنوان: میت کمیٹی کا حکم
سوال: ہمارے خاندان میں میت کمیٹی بنائی گئی ہے، جس میں خاندان کے تمام بالغ افراد شریک ہوتے ہیں اور ہر شخص پر ماہانہ  کی فیس مقرر ہے، جس کے ہاں میت ہوجاتی ہے اس کو ایک حد مقرر قیمت ادا کی جاتی ہے اور کمیٹی کے سربراہ کا کہنا ہے کہ یہ بطور ہدیہ کے دیتے ہیں اس کا شرعی حکم کیا ہے؟
جواب: واضح رہے کہ  مروجہ  میت کمیٹیوں کے قیام میں شرعاً کئی قباحتیں ہیں، اس میں شامل ہونا شرعا ًجائز نہیں ؛لہذا اس سے اجتناب کیا جائے ۔تفصیلی جواب مع حوالہ جات کے لیے درج ذیل جاری شدہ فتوی بذریعہ لنک ملاحظہ  کیجیے:میت کمیٹی کی شرعی حیثیت
                                                  
عنوان: کم تنخواہ والی جگہ کو چھوڑ کر زیادہ تنخواہ والی نوکری لینا
سوال: میں ایک ادارہ میں علمی خدمت انجام دے رہا ہوں، اور مجھے فی الحال بہت کم تنخواہ مل رہی ہے، ایک جگہ سے مجھے اطلاع ملی کہ وہاں میری ضرورت ہے اور مجھے بلایا گیا ہے تو محض کم تنخواہ کی وجہ سے زیادہ تنخواہ والی جگہ کی طرف منتقل ہونے کا حکم کیا ہے؟ کسی نے کہا کہ اس طرح سے جگہ تبدیل کرنا گویا اللہ کی طرف سے دی ہوئی روزی کو ٹھکرانا اور اور نا شکری اور ناقدری کرنا ہے، تو کیا شخصِ مذکور کا قول درست ہے؟
جواب: اگر سائل ایک جگہ نوکری کررہا ہے، اور اسے دوسری جگہ پچھلی تنخواہ سے زیادہ پر نوکری مل جاتی ہے، تو سائل کا زیادہ تنخواہ کے لیے پچھلی نوکری کو چھوڑنا نا شکری اور ناقدری کے زمرے میں نہیں آئے گا،کیوں کہ اس کو زیادہ رقم کی ضرورت ہے۔ البتہ اگر سائل دینی خدمات سے وابستہ ہے تو زیادہ تنخواہ والی جگہ کے انتخاب کے وقت  صرف تنخواہ پیشِ نظر نہ ہو، بلکہ دینی خدمات ہی پیشِ نظر ہوں، بطورِ خاص جب کہ دوسری جگہ آپ کی ضرورت ہے اور آپ کو بلایا گیا ہے۔مرقاۃ المفاتیح شرح مشکاۃ المصابیح میں ہے:"(وعن نافع قال: كنت أجهز) : بتشديد الهاء أي أهيئ التجارة (إلى الشام) ، أي تارة (وإلى مصر) أخرى وما كنت أتعدى عنهما، وقال الطيبي - رحمه الله -: مفعوله محذوف، أي كنت أجهز وكلائي ببضاعتي ومتاعي إلى الشام وإلى مصر (فجهزت إلى العراق) ، أي مائلا إلى سفره (فأتيت أم المؤمنين) : وفي نسخة: إلى أم المؤمنين (عائشة، فقلت لها: يا أم المؤمنين! كنت) : أي: قبل هذا (أجهز إلى الشام) : أي وإلى مصر، إنما اختصر للوضوح أو للدلالة على أن تجهيزه إلى مصر كان قليلا نادرا (فجهزت إلى العراق) أي الآن (فقالت: لا تفعل!) أي هذا التجهيز والتبديل، فإن الله لا يغير ما بقوم حتى يغيروا ما بأنفسهم، لا سيما والمسافة بعيدة وهي مشعرة إلى الحرص المذموم. (ما لك ولمتجرك؟) : اسم لمكان من التجارة، أي: أي شيء وقع لك وما حصل لمتجرك من الباعث على العدول منه إلى غيره؟ أوصل إليك خسران منه، حتى يصدك في محل تجارتك الذي عودك الله الربح فيه، وما هو كذلك لا ينبغي العدول عنه، فإني سمعت رسول الله - صلى الله عليه وسلم - يقول: " إذا سبب الله لأحدكم رزقا من وجه) : بأن جعل رزق أحدكم مسببا عن وصول تجارته إلى محل مثلا (فلا يدعه) أي: لا يترك ذلك السبب أو الرزق (حتى يتغير له) أي بعدم الربح (أو يتنكر له) : بخسران رأس المال، فأو للتنويع، وقيل أو للشك قال الطيبي - رحمه الله: وفيه أن من أصاب من أمر مباح خيرا وجب عليه ملازمته، ‌ولا ‌يعدل ‌منه إلى غيره إلا لصارف قوي لأن كلا ميسر لما خلق له (رواه أحمد وابن ماجه)."(كتاب البيوع، باب الكسب وطلب الحلال، ج: 5، ص: 1905، ط: دار الفكر بيروت)فقط والله أعلم
                                                  
عنوان: (Nifty) بینک کے شیئر کی خرید و فروخت
سوال: (Nifty) بینک کے شیئرز اسٹاک مارکیٹ سے خرید کر بیچ سکتے ہیں؟
جواب: بینک کے اکثر معاملات  سودی لین دین  پر مشتمل ہوتے ہیں۔ لہذا   (Nifty)یا کسی بھی بینک کے شیئر کی خریدوفروخت جائز نہیں ہے۔فقط واللہ اعلم
                                                  
عنوان: شریک کا دیگر شرکاء اور مشتری دونوں سے کمیشن لینے کا حکم
سوال: ایک پراپرٹی ڈیلر ہے اور ان کے ساتھ دو تین آدمی ایک پلاٹ میں شریک ہیں  ،تو پراپرٹی کا ڈیلر اپنے شرکا ء کو کہتا ہے کہ میں گاہک کو تلاش کروں گا زمین کے لیے اور اس کے بدلے تم سے کمیشن لوں گا اور مشتری کو بھی کہتا ہے کہ میں شرکاءسے بات کروں گا کہ جو زمین ہمارے درمیان مشترک ہے وہ شرکا آپ پرفروخت کریں ،لیکن میں تم سے تمام زمین کا کمیشن لوں گا۔ تو پراپرٹی ڈیلر کے لیے جو خود عقد نہیں کرتا ،بلکہ عقد ان کے شرکا کرتے ہیں ،اپنے شرکا اور مشتری سے تمام زمین کا کمیشن لینا جائز ہے یا نہیں ؟حالانکہ اس زمین میں اس کا بھی حصہ ہے ۔
جواب: صورتِ مسئولہ میں پراپرٹی ڈیلر کا اپنے شرکاء سے کمیشن لینا جائز نہیں ہے،نیز مشتری سے بھی صرف اپنے حصے کے علاوہ شرکاء کے حصے کا رابطہ کروانے کی بنا پر کمیشن لے سکتا ہے۔فتاویٰ شامی میں ہے:"ولو استأجره ليحمل له نصف هذا الطعام بنصفه الآخر لا أجر له أصلا لصيرورته شريكا۔۔۔ (ولو) استأجره (لحمل طعام) مشترك (بينهما فلا أجر له) ؛ لأنه لا يعمل شيئا لشريكه إلا ويقع بعضه لنفسه فلا يستحق الأجر (كراهن استأجر الرهن من المرتهن) فإنه لا أجر له لنفعه بملكه۔۔۔ (قوله: فلا أجر له) أي لا المسمى ولا أجر المثل زيلعي؛ لأن الأجر يجب في الفاسدة إذا كان له نظير من الإجارة الجائزة وهذه لا نظير لها إتقاني، وظاهر كلام قاضي خان في الجامع أن العقد باطل؛ لأنه قال: لا ينعقد العقد."  (کتاب الاجارۃ، باب الاجارۃ الفاسدۃ،6 /60،58،57 ، ط:سعید )فتاوی شامی میں ہے:"وأما الدلال فإن باع العين بنفسه بإذن ربها فأجرته على البائع وإن سعى بينهما وباع المالك بنفسه يعتبر العرف وتمامه في شرح الوهبانية.(قوله: فأجرته على البائع) وليس له أخذ شيء من المشتري؛ لأنه هو العاقد حقيقة شرح الوهبانية وظاهره أنه لا يعتبر العرف هنا؛ لأنه لا وجه له. (قوله: يعتبر العرف) فتجب الدلالة على البائع أو المشتري أو عليهما بحسب العرف جامع الفصولين." (كتاب البيوع، فروع فى البيع،4،/560، ط:سعيد)فقط واللہ اعلم
                                                  
عنوان: بینک سےایڈوانس تنخواہ نکلوانےکاحکم
سوال: سرکاری ملازم بوجۂ بینک کے سہولت دینےیا بوجۂ مجبوری نیشنل بینک آف پاکستان سے کچھ تنخواہیں ایڈوانس نکلواتا ہے ،بعد میں مذکورہ بینک اپنی دی  ہوئی پیشگی تنخواہوں سے زائد رقم وصول کرتا ہے، آیا بینک کی جانب سے دی ہوئی رقم قرض ہے؟ یا بینک کی جانب سے دی ہوئی رقم پیشگی تنخواہیں ہیں؟دارالعلوم دیوبند کی ویب سائٹ پر موجود مذکورہ فتوی سے ابہام دور فرمائیں:فتوی مندرجہ ذیل ہے:"معاملات >> سود و انشورنس سوال نمبر: 58677 عنوان: نیشنل بینک آف پاکستان سرکاری ملازمین کو ۲۰ ایڈوانس تنخواہ دیتاہے ، لیکن اس میں سود شامل ہوگا جو ۱۹ فیصد ہے۔ کیا یہ جائز ہے یا ناجائز ؟"سوال: میں ایک کار خریدنا چاہتاہوں، لیکن میری اتنی تنخواہ نہیں ہے کہ میرا خواب پورا ہو اور میری فیملی کو آرام ملے۔جیسے اسکول لے جانا، لاناوغیرہ، اس مقصد کے لئے ایک آسان حل جو ممکن ہوسکتاہے یہ ہے کہ (اور اس سے میرے بہت سارے رفقائے کار نے یہ فائدہ لیا ہے) نیشنل بینک آف پاکستان سرکاری ملازمین کو ۲۰ ایڈوانس تنخواہ دیتاہے ، لیکن اس میں سود شامل ہوگا جو ۱۹ فیصد ہے۔ کیا یہ جائز ہے یا ناجائز ؟ براہ کرم، وضاحت فرمائیں۔جواب نمبر: 58677 بسم الله الرحمن الرحيم Fatwa ID: 422-387/Sn=7/1436-Uصورت مسئولہ میں اسٹیٹ بینک آف پاکستان کی مذکورہ فی السوال سہولت سے ملازمین کو فائدہ اٹھانے کی گنجائش ہے، شرعاً یہ ”سودی معاملہ“ نہیں ہے؛ اس لیے کہ بینک جو رقم دیتا ہے، وہ قرض نہیں، بلکہ پیشگی تنخواہ ہے اور جو رقم بہ نام سود بینک ملازمین کی تنخواہ سے کاٹ لیتا ہے ،وہ درحقیقت سود نہیں ہے، بلکہ اس کے بارے میں یہ کہا جائے گا کہ اتنی فیصد تنخواہ کم کردی گئی۔"هو (القرض) لغة: ما تعطیه لتتقاضاہ وشرعاً : ما تعطیه من مثلي لتتقاضاہ."(درمختار، ۷/۳۸۸، ط: زکریا)"هو (الربا) لغة مطلق الزیادة، وشرعاً فضل ولو حکما․․․ خالٍ عن عوض․․․ بمعیار شرعي․․․ مشروط ذلک الفضل لأحد المتعاقدین في المعاوضة إلخ."(درمختار مع الشامي: ۳۹۸۷، ط: زکریا)وانظر: أحسن الفتاوی (۷/۳۰۳، کتاب الإجارة)واللہ تعالیٰ اعلم دارالافتاء، دارالعلوم دیوبند"براہ کرم بندہ کی رہنمائی فرمائیں ۔
جواب: واضح رہےکہ کسی بھی  ملازم کے لیےبینک سے پیشگی تنخواہ نکلوانا جائز نہیں، کیوں کہ بینک کی طرف سےملازم کو ملنےوالی ایڈوانس تنخواہ دراصل بینک کی طرف سےقرض ہوتاہےاوربعدمیں بینک اپنی دی ہوئی پیشگی تنخواہ سےجو زائد رقم وصول کرتی ہےوہ"سود" ہے،جس کا لینا دینا شرعاً ناجائز اور حرام ہے، قرآن و حدیث میں سودی لین دین کرنے والوں کے لیے سخت وعیدیں آئی ہیں،سودی معاملہ اللہ تعالی اور اس کے رسول صلی اللہ علیہ وسلم کے ساتھ اعلان جنگ ہے۔ قرآن کریم میں ہے:" یٰۤاَیُّهَا الَّذِیْنَ اٰمَنُوا اتَّقُوا اللّٰهَ وَ ذَرُوْا مَا بَقِیَ مِنَ الرِّبٰۤوا اِنْ كُنْتُمْ مُّؤْمِنِیْنَ(۲۷۸)فَاِنْ لَّمْ تَفْعَلُوْا فَاْذَنُوْا بِحَرْبٍ مِّنَ اللّٰهِ وَرَسُوْلِهٖۚ-وَ اِنْ تُبْتُمْ فَلَكُمْ رُءُوْسُ اَمْوَالِكُمْۚ-لَا تَظْلِمُوْنَ وَ لَا تُظْلَمُوْنَ(۲۷۹)."[ البقرة :278،279]ترجمہ: "اے ایمان والو اللہ سے ڈرو اور جو کچھ سودکا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول  کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے،  نہ تم کسی پر ظلم کرنے پاؤ گے اور نہ  کوئی تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔ "(بیان القرآن )حدیث شریف  میں ہے:"عن جابر رضي الله عنه قال: " لعن رسول الله صلى الله عليه وسلم ‌آ كل ‌الربا وموكله وكاتبه وشاهديه، وقال: "هم سواء".(مشكاة المصابيح ،باب الربوا، ص: 243، ط: قدیمی)ترجمہ:”رسول اللہ صلی اللہ علیہ وسلم نے سُود کھانے والے ، کھلانے والے ، (سُود کا حساب) لکھنے والے  اورسود پر گواہ بننے والے پر لعنت کی ہے۔ ‘‘ نیزبینک سےایڈوانس تنخواہ نکلوانےکےحوالے سےدارالعلوم دیوبندکاحالیہ فتوی بھی عدمِ جواز کاہے۔دارالعلوم دیوبندکافتوی ملاحظہ ہو:"سوال نمبر: 167363عنوان:سود كے ساتھ ایڈوانس تنخواہ لینا؟سوال:میں سرکاری ملازم ہوں اوربینک سے بیس تنخواہ ایڈوانس میں لون کے طورپر لینا چاہتاہوں جس پر انٹریسٹ بھی لگے گا، اگر مجبوری ہوتو لینا کیسا ہے؟جواب نمبر: 167363بسم الله الرحمن الرحيمFatwa : 353-309/D=05/1440تنخواہ تو آپ کو اپنے محکمہ سے ملتی ہوگی خواہ وہ محکمہ بینک کے ذریعہ ادا کرتا ہو لیکن بینک کے ذمہ آپ کی تنخواہ لازم نہیں ہے جسے آپ پیشگی لینا چاہ رہے ہیں پس حاصل سوال کا یہ ہوا کہ بیس تنخواہ کے بقدر رقم آپ بینک سے بطور قرض لینا چاہ رہے ہیں جس پر سود بھی ادا کرنا ہوگا۔ پس حکم یہ ہے کہ سود ادا کرکے قرض لینا جائز نہیں کیونکہ جس طرح سود کا لینا ناجائز اور گناہ ہے اسی طرح سود کا ادا کرنا بھی گناہ ہے۔ واللہ تعالیٰ اعلمدارالافتاء،دارالعلوم دیوبند"فقط واللہ اعلم
                                                  
عنوان: قرض کے بدلے میں اپنی تنخواہ کسی کو دینا
سوال: اگر کوئی مقروض شخص قرضوں سے تنگ آ کر اپنی تنخواہ کا آدھا حصہ اپنے رضا مندی سے کسی دوسرے شخص کو بیچ دیتا ہے اور اس کے بدلے دوسرا شخص اس کا سارا قرض ادا کر دیتا ہے، جس کے لیے وہ مقروض شخص اور اس گھر والے پریشان تھے ، قرض بھی لاکھوں میں تھا ،کیا اس طرح تنخواہ کا آدھا حصہ لینا جائز ہے ؟رہنمائی فرمائیں۔
جواب: صورتِ مسئولہ میں مذکورہ شخص کا اپنی تنخواہ کےلیے  آدھا حصہ دوسرے شخص کو بیچناجائز  نہیں ،البتہ اس کی جائز صورت یہ ہے ،کہ جتنا قرض دوسرے شخص نے اداکیاہو اس کا حساب کرکے مہینے متعین کیے جائے اور اس حساب سے ہر مہینے کی آدھی تنخواہ دوسرا شخص لے سکتاہے ،جتنا قرضہ اداکیا اتناہی لے سکتاہے اس پر اضافہ لینا جائز نہیں ہے۔فتاوی شامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع، فصل فی القرض ،مطلب كل قرض جر نفعا حرام   ،ج:5،ص: 166،ط. سعيد)فقط واللہ اعلم
                                                  
عنوان: کرپٹو کرنسی کے ذریعہ نفع کمانا
سوال: میرا یہ سوال ہے کہ میں کرپٹو کرنسی کا کام کرتا ہوں جس میں مختلف کمپنی ہمیں کوائن' فکس ٹائم کے لئے جمع کروانے پر کچھ فیصد پرافٹ دیتی ہیں۔ جیسے کہ کمپنی کہتی ہے کہ آپ 100 کوائن تین ماہ کے لئے فکس کر دیں جس کا آپ کو روزانہ کی بنیاد پہ آٹھ فیصد/ دس فیصد انٹرسٹ ملے گا۔ تو کیا یہ لینا میرے لیے جائز ہے ؟ رہنمائی فرما دیجیے۔
جواب: واضح رہے کہ کرپٹوکرنسی "بٹ کوائن "محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہےاور نہ اس کے ذریعہ نفع کمانا جائز ہے۔اللہ تعالی کا ارشاد ہے:"يا أيها الذين آمنوا إنما الخمر والميسر والأنصاب والأزلام رجس من عمل الشيطان فاجتنبوه لعلكم تفلحون."(المائدۃ: 90)ترجمہ:"اے ایمان والو :بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام  ہیں ،سواس سے بالکل الگ رہو،تاکہ تم کو فلاح ہو۔"مسند احمد میں ہے:"عن عبد الله بن عمرو، قال: قال رسول الله صلى الله عليه وسلم: " ‌إن ‌الله ‌حرم على أمتي الخمر والميسر."(جلد 11 ص: 105ط: مؤسسة الرسالة)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الاباحة , فصل فی البیع،، جلد 6، ص: 403، ط: دارالفکر)دارالعلوم دیوبند کی  ویب سائٹ پر درج ذیل فتویٰ موجود ہے:"کریپٹو کرنسی (بٹ کوئن وغیرہ) ایک فرضی کرنسی ہے اور اس کا عنوان ہاتھی کے دانت کی طرح محض دکھانے کی چیز ہے اور فقہائے کرام کی تصریحات کی روشنی میں یہ کرنسی از روئے شرع مال نہیں ہے اور نہ ہی ثمن عرفی۔ نیز اس کاروبار میں حقیقت میں کوئی مبیع وغیرہ نہیں ہوتی اور نہ ہی اس میں بیع کے جواز کی شرعی شرطیں پائی جاتی ہیں؛ بلکہ در حقیقت یہ فاریکس ٹریڈنگ کی طرح سود اور جوے کی شکل ہے ؛ اس لیے کرپٹو کرنسی (بٹ کوئن یا کسی بھی ڈیجیٹل کرنسی) کی خرید وفروخت کی شکل میں نیٹ پر چلنے والا کاروبار شرعاًحلال وجائز نہیں ہے، مسلمانوں کو اس میں حصہ داری نہیں کرنی چاہیے۔" (فتوی نمبر 692-617: 1439)تجارت کے مسائل کا انسائیکلوپیڈیا میں ہے:"آج کل عالمی  مارکیٹ میں ایک کوئن رائج ہے جسے ’’بٹ کوئن‘‘ یا ’’ڈیجیٹل کرنسی‘‘ کہتے ہیں۔ یہ  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مبیع  وغیرہ مادی چیز نہیں ہوتی، اور اس میں قبضہ بھی نہیں ہوتا، صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوئے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔"( تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
