عنوان: باپ کے جانب سے ادائیگی کے وعدے کے بعد مطالبہ
سوال: اگر باپ بڑے بیٹے سے کہے کہ چھوٹے بیٹے کو پیسے دو،  کل میں آپ کو دوں گا، دوسرے دن کہے میں نے نہیں دینے، جس بیٹے نے دیا ہے وہ کیا کرے؟
جواب: اگر مذکورہ ادائیگی والد پرپہلے سے  لازم تھی یعنی خرچے کی مد میں یا قرض وغیرہ کی مد میں تو مذکورہ صورت میں یہ کفالت بالامر ہے, اب والد پر لازم ہے بیٹے کے مطالبے پر ادا کرے۔ اور اگریہ ادائیگی باپ پر پہلے سے  واجب نہ تھی، تب بھی چوں کہ ضمانت لی  ہے کہ میں ادا کروں گا تو بھی اس پر واجب ہے کہ بیٹے کو ادائیگی کرے۔بدائع الصنائع في ترتيب الشرائع (6/ 7):
"(وأما) الذي يرجع إلى المكفول به فنوعان: أحدهما أن يكون المكفول به مضمونًا على الأصيل سواء كان دينًا أو عينًا أو نفسًا أو فعلًا ليس بدين ولا عين ولا نفس عند أصحابنا".الدر المختار وحاشية ابن عابدين (رد المحتار) (5/ 302):
"(و) الدين الصحيح (هو ما لايسقط إلا بالأداء أو الإبراء) ولو حكمًا بفعل يلزمه سقوط الدين فيسقط دين المهر بمطاوعتها لابن الزوج للإبراء الحكمي". بدائع الصنائع في ترتيب الشرائع (6/ 10):
"للكفالة حكمان: أحدهما ثبوت ولاية مطالبة الكفيل بما على الأصيل عند عامة مشايخنا، ويطرد هذا الحكم في سائر أنواع الكفالات؛ لأن الكل في احتمال هذا الحكم على السواء، وإنما يختلف محل الحكم من العين والدين والفعل فيطالب الكفيل بالدين بدين واجب على الأصيل لا عليه، فالدين على واحد والمطالب به اثنان غير أن الكفيل إن كان واحدًا يطالب بكل الدين".
بدائع الصنائع في ترتيب الشرائع (6/ 11):
"والثاني ثبوت ولاية مطالبة الكفيل الأصيل إذا كانت الكفالة بأمره في الأنواع كلها، ثم إذا كانت الكفالة بالنفس فطالب الكفيل بتسليم نفسه إلى الطالب إذا طالبه وإن كانت بالعين المضمونة يطالب بتسليم عينها إذا كانت قائمةً وتسليم مثلها أو قيمتها إذا كانت هالكةً إذا طولب به وإن كانت بفعل التسليم والحمل يطالب بهما وإن كانت بدين يطالبه بالخلاص إذا طولب فكما طولب الكفيل طالب هو المكفول عنه بالخلاص".بدائع الصنائع في ترتيب الشرائع (6/ 3):
"(وأما) القبول من الطالب فهو أن يقول قبلت أو رضيت أو هويت أو ما يدل على هذا المعنى". فقط واللہ اعلم
                                                  
عنوان: پرائز بانڈ اور لاٹری کا حکم
سوال: پرائز بانڈ وغیرہ یا جو لاٹری وغیرہ کا انعام ہوتا ہے،  کیا یہ اسلام میں جائز ہے؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں ’’سود‘‘ اور ’’جوا‘‘ پایا جاتا ہے۔ پرائز بانڈز میں ’’سود‘‘ کا وجود تو بالکل ظاہر ہے، کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآنِ  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ حقیقت ایک حدیث میں ان الفاظ کے ساتھ آئی ہے ”کل قرض جر منفعةً فهو ربوا “  یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں ’’جوا‘‘ بھی شامل ہے اور ’’جوا‘‘ ہر وہ معاملہ ہے جو نفع و ضرر کے درمیان دائر ہو، یعنی یہ احتمال بھی ہو کہ معمولی رقم کے عوض میں بہت سارا مال مل جائے اور یہ بھی احتمال ہو کہ کچھ نہ ملے، اور یہ ہی صورتِ حال پرائز بانڈ کی خرید و فروخت میں پائی جاتی ہے، کیوں کہ پرائز بانڈ خریدنے والے کی یہ طمع ہوتی ہے کہ اس کے بدلے ایک خطیر رقم وصول ہو جائے اب اس میں یہ احتمال بھی ہوتا ہے کہ واقعۃً بڑی رقم حاصل ہو جائے اور یہ بھی احتمال ہوتا ہے کہ اس کے بدلے کوئی اضافی رقم وصول نہ ہو، لہذا جب یہ معاملہ ابتدا میں خطرے میں رہا، اس لیے اس میں ’’جوا‘‘ پایا گیا جو شرعاً حرام ہے۔ أحكام القرآن للجصاص ط العلمية (2/ 582):"وحقيقته تمليك المال على المخاطرة".واضح ہوا کہ پرائز بانڈز جوئے اور سود کا مجموعہ ہے، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔ اگر لاعلمی میں لے لیے ہوں تو اصل رقم وصول کرنا جائز ہوگا، اگر انعام نکل آیا تو اسے ثواب کی نیت کے بغیر صدقہ کرنا ضروری ہوگا۔انعامی لاٹری کی خریدوفروخت جوئے پرمشتمل ہونے کی وجہ سے جائزنہیں ہے، جوپیسے انعامی لاٹری میں حاصل کیے ہوں انہیں بھی بلانیتِ ثواب  غریبوں اورمحتاجوں میں صدقہ کردیناچاہیے۔فقط واللہ اعلم
                                                  
عنوان: ایچ بی ایل اسلامک بینک میں سرمایہ کاری کرنے کا حکم
سوال: کیا ایچ بی ایل اسلامک بینک میں انوسٹمنٹ جائزہے؟
جواب: ایچ بی ایل اسلامک بینک سمیت کوئی بھی مروجہ اسلامی بینک مکمل شرعی اصولوں اور شرائط کا لحاظ نہیں کرتا ہے،  اس لیے کسی بھی مروجہ اسلامی بینک میں انویسٹمنٹ (سرمایہ کاری) کرنا جائز نہیں ہے۔ فقط واللہ اعلم
                                                  
عنوان: سیلز مین کا کمپنی سے کمیشن لینا
سوال: ایک آدمی ایک کیش اینڈ کیری سٹور کا ملازم ہے  اور اس کو تنخواہ سٹور والے دیتے ہیں۔ اس کا کام چند کمپنیوں کی مصنوعات فروخت کرنا ہے۔ کمپنی اس بندے کو یہ آفر کرے کہ ہماری  مصنوعات مثلاً ماہانہ دو لاکھ  کی فروخت کرو،  ہم آپ کو کمیشن دین گے۔ تو پوچھنا یہ ہے کہ کیا یہ کمیشن جائز ہے؟ دکان اور کمپنیوں کا نقصان بھی اس میں نہیں ہے،  جب کہ کیش اینڈ کیری والے بھی اس کمیشن کے لینے پر راضی نہ ہوں!
جواب: جب یہ شخص اس اسٹور کا ملازم ہے، اور ان سے تنخواہ وصول کررہا ہے، تو اسی کام کی تنخواہ  یہ کسی اور  سے نہیں لے سکتا۔بدائع الصنائع في ترتيب الشرائع (4/ 191):
"ومنها: أن لايكون العمل المستأجر له فرضًا ولا واجبًا على الأجير قبل الإجارة، فإن كان فرضًا أو واجبًا عليه قبل الإجارة لم تصح الإجارة".بدائع الصنائع في ترتيب الشرائع (4/ 193):
"والأصل في شرط العلم بالأجرة قول النبي صلى الله عليه وسلم: «من استأجر أجيرًا فليعلمه أجره». والعلم بالأجرة لايحصل إلا بالإشارة والتعيين أو بالبيان".  فقط واللہ اعلم
                                                  
عنوان: بیچنے کے بعد رقم کم کرنا
سوال: میں نے ہونڈا سے گاڑی خریدی، اس گاڑی کی مارکیٹ ڈاؤن ہو گئی،  میں نے  ایک لاکھ 30  ہزار نقصان کر کے گاڑی سیل کر دی ،کمپنی نے صرف اسی ماڈل کی گاڑی پر coustmers کو مختلف Percentage کی رقوم کا check واپس کیا،  مجھے بھی 40000کاcheck ملا ہے ، یہ رقم سود تو نہیں ہے؟ اس کو استعمال کر لوں؟ اب موجودہ اس کی مارکیٹ ٹھیک ہو گئی  ہے، اب کمپنی کی یہ پالیسی نہیں ہے۔
جواب: اگر سائل نے گاڑی کمپنی کے علاوہ کسی اورپر  بیچ دی اور کمپنی نے اسے دی ہوئی قیمت میں سے چالیس ہزار روپے واپس کردیے  تو سائل کے لیے یہ رقم لینا جائز ہے، یہ سود نہیں، سائل یہ رقم استعمال کرسکتا ہے ۔الدر المختار وحاشية ابن عابدين (5 / 154):"(و) صح (الحط منه) ولو بعد هلاك المبيع وقبض الثمن".و في الرد:"(قوله: وصح الحط منه) أي من الثمن, وكذا من رأس مال السلم والمسلم فيه, كما هو صريح كلامهم, رملي على المنح". فقط واللہ اعلم
                                                  
عنوان: بیوی کے سونے پر وفات کے بعد کس کا حق ہے؟
سوال: بیوی کی وفات کے بعد کیا بیوی کا سونا وغیرہ شوہر کو ادا کیے جائیں گے یا مرحومہ کے گھر والے استعمال کرسکتے ہیں؟
جواب: صورتِ مسئولہ میں جو زیور بیوی کی ملکیت تھا (چاہے وہ میکے والوں نے دیا تھا یا شوہر یا سسرال والوں نے بطورِ ملکیت ہدیہ کیا تھا یا مہر میں دیا تھا) وہ تمام ورثہ میں شرعی حصص کے بقدر تقسیم ہوگا، اگر مرحومہ کی اولاد ہو تو شوہر کا حصہ  چوتھائی (25 فیصد) ہوگا، اور اولاد نہ ہو تو  آدھا (50 فیصد) ہوگا،  بقیہ بیوی کے دیگر ورثاء کا ہوگا۔ شرعی طریقہ تقسیم معلوم کرنے کے  لیے ورثا ء کی تفصیل بتا کر دوبارہ سوال ارسال کیجیے۔البتہ اگر سونا سسرال کی طرف سے صرف استعمال کے لیے دیا گیا ہو، اور عاریۃً دینے کی صراحت کی ہو یا اس خاندان کا عرف یہی ہو تو وہ چوں کہ بیوی کی ملکیت بھی نہیں ہوگا، اس لیے وہ ورثہ میں تقسیم ہونے کے بجائے سسرال والوں کو واپس کرنا ہوگا۔ فقط واللہ اعلم
                                                  
عنوان: پرائز بانڈ کی انعامی رقم سے قرضہ ادا کرنا
سوال: اگر ہم نے قرضہ ادا کرنا ہو تو کیا ہم پرائز بانڈ کی انعامی رقم سے قرضہ ادا کر سکتے ہیں؟
جواب: پرائز بانڈ کی انعامی رقم  سود اور جوے کی حرام آمدنی ہے، جس کا صاحبِ حق تک لوٹانا یا بلا نیتِ ثواب صدقہ کرنا لازم ہے، اس سے اپنا قرضہ اتارنا یا کسی اور استعمال میں لانا جائز نہیں ہے۔ فقط واللہ اعلم
                                                  
عنوان: نکاح خواں کا فیس وصول کرنا
سوال: امامِ مسجد کا نکاح پڑھا کر فیس لینے  کا کیا حکم ہے؟  اگر اہلِ محلہ کی طرف سے نکاح کی  فیس مقرر ہو   تو اس کا کیا حکم ہے؟
جواب: نکاح خواں کے لیے فیس مقرر کرکے نکاح پڑھانا جائز ہے، جیساکہ فتاوی ہندیہ میں ہے:"وَفِي فَتَاوَى النَّسَفِيِّ: إذَا كَانَ الْقَاضِي يَتَوَلَّى الْقِسْمَةَ بِنَفْسِهِ حَلَّ لَهُ أَخْذُ الْأُجْرَةِ، وَكُلُّ نِكَاحٍ بَاشَرَهُ الْقَاضِي وَقَدْ وَجَبَتْ مُبَاشَرَتُهُ عَلَيْهِ كَنِكَاحِ الصِّغَارِ وَالصَّغَائِرِ فَلَايَحِلُّ لَهُ أَخْذُ الْأُجْرَةِ عَلَيْهِ، وَمَا لَمْ تَجِبْ مُبَاشَرَتُهُ عَلَيْهِ حَلَّ لَهُ أَخْذُ الْأُجْرَةِ عَلَيْهِ، كَذَا فِي الْمُحِيطِ. وَاخْتَلَفُوا فِي تَقْدِيرِهِ، وَالْمُخْتَارُ لِلْفَتْوَى أَنَّهُ إذَا عَقَدَ بِكْرًا يَأْخُذُ دِينَارًا وَفِي الثَّيِّبِ نِصْفَ دِينَارٍ وَيَحِلُّ لَهُ ذَلِكَ هَكَذَا قَالُوا، كَذَا فِي الْبُرْجَنْدِيِّ". ( كتاب أدب القاضي، الْبَابُ الْخَامِسَ عَشَرَ فِي أَقْوَالِ الْقَاضِي وَمَا يَنْبَغِي لِلْقَاضِي أَنْ يَفْعَل، ٣ / ٣٤٥)کفایت المفتی میں ہے:’’نکاح خوانی کی اجرت کی شرعی حیثیت:سوال: نکاح پڑھانے والے کو کچھ روپیہ نقد دینا سنت ہے یا مستحب؟ اور  نکاح پڑھانے والا نکاح پڑھانے سے پہلے کچھ نقد روپیہ مقرر کرے تو یہ جائز ہے یا نہیں؟ اور پھر جبراً وصول کرسکتا ہے یا نہیں؟   جواب: نکاح پڑھانے والے کو نکاح خوانی کی اجرت دینا جائز ہے،  اور نکاح خواں پہلے اجرت مقرر کرکے  نکاح پڑھائے تو  یہ بھی جائز ہے،  اور اس کو مقرر شدہ اجرت جبراً وصول کرنے کا حق ہے‘‘۔ (کتاب النکاح،    ٥ / ١٥٠)  فقط واللہ اعلم
                                                  
عنوان: بیمہ پالیسی کاحکم
سوال: بیمہ پالیسی کے بارے میں کیا حکم ہے؟
جواب: ناجائز اور حرام ہے، اس لیے کہ اس میں، سود اور غرر ہے ۔قرآنِ کریممیں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]شرح معانی الآثارمیں ہے:"عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»". (2/313، کتاب الکراهة، ط: حقانيه)صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن أبي شیبةمیں ہے:"عن ابن سیرین قال: کل شيء فیه قمار فهو من المیسر". (4/483، کتاب البیوع  والأقضیة، ط: مکتبه رشد، ریاض)فتاوی شامیمیں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ". (6 / 403، کتاب الحظر والإباحة، ط: سعید)فقط واللہ اعلم
                                                  
عنوان: کیا ایزی پیسہ اکاؤنٹ بنانا صحیح ہے؟
سوال: کیا ایزی پیسہ اکاؤنٹ بنانا صحیح ہے ؟
جواب: ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم صلی اللہ علیہ وسلم نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔ فقط واللہ اعلم
                                                  
عنوان: بینک کو جگہ کرایہ پر دینے کی بروکری
سوال: میرا رئیل اسٹیٹ کا کام ہے، اس میں مجھے ایک بینک کو کرایہ پہ دینا تھا، اس پہ جو  کمیشن ایک بروکر کو دیا جا تا ہے تو بینک سے کرایہ کی مد میں کمیشن لینا ٹھیک ہے  یا نہیں؟
جواب: بینک کو کرایہ پر جگہ دینا مکروہِ  تحریمی (ناجائز) ہے، اور چوں کہ بروکر بینک کو جگہ کرایہ پر دلانے میں  مددگار اور معاون بنے گا، اس لیے اس کی یہ آمدنی کراہت سے خالی نہیں ہوگی۔ فقط واللہ اعلم
                                                  
عنوان: سگریٹ بیچنے کا حکم
سوال: کیا سگریٹ بیچنا حرام ہے؟ نا جائزہے؟ مکروہ ہے؟
جواب: سیگریٹ نوشی منہ میں بدبو کا سبب ہونے کی وجہ سے مکروہِ تنزیہی ہے،  اور  اس کی آمدنی حرام نہیں  ہے،  بلکہ حلال ہے، تاہم اگر حلال اشیاء میں اس سے بھی بہتر کوئی کاروبار میسر ہو تو وہ زیادہ بہتر ہوگا۔کفایت المفتی میں ہے:’’(سوال) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں یہ ناجائز تو نہیں ہوگا ؟( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے ۔محمد کفایت اللہ کان اللہ لہ‘‘۔(9/148) فقط واللہ اعلم
                                                  
عنوان: کسی کمپنی کا منیجر کمپنی کے لیے خریداری پر کمیشن وصول کر سکتا ہے؟
سوال: ایک کمپنی اپنا ایک مینیجر رکھتی ہے؛ تاکہ وہ کمپنی کے تمام اخراجات کا ریکارڈ رکھے۔ اب وہ مینیجراپنا ایک آدمی رکھتا ہے جوکمپنی کوبازار سے سامان خرید کر لاکر دے۔لیکن مینیجر اپنا آدمی وہ رکھتا ہےجو اس کو کمیشن دے، جب کہ کمپنی مینیجر کو کمیشن کی اجازت نہیں دیتی۔مثال کے طور پر کمپنی کو پنسل کا ڈبہ چاہیے تو اب مینیجر اس اپنے آدمی کو  بولتا ہے کہ ڈبہ لے کر آؤ۔وہ دکان سے ڈبہ 50 کا خریدتا ہے اور بل 70 کا بنواتاہے۔اور وہ بل مینیجر کو دیتا اور مینیجر وہ بل کمپنی کے کھاتے میں ڈال کر 70 روپے وصول کرتا ہے اور 10 روپے خود رکھتا ہے 60 اس کو دیتا ہے۔اب سوال یہ ہے کہ کیا مینیجر غلط ہے یا وہ درمیان والا بندہ غلط یا دکان دار غلط ہے یا تینوں حرام کے مرتکب ہیں؟ اور اس کام کو صحیح طرح کرنے کی کیا صورت ہوگی؟
جواب: صورتِ مسئولہ میں مذکورہ منیجر چوں کہ کمپنی کا ملازم ہے  اس حیثیت سے منیجر کمپنی کا وکیل بالشراء ( خریداری کا وکیل)  ہوا، اور وکیل امین ہوتا ہے، لہذا مذکورہ منیجر جب کوئی  چیز کمپنی کے لیے خریدے یا کسی کو خریدکر  لانے کا کہے  تو  جس قیمت پر اس کو بازار سے خریدا جائے اسی قدر قیمت کمپنی سے وصول کرنا جائز ہو گا، کمیشن کے نام پر کمپنی سے زائد رقم وصول کرنا جائز نہیں ہو گا، نیز اس صورتِ حال میں منیجر  غلطی پر ہے اور اس کا ملازم اور دکان دار جو غلط کام میں اس کی معاونت کر رہے ہیں وہ بھی گناہ گار ہوں گے؛ کیوں کہ 50 روپے کی خریدی ہوئی چیز کا بل 70 روپے کے حساب سے بنوانا جھوٹ پر مشتمل ہے؛ لہذا اس گناہ میں سب شریک ہیں۔اس کام کی صحیح صورت اس وقت ممکن ہے جب یہ شخص (منیجر)  اس کمپنی کا ملازم نہ ہو؛ لہذا جب وہ اس کمپنی ملازم نہ ہو  اور کمپنی کے لیے خریداری کرے تو کمیشن طے کر کے ہر خریداری پر کمیشن وصول کر سکے گا۔درر الحکام فی شرح مجلۃ الاحکام میں ہے:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ... لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعًا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة". (الکتاب الحادی عشر الوکالۃ، الباب الثالث،الفصل االاول،المادۃ:۱۴۶۷ ،ج:۳؍۵۷۳،ط:دارالجیل) فقط واللہ اعلم
                                                  
عنوان: سود کا کام کرنے والے سے میل ملاپ رکھنا
سوال: سود کا کام کرنے والے کے ساتھ میل ملاپ رکھ سکتے ہیں یا نہیں؟
جواب: جو شخص سود کے کام میں ملوث ہو اس کی اصلاح کے لیے اس نیت سے اس سے میل ملاپ رکھا جا سکتا ہے کہ موقع ملنے پر اس کو اچھے طریقے سے سمجھایا جا سکے،  نیز اس کے لیے دعا بھی کی جائے، اور اگر اس سے اس نیت سے قطع تعلقی کی جائے کہ وہ سود کے کام کو چھوڑ دے  تو ایسا کرنے سے قطع تعلقی کا گناہ بھی نہیں ہو گا۔ تاہم اگر اس کی آمدن کل یا اکثر سودی ہو تو تعلق رکھنے کی صورت میں بھی اس کی آمدن سے کھانا، پینا یا ہدیہ قبول کرنا جائز نہیں ہوگا۔ فقط واللہ اعلم
                                                  
عنوان: یو ٹیوب کی کمائی کا حکم
سوال: میں ایک یوٹیوب کا چینل چلاتا ہوں، جس میں میں گرافک ڈیزائننگ سکھاتا ہوں، مجھے یہ معلوم کرنا ہے کہ کیا یوٹیوب کی کمائی میرے  لیے حلال ہے یا نہیں؟
جواب: یو ٹیوب پر جو پیسہ کمایا جاتا ہے اس میں درحقیقت صارف اپنا مواد  ویڈیو  کی شکل میں بنا کر یوٹیوب کو دیتا ہے اور یوٹیوب کے صارفین اس مواد کو زیادہ دیکھتے ہیں،  یا پسند کرتے ہیں تو اس پر "یوٹیوب" صارف کو طے شدہ رقم ادا کرتا ہے۔اس ادائیگی کے لیے وہ گوگل ایڈ سینس کا اکاؤنٹ استعمال کرتا ہے۔لہذا اپنی ویڈیوز کے ذریعے پیسے کمانے کے لیے ان شرائط کا لحاظ ضروری ہے:1-ویڈیوز میں کسی جان دار کی  تصویر نہ ہو۔2-ویڈیو میں کسی غیر شرعی اور ناجائز امر کی ترویج نہ   کی گئی ہو۔3- ویڈیو میں موسیقی نہ ہو۔4- پیسوں کی وصولی یا ادائیگی  کرنے مٰیں  کوئی سودی معاملہ  یا فاسد عقد نہ کرنا پڑتا ہو۔5-  جان دار کی تصاویر والے یا کسی طور پر بھی غیر شرعی اشتہارات اس چینل پر نہ چلتے ہوں۔اگر ان شرائط کا لحاظ رکھ کر چینل چلایا جاسکتاہے تو اس کی کمائی جائز ہوگی۔ہماری معلومات کے مطابق یوٹیوب پر ایسا چینل چلانا موجودہ دور میں تقریباً  ناممکن ہے، کیوں کہ اپنے تئیں اگر ان شرائط کا لحاظ رکھ بھی لیا جائے تو یوٹیوب انتظامیہ کی طرف سے چینل پر اپنی مرضی سے اشتہارات چلائے جاتے ہیں، جو مختلف ممالک اور علاقوں کے اعتبار سے تبدیل بھی ہوتے ہیں، جن میں بہت سے غیر شرعی امور پر مشتمل اشتہارات ہوتے ہیں، لہٰذا یوٹیوب پر چینل بناکر اس کے ذریعے کمانے سے اجتناب کیا جائے۔ فقط واللہ اعلم
                                                  
عنوان: بینک سے سودی لون اور کریڈٹ کارڈ کا معاملہ ختم کرنا
سوال: ایک شخص نے 10 سال پہلے بینک سے کریڈٹ کارڈ اور بینک لون لیے تھے، اور اس نے دو سال کچھ  پیسے واپس قسط کی صورت دیے، اس کے بعد وہ مالی وجوہات کی بنا پر مزید نہ دے سکا تو بینک اس کو پریشان کرتا ہے پیسوں کے لیے اور اس کو پیشکش کرتا ہے کہ آپ نے جو اصل رقم لی تھی بینک سے تو بینک آپ کو  30% کی رعایت دیتا ہے اصل رقم میں سے اور باقی 70% آپ ادا کر دیں اصل رقم کو اور جو اوپر سود کے پیسے ہیں وہ آپ سے نہیں لیں گے ختم کردیں گے۔ یہ ایک settlement کرتا ہے، بینک کسٹمر سے. تو پوچھنا یہ ہے کہ کیا یہ settlement مندرجہ بالا کر سکتے ہیں یا پوری اصل رقم دیں 100% بغیر سود کے؟  جب کہ بعض لوگ کہتے ہیں کہ ان کو کچھ بھی واپس نا دیں، نہ اصل رقم اور نہ ہی اوپر کا بڑھا ہوا سود؛ کیوں کہ یہ ایک سودی معاملہ تھا جس کو دینا جائز نہیں.برائے مہربانی راہ نمائی فرمائیں کہ کیا میں ان کو کچھ نا دوں یا اصل رقم مع سود دوں یا صرف اصل رقم دوں یا پھر جو وہ اصل رقم کا 70% طے کر کے settlement کی صورت میں مانگ رہے ہیں وہ دوں؟
جواب: بینک سے کریڈٹ کارڈ حاصل کرنا یا سودی لون لینا ناجائز اور حرام ہے، اگر یہ معاملہ کرلیا ہو تو جس قدر جلد ہوسکے اس کو ختم کرنا اور  توبہ واستغفار کرنا لازم ہے، لہذا اگر بینک معاملہ ختم کرنے کے لیےصرف اصل رقم یا اصل رقم میں تخفیف کرکے 70 فیصد لیتا ہے اور سودی رقم دینا نہیں پڑتی تو  بینک کو اس قدر رقم دے کر معاملہ ختم کرلیا جائے۔فقط واللہ اعلم
                                                  
عنوان: ضعیف العمر شخص کے مال میں بیوی بچوں کا تصرف کرنا
سوال: ایسا ضعیف العمر شخص جس کے سوچنے سمجھنے کی صلاحیت مفقود ہو، کے پنشن اور مال و اسباب کا ولی کون ہو گا؟  وارثان میں زوجہ، بیٹے اور بیٹی ہیں جو سب شادی شدہ ہیں۔ زوجہ جو کہ خود بھی 80 سال کے قریب ہیں چاہتی ہیں کہ ساری پنشن ایک بیٹے کو ملے جب کہ وہ بیٹا آوارہ اور منشیات (چرس) کا عادی ہے۔ جب کہ باقی بیٹوں اور بیٹی کا مطالبہ ہے کہ ایک ایک ماہ والدین کا پورا خرچہ ہم اٹھائیں گے اور پنشن بھی ہم لیں گے۔ واضح رہےکہ والدہ محترمہ تقریباً عرصہ 6/7 سال سےہمشیرگان کے ساتھ ہیں اور ان کا تقریباً پورا خرچہ وہی ہمشیرگان کر رہی ہی۔ جب کہ علاج معالجہ دوسرا بھائی جو آرمی میں ہیں وہ کر رہا ہے۔ والد ماجد بھی اکثر دوسرے بھائیوں کے ذمے ہوتے ہیں۔ کبھی کبھار والد ماجد کے علاج معالجہ کا خرچہ وہی منشیات کا عادی بھائی دیتا ہے۔  جو عرصہ دس سال سے زبردستی پنشن بھی لے رہا ہے۔ دوسری بات منشیات کا عادی بھائی والدہ اور والد کی زمینیں بیچ رہا ہے۔ والدہ بھی یہی چاہتی ہیں۔ والد کو پتا نہیں لگتا ، ان کی زمین بھی دو دفعہ چار چار کنال فروخت کر چکا ہے۔ اب دوسری اولاد نے زمین کا اپنا اپنا حصہ والد ماجد سے اپنے نام کرا لیا ہے۔ جس پر امی جان ان سے شدید ناراض ہیں۔ امی جان کی یہی خواہش ہے کہ وہی منشیات کا عادی بھائی زمینیں بیچتا رہے۔اور پنشن بھی لیتا رہے۔ کیا والدہ محترمہ کا یہ اقدام از روئے شریعت مطہرہ درست ہے؟ کیا ایسی حالت میں والدہ کو راضی کرنا ضروری ہے؟ واضح ہو کہ وہ اسی قیمت پر راضی ہوں گی جب پنشن اس بھائی کو ملے۔ اور زمین بھی بیچنے کے لیے اسے دی جائے۔
جواب: صورتِ مسئولہ میں مذکورہ ضعیف العمر شخص جس کے سوچنے سمجھنے کی صلاحیت مفقود ہوگئی ہو اس کی بیوی یا بیٹے کے لیے جائز نہیں کہ وہ اس کی پنشن اور جائیداد میں اپنے لیے کسی قسم کا تصرف کریں یا اس کی زمینیں فروخت کریں، جب تک یہ شخص زندہ ہے یہ چیزیں اس کی ذاتی ملکیت ہیں،  بیٹوں کی ذمہ داری ہے کہ وہ اپنے والد کے مال کی حفاظت کریں۔مذکورہ بیٹے کے لیے جائز نہیں کہ وہ والد کی پنشن اپنے ذاتی استعمال میں لائے اور والد کی زمینیں اپنے نام کرے، جتنی رقم اپنے استعمال میں لائی ہے یا جو زمینیں اپنے نام کی ہیں اسے والد کی ملکیت میں لوٹانا ضروری ہے، نیز مذکورہ شخص کی بیوی کا اپنے بیٹے کو ان چیزوں کی اجازت دینا معتبر نہیں۔اسی طرح دیگر بیٹوں کے لیے جائز نہیں کہ وہ والد کی زمینوں میں سے کچھ اپنے نام کروالیں، اگر والد کو سوچنے سمجھنے کی بالکل صلاحیت نہیں تو والد کی زمینیں اپنے نام کرنے کا شرعاً اعتبار نہیں۔الدر المختار وحاشیۃ ابن عابدین (4/61) ط: سعید:"لايجوز لأحد من المسلمين أخذ مال أحد بغير سبب شرعي". فقط والله أعلم
                                                  
عنوان: مدرسہ کے ملازم کی استحقاقی چھٹیوں میں امتحانات وعیدین کی چھٹیوں کو شمار کرنا
سوال: میں ایک دینی ادارےمیں ملازم ہوں اورمیری سالانہ عیدین و جمعہ سب کو ملا70 چھٹیاں ہوتی ہیں، مدرسہ میں طلبہ واساتذہ کوعیدالفطروعیدالاضحیٰ وسہ ماہی وشش ماہی وسالانہ میں جب چھٹیاں ہوتی ہیں تومجھے بھی زبردستی گھربھیجاجاتاہے کہ یہاں آپ کی ضرورت نہیں اورمیری رخصت لگائی جاتی ہے اورٹوٹل میں سے ان چھٹیوں کومنفی کیاجاتاہےاس سےمیراکافی نقصان ہوجاتاہے؛ کیوں کہ یہ ساری چھٹیاں ملاکر 70س ےزائداگرہوجائیں تومیری تنخواہ سے فی دن کےحساب سےکاٹی جاتی ہےاوراگرمیں جامعہ میں ہی رہناچاہوں توبھی میری رخصت ہی لگائی جاتی ہےان دنوں میں کہ جامعہ میں آپ کی ضرورت نہیں۔اب اس کی وضاحت فرمائیں کہ ادارےکااس قسم کارویہ اختیار کرنا شرعاً جائزہے کہ ناجائز؟
جواب: واضح رہے کہ کسی بھی ادارے  کے  ملازمین کی حیثیت اجیرِ خاص کی ہوتی ہے،  کیوں کہ وہ وقت کے پابند ہوتے ہیں، اور  اجیرِ خاص  ملازمت کے مقررہ وقت پر حاضر رہنے سے اجرت (تنخواہ)  کا مستحق ہوتا ہے، اگر وہ  ملازمت کے اوقات میں  حاضر نہیں  رہا  تو اس   غیر حاضری کے بقدر تنخواہ  کا وہ مستحق نہیں ہوتا،   اس معاملہ کا  اصل تقاضا تو یہ ہے کہ جب ملازم  کام نہ کرے تو اس کا معاوضہ بھی نہ لے،  لیکن  شریعت نے طرفین کو اختیار دیا ہے کہ  چھٹیوں  کی تنخواہ کے بارے میں باہمی رضامندی سے جو چاہیں طے کرلیں،   لہذا اگر مدرسہ کی انتظامیہ، ادارے کے افراد کے لیے  شرعی حدود میں رہتے ہوئے تنخواہ اور استحقاقی چھٹیوں سے  متعلق  کوئی  ضابطہ بناتی ہے تو اس کی اجازت ہے، اور جہاں  ضابطہ نہ ہوتو وہاں عرف کو مدار بنایا جائے گا۔لہذا اگر ادارے کے ضابطہ میں یا تقرر کے وقت یہ معاہدہ کیا گیا ہو  کہ ادارے کے ملازم کو سالانہ ستر چھٹیاں استحقاقی ملیں گی، اور ان میں عید الفطر ، عید الاضحیٰ اور امتحانات کی چھٹیاں شامل ہوں گی، تو  اس صورت میں ان چھٹیوں کو بھی ستر استحقاقی چھٹیوں میں شمار کیا جائے گا۔ اور اگر معاہدہ میں یہ طے ہو کہ یہ سالانہ استحقاقی چھٹیاں، مدرسہ کی عمومی تعطیلات کے علاوہ  ہیں، جو ملازم اپنی ضرورت کے موقع پر کرسکتا ہے، تو  پھر  مدرسہ کی عمومی تعطیلات میں یہ ستر استحقاقی چھٹیاں شمار نہیں ہوں گی، اس صورت میں انتطامیہ کا مدرسہ کی عمومی تعطیلات میں مذکورہ ملازم کو زبردستی گھر بھیج کر ان چھٹیوں کو استحقاقی چھٹیوں میں شمار کرنا شرعاً درست نہیں ہے۔اگر معاہدہ میں اس کی صراحت نہ ہو کہ استحقاقی چھٹیاں مدرسہ کی عمومی تعطیلات کو شامل کرکے ہیں یا ان کے بغیر ہیں تو اس صورت میں عرف کو مدار بنایا جائے گا، ہمارے یہاں عرف یہ ہے عمومی تعطیلات استحقاقی چھٹیوں میں شمار نہیں کی جاتیں۔مشکاۃ المصابیح  میں ہے:"وعن عمرو بن عوف المزني عن النبي صلى الله عليه وسلم قال: «الصلح جائز بين المسلمين إلا صلحًا حرم حلالًا أو أحل حرامًا، والمسلمون على شروطهم إلا شرطًا حرم حلالًا أو أحل حرامًا» . رواه الترمذي وابن ماجه وأبو داود وانتهت روايته عند قوله: «شروطهم»". (1/253، باب الافلاس والانظار، الفصل الثانی، ط: قدیمی)       فتاوی شامی میں ہے:"وليس للخاص أن يعمل لغيره، ولو عمل نقص من أجرته بقدر ما عمل، فتاوى النوازل.
 (قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلًا يومًا يعمل كذا، فعليه أن يعمل ذلك العمل إلى تمام المدة ولايشتغل بشيء آخر سوى المكتوبة. وفي فتاوى سمرقند: وقد قال بعض مشايخنا: له أن يؤدي السنة أيضًا. واتفقوا أنه لايؤدي نفلًا، وعليه الفتوى ... (قوله: ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواةً بدرهم وهو يعلم فهو آثم، وإن لم يعلم فلا شيء عليه وينقص من أجر النجار بقدر ما عمل في الدواة ".(6/70،  کتاب الاجارۃ، ط: سعید) فقط واللہ اعلم
                                                  
عنوان: افغانستان میں من کی مقدار
سوال: یہاں افغانستان میں( ایک من )کی مقدار (4:8)کلو ہے جب کہ لوگ اس کو (4:5)کلو لیتے اور اسی (4:5)پر واپس بیچتے ہیں، کیا یہ جائز ہے یا نہیں?
جواب: اگر لینے اور دینے والوں میں سے ہر ایک کو اس بات کا علم ہو کہ ایک من میں (4:5) کلو  لیا اور دیا جائے گا اور اس میں کسی قسم کا دھوکا یا غلط بیانی سے کام نہیں لیا جائے تو اس وزن پر خرید و فروخت کرنے میں شرعاً کوئی حرج نہیں۔ فقط واللہ اعلم
                                                  
عنوان: جاز کیش اکاؤنٹ کھلوانا
سوال: جاز کیش اکاؤنٹ کھلوانا اور اس کے ذریعہ رقم بھیجنا اور وصول کرنا کیسا ہے?
جواب: واضح رہے کہ موبائل فون میں کال کرنے کی سہولت فراہم کرنے والی مختلف کمپنیوں کی جانب سے مختلف ناموں سے اکاؤنٹ کھولنے کی سہولت فراہم کی جاتی ہے، (مثلاً جاز کیش اکاؤنٹ، ٹیلی نار ایزی پیسہ اکاؤنٹ وغیرہ)، جس میں طے شدہ بیلنس  رکھنے  کی شرط پر کمپنی کی طرف سے  مختلف سہولیات اکاؤنٹ ہولڈر  کو مہیا کی جاتی ہیں؛ جیسے: فری منٹ، فری ایس ایم ایس و غیرہ، تو ایسے اکاؤنٹ کھلوانے اور اس کے ذریعہ رقم بھیجنے اور وصول کرنے  کا حکم یہ ہے کہ اگر کمپنی سے مقررہ  رقم رکھنے کی شرط پر اضافی سہولیات فراہم ہی نہیں کی جائیں تو اس صورت میں ایسا اکاؤنٹ کھلوایا جا سکتا ہے، تاہم اگر کمپنی کی طرف سے مخصوص رقم جمع کرانے کی شرط پر مقررہ سہولیات فراہم کی جاتی ہوں، چاہے کوئی لینا چاہے یا نہ چاہے تو ایسی صورت میں ایسا اکاؤنٹ درحقیقت سودی ہوتا ہے، جسے کھلوانے کی شرعاً اجازت نہیں؛ کیوں کہ کمپنی میں اکاؤنٹ ہولڈر کی جانب سے جو  رقم جمع کرائی جاتی ہے وہ کمپنی کے ذمہ قرض ہوتی ہے اور اکاؤنٹ ہولڈر جب اپنی رقم واپس لینا چاہے کمپنی رقم واپس کرنے کی پابند ہوتی ہے، اور قرض پر کسی بھی قسم کا مشروط نفع از روئے شرع سود ہونے کی وجہ سے حرام ہوتا ہے؛ لہذا صورتِ مسئولہ میں ایسا اکاؤنٹ کھلوانا جائز نہیں، چاہے فری منٹ و دیگر فراہم کردہ سہولیات سے اکاؤنٹ ہولڈر فائدہ اٹھائے یا نہ اٹھائے ، اگر کسی نے ایسا اکاؤنٹ کھلوا رکھا ہے اسے فوری طور پر سچے دل سے توبہ و استغفار کرتے ہوئے مذکورہ اکاؤنٹ بند کروا دینا چاہیے۔ فقط واللہ اعلم
                                                  
عنوان: میراث: شوہر اور والدین
سوال: عورت کی وفات کے بعد اس کا جہیزکس کی ملکیت ہے، اور اس کی تقسیم کیسے ہوگی،  اور وارث میں کون کون شامل ہیں؟اور یاد رہے کے مرحوم کے والد اور والدہ ابھی زندہ ہیں اور ان کے 3 بھائی بھی ہیں اور شوہر بھی زندہ ہے!
جواب: عورت کی وفات کے بعد اس کا جہیز اس کا ترکہ کہلائے گا اور  تمام شرعی ورثاء کے درمیان میراث کے ضابطہ شرعی کے موافق تقسیم کیا جائے گا، صورتِ مسئولہ میں مرحومہ عورت کے والدین اور شوہر اس کے وارث ہیں اور اگر مرحومہ کی کوئی اولاد ہو تو وہ بھی وارث بنے گی، اگر مرحومہ کی کوئی اولاد نہیں ہے تو مرحومہ کے ترکہ کی تقسیم کا طریقہ کار یہ ہے کہ اگر مرحومہ کے ذمہ کوئی قرض ہو تو سب سے پہلے کل جائیداد میں سے قرضہ ادا کیا جائے، پھر اگر مرحومہ نے کوئی جائز وصیت کی ہو تو اسے تہائی مال میں سے نافذ کرنے کے بعد  مرحومہ کہ کل جائیداد منقولہ و غیر منقولہ کو چھ (۶) حصوں میں تقسیم کر کے اس میں سے تین حصے مرحومہ کے شوہر کو، ایک حصہ مرحومہ کی والدہ کو اور دو حصے مرحومہ کے والد کو ملیں گے۔فیصد کے اعتبار سے مرحومہ کی جائیداد میں سے ۱۰۰ فیصد میں سے 50 فیصد مرحومہ کے شوہر کو، 16.66 فیصد مرحومہ کی والدہ کو اور  33.33 فیصد مرحومہ کے والد کو ملیں گے۔تقسیم کا یہ طریقہ اس صورت میں ہے جب کہ مرحومہ کی کوئی اولاد نہ ہو، اگر مرحومہ کی کوئی اولاد بھی ہو تو دوبارہ وضاحت کے ساتھ سوال بھیج کر حکم معلوم کرلیں۔الدر المختار وحاشية ابن عابدين (رد المحتار) (6/ 772):
"(وللأم) ثلاثة أحوال (السدس مع أحدهما أو مع اثنين من الأخوة أو) من (الأخوات) فصاعدًا من أي جهة كانا ولو مختلطين والثلث عند عدمهما وثلث الباقي مع الأب وأحد الزوجين".الدر المختار وحاشية ابن عابدين (رد المحتار) (6/ 781):
"(كالإخوة والأخوات) فإنهم يحجبون بالأب حجب حرمان (ويحجبون الأم من الثلث إلى السدس) حجب نقصان". فقط واللہ اعلم
                                                  
عنوان: ہم جنس پرستی کی سزا کیا ہے؟
سوال: لواطت کی دنیاوی سزا کیا ہے شرعی حکومت میں؟  اور اگر شرعی حکومت موجود نہ ہو تو پھر سزا دینے کا طریقہ کیا ہوگا؟  یا سزا معطل ہوگی دنیاوی اعتبار سے؟
جواب: واضح رہے کہ شرعی حدود اور قانون میں متعین سزائیں جاری کرنا حکومتِ وقت کی ذمہ داری ہے، ہر آدمی اس کا مجاز نہیں؛ کیوں کہ اگر ہر کس و نا کس کو اس کی اجازت دے دی جائے تو ریاست میں انتشار اور بدامنی پیدا ہو جائے گی؛ لہذا حکومتِ وقت اگر حدود جاری نہ کرتی ہو تو کسی دوسرے شخص کو اس کی اجازت نہ ہو گی۔اگر کوئی شخص ایسا عمل کرتا ہے  جو من جملہ دیگر گناہوں کے حضرت لوط علی نبینا وعلیہ الصلاۃ والسلام کی قوم پر عذاب کا سبب بنا تھا  تو شریعت میں اس کے لیے ’’حد‘‘ مقرر نہیں ہے، بلکہ یہ حاکمِ وقت کی رائے پر مفوض کر دیا گیا کہ وہ جو سزا تجویز کرنا  مناسب سمجھے وہ سزا تجویز کردے، مثلاً اس کو قید کیا جا سکتا ہے، اور اگر بار بار کرتا ہو تو اس کو قتل کر دیا جائے وغیرہ، ایسے مجرم کے لیے صحابہ کرام رضی اللہ عنہم سے مختلف قسم کی سزائیں ثابت ہیں۔الدر المختار وحاشية ابن عابدين (رد المحتار) (4/ 27):
"مطلب في حكم اللواطة(قوله: بنحو الإحراق إلخ) متعلق بقوله: يعزر. وعبارة الدرر: فعند أبي حنيفة يعزر بأمثال هذه الأمور. واعترضه في النهر بأن الذي ذكره غيره تقييد قتله بما إذا اعتاد ذلك. قال في الزيادات: والرأي إلى الإمام فيما إذا اعتاد ذلك، إن شاء قتله، وإن شاء ضربه وحبسه. ثم نقل عبارة الفتح المذكورة في الشرح، وكذا اعترضه في الشرنبلالية بكلام الفتح. وفي الأشباه من أحكام غيبوبة الحشفة: ولايحد عند الإمام إلا إذا تكرر؛ فيقتل على المفتى به. اهـ. قال البيري: والظاهر أنه يقتل في المرة الثانية لصدق التكرار عليه. اهـ".الدر المختار وحاشية ابن عابدين (رد المحتار) (4/ 27):
"ولو اعتاد اللواطة قتله الإمام سياسةً".درر الحكام شرح غرر الأحكام (2/ 66):
"ولذا قال الكمال: لو اعتاد اللواطة سواء كان بأجنبي أو عبده أو أمته أو زوجته بنكاح صحيح أو فاسد قتله الإمام محصنًا كان أو غير محصن سياسةً اهـ".
                                                  
عنوان: جاز کیش اکاؤنٹ کے ذریعے پیسے بھیجنا اور وصول کرنا
سوال: جاز کیش اکاؤنٹ کے ذریعے پیسے بھیجنا اور وصول کرنا کیسا ہے؟
جواب: اگرجاز کیش اکاؤنٹ کھلوانے کے لیے اکاؤنٹ میں مخصوص رقم رکھنے اور اس پر مشروط  نفع (مثلاً: فری منٹس، انٹرنیٹ ایم بی ، میسج، کیش بیک وغیرہ)ملنے کی شرط نہ ہو تو رقم کی منتقلی وغیرہ کے لیے اس اکاؤنٹ کااستعمال درست ہوگا۔ بصورتِ دیگر ایسا اکاؤنٹ کھلوانا جائز نہیں ہوگا۔فقط واللہ اعلم
                                                  
عنوان: جائز آمدنی والے کے لیے ناجائز آمدنی والے  کے ساتھ رہنا
سوال: میں اسلام آباد میں رہتا ہوں اور میرے جو روم پارٹنر ہے ۔تینوں خوش حالی بینک میں جاب کرتے ہیں۔ تو کیا میرے لیے اسں کے ساتھ رہنا جائز ہے؟اور ایک ساتھ کھانا پینا جائز ہے؟
جواب: بینک کی آمدن میں سود اور ناجائز منافع سے ہوتی ہے، نیز سودی اور ناجائز معاملات میں تعاون بھی ہوتا ہے۔ اس لیے بینک کی ملازمت جائز نہیں ہے،اور اس ملازمت سے ملنے والی آمدن حرام ہے۔ان کو کسی جائز ذریعہ سے ملازمت تلاش کرنی چاہیے۔باقی حرام آمدنی والوں کے ساتھ کھانے وغیرہ کے اخراجات میں شراکت داری کرنا جائز نہیں۔ آپ دوسری جگہ تلاش کریں،  جب تک نہ ملے، انہیں حکمت سے سمجھا کر اپنا کھانا پینا علیحدہ رکھیں، یا اگر وہ کسی جائز آمدنی والے سے قرض لے کر شامل ہوتے رہیں، تو آپ کا کھانا جائز ہوجائےگا۔ فقط واللہ اعلم
                                                  
عنوان: نقد خرید کر قسطوں پر زائد قیمت پر فروخت کرنا کیسا ہے؟
سوال: موبائل فون نقد لے کر قسطوں پر اضافی پیسے لینا کیسے ہیں؟ فرض کریں 15000 کا فون نقد لیا ہے تو اس کو قسطوں پر دے دیا ہے اٹھارہ ہزار کا، اس بارے میں راہ نمائی فرمائیں اور قسطوں پر چیزیں لینا اور دینا شریعت کے حساب سے کیسا ہے؟
جواب: صورتِ مسئولہ میں نقد موبائل خریدنے اور اس پر مکمل قبضہ کرنے کے بعد قسطوں پر  زائد قیمت طے کرکے آگے فروخت کرنا  جائز ہے، البتہ قسطوں پر خرید و فروخت  جائز ، و صحیح ہونے کے لیے درج ذیل  شرائط کی رعایت ضروری ہے:۱- معاملہ متعین ہو کہ نقد کا معاملہ کیا جارہا ہے یا ادھار۔    ۲-  مدت متعین ہو۔۳- مجموعی قیمت (اور قسط کی رقم) متعین ہو۔۴- کسی قسط کی ادائیگی جلدی کرنے کی صورت میں قیمت میں کمی اور  تاخیر کی صورت میں اضافہ (جرمانہ) وصول کرنے کی شرط نہ رکھی جائے، اور نہ جرمانہ وصول کیا جائے۔اگر معاملہ کرتے وقت مذکورہ بالا شرائط کی پاس داری نہ کی جائے تو اس صورت میں قسطوں پر خرید و فروخت کا معاملہ ہی فاسد ہوجائے گا۔ فقط واللہ اعلم
                                                  
عنوان: انشورنس کروانا
سوال: ’’ ایل آئی سی‘‘  یعنی لائف انشورنس کرانا کیسا ہے؟  اور اس جیسی دیگر، جیسے:’’سو کنیا یوجنا‘‘  اور  ’’میریج انشورنس‘‘  ان کے حلال یا حرام ہونے کا معیار کیا ہوگا؟
جواب: زمانے کی جدت  کے  ساتھ ساتھ  ہر چیز کے اندر جدت اور تبدیلی آرہی ہے،  اسی حقیقت کے پیشِ نظر  سودی کاروبار اور جوئے کی شکلوں میں بھی خاصی تبدیلی آگئی ہے، لیکن ان شکلوں کے بنیادی عناصر کو دیکھا جائے  تو ان کی اصلیت  کھل کر سامنے آجاتی ہے۔مروجہ انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، کسی زمانے کی کوئی مصلحت اس حرام کو حلال نہیں کرسکتی۔انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم کا  انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والأقضیة، ط: مکتبة رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، کتاب الحظر والإباحة، ط: سعید)     فقط واللہ اعلم
                                                  
عنوان: حکومت کی سودی قرضہ کی اسکیم
سوال: حکومت نے عوام کے لیے سو ارب پیکج قرضہ چھ فیصد سالانہ سود کےساتھ اعلان کیاہے، اور خواہش مند کسی بھی نیشنل بینک یا خیبربینک سےلےسکتا ہے، کیایہ شریعت میں جائز ہے؟
جواب: سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے: {یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ کُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔(البقرۃ:۲۷۸،۲۷۹-بیان القرآن)نیز سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلثین زنیةً في الخطیئة‘‘.       (دار قطنی)لہذا مذکورہ اسکیم کے تحت سودی قرضہ لینا ناجائز ہے۔ فقط واللہ اعلم
                                                  
عنوان: جی پی فنڈ کے شرعی اَحکام و مسائل
سوال: جی پی فنڈ کے شرعی اَحکام و مسائل بتادیں!
جواب: ’’'جی پی‘‘  فنڈ جس  کی کٹوتی ملازمین کی مرضی سے نہ ہوتی ہو  اس کی اصل رقم بمع اضافی رقم کے لینا جائز ہے۔  اور اس کی وجہ سے تنخواہ پر اثرنہیں  پڑتا۔البتہ جہاں کٹوتی اختیاری ہو ، وہاں  اضافی رقم لینا درست نہیں ہے۔ فقط واللہ اعلمہماری ویب سائٹ پر تفصیلی فتویٰ کے لیے درج ذیل لنک ملاحظہ کیجیے:جی پی فنڈ (GP Fund) پر ادارے کی طرف سے ملنے والے منافع کا حکمپراویڈنٹ فنڈ پر زکات کا حکمجی پی فنڈ پر زکاۃ اور قربانی کے وجوب کا حکم
                                                  
عنوان: جاری مجری خطا کی دیت
سوال: قتلِ خطا کی دیت کیا  ہے؟  ایک بچی اپنے ماں باپ کے بیچ میں سو رہی تھی، اس دوران صبح کے وقت بچی دم توڑ چکی تھی، اب یہ پتا نہیں کہ بچی ماں کی وجہ سے مری ہے یا باپ کے نیچے آکر مری ہے؟تو دیت کس پر لازم ہوگی اور دیت کیا ہوگی؟
جواب: 1۔ صورتِ مسئولہ میں اگر والدین کو صرف  شک ہو  کہ بچہ ان کے نیچے دب کر مرا ہے، یقین نہ ہو مثلاً بچے کے جسم پر ظاہری کوئی اثر وغیرہ نہ ہو  تو شک کا اعتبار نہیں ہے،  اس کی طرف دھیان نہ  دیں۔2۔ اگر بچے کے جسم پر کچھ نشان یا اثرات ہوں جس سے یہ معلوم ہوتا ہو کہ بچہ کسی کے نیچے دب کر مرا ہے، لیکن تعیین نہ ہو رہی ہو تو غور و فکر کرکے دیکھا جائے کہ بچہ کس کے نیچے دب کر مرا ہوگا، اگردونوں میں سے کسی کو  یقین یا غالب گمان ہو کہ بچہ اس کے نیچے دب کر فوت ہوا ہےتو یہ صورت "قتل جاری مجری خطا"  کی ہے، اس کاحکم یہ ہے کہ جس کے نیچے دب کر مرا ہے اس  پرکفارہ اور دیت دونوں لازم ہیں، البتہ  اگر بچےکے وارثین  دیت معاف کردیں تو دیت ساقط ہوجائے گی ۔قتل جاری مجری خطا  کی دیت سو اونٹ یا ایک ہزار دینار یا دس ہزار درہم (جس کا اندازہ جدید پیمانے سے 30.618 کلوگرام چاندی) یا اس کے برابر قیمت ہے۔ اور دیت میں حاصل شدہ مال مقتول کے ورثہ میں شرعی اعتبار سے تقسیم ہو گا، جو وارث اپنا حصہ معاف کردے گا، اس قدر معاف ہو جائے گا اوراگر سب نے معاف کر دیا تو سب معاف ہو جائے گا۔نیز   کفارے میں مسلسل ساٹھ روزے رکھنا قاتل پر لازم ہو گا، کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے، البتہ عورت  کے حیض کی وجہ سے تسلسل ختم نہیں ہو گا، یعنی اگر کسی عورت سے قتل ہو گیااور وہ 60 روزے کفارہ میں رکھ رہی ہے تو60 روزے رکھنے کے دوران ماہ واری کے آنے سے کوئی فرق نہیں پڑے گا، وہ ماہ واری سے فراغت کے بعد روزوں کو جاری رکھے گی۔قرآنِ کریم میں ہے:{وَمَا كَانَ لِمُؤْمِنٍ أَن يَقْتُلَ مُؤْمِنًا إِلاَّ خَطَئًا وَمَن قَتَلَ مُؤْمِنًا خَطَئًا فَتَحْرِيرُ رَقَبَةٍ مُّؤْمِنَةٍ وَدِيَةٌ مُّسَلَّمَةٌ إِلَى أَهْلِهِ إِلاَّ أَن يَصَّدَّقُواْ فَإِن كَانَ مِن قَوْمٍ عَدُوٍّ لَّكُمْ وَهُوَ مْؤْمِنٌ فَتَحْرِيرُ رَقَبَةٍ مُّؤْمِنَةٍ وَإِن كَانَ مِن قَوْمٍ بَيْنَكُمْ وَبَيْنَهُمْ مِّيثَاقٌ فَدِيَةٌ مُّسَلَّمَةٌ إِلَى أَهْلِهِ وَتَحْرِيرُ رَقَبَةٍ مُّؤْمِنَةٍ فَمَن لَّمْ يَجِدْ فَصِيَامُ شَهْرَيْنِ مُتَتَابِعَيْنِ تَوْبَةً مِّنَ اللّٰه وَكَانَ اللّٰه عَلِيمًا حَكِيمًا} [سورة النساء، آیت:92]"الیقین لایزول بالشک، وفيها قواعد ... الثالثة: من شک هل فعل أو لا؟ فالأصل عدمه". (الأشباه والنظائر في الفقه الحنفي، الفن الأول، النوع الأول: القاعدة الثالثة، ص:12، ط:قدیمی کتب خانه)" (و) الرابع (ما جرى مجراه) مجرى الخطأ (كنائم انقلب على رجل فقتله)؛ لأنه معذور كالمخطئ، (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة. (قوله: والرابع ما جرى مجراه إلخ) فحكمه حكم الخطأ في الشرع، لكنه دون الخطأ حقيقة؛ فإن النائم ليس من أهل القصد أصلاً، وإنما وجبت الكفارة لترك التحرز عن نومه في موضع يتوهم أن يصير قاتلًا، والكفارة في قتل الخطأ إنما تجب لترك التحرز أيضًا، وحرمان الميراث لمباشرة القتل، وتوهم أن يكون متناعسًالم يكن نائمًا قصدًا منه إلى استعجال الإرث، والذي سقط من سطح فوقع على إنسان فقتله أو كان في يده لبنة أو خشبة فسقطت من يده على إنسان أو كان على دابة فأوطأت إنسانًا فقتله مثل النائم؛ لكونه قتلًا للمعصوم من غير قصد كفاية". (الدر المختار،کتاب الجنایات،ج:6،ص:531،ط:سعید)"الدية (في الخطإ أخماس منها ومن ابن مخاض، أو ألف دينار من الذهب، أو عشرة آلاف درهم من الورق) وقال الشافعي: اثنا عشر ألفًا، وقالا: منها ومن البقر مائتا بقرة، ومن الغنم ألفا شاة، ومن الحلل مائتا حلة، كل حلة ثوبان: إزار ورداء، هو المختار.(وكفارتهما) أي الخطأ وشبه العمد (عتق قن مؤمن فإن عجز عنه صام شهرين ولاء ولا إطعام فيهما) إذ لم يرد به النص والمقادير توقيفية". (الدر المختار،کتاب الدیات،ج:6،ص:573،574،ط:سعید)التشريع الجنائي في الإسلام - (3 / 120):"الركن الثالث: أن يكون بين الخطأ والموت رابطة السببية.يشترط ليكون الجانى مسئولاً أن تكون الجناية قد وقعت نتيجة لخطئه: بحيث يكون الخطأ هو العلة للموت، وبحيث يكون بين الخطأ والموت علاقة السبب بالمسبب فإذا انعدمت السببية فلا مسئولية على الجاني". فقط واللہ اعلم
                                                  
عنوان: کامیاب جوان اسکیم سے قرضہ لینا
سوال: کامیاب جوان اسکیم سے قرضہ لینا جائز ہے یا نہیں؟
جواب: ہماری معلومات کے مطابق مذکورہ معاملے میں واپسی کے وقت اضافی رقم ادا کرنی ہوگی، اگر  واقعۃً مذکورہ قرض اسکیم میں واپسی کے وقت کچھ اضافہ ادا کرنا پڑتاہے تو یہ صریح سود ہے، اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، اس لیے سودی معاہدہ کرنااور سود کی بنیاد پر قرضہ لینا جائز نہیں ہے۔ ہر شخص پر لازم ہے کہ وہ سود، بلکہ سود کے شبہ  سے بھی اپنے آپ کو محفوظ رکھے۔اگر مذکورہ معاملے کی تفصیل مختلف ہے تو مکمل تفصیل بحوالہ ارسال کردیجیے، اس کی روشنی میں جواب دے دیا جائے گا۔ فقط واللہ اعلم
                                                  
عنوان: بیوہ، دو بھائی، ایک بہن، ایک لے پالک بیٹی کے حوالے سے میراث کی تقسیم
سوال: بندہ فوت ہوا اس کی جائیداد دو بھائیوں ایک بہن اور بیوی میں تقسیم کرنی ہے؛ کیوں کہ اولاد نہیں ہے،  اپنی بہن اور بیوی کے بھائی کی ایک بیٹی بھی لی ہوئی ہے،  مطلب ایک لے پالک بیٹی بھی ہے، حصے بتا دیجیے!
جواب: فوت ہونے والے مذکورہ شخص کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کی تجہیز و تکفین کا خرچہ نکالنے کے بعد ،  اور اگر مرحوم کے ذمہ کوئی قرضہ ہو تو اسے منہا کرنے کے بعد، اگر مرحوم نے کوئی جائز وصیت کی ہو تو ترکہ کے ایک تہائی حصے میں سے اسے ادا کرنے کے بعد باقی کل جائیداد منقولہ و غیر منقولہ کو بیس (۲۰) حصوں میں تقسیم کر کے اس میں سے پانچ (۵) حصے مرحوم کی بیوہ کو، چھ، چھ حصے مرحوم کے ہر ایک بھائی کو اور تین حصے مرحوم کی بہن کو ملیں گے،مرحوم کی لے پالک (منہ بولی ) بیٹی کا مرحوم کے ترکہ میں شرعاً  کوئی حصہ نہیں ہے۔فیصد کے اعتبار سے 100 فیصد میں سے 25 فیصد مرحوم کی بیوہ کو، 30 فیصد مرحوم کے ہر بھائی کو اور 15 فیصد مرحوم کی بہن کو ملیں گے۔واضح رہے کہ مذکورہ تقسیم اس صورت میں جب مرحوم کے والدین میں سے کوئی حیات نہ ہو۔ اگر والدین میں سے کوئی حیات ہو تو تقسیم مختلف ہوگی۔ فقط واللہ اعلم
                                                  
عنوان: مجبوری میں ایزی پیسہ استعمال کرنا
سوال: ہماری رہائش سندھ کے دیہی علاقے میں ہے، اور یہاں سے ٹکٹ بک کرنےاور اپنے یا گھر والوں کے موبائل بیلنس کے لیے ایزی پیسہ  آسان ہے، ورنہ بہت مشکل ہے۔لیکن جب سے آپ کی ویب سائٹ پر مسئلہ پڑھا ہے، بڑٰ ی تشویش ہے، کیا یہ ممکن ہے کہ ہم کیش بیک اور ریوارڈ  کے  پیسے کسی غریب کو بلا نیتِ ثواب صدقہ کردیں؟  ہم کیش بیک کی نیت سے ایزی پیسہ استعمال نہیں کرتے۔
جواب: ایزی پیسہ  کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اگر کوئی ’’ایزی پیسہ اکاؤنٹ‘‘ کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ لہذا آپ اس ناجائز منافع کو بلا نیت ثواب صدقہ کردیں۔واضح رہے کہ اگر کوئی کمپنی جمع کردہ رقم پر کسی قسم کے اضافی منافع کی شرط پر اکاؤنٹ نہیں کھولتی، بلکہ اکاؤنٹ کا مقصد صرف رقوم کی ترسیل، موبائل کا بیلنس منتقل کرنا اور بل وغیرہ جمع کرنا ہو، (جیساکہ ایک آدھ کمپنی کے حوالے سے سنا گیا ہے) اور سروس چارجز کے نام سے بطورِ اجرت کچھ چارج کیا جاتا ہو تو ایسا ایزی پیسہ اکاؤنٹ کھلوانا جائز ہوگا۔  تاہم عموماً ایزی پیسہ اکاؤنٹ اضافی منافع کے ساتھ مشروط ہوتاہے، اس لیے ایسا اکاؤنٹ کھلوانا ہی ناجائز ہے۔ فقط واللہ اعلم
                                                  
عنوان: ایک کے ساتھ ایک فری آفر کا حکم
سوال: آج کل ایک رواج چل پڑا ہے کہ بعض ہوٹلوں پر دو تکوں پر ایک تکہ فری دیا جاتا ہے اور اسی طرح بعض کمپنی والے گھی کے ڈبے پر مصالحہ  کا ایک پیکٹ یاکیچپ کا پیکٹ فری دیتے ہیں, کیا اس کا استعمال جائز ہے یا نہیں؟
جواب: اگر کسی  ہوٹل یا کمپنی والے اپنی مشہوری یا کسٹمرز کی توجہ حاصل کرنے کے لیے کچھ آفر دیتے ہوں اور خاص مقدار میں کسی چیز کی خریداری پر ایک یا ایک سے زائد کوئی چیز فری دیتے ہوں، اس میں شرعاً  کوئی حرج نہیں، یہ ہدیہ اور گفٹ کی ایک صورت ہے؛ لہذا اس کا استعمال جائز ہے۔ فقط واللہ اعلم
                                                  
عنوان: تکافل کی شرعی حیثیت
سوال: کیا تکافل شرعی اور اسلامی اعتبار سے جائز ہے؟ اور مزید یہ کہ اس لنک پر جو تکافل کی تفصیلات بتائی گئی ہیں اس کو مد نظر رکھتے ہوئے بتایئے یہ اسلامی شرعی اعتبار سے جائز ہے یا مغربی انشورنس ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔فقط واللہ اعلممزید تفصیل کے لیے درج ذیل پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم
                                                  
عنوان: کیبل کنیکشن کے کام کا حکم
سوال: میرے سسر کا کیبل کنیکشن کا کام تھا، کچھ دنوں پہلے ان کا انتقال ہوگیا ہے، تو کیا یہ کیبل والا کام میری ساس آگے چلا سکتی ہیں؟ یعنی کیبل کا کام کرنا اسلام میں جائز ہے یا نہیں؟
جواب: ٹی وی  کا استعمال جان دار کی تصاویر پر مشتمل پروگرام دیکھنے میں ہوتا ہے اور ان  پروگراموں میں  فحش تصاویرنہ بھی ہوں تب بھی بوجہ تصویر ہونے کے از روئے شرع ان کا دیکھنا اور دکھانا حرام ہے، جب کہ ٹی وی پر آنے والے اکثر پروگرام فحاشی، عریانیت اور بے حیائی پر مشتمل ہوتے ہیں،  اس لیے ٹی وی معصیت کا آلہ ہے،  لہٰذا ٹی وی  کی خرید و فروخت اور کاروبار ہی جائز  نہیں ہے۔  جب ٹی وی ہی معصیت کا آلہ ہے تو ٹی وی کیبل اس کے لیے معاون ہے ، اور ٹی وی کیبل سپلائی کرنے والا براہِ راست اس گناہ کے کام میں تعاون کرنے والے ہوتا ہے، لہذا ٹی وی کیبل کا کام کرنا، یا اس کی سپلائی کرنا جائز نہیں ہے؛ کیوں کہ اس میں براہِ راست گناہ پر تعاون لازم آتا ہے، جس سے قرآن و حدیث میں منع کیا گیا ہے۔البتہ انٹرنیٹ کیبل کے کاروبار کی گنجائش ہے، کیوں کہ انٹرنیٹ کا استعمال صحیح اور غلط دونوں مقاصد کے لیے ہوتا ہے، انٹرنیٹ کے ذریعے بہت سے جائز کام بھی کیے جاسکتے ہیں، اس لیے انٹرنیٹ کیبل کی سپلائی اور شیئر کرنا جائز ہے۔ اگر اس کا کوئی ناجائز استعمال کرتا ہے تو اس کا گناہ اسی غلط استعمال کرنے والے پر ہوگا۔البحرالرائقمیں ہے :"وقد استفيد من كلامهم هنا أن ما قامت المعصية بعينه يكره بيعه، وما لا فلا، ولذا قال الشارح: إنه لايكره بيع الجارية المغنية والكبش النطوح والديك المقاتل والحمامة الطيارة".(5/155)فتاوی شامی میں ہے :"وكذا لايكره بيع الجارية المغنية والكبش النطوح والديك المقاتل والحمامة الطيارة؛ لأنه ليس عينها منكراً، وإنما المنكر في استعمالها المحظور اهـ  قلت: لكن هذه الأشياء تقام المعصية بعينها لكن ليست هي المقصود الأصلي منها، فإن عين الجارية للخدمة مثلاً والغناء عارض فلم تكن عين المنكر، بخلاف السلاح فإن المقصود الأصلي منه هو المحاربة به فكان عينه منكراً إذا بيع لأهل الفتنة، فصار المراد بما تقام المعصية به ما كان عينه منكر بلا عمل صنعة فيه، فخرج نحو الجارية المغنية؛ لأنها ليست عين المنكر، ونحو الحديد والعصير؛ لأنه وإن كان يعمل منه عين المنكر لكنه بصنعة تحدث فلم يكن عينه". (4/268) فقط واللہ اعلم
                                                  
عنوان: بھتیجوں، بھتیجیوں، بھانجوں اور بھانجیوں میں وراثت کی تقسیم
سوال: زہرہ کے چار بھائی اور چار بہنیں تھیں،  سب کے سب وفات پا چکے ہیں،  لیکن سب کی اولاد موجود ہیں, زہرہ غیر شادی شدہ تھی, اپنے زندگی میں زہرہ نے کچھ زمین ایک بھائی کے بچوں کے نام کی تھی. اب زہرہ وفات پا گئی ہیں، اس کی وراثت کی وضاحت درکار ہے.
جواب: صورتِ مسئولہ میں اگر زہرہ کے والدین حیات نہیں ہیں تو زہرہ کے بھتیجے (یعنی بھائیوں کے بیٹے) ہی اس کے وارث بنیں گے، زہرہ کا ترکہ صرف اس کے بھتیجوں کے درمیان میراث کے ضابطہ شرعی کے موافق تقسیم ہوگا۔جو زمین زہرہ نے ایک بھائی کے بچوں کے نام کی تھی، اگر وہ زمین زہرہ نے اپنی زندگی میں ہی ہبہ (گفٹ) کی نیت سے ان بھتیجوں کے نام کر کے ان کو اس زمین کا مکمل قبضہ اور تصرف کا اختیار دے دیا تھا تو اب وہ زمین زہرہ کا ترکہ نہیں ہوگی، اس زمین کے مالک زہرہ کے وہی بھتیجے ہوں گے جن کے نام وہ زمین کی تھی۔ لیکن اگر زہرہ نے وہ زمین اپنے ایک بھائی کے بیٹوں کے نام ہبہ کی نیت سے نہیں کی تھی یا ہبہ کی نیت سے نام پر کرنے کے باوجود اس زمین کا مکمل قبضہ اور تصرف کا اختیار ان بھتیجوں کو نہیں دیا تھا تو وہ زمین وفات تک زہرہ ہی کی ملکیت میں رہی اور اب وہ زمین زہرہ کا ترکہ شمار ہوگی اور زہرہ کے دیگر ترکہ کے ساتھ تمام ورثاء میں تقسیم ہوگی۔زہرہ کی بھتیجیاں (بھائیوں کی بیٹیاں) ، بھانجے اور بھانجیاں (بہنوں کے بیٹے اور بیٹیاں) زہرہ کے وارث نہیں بنیں گے۔ فقط واللہ اعلم
                                                  
عنوان: قسطوں پر موٹر سائیکل بیچنے والے کا ایک گاہک کو موٹر سائیکل بیس ہزار، دوسرے کو چالیس اور تیسرے کو ساٹھ ہزار میں فروخت کرنے کا حکم
سوال: ایک موٹر  سائیکل والا قسطوں کے حساب سے اس طرح موٹر سائیکل بیچتا ہے کہ ایک کو مثلاً بیس ہزار کا پڑتا ہے اور دوسرے کو چالیس ہزار کا اسی طرح تیسرے کو ساٹھ ہزار کا، تو کیا اس طرح لینا جائز ہے؟
جواب: اگر آپ کے سوال کا مطلب یہ ہے کہ مذکورہ شخص جو قسطوں کے حساب سے موٹر سائیکل بیچتا ہے وہ ہر گاہک کے ساتھ قسطوں کی مدت کے اعتبار سے الگ الگ قیمت طے کرتا ہے، مثلاً: چھ  مہینے کی قسطوں میں ادائیگی کرنے والے کو بیس ہزار میں بیچتا ہے اور ایک سال کی قسطوں میں ادائیگی کرنے والے کو چالیس ہزار کا بیچتا ہے اور اٹھارہ  مہینے کی قسطوں میں ادائیگی کرنے والے کو ساٹھ ہزار کا بیچتا ہے تو یہ کاروبار کرنا جائز ہے اور اس طرح موٹر سائیکل خریدنا بھی جائز ہے، بشرطیکہ اس معاملہ میں قسطوں میں پیسوں کی ادائیگی کی ایک حتمی مدت اور موٹر سائیکل کی حتمی قیمت طے ہوجائے اور اس مدت سے پہلے پیسے دینے کی صورت میں قیمت میں کمی کی شرط بھی نہ ہو اور مقررہ مدت میں ادائیگی سے تاخیر ہونے کی صورت میں قیمت میں زیادتی کی شرط بھی نہ ہو۔اگر  معاملے کی صورت یہ ہے کہ کئی لوگ ابتدا سے شامل ہوتے ہیں، اور مثلاً ماہانہ بنیاد پر قسط جمع کراتے ہیں، پھر بذریعہ قرعہ اندازی جس جس کے نام موٹر سائیکل نکلتی جاتی ہے وہ آئندہ اقساط سے بری الذمہ ہوجاتاہے، جس کا نام نہیں آتا وہ آخر تک قسطیں جمع کرتا رہتاہے تو یہ شرعاً جائز نہیں ہے۔اور اگر آپ کے سوال کا مطلب کچھ اور ہے تو دوبارہ وضاحت کے ساتھ سوال بھیج دیں۔ فقط واللہ اعلم
                                                  
عنوان: میراث میں عینی اور علاتی بھائی کو دادا کی موجودگی میں حصہ ملنے یا نہ ملنے کے بارے میں مفتی بہ قول
سوال: بنوالاعیان اور بنوالعلات کو جد کے ساتھ حصہ ملنے اور نہ ملنے میں جمہور کے نزدیک کون سا قول مفتیٰ بہ ہے؟ امام صاحب رحمۃ اللہ کا قول جو تمام بھائیوں کو جد کی وجہ سے ساقط کردیتے ہیں یا صاحبین رحمہم اللہ کا جو ساقط نہیں کرتے؟ بالفاظ دیگر یہ(یرثون مع الجد) یہ صرف سراجی کا قول ہے یا باقی علماء کا بھی؟  نیز جمہور علماء کے اقوال سے آگاہ فرمائیں!
جواب: جس طرح عینی اور علاتی بھائی مرحوم کے والد کی موجودگی میں محجوب ہوتے ہیں، اسی طرح دادا کی موجودگی میں بھی محجوب ہوں،اس مسئلہ میں مفتی بہ قول امام ابوحنیفہ رحمہ اللہ کا ہے۔(ملاحظہ ہو:فتاوی شامی 6/781، کتاب الفرائض، ط: سعید) فقط واللہ اعلم
                                                  
عنوان: صاحبِ حیثیت شخص کا بچوں کے لیے لنڈا کے کھلونے خریدنا
سوال: کیا لُنڈے سے کھلونے خرید کر بچوں کو کھیلنے کے لیے دے سکتے ہیں، باوجود  اس کے کہ ہم صاحبِ حیثیت ہیں اور نئے خرید سکتے ہیں؟
جواب: صاحبِ حیثیت اور تنگ دست دونوں  کے لیے نئی اور پرانی جائز اشیاء کی خرید وفروخت جائز ہے، لہذا آپ کے لیے اپنے بچوں کے لنڈا کے کھلونے لینا جائز ہے، البتہ اس میں اس بات کا خیال رکھیں وہ کسی جان دار کی تصاویر یا کارٹون پر مشتمل نہ ہو۔ گڑیا، کارٹون اور بھالو وغیرہ خریدنا اور بچوں کو دینا شرعاً درست نہیں ہے۔فقط واللہ اعلم
                                                  
عنوان: شراکت میں طے شدہ نفع اور ماہانہ تنخواہ
سوال: زید اور بکر نے شراکت پر ایک موٹر کار لی دولاکھ میں،  ایک لاکھ زید کا ہے اور ایک لاکھ بکر کا،  اس شرط پر کہ جب موٹر کار سواری اٹھائے گی پیسہ کمائے گی تو  کمائی  ففٹی ففٹی ہوگی۔ زید کو موٹرکار چلانا نہیں آتا،  بکر کو موٹرکار چلانا آتاہے،  بکر کہتا ہے کہ میں موٹر کار چلاؤں گا، مجھے مزدوری بھی دینا ہوگی،یعنی اس موٹرکار  کی کمائی سے ماہانہ تنخواہ دی جائے ، اور ساتھ میں طے شدہ نفع میں بھی اس کا حصہ ہو؟
جواب: صورتِ مسئولہ میں جب دونوں شریکوں کا باہمی رضامندی سے آدھا آدھا نفع تقسیم کرنا طے ہوگیا تھا تو اب دونوں آدھے آدھے نفع ہی کے مستحق ہیں۔نیز کام کرنے والے شریک یعنی بکر کے لیے اپنے کام کے عوض طے شدہ ماہانہ تنخواہ کا مطالبہ کرنا جائز نہیں ہے۔  البتہ دونوں کی رضامندی سے کام کرنے کے صلے میں بکر کے لیے آدھے سے زیادہ نفع کا تناسب طے کیا جاسکتا ہے۔ (مثلاً 60 فیصد نفع بکر کا ہو اور 40 فیصد زید کا)۔بدائع الصنائع في ترتيب الشرائع (6 / 59):
"(ومنها) : أن يكون الربح جزءًا شائعًا في الجملة، لا معينًا، فإن عينا عشرة، أو مائة، أو نحو ذلك كانت الشركة فاسدةً؛ لأن العقد يقتضي تحقق الشركة في الربح والتعيين يقطع الشركة لجواز أن لايحصل من الربح إلا القدر المعين لأحدهما، فلايتحقق الشركة في الربح". فقط واللہ اعلم
                                                  
عنوان: کریڈٹ کارڈ بنانا اور اس کے استعمال کا حکم
سوال: کسی بھی اسلامی یا غیر اسلامی بینک سے کریڈٹ کارڈ لینا کیسا ہے ؟َ
جواب: کریڈٹ بنوانا اور اس کا استعمال کرنا شرعاً جائز نہیں ہے،خواہ وہ کسی بھی قسم کی بینک کا ہو،  اس لیے کہ  کسی معاملے کے حلال وحرام ہونے کا مدار درحقیقت وہ معاہدہ ، شرائط اور قواعد ہوتے ہیں  جو فریقین کے درمیان طے پاتے ہیں، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ معاہدہ کرتا ہے کہ: اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا اور دینا  حرام ہے اسی طرح اس کا معاہدہ کرنا بھی شرعاً ناجائز اور حرام ہے۔ اس بنیاد پر  اگر کریڈٹ کارڈ لینے والا لی گئی رقم  بالفرض مقررہ مدت میں واپس بھی کردے تو معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے؛ اس لیے ادائیگی کی صورت کوئی بھی ہو  اس سےاور اس کے استعمال سے قطع نظر نفس معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔ فقط واللہ اعلم
                                                  
عنوان: آتش بازی کے سامان کی تجارت
سوال: آتش بازی کا کاروبار کرنا کیسا ہے؟
جواب: آتش بازی گناہ ہے، اس میں مال کا ضیاع، جان اور املاک کے نقصان کا اندیشہ اور غیر مسلم قوموں کی تہذیب اختیار کرنا ہے۔ اس کی تجارت مکروہ ہے۔"وما كان سببا لمحظور فهو محظور". (فتاوی شامی6/ 350، ط: سعید)
(تفصیل کے لیے ملاحظہ کیجیے:  جواہر الفقہ، رسالہ تفصیل الکلام فی مسئلہ الاعانۃ علی الحرام،(2/448) ،ط: مکتبہ دارالعلوم ۔فتاوی محمودیہ (16/136) ط: فاروقیہ)۔ فقط واللہ اعلم
                                                  
عنوان: ناراضی کی بنا پر بیٹے کو میراث سے محروم کرنا جائز نہیں
سوال: ایک شخص نے پسند کی شادی کی اور خوشی سے دینِ اسلام کے مطابق اپنی زندگی گزار رہا ہے، لیکن اس کے والد  نے  اپنی زندگی میں اپنے بیٹے کو کہا کہ اپنی بیوی کو طلاق دے دو ، ورنہ جائیداد  میں سے کچھ نہیں ملے گا ۔ پھِر والد صاحب کا انتقال ہو گیا  اور باقی بھائی یہ کہہ کر خاموش ہیں  کہ والد نے کہا تھا کہ میں اس سے ناراض ہوں ۔ کیا شرعی اعتبار سے  ایسی صورت میں بیٹا اپنے والد کی جائیداد کا حق دار نہیں رہتا؟
جواب: مذکورہ صورت میں یہ  بیٹا اپنے والد کی جائیداد اور باقی میراث میں دیگر وارثوں کی طرح شرعی طور پر حق رکھتا ہے اور میراث کے شرعی اَحکام کے مطابق اس کا حق اس کو دیا جائے گا، والد کی ناراضی کی بنا پر اسے جائیداد ومیراث سے محروم رکھنا جائز نہیں۔  البتہ شادی کے سلسلے میں ماں باپ کی رضا کو بھی پیشِ نظر رکھنا چاہیے، ورنہ بہت سے معاشرتی اور اخلاقی خرابیاں پیدا ہونے کا خدشہ رہتا ہے۔ "الإرث جبري لايسقط بالإسقاط". [تكملة رد المحتار : ٧/ ٥٠٥] فقط والله أعلم
                                                  
عنوان: اسلامی بینکوں کا کار اجارہ
سوال: آج کل  کار اجارہ (اسلامی بینکاری) میں جو طریقہ کار وضع کیا گیا ہے:1) اس کی بنیاد کیا ہے؟2) کیا اس کی مثال ، حضرات صحابہ کرام رضوان اللہ اجمعین کے ادوار میں ملتی ہے؟
جواب: ملک کے اکثر جید اور مقتدر مفتیانِ کرام  کی تحقیق کے مطابق مروجہ غیر سودی بینکوں کا طریقہ کار شرعی اصولوں کے مطابق نہیں ہے۔ مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح کسی بھی مروجہ غیر سودی بینکوں سے( کار اجارہ سمیت کوئی بھی) تمویلی معاملات کرنا، سیونگ اکاؤنٹ  وغیرہ کھلوانا جائز نہیں ہے۔  ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ظاہر ہے جس معاملے کو اہلِ علم کی اکثریت ناجائز کہہ رہی ہو، اس کی جائز نظیر صحابہ کرام رضی اللہ عنہم کے دور میں نہیں ہوگی۔  نہ ہی موجودہ نظام نے ایسی کوئی ٹھوس بنیاد وضع کی ہے جو اس عقد کو جواز فراہم کرسکے۔ فقط واللہ اعلم
                                                  
عنوان: بینک کو جائیداد کرائے پر دینا
سوال: دبئی اسلامک بینک کو جائیداد کرائے پر دینا کیا سود کے زمرے میں آتا ہے؟
جواب: کسی بھی بینک کو (خواہ  مروجہ اسلامی بینک کیوں نہ ہو) اپنی جائیداد کرایہ پر دینا اور کرایہ استعمال میں لانا، ناجائز معاملات میں تعاون کی وجہ سے شرعاً درست نہیں ہے۔ فقط واللہ اعلم
                                                  
عنوان: ملازمت کا وقت طے کرنا ضروری ہے، ملازم کو کتنی دیر پہلے نماز کے لیے دفتر سے نکلنا چاہیے اور کتنی دیر نماز کے بعد مسجد میں بیٹھنا چاہیے؟
سوال: ’’ماشاء الله لا قوة إلا بالله‘‘نوکری ملی ہے،  یہاں کا ماحول کچھ ڈھیلا ہے، یعنی آفشل وقت صبح ۱۰-۱۰:۳۰ کے درمیان سے رات ۷:۳۰-۸ کے درمیان تک بتایا گیا ہے:(۱)کیا اس طرح کام کے اوقات مقرر کرنے پر میرے اجارہ کے معاملہ میں کوئی گناہ ہے؟ مشاہدہ ہوا ہے کہ باقی اسٹاف ایک وقت نہیں آتا، بعض مذکورہ اوقات کی رینج سے بھی تجاوز کر جاتے ہیں۔(۲)مسجد بہت قریب ہے تو اذان ہوتے ہی نکلنے کی تیاری کروں  یا بس جتنی دیر لگنی ہے، اس جتنے وقت کا جماعت کے وقت تک سے پہلے دفتر کا کام کروں؟(۳) مسنون اذکار اور تسبیحات پڑھ کے جاؤں یا فوراً دفتر واپسی پہنچنے کے لیے روانہ ہوں ؟(۴)چوں کہ اتنی دیر بیٹھنے اور کام کرنے کی عادت نہیں تو  اخیر وقت میں سستی اور بے زاری ہونے لگتی ہے، جس سے کام اتنا نہیں ہو پاتا  تو کیا میری کمائی طیب رہے گی؟
جواب: ۱)معاہدہ میں کام کے اوقات حتمی طور پر طے کرنے چاہییں، اگر یوں طے کیا جائے کے کام کا وقت صبح دس بجے سے لے کر رات آٹھ بجے تک ہے، پھر کبھی کام ختم ہونے کی وجہ سے وہ لوگ آپ کو سات یا ساڑھے سات بجے چھٹی دے دیا کریں تو اس طرح ٹھیک رہے گا، لیکن ایک معین وقت معاہدہ میں طے ہونا چاہیے۔۲)نماز کے لیے صرف اتنی دیر پہلے مسجد جانا چاہیے جس میں استنجا اور وضو وغیرہ سے فارغ ہوکر سنتِ مؤکدہ کی ادائیگی اور تکبیر اولیٰ کے ساتھ جماعت سے نماز مل سکے، اگر وضو وغیرہ کا تقاضا نہ ہو تو اذان ہوتے ہی جانا ٹھیک نہیں، بلکہ جماعت سے اتنا پہلے چلے جائیں جس میں سنتِ مؤکدہ اعتدال سے ادا کرکے جماعت میں شامل ہوسکیں۔ جن نمازوں میں فرض سے پہلے سننِ مؤکدہ نہیں ہیں (عصر، مغرب اور عشاء) ان میں اگر پہلے سے باوضو ہوں تو اس طرح جائیں کہ تکبیرِ اولیٰ کے ساتھ جماعت میں شریک ہوجائیں۔۳) جن نمازوں کے بعد سنتِ مؤکدہ ہیں(ظہر، مغرب اور عشاء) ان میں نماز کے بعد سنتِ مؤکدہ ادا کرنے کی اجازت ہے، اور جس نماز کے بعد سنتِ مؤکدہ نہیں ہے اس کے بعد دعا مانگ کر فوراً دفتر آنا چاہیے، باقی اذکار اور تسبیحات راستے میں پڑھ لیا کریں، یا اگر دفتری کام میں مخل نہ ہو تو دفتر پہنچ کر بھی وہ تسبیحات پوری کی جاسکتی ہیں۔خلاصہ یہ ہے کہ دفتر والوں کی طرف سے جتنی دیر ٹھہرنے کی اجازت ہو اس سے زیادہ دیر نہیں ٹھہرنا چاہیے۔۴)جتنا آپ کے بس میں ہو اتنا کام کریں، باقی کام زیادہ ہونے کی وجہ سے جو فطری تھکاوٹ ہو، اس کی وجہ سے اگر معمول سے کچھ کم کام ہو تو اس کی وجہ سے کمائی حلال طیب ہونے سے نہیں نکلتی ہے، البتہ جان بوجھ کر سستی اور کاہلی کا مظاہرہ کرتے ہوئے کام چوری سے کام نہیں لینا چاہیے۔ فقط واللہ اعلم
                                                  
عنوان: ایزی پیسہ اکاؤنٹ کے استعمال پر ملنے والے کیش بیک وغیرہ کے استعمال کا حکم
سوال: ایزی پیسہ سے جو رقم کیش بیک کی صورت میں ملتی ہے، اس کا کیا حکم ہے؟
جواب: ’’ایزی پیسہ اکاؤنٹ ‘‘ ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر  بھی ایک قسم کا بینک ہی ہے  جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس ، میسیجز  یا انٹرنیٹ وغیرہ کی سہولت فراہم کرتی ہو یا ٹرانزیکشن (یعنی ایزی پیسہ اکاؤنٹ سے کسی دوسرے کے اکاؤنٹ میں رقم کی منتقلی یا خریداری کر کے ایزی پیسہ اکاؤنٹ کے ذریعہ پیسوں کی ادائیگی) کرنے پر  یا ایزی پیسہ اکاؤنٹ سے اپنے یا کسی دوسرے کے نمبر پر  ایزی لوڈ کروانے پر ڈسکاؤنٹ یا کیش بیک (مثلاً ۲۰۰ روپے) دیتی ہو تو  ان کا استعمال جائز نہیں ہوگا، اس لیے کہ ایزی پیسہ اکاؤنٹ سے مذکورہ بالا ادائیگیاں کرنے کے لیے پہلے اس اکاؤنٹ میں رقم  ڈلوانی پڑے گی اور  اس اکاؤنٹ میں رقم رکھوانا درحقیقت  قرض ہے، اور  قرض دینا  فی نفسہ تو جائز ہے، لیکن قرض کی وجہ سے حاصل ہونے والا نفع حدیث کی رو سے شرعاً سود کے حکم میں ہونے کی وجہ سے ناجائز ہے۔  (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو تو  پھر رقم کی منتقلی، بلوں کی ادائیگی اور دیگر اس طرح کے جائز کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اس جگہ سے مل رہی ہو جہاں سے خریداری وغیرہ کی گئی ہو   تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت ایزی پیسہ کمپنی یا اس کی پشت پر موجود بینک کی طرف سے مل رہی ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے اجتناب کیا جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعًا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا". (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: آن لائن ڈراپ شپنگ کے کاروبار کا حکم
سوال: کیا Dropshipping جائز ہے؟ میری معلومات کے مطابق یہ ہے کہ ایک ویب سائٹ پر اسٹور بنایا جاتا ہے، اور جو اشیاء بیچنا مقصود ہیں، وہ کہیں سے خرید کر اس ویب سائٹ کو ارسال کردی جاتی ہیں، اور اپنے دام لگا کر اس کو آگے بیچا جاتا ہے،  اب مقصود یہ ہے کہ کیا اس میں قبضہ مفقود ہے یا اس ویب سائٹ کا قبضہ ہماری طرف سے کافی ہے؟   کیا یہ قبضہ وکالت کے زمرہ میں آئے گا یا کسی اور کے تحت؟
جواب: واضح رہے کہ ڈراپ شپنگ کے کام کا عام طور  پر طریقہ یہ ہے کہ بائع اپنی مصنوعات کی تصاویر اور تمام تفصیلات اپنی ویب سائٹ پر یا اپنے پیج پر ظاہر کردیتا ہے، ویب سائٹ یا پیج دیکھنے والا اشیاء  کو دیکھ کراپنی پسند کردہ شے (چیز) پر کلک کرکےاس چیز کو خریدنے کا اظہار کرتا ہے، رقم کی ادائیگی کے لیے مختلف طریقہ کار اختیار کیے جاتے ہیں، کبھی ادائیگی ڈیلیوری پر کی جاتی ہے یعنی جب مبیع مقرر ہ جگہ پر پہنچا دی جاتی ہے تو مشتری رقم ادا کرتا ہے اور بعض دفعہ  ادائیگی کریڈٹ کارڈ کے ذریعے کی جاتی ہے، بائع مشتری کا کریڈٹ کارڈ نمبر حاصل کرکے بینک کو بھیجتا ہے اور وہاں سے اپنی رقم وصول کرلیتا ہے،  مبیع کی ادائیگی بعض اوقات کسی کوریئر سروس کے ذریعے کی جاتی ہے اوربعض اوقات کمپنی خود یہ کام کرتی ہے۔ ضروری  نہیں کہ مبیع (فروخت کی جانے والی چیز) بائع کی ملکیت میں موجود ہو، بلکہ وہ  آرڈر ملنے پر اشیاء کا انتظام کرتا ہے اور مشتری کے پتے  پر یہ اشیاء ارسال کرتا ہے۔اس طریقہ کار وبار میں  بظاہر خریدار کا اپنی مطلوبہ اشیاء پر کلک کردینا قبول معلوم ہوتا ہے، لیکن حقیقت یہ ہے کہ خریدار کا عمل ایجاب ہے اور بائع  کا اپنی مصنوعات اپنی سائٹ پر ظاہر کردینا ایجاب کی پیشکش ہے، قبول نہیں،  جیسے دوکان داراشیاء اپنے اسٹال پر قرینے سے سجادیتا ہے اوران پر قیمت بھی چسپاں ہوتی ہیں، مگر وہ ایجاب نہیں ہوتا، بلکہ دعوتِ ایجاب ہوتی ہے، اسی طرح ویب سائٹ پر  بائع کااپنی اشیاء ظاہر کردینا بھی دعوتِ ایجاب ہے اورجیسے دوکان پر دوکان دار عمل قبول ہوتا ہے، اسی طرح انٹرنیٹ کے ذریعے خریداری میں بھی بائع کاعمل ایجاب کی قبولیت ہوتا ہے۔ ایک عام دوکان پر اگر خریدار  اوردوکان دار زبان سے کچھ نہ کہیں تو دونوں جانب سے ’’بیع  تعاطی‘‘  سے مکمل ہوجاتی ہے اوراگر خریدار زبان سے خریدار ی کی خواہش کا اظہارکرے اور دوکان دار زبان سے کچھ نہ کہے، بلکہ چیز حوالے کردے یا ثمن قبول کرلے تو  بائع کی طرف سے فعلاً قبول ہوتا ہے، اسی طرح ویب سائٹ  پر بھی فعلی قبول ہوجاتا ہے۔             بہرحال چیزوں کو پیش کرنا ایجاب نہیں، بلکہ ایجاب کی دعوت ہوتا ہے،  یہی وجہ ہے کہ دوکان میں جب خریدارکو ئی چیز اٹھالیتا ہے تواس وقت بیع مکمل نہیں ہوتی، بلکہ کاؤنٹر پر آکر بھاؤ تاؤ ہوتا ہے، اگر چیزوں کو پیش کرنا ایجاب ہوتا تو خریدار کے اٹھا لینے اور کاؤنٹر پر پیش کرنے کے بعد اسے واپس لینے کا حق نہ ہوتا۔        مختلف ویب سائیٹس پر جب گاہک اپنی پسندیدہ شے پر کلک کرتا ہے تو یہ تحریری ایجاب ہوتا ہے، جب یہ ایجاب کمپنی یا فرد کے پاس جاتا ہے تو وہ اسے قبول کرلیتا ہے یوں یہ عقد جانبین سے تحریری صورت میں عمل پذیر ہوتاہے۔انٹرنیٹ پر اس طرح خریدوفروخت کرتے ہوئے درج ذیل امور کا خیال رکھنا ضروری ہے :1۔ انٹرنیٹ پرسونا چاندی یا کرنسی کی خریدوفروخت  ہو تو بیعِ صرف کے احکام کی رعایت لازم ہوگی۔2۔ مبیع اور ثمن کی مکمل تفصیل بتائی جائے، جس سے ہر قسم کی جہالت مرتفع ہو جائے۔3۔ کوئی بھی شرط فاسد نہ لگائی گئی ہو۔4۔ صرف تصویر دیکھنے سے خیارِ رویت ساقط نہ ہوگا، لہذا اگر مبیع تصویر کے مطابق نہ ہو تو مشتری کو واپس کرنے کا اختیار ہوگا۔5۔ ویب سائٹ پر جان دار کی تصویر نہ لگائی جائے۔6۔ اگر ویب سائٹ والے آرڈر ملنے پر کسی اور جگہ سے چیز مہیا کرتے ہوں تو صارف کو اس وقت تک نہ بیچیں، جب تک چیز ان کے قبضے میں نہ آجائے، البتہ وہ وکیل بالشراء (خریداری کے وکیل)کے طورپر معاہدہ کرسکتے ہیں۔7۔ ویب سائٹ پر اشیاء بیچنے والے  کو چاہیے کہ  ادائیگی کے لیے کریڈٹ کارڈ کا آپشن  دینے کے بجائے صرف ڈیبٹ کارڈ  یا    ڈیلیوری پر ادائیگی کا آپشن  دے؛ کیوں کہ  کریڈٹ کارڈ کا استعمال جائز نہیں، اگر چہ وقتِ مقررہ کے اندر ادائیگی کردی جائے اورسود دینے کی نوبت نہ آئے۔            اگر ویب سائٹ پرخریدی گئی چیز اس طرح نہیں جیسا کہ اس کی صفات میں بیان کیا گیا تھا تو مشتری کو خیارِ رؤیت حاصل ہوگا، نیز اگر اس شے میں کوئی ایسا  عیب ہو جس کا مشتری کو علم نہیں تھا تو پھر مشتری کو خیارِ عیب حاصل ہوگا، اگر وہ چاہے تو پوری قیمت پر اسے لے لے، اگر چاہے تو واپس کردے ، لیکن اسے یہ حق نہیں کہ وہ مبیع رکھ کر نقصان کی قیمت لے۔ بائع کو خیارِ رؤیت تو مطلقاً حاصل نہیں ہوگا، البتہ ثمن میں کھوٹ ہوتو اسے تبدیلی کاحق ہوگا، مگر سودے  کو منسوخ کرنے کاحق اسے پھر بھی نہ ہوگا۔الفتاوى الهندية - (20 / 203):"شراء ما لم يره جائز، كذا في الحاوي. وصورة المسألة أن يقول الرجل لغيره: بعت منك هذا الثوب الذي في كمي هذا، وصفته كذا، والدرة التي في كفي هذه، وصفتها كذا أو لم يذكر الصفة، أو يقول: بعت منك هذه الجارية المنتقب ... وإن أجازه قبل الرؤية لم يجز وخياره باق على حاله، فإذا رآه إن شاء أخذ وإن شاء رده، هكذا في المضمرات".الفتاوى الهندية - (20 / 288):"خيار العيب يثبت من غير شرط، كذا في السراج الوهاج. وإذا اشترى شيئًا لم يعلم بالعيب وقت الشراء ولا علمه قبله والعيب يسير أو فاحش فله الخيار إن شاء رضي بجميع الثمن وإن شاء رده، كذا في شرح الطحاوي. وهذا إذا لم يتمكن من إزالته بلا مشقة، فإن تمكن فلا كإحرام الجارية".ڈراپ شپنگ کے کاروبار سے متعلق عمومی مسئلہ کا حکم ماقبل میں تفصیل سے ذکر ہوا۔آپ نے اپنی معلومات کے مطابق جو صورت ذکر کی ہے، اگر وہ کوئی خاص صورت ہے تو  درست معلومات کی روشنی میں اس کی مکمل تفصیل ارسال کردیں کہ کون خرید کر ویب سائٹ کو ارسال کرتا ہے؟ ویب سائٹ کے قبضہ سے مراد کون ہے؟ اور اس کا طریقہ کیا ہوتا ہے؟ نیز اس کے علاوہ درج ذیل لنک پر جامعہ کا ایک اور فتویٰ بھی ملاحظہ کیا جاسکتا ہے :آن لائن شاپنگ کا حکمفقط واللہ اعلم
                                                  
عنوان: ہوٹل میں شراب اور دیگر حرام اشیاء فروخت ہوتی ہوں تو وہاں ملازمت کا حکم
سوال: ایسے ہوٹل میں کام کرنا جس میں شراب پینےوالےاور نافذکرنےوالے اورغیرمسلم لوگ آتےجاتےہوں، میٹنگ کرتے ہوں، ایسے ہوٹل میں چوکیداری کرنا یا اور کوئی ملازمت کرنا جائز ہے یا نہیں ؟
جواب: صورتِ مسئولہ میں اگر  مذکورہ ہوٹل کی غالب آمدنی حلال ہو تو  اس میں ایسے شعبہ میں ملازمت کرنا جس میں براہِ راست حرام کام میں شمولیت نہ ہوتی ہو،  (مثلاً شراب پیش کرنا، یا اسے اٹھا کر منتقل کرنا وغیرہ نہ کرتاہو تو یہ ملازمت)شرعاً جائز ہے،  اور اس کی آمدنی حرام نہیں ہے، البتہ اگر ایسی جگہ ملازمت مل جائے جس جگہ ایسی حرام اشیاء نہ ہوں تو  یہاں ملازمت ترک کرکے وہاں ملازمت کی کوشش کرنی چاہیے۔ فقط واللہ اعلم
                                                  
عنوان: انشورنس کا حکم
سوال: انشورنس کروانی چاہیے یا نہیں؟
جواب: واضح رہے انشورنس کی کوئی بھی صورت شریعت کے تقاضوں کے مطابق نہیں، انشورنس کے معاملات سود اور قمار سے خالی نہیں۔ لہٰذا انشورنس کروانا شریعت کی رو سے جائز نہیں۔مشکاۃ شریف میں ہے:"عن جابر رضي الله عنه قال: لعن رسول الله صلى الله عليه وسلم آكل الربا وموكله وكاتبه وشاهديه. وقال: «هم سواء». رواه مسلم".   (مشكاة المصابيح ج:1، ص: 243، ط: سعيد)وفيه أيضًا:"وعن أبي هريرة قال: قال رسول الله صلى الله عليه وسلم: «الربا سبعون جزءًا أيسرها أن ينكح الرجل أمه»".(مشكاة المصابيح ج:1، ص: 243، ط: سعيد)فتاوى شامي میں ہے:"لأن القمار من القمر الذي يزداد تارةً وينقص أخرى، وسمي القمار قمارًا؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (رد المحتار: ج:6، ص: 403، ط: سعيد) فقط والله أعلم
                                                  
