عنوان: اسمگل شدہ مال کی فروخت سے حاصل شدہ آمدنی کا حکم
سوال: اسمگل  شدہ مال مثلاً موبائل/مڈیسن وغیرہ کی آمدنی کا  کیا حکم ہے؟
جواب: مفادِ عامہ کی خاطر اگر حکومتی سطح پر جائز اشیاء کی اسگلنگ ممنوع ہو تو اس سے گریز کرناچاہیے؛ کیوں کہ قانون شکنی کی صورت میں  مال اور عزت کا خطرہ رہتا ہے۔ البتہ جائز اشیاء کی اسمگلنگ سےجو نفع حاصل ہو گا وہ حلال ہو گا۔ فقط واللہ اعلم
                                                  
عنوان: زندگی میں وارث کو ہبہ کرنے بعد شے موہوبہ واہب کے ترکہ میں شمار ہوگی یا نہیں؟
سوال: اگر کوئی شخص  زندگی میں اپنے کسی وارث کے حق میں ہبہ کرے ، تو کیا میراث میں اس شے موھوبہ کو(منقولی ہو یا غیر منقولی)کو وارثوں کے درمیان تقسیم کیا جائے گا یا نہیں؟
جواب: اگرکوئی شخص اپنی  زندگی میں کوئی چیز کسی کو ہبہ(گفٹ) کردے، اور اس چیز کا قبضہ اور اس میں تصرف کا اختیار بھی موہوب لہ (جس کو ہبہ کیا ہے) کو دے دے، اور ہبہ کرتے وقت اس سے اپنا تصرف بالکل ختم کردے تو شرعاً ایسا ہبہ درست اور مکمل ہوجاتا ہے، اور وہ چیز واہب (ہبہ کرنے والے)  کی ملکیت سے نکل کر موہوب لہ کی ملکیت میں آجاتی ہے، لہذا اگر بعد میں واہب کا انتقال ہوجائے تو چوں کہ وہ چیز اس کی ملکیت میں نہیں ہے؛ اس لیے وہ اس کا ترکہ بھی شمار نہیں ہوگا، اور مرحوم واہب کے وارثؤں میں تقسیم نہیں ہوگا۔لیکن اگر ہبہ کی شرائط نہ پائیں جائیں، بلکہ محض زبانی طور پر ہبہ کیاہو  یا صرف کاغذی کاروائی کی، اور شے موہوبہ (جس چیز کو ہبہ کیا ہے) کو موہوب لہ کے قبضہ وتصرف میں نہ دیا ہو تو ایسا ہبہ مکمل نہیں ہوتا، ایسی صورت میں واہب کے انتقال کے بعد وہ چیز اس کا ترکہ شمارہوگا۔فتاویٰ عالمگیری میں ہے:’’لا يثبت الملك للموهوب له إلا بالقبض هو المختار، هكذا في الفصول العمادية‘‘. (4/378،  الباب الثانی فیما یجوز من الھبۃ وما لا یجوز، ط: رشیدیہ) فقط واللہ اعلم
                                                  
عنوان: پگڑی پر دوکان یا مکان لینے کا حکم
سوال: کیا  پگڑی والا مکان یا دوکان لینا جائز ہے؟  اور مالی اعتبار سے اس کے علاوہ لینے کی کوئی صورت نہیں بن رہی ہے۔
جواب: واضح رہے کہ مروجہ پگڑی کا  معاملہ شرعاً درست نہیں ہے؛ کیوں کہ  پگڑی  نہ تو مکمل   خرید وفروخت کا معاملہ ہے، اور نہ ہی مکمل اجارہ(کرایہ داری) ہے، بلکہ یہ دونوں کے درمیان ایک  ملا جلا معاملہ ہے، جس کی وجہ سے پگڑی پر لیے گئے مکان یا  دوکان پر بدستور مالک کی ملکیت برقرار رہتی ہے، لہذا صورتِ مسئولہ میں پگڑی کا معاملہ کرنا شرعاً درست نہیں ہے، اس کا متبادل کرایہ داری  کا معاملہ ہے جس میں شرعاً کوئی قباحت نہیں۔ فقط واللہ اعلم
                                                  
عنوان: بینک کی نوکری کرنے کا حکم
سوال: شریعت کی رو سے  بینک کی نوکری کرنا کیسا ہے ؟
جواب: بینک کے اکثر معاملات سودی لین دین اور غیر شرعی عقود پر مشتمل ہوتے ہیں اس لیے  بینک کی نوکری کرنا شریعت کی رو سے جائز نہیں ہے۔فقط واللہ اعلم
                                                  
عنوان: جی پی فنڈ (General Provident Fund) پر ملنے والی اضافی رقم کا حکم
سوال: جی پی فنڈ پر اضافی رقم کا حکم کیا ہے؟
جواب: جبری اور غیر اختیاری ”جی پی فنڈ “ (General Provident Fund) ہو تو اصل رقم  اور اس پر  جو زائد  رقم ملتی ہے  شرعاً  وہ  ملازم کے حق میں سود کے حکم میں نہیں ہے، ملازم کے لیے اس کو وصول کرنا  اور استعمال کرنا جائز ہے۔ البتہ اگرفنڈ اختیاری ہو توپھر صرف اصل رقم کا استعمال کرنا جائز ہوگا۔ فقط واللہ اعلم
                                                  
عنوان: گندم پیسنے کی چکی لگانے کے کاروبار کا حکم
سوال: میں ایک گندم پیسنے والی چکی لگانا چاہتا ہوں، اس میں میری شرعی راہ نمائی فرمائیں، اور مشورہ دیں!  میں سنا ہے کہ یہ کاروبار جائز نہیں، کیا یہ درست ہے؟
جواب: گندم پیسنے والی چکی لگا کر لوگوں کو ان کی گندم پیس کر دینا اور اس کی اجرت وصول کرنا شرعاً جائز ہے، اس میں کوئی حرج نہیں، البتہ شرط یہ ہے کہ اس اجارہ کے معاملہ میں   عرف میں رائج غیر شرعی صورتوں سے بچا جائے، یعنی شریعتِ مطہرہ نے اجارہ کے جو اصول و ضوابط مقرر فرمائے ہیں ان کی مکمل رعایت کی جائے اور جن  امور سے اجارہ فاسد ہوجاتا ہے ان سے مکمل اجتناب کیا جائے، چنانچہ اس کام کا صاف ستھرا اور بے غبار طریقہ یہ ہے کہ آپ لوگوں کی گندم پیس کر دینے سے پہلے ان سے معاہدہ طے کر لیں کہ میں فی ’من‘ (مثلا) گندم اتنے روپے کی پیس کر دوں گا۔لیکن اگر یہ معاہدہ کیا کہ میں آپ کی گندم پیس کر دوں گا اور جتنی مقدار گندم کی میں پیس کر دوں گا اس میں سے دسواں حصہ یا بیسواں حصہ میں بطورِ اجرت لوں گا( جیسا کہ یہ صورت بہت سی جگہوں میں رائج بھی ہے) تو  اس طرح کا معاہدہ کرنے سے یہ اجارہ فاسد ہوجائے گا، کیوں کہ پیسے جانے والی گندم میں سے دسواں یا بیسواں حصہ بطورِ اجرت طے کرنا یہ ’’قفیز طحان‘‘ کے حکم میں داخل ہے، جس سے رسول اللہ ﷺ نے منع فرمایا ہے، یعنی ’’ اجرت من جنس العمل‘‘ ہونے کی وجہ سے یہ اجارہ فاسدہ ہے؛ اس لیے  کہ جو چیز فی الحال موجود نہیں، بلکہ اجیر (مزدور) کے عمل  سے حاصل ہوگی، اس کو اجیر کے لیے اجرت مقرر کرنا جائز نہیں ہے۔  دوسری وجہ ایسے معاملہ کے فاسد ہونے کی یہ بھی ہے کہ اس میں اجرت متعین نہیں بلکہ مجہول ہے۔اس کی متبادل جائز صورت یہ ہوسکتی ہے کہ آپ اپنی  اجرت  فی ’من‘ یا فی ’بوری‘ کے حساب سے  طے کرلیں، مثلاً ایک من گندم پیسنے  پر ایک سیر یا دو سیر گندم  بطور اجرت طے کرلی جائے، لیکن یہ شرط نہ لگائی جائے کہ پیسی جانے والی گندم  سے ہی مذکورہ اجرت دی جائے گی، اگرچہ بعد میں اسی غلہ سے مزدوری دے دی جائے۔عمدۃ القاری شرح صحیح البخاریمیں ہے:’’وَكَذَا قَالُوا: لَا يجوز إِذا اسْتَأْجر حماراً يحمل طَعَاماً بقفيز مِنْهُ، لِأَنَّهُ جعل الْأجر بعض مَا يخرج من عمله، فَيصير فِي معنى قفيز الطَّحَّان وَقد نهى عَنهُ صلى الله عَلَيْهِ وَسلم، وَأخرجه الدَّارَقُطْنِيّ وَالْبَيْهَقِيّ من حَدِيث أبي سعيد الْخُدْرِيّ، قَالَ: نهى عَن عسب الْفَحْل وَعَن قفيز الطَّحَّان، وَتَفْسِير: قفيز الطَّحَّان: أَن يسْتَأْجر ثوراً ليطحن لَهُ حِنْطَة بقفيز من دقيقه، وَكَذَا إِذا اسْتَأْجر أَن يعصر لَهُ سمسماً بِمن من دهنه أَو اسْتَأْجر امْرَأَة لغزل هَذَا الْقطن أَو هَذَا الصُّوف برطل من الْغَزل، وَكَذَا اجتناء الْقطن بِالنِّصْفِ، ودياس الدخن بِالنِّصْفِ، وحصاد الْحِنْطَة بِالنِّصْفِ، وَنَحْو ذَلِك، وكل ذَلِك لَا يجوز‘‘.(کتاب الزراعۃ، باب المزارعۃ بالشطر و نحوہ، ج:۱۲ ؍ ۱۶۶ ،ط: دار احیاء التراث )فتاویٰ شامی میں ہے:’’(ولو) (دفع غزلاً لآخر لينسجه له بنصفه) أي بنصف الغزل (أو استأجر بغلاً ليحمل طعامه ببعضه أو ثوراً ليطحن بره ببعض دقيقه) فسدت في الكل؛ لأنه استأجره بجزء من عمله، والأصل في ذلك نهيه صلى الله عليه وسلم عن قفيز الطحان وقدمناه في بيع الوفاء. والحيلة أن يفرز الأجر أولاً أو يسمي قفيزاً بلا تعيين ثم يعطيه قفيزاً منه فيجوز.(قوله: والحيلة أن يفرز الأجر أولاً) أي ويسلمه إلى الأجير، فلو خلطه بعد وطحن الكل ثم أفرز الأجرة ورد الباقي جاز، ولا يكون في معنى قفيز الطحان إذ لم يستأجره أن يطحن بجزء منه أو بقفيز منه كما في المنح عن جواهر الفتاوى. قال الرملي: وبه علم بالأولى جواز ما يفعل في ديارنا من أخذ الأجرة من الحنطة والدراهم معاً، ولا شك في جوازه اهـ. (قوله: بلا تعيين) أي من غير أن يشترط أنه من المحمول أو من المطحون فيجب في ذمة المستأجر، زيلعي.‘‘(کتاب الاجارۃ، باب الاجارۃ الفاسدۃ، ج:۶ ؍ ۵۶ ،۵۷ ،۵۸ ، ط:سعید)فتاویٰ عالمگیری میں ہے:’’صورة قفيز الطحان أن يستأجر الرجل من آخر ثوراً ليطحن به الحنطة على أن يكون لصاحبها قفيز من دقيقها أو يستأجر إنساناً ليطحن له الحنطة بنصف دقيقها أو ثلثه أو ما أشبه ذلك فذلك فاسد، والحيلة في ذلك لمن أراد الجواز أن يشترط صاحب الحنطة قفيزاً من الدقيق الجيد ولم يقل من هذه الحنطة، أو يشترط ربع هذه الحنطة من الدقيق الجيد؛ لأن الدقيق إذا لم يكن مضافاً إلى حنطة بعينها يجب في الذمة والأجر كما يجوز أن يكون مشاراً إليه يجوز أن يكون ديناً في الذمة، ثم إذا جاز يجوز أن يعطيه ربع دقيق هذه الحنطة إن شاء. كذا في المحيط‘‘.(کتاب الاجارۃ، الباب الخامس عشر فی بیان ما یجوز من الاجارۃ و ما لا یجوز،ج:۴ ؍۴۴۴،ط:رشیدیۃ) فقط واللہ اعلم
                                                  
عنوان: شیئرز کے کاروبار کا حکم
سوال: شیئرز کے کاروبار سے متعلق وضاحت فرمائیں کہ جائز ہے یا ناجائز؟ اگر جائز ہے تو کن شرائط کے ساتھ؟ آج کل کس کمپنی کے ساتھ شیئرز کا کام کیا جاسکتا ہے؟
جواب: شیئرز کا کاروبار نہ تو مطلقاً جائز ہے اور نہ ہی بالکل حرام، بلکہ  شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔ اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے، وغیرہ)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو  کاروبار جائز ہوگا، ورنہ نہیں۔جس کمپنی کے شیئرز خریدنا ہوں اس کے بارے میں معلومات حاصل کرلی جائیں، اگر وہ مذکورہ شرائط پر پوری اترتی ہو تو اس کے شیئرز کی خرید وفروخت جائز ہوگی۔فقط واللہ اعلم
                                                  
عنوان: زندگی میں جائیداد کی تقسیم اور وصیت کا حکم
سوال: 1۔ کیا کوئی شخص زندگی میں ہی وراثت تقسیم کرسکتا ہے؟ زندگی میں وراثت برابر تقسیم کی جائے گی یا جو اصول قرآن میں ہیں اُس طریقے؟2۔۔ وصیت لکھنے کی شرعی حیثیت کیا ہے؟
جواب: 1۔ زندگی میں ہی جائے داد واموال کی تقسیم شرعاً لازم نہیں اورنہ ہی  اولاد میں سے کسی کو جائے داد کی تقسیم کے مطالبہ کا  شرعاًحق ہے ۔  تاہم اگرکوئی شخص  اپنی جائے داد اپنی مرضی و خوشی  سے اپنی زندگی میں  تقسیم کرنا چاہتا ہے تو اپنی کل جائے داد میں سے جتنا چاہے اپنے اور اپنی اہلیہ  کے لیے رکھ لے ۔ بقیہ جائے داد کو اپنی اولاد میں برابر   تقسیم کردے ،یعنی  جتنا حصہ ایک بیٹے کو دیں اتنا ہی حصہ ہر ایک  بیٹی کوبھی  دیں، کسی کو کم یا زیادہ دینا درست نہیں۔البتہ اگر اولاد میں سے کوئی زیادہ خدمت گزار ہو، یا دین دار زیادہ ہو تو اس کو کچھ زیادہ بھی دے سکتے ہیں۔2۔ ہر انسان کا دنیا میں رہتے ہوئے مختلف لوگوں سے واسطہ رہتاہے،کسی سے کچھ لینایا کسی کو کچھ دیناحقوقِ واجبہ ہوتے ہیں،بسااوقات قرض لیے جاتے ہیں ،لوگوں کی امانتیں کسی کے پاس رکھی ہوتی ہیں،اور انسان کو اپنی موت کا کچھ علم نہیں کہ کس وقت آجائے؛ اس لیے افضل یہ ہے کہ وصیت لکھی ہوئی ہر وقت تیار رہے،اور آدمی پر جس جس کا جو حق ،یاقرضہ یاامانتیں ہیں یا دینی فرائض اور واجبات میں سے ادائیگی باقی ہے ان تمام کو کسی کاغذ پر لکھ کر وصیت تیار رکھے، تاکہ اگر اچانک موت آجائے تووارثین ان تمام چیزوں کو اداکرسکیں اور درست انتظامات کرسکیں۔بخاری شریف میں حضرت عبداللہ بن عمررضی اللہ عنہ سے روایت ہے کہ رسول اللہ ﷺنے فرمایا:’’ کسی مسلمان کے پاس کوئی بھی چیز ہو جس کی وصیت کرناہو تواس کے لیے یہ بات ٹھیک نہیں ہے کہ دوراتیں گزرجائیں اور اس کی وصیت ا س کے پاس لکھی ہوئی نہ ہو‘‘۔(1/382)نیز سنن ابن ماجہ کی حدیث میں رسول اللہ ﷺسے منقول ہے کہ :’’جس شخص کو وصیت پر موت آئی (یعنی وصیت کرکے دنیاسے گیا)وہ صحیح راستے پر اور سنت پر مرا‘‘۔ (ص:194)البتہ اگر سوال سے آپ کا مقصود اپنی وراثت کے بارے میں وصیت کرناہے،تویاد رہے کہ وارث کے حق میں وصیت کا شرعاً اعتبار نہیں ہوتا؛ لہٰذا میت نے اگر اپنے وارث کے لیے وصیت کی ہے تو وارثین پر اس کی تعمیل ضروری نہیں،  بلکہ سارا ترکہ ورثاء کے درمیان ان کے شرعی حصوں کے مطابق تقسیم ہوگا،البتہ اگر سارے وارثین  عاقل ،بالغ ہوں اوربخوشی  اس وصیت کے نفاذ پر راضی ہوں تو   وصیت نافذ ہوسکتی ہے۔اوراگر وصیت کا تعلق غیر وارث سے ہے تو اُس کا نفاذ صرف  ایک تہائی مال میں ہوتا ہے۔البتہ اگر دیگر وارثین کو کوئی اعتراض نہ ہو تو تہائی سے زیادہ میں بھی اُس کی وصیت نافذ ہوجائے گی۔ فقط واللہ اعلم
                                                  
عنوان: مشروط نفع کی شرط پر قرضہ دینا / مزارعین کا بروکر کو اناج فروخت کرنا
سوال: ہم سبزی منڈی اپنی زمینوں سے فصل لاتے ہیں اور بروکر کے ذریعے بیچتے ہیں, اب وہ بروکر کبھی کبھی ہمیں قرض بھی دیتے ہیں, جس کے بدلے ہم اس بات کے پابند ہوتے ہیں کہ اپنی فصل ان کے توسط سے بیچیں گے کسی اور بروکر کے ذریعے نہیں بیچ سکتے۔ اب ایسا معاملہ کرنا شرعاً جائز ہے  یا نہیں؟ کیا یہ قرض پر نفع کے زمرہ میں آئے  گا یا نہیں؟ نیز بیع الحاضر للبادی میں آئے  گا یا نہیں؟ تسلی بخش جواب دے کر ممنون فرمائیں!
جواب: صورتِ مسئولہ میں مزارعین کو سبزی منڈی کے بروکر اگر قرض دیتے ہی اس شرط پر ہیں کہ آئندہ فصل بھی اسی بروکر کے توسط سے فروخت کرنا لازمی ہوگا تو شرعاً ایسا قرضہ لینا قرض پر مشروط نفع لینے کی بنا پر حرام ہے۔ جیساکہ فتاوی شامی میں ہے:’’(قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا كَمَا عُلِمَ مِمَّا نَقَلَهُ عَنْ الْبَحْرِ، وَعَنْ الْخُلَاصَةِ وَفِي الذَّخِيرَةِ: وَإِنْ لَمْ يَكُنْ النَّفْعُ مَشْرُوطًا فِي الْقَرْضِ، فَعَلَى قَوْلِ الْكَرْخِيِّ لَا بَأْسَ بِهِ‘‘. (مَطْلَبٌ كُلُّ قَرْضٍ جَرَّ نَفْعًا حَرَامٌ، ٥/ ١٦٦، ط: سعيد)تاہم اگر قرض دینے والا بروکر  مقروض (مزارع)  سے اگلی فصل میں اناج فروخت کرنے کی بروکری اتنی ہی وصول کرتا ہو جتنی بروکری باقی وصول کرتے ہوں تو اس صورت میں ان سے قرض لینے کی گنجائش ہوگی۔ نیز شہری کا دیہاتی کا سامان فروخت کرنے کی ممانعت اس صورت میں ہے جب کہ غلہ کی کمی ہو اور شہری دیہاتی سے سستے داموں خرید کر مہنگے داموں فروخت کرے، یا عام حالات میں دیہاتی سے سستے داموں وصول کرکے شہری منڈی میں گرانی کے ساتھ فروخت کرے، لہٰذا سائل کو چاہیے کہ وہ صورتِ حال کی تحقیق کرلے، پس اگر بروکر مارکیٹ میں گرانی کا سبب بن رہا ہو یا نرخ بڑھانے کے لیے مصنوعی قلت پیدا کر رہا ہو تو مزارعین ان کے ہاتھوں اپنی فصل فروخت نہ کریں۔ موسوعة الفقهيه الكويتيةمیں ہے:’’بيع الحاضر للباديالتّعريف 1 - الحاضر‏:‏ ضدّ البادي، والحاضرة ضدّ البادية‏.‏ والحاضر‏:‏ من كان من أهل الحضر، وهو ساكن الحاضرة، وهي المدن والقرى، والرّيف وهو أرض فيها - عادةً - زرع وخصب‏.‏ وقال الشّلبيّ‏:‏ الحاضر‏:‏ المقيم في المدن والقرى‏.‏ والبادي‏:‏ ساكن البادية، وهي ما عدا ذلك المذكور من المدن والقرى والرّيف، قال تعالى‏:‏ ‏{‏وإنْ يأتِ الأحزابُ يَوَدُّوا لو أَنَّهم بَادُونَ في الأَعْرابِ‏}‏ أي نازلون، وقال الشّلبيّ‏:‏ المقيم بالبادية‏.‏ والنّسبة إلى الحاضرة‏:‏ حضريّ، وإلى البادية بدويّ‏.‏ وعبّر بعض المالكيّة‏:‏ ببيع حاضر لعموديّ، والعموديّ هو البدويّ، نسبةً إلى عمود، لأنّ البدو يسكنون الخيام‏.‏... 2 - والمراد ببيع الحاضر للبادي عند الجمهور‏:‏ أن يتولّى الحضريّ بيع سلعة البدويّ، بأن يصير الحاضر سمساراً للبادي البائع‏.‏ قال الحلوانيّ‏:‏ هو أن يمنع السّمسار الحاضرُ القرويَّ من البيع، ويقول له‏:‏ لا تبع أنت، أنا أعلم بذلك، فيتوكّل له، ويبيع ويغالي، ولو تركه يبيع بنفسه لرخّص على النّاس‏.‏ فالبيع - على هذا - هو من الحاضر للحاضر نيابةً عن البادي، بثمن أغلى‏.‏ وعلى هذا التّفسير، تكون اللّام في «ولا يبيع حاضرٌ لباد» على حقيقتها كما يقول ابن عابدين، وهي‏:‏ التّعليل‏.‏ 3 - وذهب بعض الحنفيّة - كصاحب الهداية - إلى أنّ المراد بالحديث‏:‏ أن يبيع الحضريّ سلعته من البدويّ، وذلك طمعاً في الثّمن الغالي، فهو منهيّ عنه، لما فيه من الإضرار بأهل البلد‏.‏ وعلى هذا التّفسير تكون اللّام في «ولا يبيع حاضر لباد» بمعنى من - كما يقول البابرتيّ -‏:‏ فهذا تفسير من قال‏:‏ إنّ الحاضر هو المالك، والبادي هو المشتري‏.‏ قال الخير الرّمليّ‏:‏ ويشهد لصحّة هذا التّفسير، ما في الفصول العماديّة، عن أبي يوسف‏:‏ لو أنّ أعراباً قدموا الكوفة، وأرادوا أن يمتاروا ‏(‏يتزوّدوا من الطّعام‏)‏ منها، ألا ترى أنّ أهل البلدة يمنعون عن الشّراء للحكرة، فهذا أولى‏.‏ وصرّح الحصكفيّ من الحنفيّة، بأنّ الأصحّ - كما في المجتبى - أنّهما‏:‏ السّمسار والبائع ‏(‏وهو التّفسير الأوّل الّذي عليه الجمهور‏)‏ وذلك لوجهين‏:‏ أوّلهما‏:‏ موافقته لآخر الحديث في بعض رواياته‏:‏ «دعوا النّاس، يرزق اللّه بعضهم من بعض» الآخر‏:‏ أنّه عدّي باللام، لا بمن‏.‏ فعلى هذا يكون مذهب الحنفيّة، كالجمهور في تفسير الحديث‏.‏ النّهي عن هذا البيع 4 - لا يختلف الفقهاء في منع هذا البيع‏.‏ فقد ورد النّهي عنه في أحاديث كثيرة منها‏:‏ حديث أبي هريرة رضي الله عنه أنّ رسول اللّه قال‏:‏ «لا تَلَقُّوا الرّكبانَ، ولا يبع بعضُكم على بيعِ بعض، ولا تَنَاجَشُوا، ولا يَبع حاضر لباد، ولا تصرُّوا الغنم» ومنها حديث ابن عبّاس رضي الله عنهما قال‏:‏ قال رسول اللّه صلى الله عليه وسلم‏:‏ «لا يبع حاضر لباد، دعوا النّاس، يرزق اللّه بعضهم من بعض»، ومنها: حديث أنس رضي الله عنه قال‏:‏ «نهينا أن يبيع حاضر لباد، وإن كان أخاه وأباه» وفي لفظ «وإن كان أخاه لأبيه وأمّه»‏.‏ علّة النّهي عن بيع الحاضر للبادي اختلف الفقهاء في علّة هذا النّهي‏:‏ 5 - أ - فمذهب الجمهور، بناءً على التّفسير الأوّل، أنّ المعنى في النّهي عن ذلك، هو ما يؤدّي إليه هذا البيع من الإضرار بأهل البلد، والتّضييق على النّاس‏.‏ والقصد أن يبيعوا للنّاس برخص‏.‏ قال ابن القاسم‏:‏ لم يختلف أهل العلم في أنّ النّهي عن بيع الحاضر للبادي إنّما هو لنفع الحاضرة، لأنّه متى ترك البدويّ يبيع سلعته، اشتراها النّاس برخص، ويوسّع عليهم السّعر، فإذا تولّى الحاضر بيعها، وامتنع من بيعها إلاّ بسعر البلد، ضاق على أهل البلد، وقد أشار النّبيّ صلى الله عليه وسلم في تعليله إلى هذا المعنى‏.‏ 6- ب - ومذهب بعض الحنفيّة، كالمرغينانيّ - على ما بيّنّا - والكاسانيّ، وكذلك التّمرتاشيّ - فيما يبدو بناءً على التّفسير الثّاني - أنّ المعنى في النّهي عن ذلك، وهو الإضرار بأهل المصر، من جهة أخرى غير الرّخص، وهي‏:‏ أن يكون أهل البلد في حال قحط وعوز إلى الطّعام والعلف، فلا يبيعهما الحضريّ - مع ذلك - إلاّ لأهل البدو، بثمن غال‏‘‘.‏العناية شرح الهداية میں ہے:’’صورته: المصري أخبر بمجيئ قافلة عيرة فتلقاهم و اشتري الجميع و أدخله المصر يبيعه علي ما أراده، فلايخلو إما يضر بأهل البلد أو لا، و الثاني لايخلو من أن يلبس السعر علي الواردين أو لا، فإن كان الأول بأن كان أهل المصر في قحط و ضيق فهو مكروه، باعتبار قبح التضييق المجاور المنفك، و إن كان الثاني فقد لبس على الواردين فقد غر و ضر و هو قبيح فيكره و إلا فلا بأس‘‘. (٥ / ٢٤٠) فقط واللہ اعلم
                                                  
عنوان: مروجہ اسلامی بینک سے نفع حاصل کرنا
سوال: ’’میزان بینک‘‘ یا ’’بینک اسلامی‘‘ میں انویسٹمنٹ کر کے پرافٹ کھا سکتے ہیں؟ کیا یہ سود ہے یا نہیں؟
جواب: مروجہ اسلامی بینکوں کو مکمل طور  پر غیر سودی قرار نہیں دیا جا سکتا، لہذا ان بینکوں سے نفع حاصل کرنا جائز نہیں۔ قفط واللہ اعلم
                                                  
عنوان: انشورنس پالیسی پر ملنے والی رقم کا حکم
سوال: انشورنس پالیسی کے پیسے  لینا جائز ہیں؟
جواب: انشورنس پالیسی لینا سود اور جوا ہونے کی وجہ سے جائز نہیں ہے، پس اگر کسی نے پالیسی لے لی ہو تو اسے چاہیے  کہ جلد از جلد اسے ختم کردے اور جو  رقم جمع کراچکا ہے صرف اتنی ہی رقم واپس لے لے، زائد رقم سود ہونے کی وجہ سے لینا جائز نہیں، اور اگر کسی نے زائد رقم لے لی ہو تو زائد رقم ثواب کی نیت کے بغیر صدقہ کرنا ضروری ہوگا۔ فقط واللہ اعلم
                                                  
عنوان: جانور آدھ آدھ پر دینے کا حکم
سوال: عام طور پر دیہاتوں میں جانور ایک دوسرے کو دیتے ہیں آدھ آدھ پر، اس جانور کے بچے بھی آدھ آدھ پر ہوتے ہیں، لیکن جانور کی خدمت ایک شخص کرتا ہے اور کبھی یہ صورت ہوتی ہے کہ اصل جانور ایک شخص کا، خدمت دوسرا کرتا ہے اور بچے آدھ آدھ ہوتے ہیں، شرعی حکم کیا ہے اور جائز صورت کیا ہے ؟ اگر کسی نے ایسا کیا ہے تو شرعی حل کیا ہوگا؟
جواب: مذکورہ قسم کے معاملہ کو فقہاءِ احناف نے نا جائز لکھا ہے، البتہ حضرت تھانوی رحمۃ اللہ علیہ نے ابتلاءِ شدید کی صورت میں اس کے جواز کی گنجائش کا قول اختیار کیا ہے، لہذا اگر ابتلاءِ عام ہو تو ایسا معاملہ کرنے کی گنجائش ہو گی، لیکن بہرحال احتیاط کرنا زیادہ بہتر ہے۔ فقط واللہ اعلم
                                                  
عنوان: پگڑی پر دکان کرائے پر لینا
سوال: کیا فر ما تے ہیں علماءِ کرا م ا س مسئلہ کے با رے میں کہ پگڑی پر دوکا نیں کرا ئے کے لیے لینا کیسا ہے ؟
جواب: پگڑی کا  لین دین جائز نہیں ہے۔فقط واللہ اعلم
                                                  
عنوان: حقیقی بھائی کی موجودگی میں علاتی بھائی کا میراث میں سے حصہ
سوال: میرے والد مرحوم نے دو شادیاں کی تھیں، جن میں سے پہلی مرحومہ بیوی سے میں، جب کہ دوسری مرحومہ بیوی سے دو بیٹے اور تین بیٹیاں تھیں، ، اب ان میں سے میرے ایک سوتیلے بھائی کا انتقال ہو گیا ہے جو غیر شادی شدہ تھے، میرے اس غیر شادی شدہ سوتیلے مرحوم بھائی نے میرے والد کے پلاٹ پر ایک بلڈنگ تعمیر کرائی تھی جس میں ایک فلیٹ حصے کے طور پر مجھے دیا جا چکا ہے، اس کے علاوہ وہ دیگر جائے داد کے بھی مالک تھے ، اب میرے سوتیلے بہن بھائی کا کہنا ہے کہ ہماری موجودگی میں تمہیں اس مرحوم بھائی کی جائے داد میں سے کچھ نہیں ملے گا ؛ کیوں کہ ہم سگے بہن بھائی موجود ہیں جب کہ آپ سوتیلے ہو۔ برائے مہربانی راہ نمائی فرمایں کہ متذکرہ بالا صورت حال میں  مرحوم بھائی کی تقسیمِ وراثت کے حوالے سے کیا طریقہ ہو گا؟
جواب: حقیقی بھائی بہن کی موجودگی میں سوتیلے بھائی بہن کو کچھ نہیں ملتا ہے،  لہذا آپ کے غیر شادی شدہ باپ شریک بھائی کے ترکہ  میں آپ کا حق اور حصہ نہیں ہے۔اگر آپ کے مرحوم بھائی کے ورثاء صرف مذکورہ افراد ہیں تو ان کی  وراثت کی تقسیم کاطریقہ یہ ہے کہ مرحوم کے حقوقِ متقدمہ کی ادائیگی  (تجہیز وتکفین کے اخراجات ، کل مال سے قرضہ کی ادائیگی اور تہائی مال سے وصیت کے نفاذ) کے بعد باقی ترکہ کو پانچ حصوں میں تقسیم کرکے  مرحوم کے حقیقی بھائی کو 2 حصے اور مرحوم کی ہر ایک حقیقی بہن کو ایک ایک حصہ ملے گا، یعنی مثلا 100 روپے میں سے مرحوم کے حقیقی بھائی کو 40 روپے اور ہر ایک حقیقی بہن کو 20 روپے ملیں گے۔"عن علي قال: إنكم تقرؤن من بعد وصیة یوصی بها أو دین، وإن رسول الله ﷺ قضی بالدین قبل الوصیة، وأن أعیان بني الأم یتوارثون دون بني العلات، یرث الرجل أخاه لأبیه و أمه، دون أخیه لأبیه". (مسند أحمد بن حنبل ۱/۱۴۴، رقم: ۱۲۲۲)"یرجحون بقوة القرابة أعني به ذا القرابتین أولی من ذي قرابة واحدة ذکراً کان أو أنثیٰ؛ لقوله علیه السلام: إن أعیان بني الأم یتوارثون دون بني العلات".  (سراجی ص:۲۱، شریفیہ ص:۴۷) ؂ فقط واللہ اعلم
                                                  
عنوان: پرائز بانڈ اور بیمہ کا حکم
سوال: پرائز بانڈ کے ذریعے انعام میں جیتی گئی رقم کی شرعی حیثیت کیا ہے؟ نیز  انشورنس بیمہ پالیسی کروانا کیسا ہے؟
جواب: 1۔  پرائز بانڈ پر ملنے والا انعام درحقیقت سود ہوتا ہے جسے لینا شرعاّ جائز نہیں، اگر زائد رقم انعام کے نام پر وصول کرلی ہو تو ثواب کی نیت کے بغیر مستحقِ زکاۃ پر صدقہ کر نا ضروری ہوگا۔2۔ انشورنس یا بیمہ چوں کہ ’’جوا‘‘ اور ’’سود‘‘ پر مشتمل عقد ہے، اس وجہ سے ایسی کوئی بھی پالیسی حاصل کرنا شرعاً جائز نہیں۔ فقط واللہ اعلم
                                                  
عنوان: پوسٹیج اسٹامپ کی خرید و فروخت
سوال: کیا پوسٹیج  اسٹامپ بیچنا حلال ہے؟ کچھ لوگ قدیم اسٹامپ کے لیے بڑی بڑی قیمت دینے کو تیار ہوتے ہیں، مگر اکثر اسٹامپ پر جان دار کی تصویر ہوتی ہیں، کیا تصویر کے چھوٹی بڑی ہونے سے حکم میں کوئی فرق آئے گا؟
جواب: ’’پوسٹیج اسٹامپ‘‘  کی خرید و فروخت میں چوں کہ مقصود تصویر کا خریدنا نہیں ہوتا، بلکہ مقصدِ اصلی ڈاک ٹکٹ کی خرید و فروخت ہوتا ہے، اس وجہ سے اس کی خرید و فروخت کی گنجائش ہے، البتہ جہاں مقصد تصویر ہی کی خرید و فروخت ہو تو تصویر کے چھوٹے یا بڑے ہونے کی وجہ سے حکم میں کوئی فرق نہیں ہوگا۔شرح السیر الکبیر(لشمس الائمۃ السرخسی) میں ہے:’’ أَلَا تَرَى أَنَّ الْمُسْلِمِينَ يَتَبَايَعُونَ بِدَرَاهِمِ الْأَعَاجِمِ فِيهَا التَّمَاثِيلُ بِالتِّيجَانِ، وَلَايَمْتَنِعُ أَحَدٌ عَنْ الْمُعَامَلَةِ بِذَلِكَ. وَإِنَّمَا يُكْرَهُ هَذَا فِيمَا يُلْبَسُ أَوْ يُعْبَدُ مِنْ دُونِ اللَّهِ مِنْ الصَّلِيبِ وَنَحْوِهَا‘‘. (٣/ ٢٣٣)کفایت المفتی میں ہے:’’با تصویر اشیاء،بچوں کے باجے اور بانسری وغیرہ کی خرید و فروخت کا حکم:"البتہ ایسی اشیاءجن میں تصویر کا خریدنا بیچنا مقصود نہ ہو ،جیسے دیا سلائی کے بکس کہ ان پر تصویر بنی ہوتی ہے،مگر تصویر کی بیع و شراءمقصود نہیں ہوتی تو ایسی چیزوں کا خریدنا بیچنا مباح ہو سکتا ہے"۔ (١١/ ۱۱۲/ ط:ادارۃالفاروق۔کراچی) فقط واللہ اعلم
                                                  
عنوان: سگریٹ کا کاروبارکرنےوالے کی دعوت کھانا
سوال: سگریٹ کا کاروبار حرام ہے تو  کیا ایسا لوگوں کے گھر کھانا کھانا جائز ہے؟ جب کہ آپ جانتے ہیں کہ جن پیسوں سے دعوت کھلائی جارہی ہے وہ سگریٹ کے کاروبار سے آئی ہے؟
جواب: سگریٹ کا کاروبار  حرام نہیں؛ لہذا اس  کی کمائی بھی حرام نہیں۔اگر سگریٹ کاکاروبار کرنے والا دعوت کرےتو اس کے گھر کھا نا کھانا بھی درست ہے۔الدر المختار وحاشية ابن عابدين (رد المحتار) (6/ 454):’’(قَوْلُهُ: وَصَحَّ بَيْعُ غَيْرِ الْخَمْرِ) أَيْ عِنْدَهُ خِلَافًا لَهُمَا فِي الْبَيْعِ وَالضَّمَانِ، لَكِنَّ الْفَتْوَى عَلَى قَوْلِهِ فِي الْبَيْعِ، وَعَلَى قَوْلِهِمَا فِي الضَّمَانِ إنْ قَصَدَ الْمُتْلِفُ الْحِسْبَةَ وَذَلِكَ يُعْرَفُ بِالْقَرَائِنِ، وَإِلَّا فَعَلَى قَوْلِهِ كَمَا فِي التَّتَارْخَانِيَّة وَغَيْرِهَا.ثُمَّ إنَّ الْبَيْعَ وَإِنْ صَحَّ لَكِنَّهُ يُكْرَهُ، كَمَا فِي الْغَايَةِ. وَكَانَ يَنْبَغِي لِلْمُصَنِّفِ ذِكْرُ ذَلِكَ قُبَيْلَ الْأَشْرِبَةِ الْمُبَاحَةِ‘‘. فقط واللہ اعلم
                                                  
عنوان: سےسی (SESSI) ای او بی آئی فنڈز (EOBI)  کا  حکم
سوال: ہر فیکٹری والے کچھ رقوم ملازمین کی تنخواہ سے کاٹتے ہیں،  جیسے: سےسی (SESSI) ای او بی آئی فنڈز (EOBI) ان کا کیا حکم ہے؟
جواب: (SESSI) حکومتِ سندھ کی زیر نگرانی   ایک سوشل سکیورٹی ادارہ ہے جس کا مقصد بیماری، ملازم  کی چوٹ، موت، معذوری وغیرہ کی صورت میں متاثر کارکنوں اور ان کے زیرِ کفالت افراد کو طبی دیکھ بھال اور نقدی انعامات وغیرہ ادا کرنا ہے۔ اس کے  متعین ہسپتال ہیں جہاں جاکر یہ ملازمین مفت علاج کراسکتے ہیں ۔اس کی آمدنی کے لیے کمپنیاں  خود اپنے ملازمین کے لیے کچھ رقم ہر ماہ جمع کراتی ہیں، اس میں کٹوتی ملازمین سے نہیں کی جاتی، بلکہ صرف ادارہ ہی کرتا ہے، اس کی مقدار  ہر ملازم کی تنخواہ کا 6 فیصد ہوتی ہے۔اس کا فقہی حکم یہ ہے کہ اگر یہ ادارہ کمپنیوں کی اس رقم کو کسی سودی سرمایہ کاری میں لگاکر اضافہ کرتا ہے، تو ان کا یہ عمل ناجائز ہے۔ لیکن چوں کہ ملازم کا اس طریقہ میں کوئی عمل دخل نہیں، لہذا اس  کے لیے اس کی سہولیات حاصل  کرنا جائز ہے۔(EOBI) حکومتِ پاکستان کی طرف سے پنشن اور بڑھاپے  کی انشورنس کی سہولت کے لیے قائم فنڈ کا ادارہ ہے جو ملازمین اور ان کے ورثاء کو ان کی سروس کی مدت کے مطابق پنشن و دیگر منفعت دیتا ہے۔کمپنیاں ملازمین کی تنخواہ میں سے کچھ پیسے کاٹ کر ڈالتی ہیں اور اپنی طرف سے بھی اتنا ہی اس میں دیتی ہیں۔اس رقم کی  انویسٹ منٹ  سودی  سرمایہ کاری  کے اداروں میں بھی کی جاتی ہے۔اس کا فقہی حکم بھی یہ ہے کہ سرمایہ  کاری کا مذکورہ طریقہ کار تو ناجائز ہے، لیکن اگر یہ کٹوتی جبری ہو ، ملازم کو اس میں اختیار نہ ہو تو  اس صورت میں جو منافع ملازمین کو ملتے ہیں ، جائز ہے۔مذکورہ اداروں کے تعارف اور طریقہ کار کی معلومات درج ذیل لنکس پر ملاحظہ کی جاسکتی ہیں۔ فقط واللہ اعلم(http://www.sessi.gov.pk): (http://www.sessi.gov.pk/functions.htm)۔ http://www.sessi.gov.pk/cashbenefits.htm(http://www.eobi.gov.pk) http://www.eobi.gov.pk/introduction/Pension.htmlhttp://www.eobi.gov.pk/investment/Invest-one.jpghttp://www.eobi.gov.pk/investment/Placement-T-Bills-Funds.pdf http://www.eobi.gov.pk/investment/ndx-eobi-inv.html : http://www.eobi.gov.pk/investment/Placement-T-Bills-Funds.pdf
                                                  
عنوان: عورت اگر شوہر کو زنا میں مبتلا دیکھے تو کیا حکم ہے؟ لعان ہوگا یا نہیں؟
سوال: شوہر کے لیے تو لعان کا حکم قرآن پاک میں موجود ہے، لیکن اگر بیوی اپنے شوہر کو زنا میں مبتلا دیکھے  تو کیا حکم ہے؟ ایسے شوہر کے ساتھ رہنا کیسا ہے؟
جواب: اگر بیوی اپنے شوہر کو زنا میں مبتلا دیکھے تو جب تک اس کے پاس چار گواہ نہ ہوں وہ  اپنے شوہر کے خلاف حدِ زنا کا دعوی نہ کرے، ورنہ شوہر کے مطالبے پر اسے حدِ قذف لگ سکتی ہے، لعان کا حکم شوہر کے بیوی پر (شہادتِ معتبرہ کے بغیر) زنا کا الزام لگانے کے ساتھ خاص ہے، بیوی کے شوہر پر (شہادت معتبرہ کے بغیر)  زنا کا الزام لگانے سے لعان واجب نہیں ہوسکتا ، کیوں کہ اصل ضابطہ تو یہی ہے کہ  جو بھی کسی دوسرے پر (شہادتِ معتبرہ کے بغیر) زنا کا الزام لگائے اس پر حدِ قذف لگائی جائے گی، لیکن شوہر کو اس حکم سے چند وجوہ کی بنیاد پر اللہ تعالیٰ نے استثنا دیا ہے اور اس کے لیے اس صورت میں لعان کا حکم نازل کیا ہے، لہٰذا اگر بیوی اپنے شوہر کے  زنا میں مبتلا ہونے کے گناہ پر پردہ رکھتے ہوئے اس کے ساتھ زندگی گزار نے کا حوصلہ رکھتی ہے تو اچھی بات ہے اور اگر علیحدگی  چاہے تو اس سے طلاق یا خلع لے کر علیحدہ ہوجائے، نیز اگر اس کے زنا پر چار گواہ  ہوں تو ان کی گواہی کے ذریعہ اپنے شوہر پر حدِ زنا کا دعوی بھی کر سکتی ہے۔الموسوعة الفقهية الكويتية (2 / 340):"وأما في أسباب الحدود من الزنا والسرقة وشرب الخمر فالستر أمر مندوب إليه؛ لقول النبي صلى الله عليه وسلم: من ستر مسلماً ستره الله في الدنيا والآخرة". ؛ ولأنه مأمور بدرء الحد. وصرح الحنفية بأن الأولى الستر، إلا إذا كان الجاني متهتكاً، وبمثل ذلك قال المالكية".فقه السنة (2 / 449):"سقوط الحد:ويسقط حد القذف بمجئ القاذف بأربعة شهداء، لأن الشهداء ينفون عنه صفة القذف الموجبة للحد، ويثبتون صدور الزنا بشهادتهم.فيقام حد الزنا على المقذوف؛ لأنه زان. وكذلك إذا أقر المقذوف بالزنا واعترف بما رماه به القاذف. وإذا قذفت المرأة زوجها؛ فإنه يقام عليها الحد، إذا توفرت شروطه بخلاف ما إذا قذفها هو ولم يقم عليها البينة؛ فإنه لا يقام عليه الحد، وإنما يتلاعنان، وقد تقدم ذلك في باب اللعان".تفسير القرطبي (12 / 190):"الثامنة عشرة- قال ابن القصار: إذا قالت امرأة لزوجها أو لأجنبي: يا زانيه- بالهاء-، وكذلك الأجنبي لأجنبي، فلست أعرف فيه نصاً لأصحابنا، ولكنه عندي يكون قذفاً وعلى قائله الحد، وقد زاد حرفاً، وبه قال الشافعي ومحمد بن الحسن. وقال أبو حنيفة وأبو يوسف: لا يكون قذفاً. واتفقوا أنه إذا قال لامرأته: يا زان أنه قذف. والدليل على أنه يكون في الرجل قذفاً، هو أن الخطاب إذا فهم منه معناه ثبت حكمه، سواء كان بلفظ أعجمي أو عربي. ألا ترى أنه إذا قال للمرأة: زنيت (بفتح التاء) كان قذفاً؛ لأن معناه يفهم منه، ولأبي حنيفة وأبي يوسف أنه لما جاز أن يخاطب المؤنث بخطاب المذكر لقوله تعالى:" وقال نسوة " صلح أن يكون قوله: يا زان للمؤنث قذفاً. ولما لم يجز أن يؤنث فعل المذكر إذا تقدم عليه لم يكن لخطابه بالمؤنث حكم، والله أعلم".حجة الله البالغة (2 / 218):" لِأَن الزِّنَا إِنَّمَا يكون فِي الْخلْوَة، وَيعرف الزَّوْج مَا فِي بَيته وَيقوم عِنْده من المخايل مَا لَا يُمكن أَن يعرفهُ غَيره، وَامْتنع أَن يَجْعَل الزَّوْج بِمَنْزِلَة سَائِر النَّاس يضْربُونَ الْحَد؛ لِأَنَّهُ مَأْمُور شرعاً وعقلاً بِحِفْظ مَا فِي حيزه من الْعَار والشنار، مجبول على غَيره أَن يزدحم على مَا فِي عصمته، وَلِأَن الزَّوْج أقْصَى مَا يقطع بِهِ الرِّيبَة وَيطْلب بِهِ تحصين فرجهَا، فَلَو كَانَ هُوَ فِيمَا يؤاخذها بِهِ بِمَنْزِلَة سَائِر النَّاس ارْتَفع الْأمان، وانقلبت الْمصلحَة مفْسدَة، وَكَانَ النَّبِي صَلَّى اللهُ عَلَيْهِ وَسَلَّمَ لما وَقعت الْوَاقِعَة متردداً، تَارَةً لَا يقْضِي بِشَيْءٍ لأجلهَذِه المعارضات، وَتارَةً يستنبط حكمه مِمَّا أنزل الله عَلَيْهِ من الْقَوَاعِد الْكُلية، فَيَقُول: " الْبَيِّنَة أَو حداً فِي ظهرك! حَتَّى قَالَ الْمُبْتَلي: وَالَّذِي بَعثك بِالْحَقِّ إِنِّي لصَادِق، ولينزل الله مَا يُبرئ ظهري من الْحَد، ثمَّ أنزل الله تَعَالَى آيَة اللّعان".فقط واللہ اعلم
                                                  
عنوان: زندگی میں جائیداد کی تقسیم  کا مسئلہ
سوال: مثلاً: میرے پا 47 لاکھ روپے ہیں تو 4 بیٹوں  4 بیٹیوں اور ایک بیوی میں کیسے تقسیم کرنا چاہیے؟کوئی خود کار طریقہ ہو تو بتائیے!
جواب: ہر شخص اپنی زندگی میں اپنی جائے داد کا مالک  وخود مختار ہوتا ہے، وہ ہر جائز تصرف اس میں کرسکتا ہے، کسی کو یہ حق نہیں  ہے کہ اس کو اس کی اپنی ملک میں تصرف  کرنے سے منع کرے ، نیز والد ین کی زندگی میں اولاد وغیرہ کا اس کی جائے داد میں   کوئی حق  و حصہ  نہیں  ہوتا،  اور نہ ہی کسی کو مطالبہ کا حق حاصل  ہوتا،  تاہم اگر صاحبِ جائیداد اپنی  زندگی میں  اپنی جائے داد  خوشی  ورضا سے اولاد کے درمیان تقسیم کرنا چاہے تو کرسکتا ہے، اور اپنی زندگی میں جو جائے داد  تقسیم کی جائے  وہ ہبہ (گفٹ) کہلاتی ہے، اور اولاد کے درمیان ہبہ (گفٹ) کرنے میں برابری ضروری ہوتی ہے، رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا ، جیساکہ نعمان بن بشیر رضی اللہ تعالی عنہ کی  روایت میں ہے:'' وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا قال: «فأرجعه» . وفي رواية ...... قال: «فاتقوا الله واعدلوا بين أولادكم»''. (مشکاة المصابیح، 1/261، باب العطایا، ط: قدیمی)ترجمہ:حضرت نعمان ابن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، 3/193، باب العطایا، ط: دارالاشاعت)البتہ جو تقسیم موت کے بعد ہوتی ہے، اس کو میراث کہتے ہیں اس کے حصے متعین ہوتے ہیں۔اور صاحبِ جائیداد کی طرف سے اپنی زندگی میں اپنی اولاد کے درمیان ہبہ کرنے کا شرعی  طریقہ یہ ہے کہ   اپنی جائیداد میں سے  اپنے  اور اپنی اہلیہ کے لیے   جتنا چاہے رکھ لے؛ تاکہ بوقتِ ضرورت کام آئے،  اور بقیہ مال اپنی  تمام  اولاد میں برابر تقسیم کردے، یعنی جتنا بیٹے کو دے اتنا ہی بیٹی کو دے،  نہ کسی کو محروم کرے اور نہ ہی بلاکسی شرعی وجہ کمی بیشی کرے، ورنہ گناہ گار ہوگا اور اس صورت میں ایسی تقسیم شرعاً غیر منصفانہ کہلائے گی۔البتہ  کسی بیٹے یا  بیٹی کو  کسی معقول وجہ کی بنا پر  دوسروں کی بہ نسبت   کچھ زیادہ  دینا چاہے تو دےسکتا ہے،  یعنی کسی کی شرافت  ودین داری یا غریب ہونے کی بنا پر  یا زیادہ خدمت گزار ہونے کی بنا پر اس کو  دوسروں کی بہ نسبت کچھ زیادہ دے تو اس کی اجازت ہے۔اگر صاحبِ جائیداد  اپنی  زندگی میں اپنی بعض  اولاد  کو کچھ دینا چاہے اور دوسرے   دل سے رضامند ہوں کہ ان کو دیا جانے والا حصہ اوروں کو دیا جائے اوران پر کسی قسم کا دباؤ وغیرہ نہ ہو اور صاحبِ جائیداد کا مقصد بھی ان اولاد کو محروم کرنا یا نقصان پہنچانا نہ ہو ، بلکہ کسی بنا پر وہ اپنے بعض بچوں کو کچھ دے رہا ہے تو  یہ جائز ہے۔زندگی میں جائے داد کی تقسیم کے احکام ذکر کردیے گئے ہیں، اس تقسیم کے لیے کسی خود کار طریقے کی ضرورت نہیں ۔ فقط واللہ اعلم
                                                  
عنوان: اسلامی بینک کون سے ہیں؟
سوال: پاکستان میں اسلامی بینک کون سے ہیں ؟ مفتی محمد تقی عثمانی دامت برکاتہم  کی زیر نگرانی بھی کوئی بینک ہے ؟ نیز اسلامی بینکوں میں اور عام بینکوں میں کیا فرق ہے؟
جواب: مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماء کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً ایک جیسے ہیں، لہذا روایتی بینکوں کی طرح ان میں بھی سرمایہ کاری کرنا جائز نہیں ہے  ،اور اس سے حاصل ہونے والا نفع  حلال نہیں ہے۔ہمارے علم کے مطابق تاحال  پاکستان میں کوئی بھی بینک صحیح شرعی اصولوں کے مطابق نہیں ہے۔(تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے)مفتی محمد تقی عثمانی صاحب دامت برکاتہم العالیہ سے متعلق سوال کے لیے براہِ راست حضرت سے یا ان کے ادارے دار العلوم کراچی سے رابطہ کیجیے۔ فقط واللہ اعلم
                                                  
عنوان: ایزی پیسہ اکاؤنٹ کھلوانے کا حکم
سوال: آج کل موبائل کی سم والے یہ اکاؤنٹ دے رہے ہیں ’’جاز‘‘ اور ’’ٹیلینور‘‘ ایزی پیسہ والے؟ کیا یہ اکاؤنٹ کھلوانا جائز ہے؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی 'ایزی پیسہ اکاؤنٹ' کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ فقط واللہ اعلم
                                                  
عنوان: رقم پر ہرماہ متعین فیصد نفع لینا
سوال: میرے ایک رشتہ دار نے ایک نیا کاروبار شروع کیا ہے، اور وہ کاروبار کچھ اس طرح ہے کہ وہ مارکیٹ سے کوئی بھی چیز نقد میں خرید کر لوگوں کو قسطوں پر چیزیں فروخت کرتا ہے، اس نے مجھے اپنے کاروبار میں شرکت کی دعوت دی ہے، اس کا طریقہ کار اس نے یہ رکھا ہے کہ میں کسی بھی طور رقم کو کاروبار میں اس کے ساتھ شامل کروں تو وہ مجھے ماہانہ 4 پرسنٹ کے حساب سے منافع دے گا، اس معاملہ کو طے کرانے میں ہمارے بیچ ایک اور شخص درمیان میں ہے جس کا کہنا ہے کہ چار پرسنٹ نہیں، وہ مجھے 3 پرسنٹ دے گا، اور ایک پرسنٹ خود رکھے گا ؛ کیوں کہ  حساب کتاب کی جواب داری اسی کی ہو گی۔میرا مسئلہ یہ ہے کہ میں یہ جاننا چاہتا ہوں کہ آیا اس کاروبار کے اندر کوئی سود کا عنصر تو نہیں آتا ؟کہیں ہم کسی طریقے سے غیر شرعی کام میں تو نہیں جارہے ؟  اس کاروبار کے بارے میں چوں کہ جو کاروبار کررہا ہے اس کا کہنا یہ ہے کہ یہ میری مرضی اور منشا کے مطابق ہے کہ میں کوئی چیز خرید کر اس چیز کا مالک بن جاتا ہوں، آیا میری مرضی اس کو میں کسی بھی دام فروخت کر سکتا ہوں۔شرع محمدﷺ  اس بارے میں کیا کہتی ہے؟ ذرا مجھے اس بات کا جواب دے دیں  کہ مجھے یہ اس کام میں حصہ لینا چاہیے یا نہیں لینا چاہیے؟
جواب: چار پرسنٹ کامطلب اگر یہ ہےکہ آپ کی طرف سے کاروبار میں لگائی گئی رقم کا چارپرسنٹ آپ کو ہرماہ دے گا تو یہ کاروبار ناجائز ہے اور آپ کا اس کو رقم دینا اور نفع لینا حرام ہے؛ کیوں کہ اس صورت میں نفع رقم دے کر اس پر نفع متعین کرلیا گیا ہے۔اور اگر صورت یہ ہےکہ وہ قسطوں پر کاروبار کرے گا اور جو نفع ہوگا اس نفع کاچارپرسنٹ آپ کو دے گا تو نفع اس طرح طے کرنا جائز ہے، مگر اس میں شبہ یہ ہےکہ قسطوں کے کاروبار میں نفع  آخر میں جاکر ظاہر ہوتا ہے؛  اس لیے تردد یہ ہے کہ وہ شروع کے مہینوں میں کس طرح آپ کو ادائیگی کرے گا؟آیا وہ اپنی جیب سے دے گا اور پھر اس کے بدلے میں آخر میں آپ کانفع خود رکھ لے گا یا کوئی اور صورت ہوگی ؟اس کی وضاحت کردیں۔ اس کے بعد اس کا جواب دے دیا جائے گا۔ فقط واللہ اعلم
                                                  
عنوان: فرسٹ حبیب مضاربہ  میں نوکری کرنا
سوال: کیا فرسٹ حبیب مضاربہ  میں نوکری کرنا جائز ہے یا نہیں ؟
جواب: فرسٹ حبیب مضاربہ کا طریقہِ تجارت غیر شرعی ہے، اس  وجہ سے اس میں نوکری کرنا جائز نہیں ہے۔فقط واللہ اعلم
                                                  
عنوان: ( EFU ) ای ایف یو حمایہ تکافل کا شرعی حکم
سوال: ’’ای ایف یو‘‘ کمپنی کی ’’ای ایف یو حمایہ‘‘ کے نام سے ایک سروس ہے جو کہ مختلف انویسٹ منٹس کرتی ہے . کیا اس کمپنی کے ساتھ معاملات کیے جا سکتے ہیں ؟ ’’ای ایف یو حمایہ ‘‘ کے مطابق ان کے معاملات اسلامی اصولوں کی روشنی میں وضع کردہ ہیں؟
جواب: (EFU)’’ای ایف یو‘‘  ایک لائف انشورنس کمپنی ہے، اور اب اس نے (EFU)’’ای ایف یو حمایہ تکافل‘‘ کے نام سے ایک ونڈو کھولی ہے، اور اس کی بنیاد تکافل کے نظام پر رکھی ہے،   جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے۔         تکافل کے نظام کو جائز قرار دینے والے  اس  کی بنیاد  وقف کے قواعد  پر قرار دیتے ہیں ، لیکن  اس نظام میں وقف کے  قواعد کی مکمل رعایت نہیں کی جاتی ،    ذیل میں  اس نظام کی چند بنیادی خرابیوں کا ذکر کیا جاتا ہے :         1۔۔  مروجہ تکافل میں ابتداءً  وقف فنڈ قائم کرنے والے خود اپنا بھی تکافل کرواتے ہیں، اور اپنی ہی وضع کردہ  شرائطِ وقف کے تحت اپنے ہی موقوفہ مال سے  فوائد اٹھاتے ہیں ، جب کہ  نقود کا وقف بذاتِ خود  محلِ نظر ہے، اگر تعامل کی وجہ سے اسے درست مان بھی لیا جائے  تو نقود کا وقف کرنے والا  خود اپنی  وقف کردہ منقولی  شے (نقود  وغیرہ) سے نفع نہیں اٹھاسکتا،  یعنی منقولی اشیاء میں ”وقف علی النفس “ درست نہیں ہے۔         2۔۔  دوسری خرابی اس نظام میں یہ ہے کہ  یہاں پر عقد کی نسبت  کمپنی (شخصِ قانونی) کی طرف ہوتی ہے، جوکہ ایک فرضی اور معنوی چیز ہے، خارج میں اس کا کوئی وجود نہیں  ہے، جب کہ عقد کرنے والوں کا عاقل ، بالغ ہونا ضروری  ہے، اور ظاہر ہے کہ شخصِ قانونی میں ان صفات کا پایا  جانا ممکن نہیں ہے،  جس کی بنا پر تمام معاملات حقیقت میں کمپنی کے ڈائریکٹر ہی سرانجام دیتے ہیں ، چناچہ وہ ڈائریکٹر جب ایک  شخصِ قانونی (وقف فنڈ) کو ”رب المال“ اور دوسرے شخصِ قانونی  (کمپنی)  کو ”مضارب“ بناتے ہیں ، اس حال میں کہ دونوں کہ متولی وہ خود ہوتے ہیں تو  نفس الامر اور حقیقت میں وہ خود عقد کے دونوں  پہلو ”رب المال“ اور ”مضارب“ بنتے ہیں ، اس لیے کہ ڈائریکٹر حضرات ہی  کمپنی اور  وقف فنڈ کی نمائندگی کرتے ہیں ، گویا وہ یوں کہتے ہیں کہ  (وقف فنڈ کی طرف سے)  ہم مال مضاربت کے لیے دیتے ہیں ، اور (کمپنی کی طرف سے) ہم  مال مضاربت کے لیے وصول کرتے ہیں ، دوسری طرف عام  طور پر  ان ڈائریکٹرز ہی کو کمپنی کہا جاتا ہے،  نتیجۃً  ایک ہی فرد (حقیقی) خود ہی رب المال ٹھہرا اور خود ہی مضارب، جوکہ شرعاً درست نہیں ہے۔ 3۔۔ تیسری خرابی اس نظام میں  یہ ہے کہ  چندہ کی رقم وقف کی ملکیت ہے اور شریعت کی رو سے   اس رقم کا مالک کو واپس کرنا جائز نہیں ہے،  نہ کل کی واپسی نہ ہی جز کی واپسی،  بلکہ  اس رقم کو وقف کی طرح   صرف وقف  کے مصالح اور مقاصد میں خرچ کیا جاسکتا ہے،  ایسی کوئی صورت نہیں کہ متولی، وقف کی ملکیت   واقف  کو واپس کردے،  یا چندہ دہندہ اس کو واپس لے لے،  جب کہ تکافل میں چندے کی رقم چندہ دہندگان کو مختلف  ناموں سے واپس کی جاتی ہے، جس کی شریعت میں کوئی نظیر نہیں  ہے۔         4۔۔ چوتھی خرابی اس نظام میں  یہ ہے کہ اسلام کے نظامِ  کفالت کی بنیاد  خالص تبرع پر ہے،  جیسا کہ رفاہی اور خیراتی ادارے یہ کام انجام دے رہے ہیں، جب کہ مروجہ  تکافل میں پالیسی ہولڈر اور وقف فنڈ کے درمیان ہونے والا عقد،  عقدِ معاوضہ کی حیثیت رکھتا ہے،  تو جس طرح انشورنس  عقدِ معاوضہ ہونے کی وجہ سے  سود ، قمار اور غرر جیسے مہلک گناہوں کا مجموعہ تھا،  اسی طرح تکافل میں بھی یہی خرابیاں پائی جاتی ہیں ۔             لہذا کسی بھی مروجہ تکافل کمپنی  (بشمول  EFU لائف کمپنی )کے ساتھ بھی  کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیا   ہوتو ختم کروالیا جائے، نیز تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔قرآنِ کریم میں ہے:{يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَل الشَّيْطَانِ فَاجْتَنِبُوهُ لَعَلَّكُمْ تُفْلِحُون} [المائدة: 90]       ارشاد باری تعالی ہے:{وَأَخْذِهِمُ الرِّبَا وَقَدْ نُهُوا عَنْهُ وَأَكْلِهِمْ أَمْوَالَ النَّاسِ بِالْبَاطِلِ وَأَعْتَدْنَا لِلْكَافِرِينَ مِنْهُمْ عَذَابًا أَلِيمًا } [النساء: 161]شرح معاني الآثارمیں ہے:" عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»".(2/313، کتاب الکراھۃ، ط: حقانیہ)حدیث مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا،  وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: «هُمْ سَوَاءٌ»".(الصحیح لمسلم، 3/1219، کتاب المساقات،دار احیاء التراث ، بیروت۔مشکاۃ المصابیح،  باب الربوا، ص: 243، قدیمی)         مشكاة المصابيح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءاً أيسرها أن ینکح الرجل أمه»".(1/246، باب الربوا ، ط: قدیمی)مصنف ابن ابی شیبہ میں ہے:             "عن ابن سیرین قال: کل شيءٍ فیه قمار فهو من المیسر".  (4/483، کتاب البیوع  والاقضیہ، ط؛ مکتبہ رشد، ریاض)       فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (6 / 403، کتاب الحظر والاباحۃ، ط : سعید)         بدائع الصنائع میں ہے:"(منها) أن يكون مما لاينقل ولايحول كالعقار ونحوه، فلايجوز وقف المنقول مقصوداً لما ذكرنا أن التأبيد شرط جوازه، ووقف المنقول لايتأبد؛ لكونه على شرف الهلاك، فلايجوز وقفه مقصوداً إلا إذا كان تبعاً للعقار، بأن وقف ضيعة ببقرها وأكرتها وهم عبيده فيجوز، كذا قاله أبو يوسف، وجوازه تبعاً لغيره لايدل على جوازه مقصوداً، كبيع الشرب ومسيل الماء، والطريق أنه لايجوز مقصوداً ويجوز تبعاً للأرض والدار، وإن كان شيئاً جرت العادة بوقفه، كوقف المر والقدوم لحفر القبور، ووقف المرجل لتسخين الماء، ووقف الجنازة وثيابها". (6 / 220،  فصل فی الشرائط التی ترجع الی الموقوف، کتاب الوقف، ط: سعید)        العقود الدريه في تنقيح الفتاوى الحامديه میں ہے:"وفي موضع آخر من الوقف من فتاوى الشلبي المذكور ما نصه: فإذا كان وقف الدراهم لم يرو إلا عن زفر، ولم يرو عنه في وقف النفس شيء فلا يتأتى وقفها على النفس حينئذٍ على قوله، لكن لو فرضنا أن حاكماً حنفياً حكم بصحة وقف الدراهم على النفس هل ينفذ حكمه؟ فنقول: النفاذ مبني على القول بصحة الحكم الملفق، وبيان التلفيق أن الوقف على النفس لايقول به إلا أبو يوسف، وهو لايرى وقف الدراهم، ووقف الدراهم لايقول به إلا زفر، وهو لايرى الوقف على النفس، فكان الحكم بجواز وقف الدراهم على النفس حكماً ملفقاً من قولين، كما ترى وقد مشى شيخ مشايخنا العلامة زين الدين قاسم في ديباجة تصحيح القدوري على عدم نفاذه، ونقل فيها عن كتاب توفيق الحكام في غوامض الأحكام: أن الحكم الملفق باطل بإجماع المسلمين. ومشى الطرسوسي في كتابه أنفع الوسائل على النفاذ مستنداً في ذلك لما رآه في منية المفتي، فلينظره من أراده اهـ".(1 / 109،  کتاب الوقف، ط : دار المعرفہ)       فتاوی شامی میں ہے:"وظاهر ما مر في مسألة البقرة اعتبار العرف الحادث، فلايلزم كونه من عهد الصحابة، وكذا هو ظاهر ما قدمناه آنفاً من زيادة بعض المشايخ أشياء جرى التعامل فيها، وعلى هذا فالظاهر اعتبار العرف في الموضع، أو زمان الذي اشتهر فيه دون غيره فوقف الدراهم متعارف في بلاد الروم دون بلادنا، وقف الفأس والقدوم كان متعارفاً في زمن المتقدمين ولم نسمع به في زماننا، فالظاهر أنه لايصح الآن، ولئن وجد نادراً لا يعتبر؛ لما علمت من أن التعامل هو الأكثر استعمالاً، فتأمل". (4 / 364، کتاب الوقف، ط: سعید)         بدائع الصنائع  میں ہے:"(أما) شرائط الانعقاد فأنواع: بعضها يرجع إلى العاقد، وبعضها يرجع إلى نفس العقد، وبعضها يرجع إلى مكان العقد، وبعضها يرجع إلى المعقود عليه، (أما) الذي يرجع إلى العاقد فنوعان: أحدهما أن يكون عاقلاً، فلاينعقد بيع المجنون والصبي الذي لايعقل؛ لأن أهلية المتصرف شرط انعقاد التصرف، والأهلية لاتثبت بدون العقل فلايثبت الانعقاد بدونه … والثاني: العدد في العاقد، فلايصلح الواحد عاقداً من الجانبين في باب البيع إلا الأب فيما يبيع مال نفسه من ابنه الصغير".(5 / 135،  کتاب البیوع، ط: سعید)         البحر الرائق  میں ہے:"(قوله : ولا يملك الوقف) بإجماع الفقهاء، كما نقله في فتح القدير؛ ولقوله عليه السلام لعمر -رضي الله عنه-: «تصدق بأصلها لاتباع ولاتورث». ولأنه باللزوم خرج عن ملك الواقف وبلا ملك لايتمكن من البيع، أفاد بمنع تمليكه وتملكه منع رهنه، فلا يجوز للمتولي رهنه".      (5 / 221،   کتاب الوقف، ط: دار الکتاب الاسلامی)       فتاوی شامی میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه". (5/99،مَطْلَبٌ فِيمَنْ وَرِثَ مَالًا حَرَامًا،ط: سعید) فقط واللہ اعلم
                                                  
عنوان: پانی فروخت کرنے کا حکم
سوال: کیا پانی فروخت کرنا اور سپلائی کرنا جائز ہے؟
جواب: وہ پانی جس پر کسی شخص کی ملکیت ہو ، اسے فروخت کرنا شرعاً جائز ہے۔ فقط واللہ اعلم
                                                  
عنوان: وکیل بالشراء کا موکل کے لیے چیز خریدنے کے بعد وہی چیز موکل سے اپنے لیے خریدنا
سوال: وکیل بالشراء موکل کے لیے مطلوبہ چیز خریدنے کے بعد وہی چیز اپنے لیے موکل سے خرید سکتا ہے یا نہیں؟
جواب: کسی چیز کی خریداری کا وکیل جب اپنے موکل کے لیے وہ چیز خرید لے تو  وہ چیز موکل کو سپرد کردینے تک اس کے پاس امانت ہوتی ہے، اس کے بعد اگر موکل خود یا اپنے کسی اور وکیل کے ذریعے اس پر قبضہ کرلے تو پھر وہ وہی چیز وکیل بالشراء کو  فروخت کرسکتا ہے، موکل کے قبضہ کرنے سے پہلے وکیل بالشراء وہی چیز موکل سے اپنے لیے نہیں خریدسکتا، اس لیے  کہ وکیل کا قبضہ ، قبضۂ امانت ہوتا ہے، اور خریداری کی صورت میں ملنے والا قبضہ،قبضۂ ضمان ہوتا ہے، قبضہؑ ضمان اقوی ہے قبضہؑ امانت سے، اور ضابطہ یہ ہے کہ قوی قبضہ ، ضعیف کے قائم مقام تو ہوسکتا ہے لیکن ضعیف قبضہ قوی کے قائم مقام نہیں ہوسکتا۔تحفة الفقهاء (2/ 43):
"فأما إذا كان في يد المشتري فباعه المالك منه فنقول: إن كان في يده غصباً يصير قابضاً بنفس الشراء ولا يحتاج إلى تجديد القبض حتى لو هلك قبل أن يتمكن من قبضه حقيقة، فإنه يهلك على المشتري؛ لأن ضمان الغصب ضمان العين نظير ضمان البيع، فيكون من جنسه، فينوب قبض الغصب عن قبض البيع.ولو باع الراهن المرهون من المرتهن وهو في حبسه لا يصير قابضاً بنفس الشراء ما لم يجدد القبض بأن يمكن من قبضه حقيقة بأن كان حاضراً في مجلس الشراء أو يذهب إلى بيته ويتمكن من قبضه؛ لأن قبض الرهن قبض أمانة، وإنما يسقط الدين بهلاكه لا بكونه مضموناً، ولكن بمعنى آخر عرف في موضعه، وقبض الأمانة لا ينوب عن قبض الشراء، وكذلك إذا كان في يده أمانة مثل الوديعة والعارية والإجارة ونحوها لم يدخل في ضمان المشتري إلا أن يتمكن من قبض جديد؛ لأن قبض الأمانة لا ينوب عن قبض الضمان".مجمع الأنهر في شرح ملتقى الأبحر (2/ 587):
"لا ينوب قبض الرهن عن قبض الشراء؛ لأنه قبض أمانة فلاينوب عن قبض الضمان وإذا كان ملكه فمات كان عليه كفنه".
الدر المختار وحاشية ابن عابدين (رد المحتار) (5/ 694):
"(وملك) بالقبول (بلا قبض جديد لو الموهوب في يد الموهوب له) ولو بغصب أو أمانة؛ لأنه حينئذٍ عامل لنفسه، والأصل أن القبضين إذا تجانسا ناب أحدهما عن الآخر، وإذا تغايرا ناب الأعلى عن الأدنى لا عكسه.
(قوله: ولو بغصب) انظر الزيلعي (قوله: عن الآخر) كما إذا كان عنده وديعة فأعارها صاحبها له فإن كلاً منهما قبض أمانة، فناب أحدهما عن الآخر، (قوله: عن الأدنى) فناب قبض المغصوب والمبيع فاسداً عن قبض المبيع الصحيح، ولا ينوب قبض الأمانة عنه، منح (قوله: لا عكسه) فقبض الوديعة مع قبض الهبة يتجانسان؛ لأنهما قبض أمانة ومع قبض الشراء يتغايران؛ لأنه قبض ضمان، فلا ينوب الأول عنه، كما في المحيط، ومثله في شرح الطحاوي". فقط واللہ اعلم
                                                  
عنوان: ایزی پپیسہ اکاونٹ کی وجہ سے ملنے والے فری منٹ کے استعمال کا حکم
سوال: ٹیلی نار نیٹ ورک سم میں میرا ایزی پیسہ اکاؤنٹ ہے، جہاں اکاؤنٹ میں ایک ہزار یا اس سے زیادہ رکھنے پر کمپنی کی طرف سے مجھے روزانہ پچاس (50) فری منٹ دیے جاتے ہیں، اب مجھے ان پچاس فری منٹ کو استعمال کرنا چاہیے یا نہیں؟
جواب: ایزی پیسہ اکاؤنٹ میں ہزار روپے یا اس سے زائد رقم رکھنے پر کمپنی کی طرف سےروزانہ دیے جانے والے پچاس فری منٹ کا استعمال کرنا قرض پر منفعت حاصل کرنا ہے جو کہ شرعاً جائز نہیں ہے۔فقط واللہ اعلم
                                                  
عنوان: لاٹری خریدنے کا حکم
سوال: ہمارے ہاں 5 روپے کی ایک لاٹری ملتی ہے جس میں 1000، 500، یا 100، روپے نکلتے ہیں ۔ اور اس میں خالی بھی اکثر نکلتے ہیں۔ ازراہِ کرم شریعت کی روشنی میں راہ نمائی فرمائیں کہ اس لاٹری کو خریدنا جائز ہے یا نہیں؟
جواب: مذکورہ لاٹری جوئے پر مشتمل ہونے کی وجہ سے حرام ہے،  لہذا مذکورہ لاٹری کا خریدنا جائز نہیں۔ فقط واللہ اعلم
                                                  
عنوان: حرام پیسوں سے  خریدی ہوئی زمین کا حکم
سوال: حرام پیسوں سے  خریدی ہوئی زمین کا کیا حکم ہے؟
جواب: حرام رقم کا شرعی حکم یہ ہے کہ اگر اس کا مالک معلوم ہو تو اسے لوٹا دی جائے، وہ موجود نہ ہو تو اس کے ورثہ کے حوالے کردی جائے، اگر مالک معلوم نہ ہو یا تلاش کے باوجود مالک یا اس کے ورثہ نہ ملیں تو یہ رقم مستحقِ زکاۃ شخص  کو ثواب کی نیت کے بغیر صدقہ کردی جائے، اس کا استعمال کرنا شرعاً ناجائز ہے؛ اس لیے اگر اس رقم سے زمین خریدلی گئی تو اس سے زمین خریدنا بھی ناجائز تھا،  اب چوں کہ خرید لی ہے تو  حکم یہ ہے کہ مالک یا اس کے ورثہ تک یہ رقم پہنچانا ممکن ہو تو اسی زمین کو یا جتنی حرام رقم زمین کی خرید میں لگی تھی اس قدر رقم مالک یا اس کے ورثہ کے حوالے کردی جائے، بصورتِ دیگر ثواب کی نیت کے بغیر اتنی رقم یا مذکورہ زمین صدقہ کرنا ضروری ہے۔ فقط واللہ اعلم
                                                  
عنوان: پرائز بانڈ لینا
سوال: کیا پرائز بانڈ لینا  جائز ہے  ؟اور اس کا جو انعام آئے وہ جائز ہے؟
جواب: پرائز بانڈ لینا جائز نہیں ہے اور اس کا جو انعام آئے وہ بھی ناجائز اور حرام ہے۔فقط واللہ اعلم
                                                  
عنوان: سیونگ اکاؤنٹ سے ملنے والی سودی رقم کسی ضرورت مند فرد یا ادارے کو دینے کا حکم
سوال: کیا کسی بھی بنک اکاؤنٹ میں رقم پر جو منافع جس کو سود سے تعبیر کیا جاتا ہے اس منافع سے کسی ضرورت مند فرد کی مدد کی جا سکتی ہے؟ اور کس حد تک؟ یا نہیں؟ یا کسی ادارے کو دینا صحیح ہوگا؟
جواب: بینک کے سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے،اور جس طرح سودی رقم کا استعمال کرنا حرام ہے اسی طرح سودی رقم کو وصول کرنا بھی حرام ہے، نیز بینک کی طرف سے اکاؤنٹ میں یہ رقم ڈالے جانے کے باوجود آدمی اس سودی رقم کا مالک نہیں بنتا ہے ، چناں چہ کسی بھی صورت اس سودی رقم کا اکاؤنٹ سے نکلوانا اور وصول کرنا ہی جائز نہیں ہے، چاہے اپنے استعمال کی نیت ہو یا کسی ضرورت فرد یا ادارے کو دینے کی نیت ہو۔البتہ اگر کسی شخص کو مسئلہ معلوم نہ تھا اور اس نے یہ رقم وصول کر لی ہو تو اس کے لیے یہ حکم ہے کہ پہلے تو وہ یہ کوشش کرے کے جہاں سے یہ سودی رقم لی ہے اسی کو واپس کردے، لیکن اگر باوجود کوشش کے اسی شخص یا ادارے کو واپس کرنا ممکن نہ ہو تو پھر کسی ضرورت مند مستحقِ زکاۃ غریب شخص کو یہ رقم ثواب کی نیت کے بغیر دے دے۔ فقط واللہ اعلم
                                                  
عنوان: cdc e-ipo میں انویسمنٹ (سرمایہ کاری) کرنے کا حکم
سوال: cdc centralized e-ipo   میں اکاؤنٹ کھولنا اور انویسمنٹ کرنا جائز ہے یا نہیں ؟
جواب: سوال و جواب سمجھنے کے لیے پہلے بطورِ تمہید چند باتوں کا جاننا ضروری ہے اور وہ یہ کہ کوئی بھی کمپنی جب پہلی بار اپنے شیئرز  سٹاک مارکیٹ میں پبلک (public ) کرتی ہے تو اس  کو  (Initial public offering) ipo کہتے ہیں، اور یہ پبلک کرنا اگر آن لائن ہو تو اسے e-ipoکہتے ہیں۔ اور یہ کام پاکستان میں جس ادارے کی وساطت سے ہوتا ہے اسے   cdc یعنی Central Depository Companyکہتے ہیں یعنیcdc  وہ ادارہ ہے جو شیئرز بیچنے والی کمپنی اور شیئرز خریدنے والوں کے درمیان واسطہ بنتا ہے اور شیئرز خریدنے والےcdcمیں اکاؤنٹ کھول کر رقم جمع کروا کر اس کے ذریعہ شیئرز خریدتے ہیں اورcdc  شیئرز بیچنے والی کمپنی کی ساری چھان بین کرنے کے بعد ان کی ذمہ داری لیتی ہے اورcdcکے اعتماد پر شیئرز خریدنے والے اپنی رقم لگاتے ہیں  اورcdcان کی رقم کا ذمہ دار ہوتا ہے۔اس تفصیل کی رو سے سائل کے سوال  cdc centralized e-ipo   میں اکاؤنٹ کھولنے اور انویسمنٹ کرنے کا مطلب یہ ہوگا کہ جب کوئی کمپنی پہلی بار اپنے شیئرز پبلک کر رہی ہو تو cdc کے ذریعہ آن لائن ان شیئرز کو خریدنے اور پیسہ لگاکر اس سے نفع کمانے کا کیا  حکم ہے؟تو اس کا جواب یہ ہے کہ شیئرز کے مارکیٹ میں اجرا ہونے کے بعد جو حکم اس کی خرید و فروخت کا ہے وہی حکم  شیئرز کے پہلی بار پبلک ہوتے وقت اس کو خریدنے بیچنے  اور اس میں انویسمنٹ ( سرمایہ کاری) کا بھی ہے، اور شیئرز کی خرید فروخت   کا حکم یہ ہے کہ اگر  اس میں مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو، اور نہ ہی اس کمپنی کے کل اثاثے نقد کی شکل میں ہوں، بلکہ اس کمپنی کی ملکیت میں جامد اثاثے بھی موجود ہوں۔2۔ کمپنی کا کل یا کم از کم اکثر سرمایہ حلال ہو۔3۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔4۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے، وغیرہ)5۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔چناں چہ اگر cdc e-ipo میں انویسمنٹ (سرمایہ کاری ) کرتے وقت مندرجہ بالا شرائط کا لحاظ رکھا جائے گا تو یہ جائز  ہوگا، ورنہ نہیں۔ فقط واللہ اعلم
                                                  
عنوان: ایڈ پر کلک کرکے پیسہ کمانا
سوال: ایک  کمپنی ہے جو چھ سال سے یہ کام کر رہی ہے، اسد بیس ہزار دے کر اس میں رجسٹریشن کراتا ہے،  اب دن میں مجھے 100 ایڈز ملتے ہیں، میں اپنے موبائل میں انٹرنیٹ کے ذریعے ایک مخصوص id کھولتا ہوں اور ایڈز آئے ہوئے ہوتے ہیں،  ترتیب وار ان ایڈز کو کھولنا پڑتا ہے،  ہر ایڈ تیس سیکنڈ چلتا ہے، اور ہر ایڈ پر دس روپے ملتے ہیں جو میرے jazz موبائل اکاؤنٹ میں جمع ہوتے ہیں جو میں ایک مدت بعد اسے نکالتا ہوں،  مشین میں چھبیس ہزار ہو جاتے ہیں اور ایڈز مختلف ہوتے ہیں،  اکثر اوقات سمپل ہوتے ہیں،  کبھی کبھار نا  محرم کی تصاویر بھی ہوتی ہیں،  یہ کمائی حلال ہے یا حرام؟ اور بیس ہزار دیتے ہیں تو  پورا مہینہ ملتا ہے اور چھ مہینے بعد دوبارہ اگر اسد چاہے  بیس ہزار اور دے کر رینیو کرا سکتے ہیں۔
جواب: اس طریقہ کار پر کام کرکے پیسہ کمانا درج ذیل وجوہات کی بنا پر ناجائز ہے:اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔ جان دار کی تصویر  کسی بھی طرح کی ہو اس کا دیکھنا جائز نہیں۔لہذا اس پر جو اجرت  لی جائے گی وہ بھی جائز نہ ہوگی۔ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ نیز اس معاملے میں جس طریق پر اس سائٹ کی پبلسٹی کی جاتی ہے جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے جب کہ  اس نے  اس نئےاکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    شامی(6/ 63):"مطلب في أجرة الدلال ، قال في التتارخانية : وفي الدلال والسمسار يجب أجر المثل ، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لا يستحق به أجرة . ولا يجوز استئجار كاتب ليكتب له غناءً ونوحاً ؛ لأنه انتفاع بمحرم ... ولا يجوز الاستئجار على حمل الخمر لمن يشربها ، ولا على حمل الخنزير". فقط واللہ اعلم
                                                  
عنوان: بیمہ کی اقسام اور ان کا حکم
سوال: بیمہ کی سبھی اقسام کی تعریف بتادیں؟
جواب: بیمہ کی تین قسمیں ہیں : (۱)… تامین الحیاۃ (زندگی کا بیمہ )۔(۲)… تامین الأشیاء (املاک کا بیمہ)۔(۳) … تامین المسؤلیت (ذمہ داری کا بیمہ)
۱- …تامین الحیاۃ : …جس کو (Life insurance)یعنی زندگی کا بیمہ کہتے ہیں ، اس کی صورت یہ ہوتی ہے کہ بیمہ کمپنی اپنے ڈاکٹر کے ذریعہ بیمہ دار کا طبی معائنہ کراتی ہے ، اور ڈاکٹر اس کی جسمانی حالت دیکھ کر اندازہ کرتا ہے  کہ یہ شخص اتنے سال مثلاً دس سال زندہ رہ سکتا ہے، تو ڈاکٹر کی مذکورہ رپورٹ کے مطابق کمپنی اس کا دس سال کا بیمۂ حیات مقرر کرتی ہے، اس کے بعد بیمہ کمپنی اور بیمہ دار کے مابین ایک رقم مقرر ہوتی ہے ،جوبیمہ دارکمپنی کو قسط وار ادا کرتا ہے ، مثلاً: ہرماہ سو روپے قسط متعین ومقرر ہے تو سالانہ بارہ سو روپے بن گئے، اور دس سال میں بارہ ہزار روپے جمع ہوگئے ، اب اگر مدتِ مذکورہ سے پہلے بیمہ دار کاانتقال ہوگیا خواہ طبعی موت سے یا کسی حادثہ وغیرہ سے ہو،تو بیمہ کمپنی اصل رقم اس کے ورثاء کو حسبِ شرائط کچھ زائد رقم کے ساتھ واپس کرے گی، اور اگر مدتِ مذکورہ کے بعد انتقال ہو تو اصل رقم مع سود ورثاء کو واپس دے گی، البتہ پہلی صورت میں شرحِ منا فع زائد ہوتی ہے، اوردوسری صورت میں شرحِ منافع کم ہوتی ہے ۔
۲-…تامین الأشیاء:… جس کو (Good insurance) اشیاء واملاک کا بیمہ کہتے ہیں، اس کی صورت یہ ہوتی ہے کہ اگر کوئی شخص کسی سامان مثلاً : گاڑی ، موٹر سائیکل ، عمارت، کار ، اور بحری جہاز وغیرہ کا بیمہ کروانا چاہتاہے ،تو وہ  متعین شرح سے بیمہ کمپنی کو فیس اداکرتا ہے، جس کو پریمیم (Premium) کہتے ہیں ، اور اس سامان کو حادثہ لاحق ہونے کی صورت میں کمپنی اس کی مالی تلافی وتدارک کردیتی ہے ، اور اگر اس سامان کو کوئی حادثہ لاحق نہ ہوا ہو، تو ایسی صورت میں بیمہ دار نے جو پریمیم (Premium)ادا کیا ہے ،وہ واپس نہیں ملتا ہے۔
۳-…تامین المسؤلیت:… جس کو تھر ڈ پارٹی انشورنس (Thirdparty insurance) یعنی بیمۂ ذمہ داری،اس کی صورت یہ ہوتی ہے کہ بیمہ دار بیمہ کمپنی کو قسط واررقم ادا کرتا ہے، اوردونوں کے مابین یہ معاہدہ ہوتا ہے کہ اگربیمہ دار کی ذات یا گاڑی وغیرہ سے، کسی دوسرے انسان کو نقصان پہنچے، اور اس کا تاوان بیمہ دار کے ذمہ لازم ہو ،تو کمپنی ا س تاوان کو ادا کرے گی ۔بیمہ کی جملہ اقسام میں چوں کہ  "سود " اور "جوا"  پایا جاتا ہے، جو شرعاً ناجائز اور حرام ہے، اس لیے بیمہ کی تمام اقسام  ناجائز اور حرام ہوں گی۔ فقط واللہ اعلم
                                                  
عنوان: پریمیم کی مکمل رقم نکلوانا
سوال: دوست نیوی میں ہے، اس نے کہا کہ میں نے "اسٹیٹ لائف انشورنس"  کروائی ہے، اور میری تنخواہ سے ماہانہ اب پیسے کٹتے ہیں، اب کسی نے کہا کہ یہ حرام ہے؟ کیا واقعی یہ حرام ہے؟ مجھےکمپنی نےکہا تھا کہ 3سال تک آپ کو منافع نہیں ملے گا، اس کے بعد ملے گا۔اب تین سال پورے بھی ہوگئے ہیں ۔مگر میں ختم کرنا چاہتا ہوں اب وہ کہہ رہیں ہیں کہ آپ کو آپ کی جمع کی گئی رقم کا 80 فیصد ملے گامعاہدہ توڑنے کی وجہ سے، اور اگر آپ کو پوری رقم چاہیے تو ایک سال مزید انتظار کرنا ہوگا۔کیا ایک سال انتظار پر ہمیں گناہ ملے گا؟ورنہ نقصان ہوگا 20 فیصد رقم نہیں ملے گی؟
جواب: جی ہاں! انشورنس کروانا حرام ہے۔ آپ یہ رقم جلد از جلد نکلوالیں۔ جتنی رقم آپ نے جمع کروائی ہے وہ آپ کا حق ہے،اضافی رقم سود ہے اس کو وصول نہ کریں ، اگر مکمل رقم نکلوانےکے لیے آپ کو معاہدے کے مطابق  ایک سال انتظار کرنا پڑے توبہتر یہی ہے کہ اس ناجائز معاہدے کو فوراً ختم کردیں۔ لیکن اگر ایک سال تک انتظار کریں تو  اپنا حق وصول کرنے کے لیے اس کی گنجائش ہوگی۔ فقط واللہ اعلم
                                                  
عنوان: میزان بینک سے کار لیز پر لینا
سوال: اگر میزان بینک سے کوئی گاڑی لیز پر لی جائے تو جائز ہے؟
جواب: ہماری تحقیق کے مطابق مروجہ اسلامی بینکوں  کو مکمل طور پر غیر سودی قرار نہیں دیا جا سکتا، لہذا ان بینکوں  سے کسی  قسم کے تمویلی معاملات کرنا جائز نہیں۔ فقط واللہ اعلم
                                                  
عنوان: بٹ کوائن کی شرعی حیثیت کیا ہے؟
سوال: بٹ کوائن کی شرعی حیثیت کیا ہے؟
جواب: "بٹ کوائن"کامعاملہ مشکوک ہے ، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: نسوار فروخت کرنا
سوال: نسوار کا کاروبار کرنا جائز ہے یا حرام؟
جواب: نسوار فروخت کرنا مباح ہے، اور اس کی کمائی استعمال کرنا جائزہے۔ فقط واللہ اعلم
                                                  
عنوان: میزان بینک سے قسطوں پر گاڑی لینے کا حکم
سوال: میزان بینک سے قسطوں پر گاڑی لینے کا کیا حکم ہے؟ جائز ہے یا نہیں؟
جواب: ملک کے جمہور علمائے کرام اور مقتدر مفتیانِ کرام کی رائے کے مطابق میزان بینک سمیت دیگر مروجہ  اسلامی بینکوں کے معاملات مکمل طور  پر شرعی اصولوں کے مطابق نہیں ہیں، اس لیے میزان بینک سمیت دیگر مروجہ اسلامی بینکوں سے قسطوں پر گاڑی لینا جائز نہیں ہے، کیوں کہ اس عقد میں بھی متعدد شرعی اصولوں کی خلاف ورزی لازم آتی ہے۔ فقط واللہ اعلم
                                                  
عنوان: بینک سے کار لیز کرانے کا حکم
سوال: بینک سے کار لیز کرانا جائز ہے یا نہیں؟
جواب: واضح رہے کی لیزنگ کا جو طریقہ کا ر رائج ہے، اس میں  بینک اور لیز کرانے والے کے درمیان معاہدہ کے تحت دو عقد ہوتے ہیں، ایک بیع(خریدوفروخت) اور دوسرا اجارہ (کرایہ داری) کا عقدہوتا ہے، اور یہ طے پاتاہے کہ اقساط میں سے اگر کوئی قسط وقتِِ مقررہ پر جمع نہیں کرائی گئی تو بینک کی جانب سے مقرر ہ  جرمانہ لیز کرانے والا شخص ادا کرنے کا پابند ہو گا۔ اس لیے لیزنگ کے رائج طریقِ کار میں دو شرعی قباحتیں ہیں:1۔ مالی جرمانہ لگانا شرعاً ناجائز ہے، جیساکہ "فتاوی شامی"  میں ہے: (قوله: لا باخذ مال في المذهب)... ؛ إذ لا يجوز لأحد من المسلمين أخذ مال أحد بغير سبب شرعي". (باب التعزير:مطلب في التعزير بأخذ المال ٦١/٤ ط:سعيد) 2۔۔ دوسری قباحت یہ ہے کہ لیزنگ میں دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی اجارہ (کرائے) کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:« عن أبي هريرة رضي الله عنه قال: نهی رسول الله صلي الله عليه وسلم عن بيعتين في بيعة". (رواه مالك و الترمذي و أبوداؤد و النسائي)"و عن عمرو بن شعيب عن أبيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة.»"پس مذکورہ بالا شرعی قباحتوں کی وجہ سے لیزنگ جائز نہیں ہے۔ فقط واللہ اعلم
                                                  
عنوان: گھر جاکر بچوں کو قرآن( قاعدہ اور سپارہ) پڑھانے کے بدلے اجرت لینے کا حکم
سوال: بچوں کو گھر جاکر قاعدہ اور سپارہ پڑھانے میں جو پیسے لیے جاتے ہیں ان کا کیا حکم ہے؟ اورر آخرت میں کوئی نقصان تو نہیں ہوگا؟  اور جو حدیثیں آئی  ہیں جیسے دونوں کاندہوں کے درمیان چنگاریاں وغیرہ اور قرآن کی. آیت {لایشترون بایات اللہ ثمناً قلیلاًوغیرہ  اس  میں داخل تو نہیں ہو گا یہ پیسہ؟ راہ نمائی فرمادیں!
جواب: پہلے تو یہ  کوشش کرنی چاہیے  کہ  بچوں کے گھر جاکر قرآن پڑھانے کے بجائے بچوں کو اپنے گھر یا مدرسہ بلاکر وہاں ان کو قرآن پڑھایا جائے، تاکہ بچوں کے دل میں قرآنِ کریم کی تعلیم  اور اس کے پڑھانے والے استاذ  کی عظمت باقی رہے، چوں کہ عام طور سے گھر گھر جاکر قرآن کی ٹیوشن پڑھانے سے لوگوں کے دلوں میں قرآن کے معلم اور قرآنی تعلیم کی عظمت باقی نہیں رہتی؛ اس لیے علمائے کرام نے گھر گھر جاکر قرآن کریم کی ٹیوشن پڑھانے کو پسندیدہ قرار نہیں دیا ہے، لیکن  اگر کسی عذر کی وجہ سے کوئی شخص گھر جاکر قرآن کریم پڑھاتا ہے تو اس پر لازم ہے کہ وہ چند باتوں کی رعایت رکھے:(۱) گھر جاکر قرآن پڑھانے کے دوران اپنا دینی تشخص اور دینی وقار برقرار رکھے اور استغنا کا مظاہرہ کرے۔ کوئی ایسا طرزِ عمل نہ اپنائے جس کی وجہ سے لوگوں کے دلوں سے قرآن پڑھانے والوں کی عظمت و اہمیت ختم ہوجائے، مثلاً ایسا نہ ہو کہ اسے صرف اپنی فیس لینے سے مطلب ہو اور بچے جب چاہیں چھٹی کرلیں،  اور جتنا چاہیں اسے بٹھا کر انتظار کرواتے رہیں، اور خود کھیل کود میں مصروف ہوں، لیکن قاری صاحب کو اس پر کوئی اعتراض نہ ہو۔ اسی طرح مقررہ مشاہرے کے علاوہ گھر والوں سے صراحتاً یا اشارۃً  سوال نہ کرے۔(۲)کسی بالغہ یا قریب البلوغ لڑکی کو نہ پڑھائے۔(۳)لوگوں کے گھر آتے جاتے پردہ کا بہت زیادہ خیال رکھے  اور نگاہوں کی خوب حفاظت کرے کہ کسی اجنبی عورت پر نگاہ نہ پڑ جائے، اور گھر والوں کو بھی تلقین کرے کہ وہ اس کے آنے جانے کے اوقات میں پردہ کا خیال رکھا کریں۔  اب رہی بات اس پر اجرت لینے کی تو تعلیمِ قرآن یعنی قرآنِ کریم کی تعلیم دینے، حفظ و ناظرہ پڑھانے پر اجرتلینے کو متأخرینِ احناف نے بوجہ ضرورت جائز قرار دیا ہے، لیکن یہ اجرت اصل میں قرآن پڑھانے کی نہیں ہوتی، بلکہ ان کاموں کے لیے  اپنے آپ کو محبوس  اور دیگر کاموں سے فارغ رکھ کر وقت دینے کی ہے، لہٰذا اگر کوئی شخص اللہ کی رضا کے لیے بچوں کو قاعدہ اور سپارہ پڑھاتا ہے، پیسے لینا مقصود نہیں ہو تو وہ اگر اپنے اس وقت کے بدلہ جو وہ دیتا ہے اور بچوں کے گھر آنے جانے کی مشقت کے بدلے بطورِ اجرت کچھ پیسے لے لے تو اس میں کوئی حرج نہیں ہے،اور یہ پیسے لینا سوال میں مذکور قرآن کی آیت اور حدیث کی وعید میں داخل نہیں ہوگا۔الدر المختار وحاشية ابن عابدين (رد المحتار) (6/ 55 ):"(و) لا لأجل الطاعات مثل (الأذان والحج والإمامة وتعليم القرآن والفقه)، ويفتى اليوم بصحتها لتعليم القرآن والفقه والإمامة والأذان. (قوله: ولا لأجل الطاعات) الأصل أن كل طاعة يختص بها المسلم لا يجوز الاستئجار عليها عندنا؛ لقوله عليه الصلاة والسلام : «اقرءوا القرآن ولا تأكلوا به»، وفي آخر ما عهد رسول الله صلى الله عليه وسلم  إلى عمرو بن العاص: «وإن اتخذت مؤذناً فلا تأخذ على الأذان أجراً»؛ ولأن القربة متى حصلت وقعت على العامل، ولهذا تتعين أهليته، فلا يجوز له أخذ الأجرة من غيره كما في الصوم والصلاة، هداية. مطلب تحرير مهم في عدم جواز الاستئجار على التلاوة والتهليل ونحوه مما لا ضرورة إليه.(قوله: ويفتى اليوم بصحتها لتعليم القرآن إلخ) قال في الهداية: وبعض مشايخنا - رحمهم الله تعالى - استحسنوا الاستئجار على تعليم القرآن اليوم؛ لظهور التواني في الأمور الدينية، ففي الامتناع تضييع حفظ القرآن، وعليه الفتوى اهـ، وقد اقتصر على استثناء تعليم القرآن أيضاً في متن الكنز ومتن مواهب الرحمن وكثير من الكتب، وزاد في مختصر الوقاية ومتن الإصلاح تعليم الفقه، وزاد في متن المجمع الإمامة، ومثله في متن الملتقى ودرر البحار".البحر الرائق شرح كنز الدقائق ومنحة الخالق وتكملة الطوري (8/ 22):
قال - رحمه الله -: "(والفتوى اليوم على جواز الاستئجار لتعليم القرآن) ، وهذا مذهب المتأخرين من مشايخ بلخ استحسنوا ذلك، وقالوا: بنى أصحابنا المتقدمون الجواب على ما شاهدوا من قلة الحفاظ ورغبة الناس فيهم؛ ولأن الحفاظ والمعلمين كان لهم عطايا في بيت المال وافتقادات من المتعلمين في مجازات التعليم من غير شرط، وهذا الزمان قل ذلك واشتغل الحفاظ بمعائشهم فلو لم يفتح لهم باب التعليم بالأجر لذهب القرآن فأفتوا بالجواز، والأحكام تختلف باختلاف الزمان".فقط واللہ اعلم
                                                  
عنوان: کاروبار کے لیے رقم دینا
سوال: ایک شخص سردیوں میں گاجر کا جوس فروخت کرتا تھا, اس کو پیسوں کی ضرورت تھی،میں نےاس سے کہا کہ آپ کوایک لاکھ روپے دیتا ہوں آپ مجھے اپنے کاروبار میں شریک کر لو ،نفع میں دونوں برابر کے شریک ہوں گے، جب آپ کی ضرورت پوری ہوجاۓ میرےپیسے واپس کردینا اورشرکت ختم ہوجاۓ گی۔ وہ راضی ہوگیا ، نقصان کا کوئی  ذکر نہیں کیا ،اب آیا میرے لیے یہ نفع جائزہے کہ نہیں؟
جواب: صورتِ مسئولہ میں مذکورہ عقد  فقہی اصطلاح میں "شرکت"   نہیں ہے، شرکتِ اموال کے لیے  سرمایہ کا نقد ہونا ، متعین ہونا اور دونوں طرف سے ہونا ضروری ہے۔  البتہ مذکورہ معاملہ "مضاربت"  کا ہے، یعنی آپ کے پیسے ہیں اور کام کرنے والے کی محنت ہے، اس صورت میں طے شدہ معاہدہ کے مطابق نفع دونوں میں آدھا آدھا تقسیم ہوگا، اور اگر کچھ نفع نہ ہوا یا نقصان ہوا تو اس کام کرنے والے کو کچھ نہیں ملے گا اور نقصان کا تاوان اس کو نہیں دینا پڑے، بلکہ  خسارہ ہو تو وہ صرف رب المال (یعنی آپ) کو برداشت کرنا ہوگا۔ فقط واللہ اعلم
                                                  
عنوان: موبائل کی ایکسیسریز کی کاپی اصل نام سے فروخت کرنا
سوال: میں موبائل کا کام کرتا ہوں اور میں چائنہ سے سیمسنگ اور آئی فون کی کاپی اکسیسریز چارجرز اور کیبلز اورہینڈز فری منگواتا ہوں، کیا ان کے لوگو کے ساتھ چیزیں بیچنے میں گناہ تو نہیں؟
جواب: صورتِ مسئولہ میں کاپی کو اگر آپ اصل کہہ کر فروخت نہیں کرتے، بلکہ اکسیسریز  کی حقیقت سے گاہک کو آگاہ کر دیتے ہیں تو اس صورت میں فروخت کرنے کی گنجائش ہوگی۔  تاہم اگر ایسی تجارت قانوناً جرم ہو تو اس سے اجتناب کرنا چاہیے۔ فقط واللہ اعلم
                                                  
عنوان: ایک بیوہ ، دو بیٹیوں اور دو بیٹوں میں میراث کی تقسیم
سوال: میت چار مرلہ گھر چھوڑ کر گیا ہے، اور ورثاء میں ایک بیوہ ، دو بیٹیاں اور دو بیٹے ہیں،شریعت کے مطابق تقسیم بتادیں!
جواب: صورتِ مسئولہ میں مرحوم کے ترکہ کی تقسیم کا شرعی طریقہ یہ ہے کہ  مرحوم  کے ترکہ میں سے اس کے حقوقِ متقدمہ  یعنی تجہیز وتکفین کے اخراجات نکالنے کے بعد، مرحوم کے ذمہ اگر کوئی قرض ہو تو  اسے مرحوم کے کل ترکہ میں سے ادا کرنے کے بعد، مرحوم نے  اگر کوئی  جائز   وصیت کی ہو تو   اسے ایک  تہائی ترکہ میں سے نافذ کرنے کے بعد، باقی  کل منقولہ وغیرمنقولہ  ترکہ کو 48 حصوں میں تقسیم کرکے  6 حصے مرحوم کی بیوہ کو ، 14،14 حصے مرحوم کے ہر ایک بیٹے کو، اور 7، 7 حصے مرحوم کی ہر ایک بیٹی کو ملیں گے۔یعنی  100 روپے میں سے مرحوم کی بیوہ کو 12/50 روپے، ہر ایک بیٹے کو 29/16 روپے اور ہر ایک بیٹی کو 14/58 روپے ملیں گے۔فقط واللہ اعلم
                                                  
عنوان: کیا وکیل موکل کو بغیر بتائے اجرت رکھ سکتا ہے؟
سوال: ایک آدمی جو کہ اپنےآپ کو ایک مخلص مسلمان ظاہر کرکے مسلمانوں کو عمرے پربھیجنے کا جانسہ دے کر کہ میں آپ کوسستا ترین پیکج دلوا دوں گا، وہ نہ خودایجنٹ ہے اورنہ ایجنسی والا، لیکن یہ سب کچھ لالچ کی بنیادپرکرتا ہے، پندرہ بیس آدمیوں کو تیارکرکے اپنےآپ کو فری کردیتا ہے اورخرچ ان لوگوں پرڈالتاہے اوران لوگوں کوپتا  نہیں ہوتا ہے، آیا ان کاعمرہ اس طرح صحیح ہے یانہیں؟
جواب: واضح رہے کہ اگر کوئی شخص کسی کے لیے بطورِ وکیل کوئی کام کرے تو  ایسا  وکیل اپنے عمل کے بدلے میں  اجرت کا مستحق اس وقت ہو گا جب عقد کرتے وقت باقاعدہ اجرت طے کر لی ہو یا وہ شخص اجرت کے ساتھ کام کرنے میں معروف ہو، اگر وہ شخص نہ تو اجرت کے ساتھ کام کرنے کے حوالے سے معروف ہو اور نہ ہی عقد سے قبل اجرت طے کی ہو تو ایسا شخص  اپنی خدمت فراہم کرنے کے بدلہ میں اجرت کا مستحق نہ ہو گا؛  لہذا سوال میں جو صورت ذکر کی گئی ہے اس صورت میں اگر مذکورہ صاحب نہ تو ایجنٹ کے نام سے معروف ہیں اور نہ ہی عمرے پر جانے والے ساتھیوں کو اپنی اجرت سے متعلق بتاتے ہیں تو وہ اس خدمت کے عوض اجرت کے مستحق نہیں ہوتے، اور اس طرح درمیان سے ان کا کچھ حصہ اپنے لیے رکھ لینا درست نہیں اور اس طرح عمرہ کرلینا بھی درست نہیں۔مجلة الأحكام العدلية (ص: 105):
"(المادة 563) لو خدم أحد آخر بناء على طلبه من دون مقاولة على أجرة فله أجر المثل إن كان ممن يخدم بالأجرة وإلا فلا".مجلة الأحكام العدلية (ص: 285):
"المادة (1467) إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعاً. فليس له أن يطالب بالأجرة".الدر المختار وحاشية ابن عابدين (رد المحتار) (2/ 456):
"قال في البحر: ويجتهد في تحصيل نفقة حلال، فإنه لا يقبل بالنفقة الحرام، كما ورد في الحديث، مع أنه يسقط الفرض عنه معها، ولا تنافي بين سقوطه وعدم قبوله؛ فلا يثاب لعدم القبول، ولا يعاقب عقاب تارك الحج. اهـ" فقط واللہ اعلم
                                                  
عنوان: کمپنی کے لوگو والے چائنہ کے موبائل وغیرہ  بیچنا
سوال: میں موبائل کا کام کرتا ہوں، اور میں چائنہ  سے سیم سنگ اور آئی  فون کی کاپی اکسیسریز چارجرز اور کیبلز اورہینڈز فری منگواتا ہوں، کیا ان کے  لوگو کے ساتھ چیزیں بیچنے میں گناہ تو نہیں؟
جواب: اگر مذکورہ چیزیں بیچتے وقت خریدار کو  بتادیا جائے کہ یہ لوگو والی کمپنی کی نہیں  چائنہ کی ہے یا خریدار کو معلوم ہو تو اس صورت میں شرعاً گنجائش ہے،  البتہ اگر ایسی تجارت قانوناً منع ہے تو اس سے اجتناب کرنا چاہیے۔ اور اگر خریدار کو علم نہ ہو تو شرعاً یہ جھوٹ اور  دھوکا دہی کے زمرے میں آتا ہے؛ اس لیے جائز نہیں  ہوگا۔ فقط واللہ اعلم
                                                  
عنوان: مکان یا دوکان کا ایڈوانس لینا
سوال: مکان یا دوکان کا ایڈوانس لینا کیسا ہے؟اس شرط پر کہ کرایہ میں اس کی کٹوتی ہوگی اور اگر دوکان یا مکان چھوڑنا چاہے تو ایڈوانس واپس کردیا جائے گا؟
جواب: مکان اور دوکان کرائے پردیتے وقت ایڈوانس لےسکتے ہیں، چوں کہ عرفاً مالکِ مکان کو اس رقم کے استعمال کی اجازت ہوتی ہے؛ لہذا یہ رقم شرعاً مالک کے ذمہ قرض ہوگی۔مکان یا دوکان خالی کرتے وقت یہ رقم واپس کرنا ضروری ہے۔اگر کرایہ دار کرائے کی ادائیگی میں سستی کرے تو اس رقم سے کرایہ کی کٹوتی بھی کی جاسکتی ہے۔ فقط واللہ اعلم
                                                  
عنوان: EFU کی پالیسی لینا جائز ہے؟
سوال: EFU کی پالیسی شرعی طور پر جائزہے یا ناجائز؟ مجھے کہا گیا ہے کہ آپ اپنے بچوں کے مستقبل کی تعلیم کے لیے کوئی ایک پلان لیں جوکہ سالانہ 22000 روپے سے لےکر جتنی حسبِ توفیق ہو پلان لے لیں جس کا عرصہ 5 سال سے 20 سال تک کا ہوسکتاہے، ہم آپ کے پیسوں سے کاروبار کریں اور جو منافع ہوگا اس میں آپ کا شیئر بھی ہوگا مزید EFU کے بارے میں آپ خوب جانتے ہیں مجھے صرف یہ پوچھنا تھا کہ اسلامی نقطہ نگاہ سے یہ جائز ہے یا نہیں؟
جواب: ہماری معلومات کے مطابق اس ادارے کے معاملات مکمل طور پر شریعت سے ہم آہنگ نہیں،لہذا اس ادارے کے ساتھ معاملات کرنے سے اجتناب کریں۔فقط واللہ اعلم
                                                  
عنوان: بل کی تاریخ گزر جانے کے بعد اضافی رقم کی شرعی حیثیت
سوال: اگر بل کی ڈیو ڈیٹ گزر جائے تو جو پینلٹی لگتی ہے وہ سود ہےیا نہیں؟
جواب: بل کی مقررہ تاریخ گزر جانے کے بعد  جو اضافی رقم وصول کی جاتی ہے یہ مالی جرمانہ ہے جو شرعاً ناجائز ہے، اس سے بچنا ضروری ہے؛ اس لیے بل کی بر وقت ادائیگی کا اہتمام کریں؛ تاکہ ناجائز امر کا ارتکاب نہ کرنا پڑے  فقط واللہ اعلم
                                                  
