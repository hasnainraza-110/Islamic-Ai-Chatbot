عنوان: وزیر اعظم کی قرضہ اسکیم کے تحت قرضہ لینے کا حکم
سوال: وزیراعظم پاکستان کی موجودہ قرضہ سکیم سے ایک لاکھ لینا چاہ رہا تھا، مگر جب سنا کہ مجھے ایک لاکھ کے بدلے دو سالوں میں ایک لاکھ چھ ہزار روپے جمع کرانے ہوں گے تو میں نے قرض کو سود سمجھتے ہوئے رد کر دیا ہے۔ مجھے فتویٰ چاہیے تھا کہ اس قرض کو بلا سود کہا گیا تھا، مگر ایک لاکھ کے بدلے دو سالوں میں چھ ہزار اضافی لینا کس زمرے میں آتا ہے؟
جواب: سوال میں ذکر کردہ بیان کے مطابق ایک لاکھ قرض پر چھ ہزار روپے اضافی وصول کرنا سود ہے، اس لیے اس اسکیم کے تحت قرضہ لینا شرعاً ناجائز  اور حرام ہے۔ ارشاد باری تعالی ہے:﴿َأَحَلَّ اللّٰهُ الْبَیْْعَ وَحَرَّمَ الرِّبَا﴾(البقرة:275)ترجمہ:” اللہ  تعالیٰ نے بیع کو حلال اور سود کو حرام قرارا دیا ہے ۔“﴿فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللّٰهِ وَرَسُولِه﴾ (البقرة:278)ترجمہ:” اگر تم سودی کاروبار سے باز نہیں آؤ گے تو اللہ  تعالیٰ اور اس کے رسول کی طرف سے اعلان جنگ سن لو۔“﴿یَمْحَقُ اللّٰهُ الْرِّبَا وَیُرْبِیْ الصَّدَقَاتِ﴾(البقرة:276)ترجمہ:” اللہ تعالیٰ سود کو گھٹاتے ہیں اور صدقات کو بڑھاتے ہیں۔“اسی طرح بہت سی احادیثِ مبارکہ میں آپ صلی اللہ  علیہ وسلم نے سود کی قباحت بیان فرمائی ہے، ان میں سے چند احادیث مندرجہ ذیل ہیں:"عن جابر بن عبدالله رضی الله تعالیٰ عنه قال: لعن رسول الله صلی الله علیه وسلم آکل الرّبا وموکله وکاتبه وشاهدیه، وقال: هم سواء“.  (رواه مسلم)  (البیوع، باب لعن آکل الرّبا وموکله، ص:297، رقم الحدیث:1598، ط: دارالسلام)ترجمہ:”حضرت جابر بن عبداللہ رضی اللہ عنہ سے مروی ہے کہ رسول اللہ  صلی اللہ  علیہ وسلم نے سود کھانے اور سود دینے اور سودی حسابات یا تحریر لکھنے والے اور سودی لین دین پر گواہ بننے والوں پر لعنت فرمائی ہے، اور فرمایا کہ یہ سب لوگ گناہ میں برابر ہیں۔“"عن أنس بن مالك رضي الله تعالیٰ عنه قال: ”خطبنا رسول الله صلی الله علیه وسلم فذکر أمر الرّبا وعظَّم شانه وقال: إن الدّرهم یصیبه الرّجل من الرّبا أعظم عندالله الخطیئة من ستّة وثلاثین زنیةً یزنیها الرّجل، وإن أربی الرّبا عرض الرّجل المسلم“. ( الزواجر، الکبیرة الرابعة والثمانون بعد المائة، أکل الربا وإطعامه الخ:378/1،ط:دارالفکر)ترجمہ:” حضرت انس بن مالک رضی اللہ عنہ فرماتے ہیں کہ آپ صلی اللہ  علیہ وسلم نے ہم سے خطاب فرمایا اور سود کا خاص تاکید او راہتمام سے ذکرکرتے ہوئے فرمایا:  ایک سودی درہم حاصل کرنا اللہ  کی نظر میں چھتیس (36) مرتبہ زنا کرنے سے زیادہ سخت گناہ ہے۔  اور فرمایا: سب سے بڑا سود یہ ہے کہ مسلمان کی آبرو پر حملہ کیا جائے۔“فقط واللہ اعلم
                                                  
عنوان: والد کے کاروبار میں بیٹوں کا حصہ
سوال: ہم بھائی اور والد سب کاروبار میں شریک ہیں، بعض کا علیحدہ علیحدہ کاروبار ہے،  بعض سکول اور مدرسہ پڑھتے ہیں، سب نفع نقصان میں شریک ہیں تو باپ کے فوت ہوجانے کے بعد تقسیمِ میراث کیسی ہوگی ؟
جواب: واضح رہے کہ جب بیٹا اپنے والد کے ساتھ  کاروبار میں حصہ لے تو وہ کاروبار اور اس سے حاصل ہونے والا سارا نفع والد کا ہوتا ہے، بیٹا والد کا معین و مددگار شمار ہوگا، اس کے لیے تین شرطیں ہیں:1۔دونوں کا کاروبار ایک ہو، اگر والد کا  ایک اور بیٹے کا دوسرا کاروبار ہو تو ایسی صورت میں ہر ایک کی کمائی اس کی ذاتی ملکیت ہوگی۔2۔ بیٹے کا پہلے سے کوئی مال نہ ہو۔3۔ بیٹا والد کی عیال اور کفالت میں ہو ، اگر بیٹا والد کی کفالت میں نہ ہواور مال کمائے تو یہ مال بیٹے کا ہی ہوگا۔اگر ان میں سے ایک شرط بھی نہ پائی جائے تو بیٹے کی آمدن اس کی ذاتی شمار ہوگی۔لہذا  صورتِ مسئولہ میں جو بھائی والد کے ساتھ ان کے کاروبار میں ساتھ ہیں اور کاروبار میں اس کا کوئی سرمایہ شامل نہ ہوتو وہ کاروبار والد کا ہے، ان کی وفات کے بعد ورثا میں تقسیم ہوگا۔جن بھائیوں کا علیحدہ کاروبار ہے، یعنی اپنے پیسے یا کسی سے قرضہ لے کر شروع کیا وہ کاروبار اس کی ذاتی ملکیت ہے، والد کی میراث میں تقسیم نہیں ہوگا۔ اگر بیٹوں نے والد ہی کے کاروبار کو آگے بڑھایا تو یہ تمام والد ہی کی ملکیت ہے، ان کی وفات کے بعد تمام بیٹوں کو اس میں برابر  حصہ ملے گا، کام کرنے والے اور نہ کرنے والے میراث میں برابر ہوں گے، البتہ اگر بھائی چاہیں تو ان کی زندگی میں ان کے کاروبار میں اپنی محنت کا حصہ ان کی رضامندی سے وصول کرسکتے ہیں۔شرح المجلہ میں ہے:المادة (1398) : (إذا عمل أحد في صنعته مع ابنه الذي في عياله فكافة الكسب لذلك الشخص و يعد ولده معينا، كما أنه إذا غرس أحد شجرا فأعانه ولده الذي في عياله فيكون الشجر لذلك الشخص ولا يشاركه ولده فيه)إذا عمل أحد في صنعة هو وابنه الذي في عياله واكتسبا أموالا ولم يكن معلوما أن للابن مالا سابقا فكافة الكسب لذلك الشخص ولا يكون لولده حصة في الكسب بل يعد ولده معينا وليس له طلب أجر المثل حتى أنه لو تنازع الأب في المتاع الموجود في بيته مع أولاده الخمسة الذين يقيمون معه في ذلك البيت وادعى كل منهم أن المتاع له فالمتاع للأب ولا يكون للأولاد غير الثياب التي هم لابسوها (التنقيح) ما لم يثبتوا عكس ذلك ويوجد ثلاثة شروط لأجل اعتبار الولد معينا لأبيه:1 - اتحاد الصنعة، فإذا كان الأب مزارعا والابن صانع أحذية فكسب الأب من المزارعة والابن من صنعة الحذاء، فكسب كل منهما لنفسه وليس للأب المداخلة في كسب ابنه لكونه في عياله.وقول المجلة (مع ابنه) إشارة لهذا الشرط، مثلا إن زيدا يسكن مع أبيه عمرو في بيت واحد ويعيش من طعام أبيه وقد كسب مالا آخر فليس لإخوانه بعد وفاة أبيه إدخال ما كسبه زيد في الشركة، كذلك لو كان اثنان يسكنان في دار و كل منهما يكسب على حدة وجمعا كسبهما في محل واحد ولم يعلم مجموعه لمن كما أنه لم يعلم التساوي أو التفاوت فيه فيقسم سوية بينهما ولو كانا مختلفين في العمل والرأي2 - فقدان الأموال سابقا، إذا كان للأب أموال سابقة كسبها ولم يكن معلوما للابن أموال بأن ورث من مورثه أموالا معلومة فيعد الابن في عيال الأب3 - أن يكون الابن في عيال أبيه، أما إذا كان الأب يسكن في دار والابن في دار أخرى وكسب الابن أموالا عظيمة فليس للأب المداخلة في أموال ابنه بداعي أنه ليس للابن مال في حياة أبيه.(درر الحكام، الكتاب العاشر، الباب السادس، الفصل السادس، المبحث الثاني ۳/ ۴۲۱ ط: دار الجيل) فقط و الله أعلم
                                                  
عنوان: 7 بیٹیوں اور 3 بہنوں میں میراث کی تقسیم
سوال: ایک آدمی ہے، اس کے  7 بیٹیاں ہے ، 3  بہنیں ہیں، چچا کے بیٹے بھی ہیں۔ یہ آدمی فوت ہو گیا ہے ۔نوٹ: اس آدمی کا والد جب فوت ہواتھا تو اس کی میراث میں جو حصہ اس بیٹے کا تھا وہ حصہ اس نے تحریر کیا اپنے اس بیٹے کو اب دونوں فوت ہو گئے ہیں  ۔ اب اس کی میراث ان  7 بیٹیوں،3 بہنوں اور چچا کے بیٹے کے درمیان کس طرح تقسیم ہوگی ؟
جواب: صورتِ مسئولہ میں مرحوم کے ورثا اس کی بیٹیاں اور بہنیں ہیں، اس کے چچا کے بیٹے اس کے ورثا نہیں، لہذا  اس  کی میراث بیٹیوں اور بہنوں میں تقسیم ہوگی، اس کے چچاکے بیٹوں کو میراث میں سے حصہ نہیں ملے گا۔مرحوم کی میراث کی تقسیم کا شرعی طریقہ یہ ہے کہمرحوم کے حقوقِ متقدمہ یعنی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو اسے ادا کرنے کے بعد ،اگر مرحومنے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو  63 حصوں میں تقسیم کرکے 6،6 حصے ہر بیٹی کو اور 7،7 حصے ہر بہن کو ملیں گے۔فی صد کے اعتبار سے 9.52 فی صد ہر بیٹی کو اور11.11 فی صد ہر بہن کو ملے گا۔فقط واللہ اعلم
                                                  
عنوان: جس بیٹے کو جائیداد دی اس کے انتقال کے بعد اس جائیداد میں والد کا حصہ
سوال: ایک شخص نے اپنی زندگی میں اپنے بچوں کو ملکیت دے کر الگ کردیا،ابھی اس کا ایک بیٹا انتقال کرگیا،کیا اس صورت میں اس کا والد میراث میں وارث ہوگا یا نہیں؟
جواب: صورتِ مسئولہ میں والد کی زندگی میں جس بیٹے کا انتقال ہوا ہے،اس کے شرعی ورثاء میں اس کا والد  بھی شامل ہوگا ، لہذا والد نے اپنی جائیداد میں سے جو کچھ اسے دیا ہے اس میں والد بطورِ وارث شرعی حصے کا مستحق ہوگا۔ترکے کی تقسیم اور ہر وارث کا حصہ معلوم کرنے کے لیے ورثا کی تفصیل بتلا کر مسئلہ معلوم کر لیا جائے، فقط و اللہ اعلم
                                                  
عنوان: باپ کی زندگی میں میراث کا حصہ لے لیا تو باپ کی وفات کے بعد میراث میں حصہ نہیں ہوگا
سوال: اگر باپ اپنی زندگی میں اپنی بیٹی کو مال کا کچھ حصہ دے دے اس غرض سے کہ میراث میں اس کو کچھ نہیں ملے گا اور وہ  راضی ہوگئی تو کیا باپ کی وفات کےبعد اس کا میراث میں حصہ ہوگا؟
جواب: جس بیٹی نے باپ کی زندگی میں میراث کے حصے کے طور پر حصہ وصول کرلیا اور اس پر رضامندی کا اظہار بھی کرلیا  تو باپ کی وفات کے بعد اس کا میراث میں حصہ نہیں ہوگا،  البتہ ایسے معاملات کی تحریری دستاویز بنا لینی چاہیے؛ تاکہ بوقتِ ضرورت سند رہے اور جھگڑوں سے حفاظت ہو سکے۔"واعلم أن الناطفي ذكر عن بعض أشياخه أن المريض إذا عين لواحد من الورثة شيئاً كالدار على أن لايكون له في سائر التركة حق يجوز، وقيل: هذا إذا رضي ذلك الوارث به بعد موته فحينئذ يكون تعيين الميت كتعيين باقي الورثة معه، كما في الجواهر اهـ. قلت: وحكى القولين في جامع الفصولين فقال: قيل جاز، وبه أفتى بعضهم، وقيل: لا".  (الدر المختار وحاشية ابن عابدين 6 / 655 ط: سعيد) فقط و الله اعلم
                                                  
عنوان: کمیٹی جمع کرنے والے کمیٹی ممبر کا الگ سے اجرت لینا
سوال: ہمارے ہاں ایک کمیٹی بنی ہے، جس میں ہم ماہانہ دس دس ہزار روپے جمع کراتے ہیں اور ہم بیس لوگ ہیں،  جس سے دو لاکھ روپے بنتے ہیں۔ اس میں سے کمیٹی بنانے والا روپے دینے کے وقت چار ہزار روپے کاٹ کر بطور اجرت لیتے ہیں، اور دو لاکھ میں سے ایک لاکھ چھیانوے ہزار 196000 دیتے ہیں۔ تو اس چار ہزار کٹ کرنے کی شرعی حکم کیا ہوگا، کیا یہ صحیح ہے یا نہیں؟
جواب: صورتِ مسئولہ میں اگر مذکورہ شخص کو  تمام شرکاء سے بی سی جمع کرنے میں باقاعدہ عمل کرنا پڑتا ہے، یعنی اسے خود گھر گھر جاکر رقم جمع کرنی ہوتی ہے تو اس صورت میں وہ تمام شرکائے  بی سی کی رضامندی سے پہلے سے متعین کرکے محنتانہ وصول کرسکتاہے،  تاہم اگر تمام شرکاء خود پیسے  لاکر اس شخص کے پاس جمع کراتے ہوں تو اس صورت میں اسے محنتانہ وصول کرنے کی شرعاً اجازت نہ ہوگی۔   فقط واللہ اعلممزید تفصیل کے لیے درج ذیل لنک پر کلک کریں۔’’بیسی‘‘اور ’’کمیٹی‘‘ سسٹم کی شرعی حیثیت
                                                  
عنوان: چرچ کی سوشل میڈیا پر ایکٹوٹی سے متعلق ویڈیوز اَپ لوڈ کرنا اور اس کی آمدنی کا حکم
سوال: امریکا سے ایک خاتون ہے جس نے ایک چرچ کا مکمل سوشل میڈیا کا انتظام سنبھالا ہوا ہے، اور میرے لیے صرف ایک ہی کام ہوتا ہے کہ ان کے چینل پر ویڈیوز اَپ لوڈ کردوں، وہ مجھے ویڈیو سینڈ کرتی ہیں اور میں اس چینل پر محض اَپ لوڈ کرتا ہوں، اس کے علاوہ اور کسی قسم کا کوئی عمل دخل نہیں ہے۔ اور اس کام کے لیے وہ مجھے کچھ پیسے دیتے ہیں۔ کیا شرعی حساب سے یہ عمل جائز ہوگا؟ اور اس کی آمدن بھی جائز ہوگی؟
جواب: صورتِ مسئولہ میں جان دار کی تصاویر پر مشتمل ویڈیوز اَپ لوڈ کرنے کا کام کرنا فی نفسہ بھی جائز نہیں ہے، اور بالخصوص  چرچ کی سوشل میڈیا پر ایکٹوٹی سے متعلق ویڈیو اَپ لوڈ کرنے میں باطل مذہب کی ترویج اور تبلیغ ہے اور ویڈیو اَپ لوڈ کرنے والا اس میں معاون اور مدگار شمار ہوگا، اور گناہ کے کاموں پر تعاون جائز نہیں ہے، اس لیے مذکورہ ملازمت جائز نہیں ہے، اس کے بجائے کوئی اور جائز آمدن کا ذریعہ اختیار کریں۔قرآن کریم میں ہے:{وَتَعَاوَنُوا عَلَى الْبِرِّ وَالتَّقْوَى وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور ایک دوسرے کی نیک کام اور پرہیزگاری میں مدد کیا کرو اور گناہ اور زیادتی پر مدد نہ کیا کرو اور اللہ سے ڈرتے رہا کرو۔ بیشک اللہ کا سخت عذاب ہے۔ مرقاة المفاتيح شرح مشكاة المصابيح (5/ 1916):"قال النووي: فيه تصريح بتحريم كتابة المترابيين والشهادة عليهما وبتحريم الإعانة على الباطل".الدر المختار وحاشية ابن عابدين (رد المحتار) (6/ 350):"وما كان سببًا لمحظور فهو محظور اهـ."فقط والله أعلم
                                                  
عنوان: قسطوں پر گھر خریدنے کا حکم
سوال: قسطوں پر گھر لینا درست ہے کہ نہیں؟ کیا یہ سود کے زمرے میں آتا ہے؟
جواب: قسطوں پر  گھر یا کوئی اور چیز خریدنا شرعًا جائز ہے بشرطیکہ خریداری کے وقت عاقدین اس چیز  کی حتمی قیمت اور ادائیگی کی مدت مقرر کرلیں اور کسی قسط کی ادائیگی میں تاخیر  کی وجہ سے کسی قسم کا اضافہ وصول نہ کیا جائے، اور نہ ہی قسط کی جلدی ادائیگی کی صورت میں قیمت کی کمی مشروط ہو۔اگر قسط میں تاخیر پر اضافی رقم وصول کی جائے یا شروع سے معاملے کی ایک صورت نقد یا ادھار متعین نہ کی جائے تو یہ سود کے حکم میں ہوگا۔شرح المجلہ میں ہے:"البیع مع تاجیل الثمن و تقسیطه صحیح،یلزم ان یکون المدة معلومة فی البیع بالتاجیل و التقسیط".(شرح المجلة لسليم رستم باز،ص:100،رقم المادة:245)البحر الرائق شرح كنز الدقائق میں ہے:"ويزاد في الثمن لأجله إذا ذكر الأجل بمقابلة زيادة الثمن قصدًا".(البحرالرائق، ج:6، ص:115، ط:مکتبة رشیدیة) فقط والله أعلم
                                                  
عنوان: مدرسے کے سفیر کا  چندہ میں کمیشن طے کرنا
سوال: مدرسے کے مہتمم صاحب کا اپنے مدرسے کے استاد سے کہنا کہ آپ مدرسے کے لیے دس ہزار روپے چندہ لوگوں سے لے کر جمع کراتے ہیں تو اس میں سے دو یا تین ہزار آپ کو ملیں گے۔ گویا کہ ہر دس ہزار روپے پر دو ہزار آپ کو ملیں گے۔ کیا استاد کے لیے یہ ہر دس ہزار پر دو ہزار لینا جائز ہے؟ استاد اگر مستحق زکاۃ ہو تو کیا اس کے لیے اس رقم کا لینا جائز ہے؟ اگر مستحق زکاۃ نہ ہو تو پہر کیا حکم ہے؟
جواب: مدرسہ کے سفراء کے لیے زکاۃ وصول کرنے کے کام  کے لیے   الگ سے کچھ  تنخواہ مقرر کردی جائے یا اگر مدرسے ہی کا استاذ ہو تو   چندہ والے ایام کی تنخواہ ڈبل کردی جائے،  اور تنخواہ کے مصرف سے ہی یہ تنخواہ بھی ادا کی جائے، اس طرح مدرسہ کا   کام بھی  ہوجائے گا اور سفراء کو اپنی محنت کا عوض بھی مل جائے گا۔یہ بھی واضح رہے کہ مدارس کی طرف سے زکاۃ وصولی پر مامور سفراء، اس حوالے سے سرکاری عاملین کے حکم میں نہیں ہیں کہ انہیں زکاۃ میں سے ہی تنخواہ ادا کی جائے۔ خواہ سفیر مستحقِ زکوۃ ہو یا نا ہو، بہرصورت چندہ میں  اس کا کمیشن مقرر کرنا صحیح نہیں۔ فتاوی شامی میں ہے:"(ولو) (دفع غزلاً لآخر لينسجه له بنصفه) أي بنصف الغزل (أو استأجر بغلاً ليحمل طعامه ببعضه أو ثورًا ليطحن بره ببعض دقيقه) فسدت في الكل؛ لأنه استأجره بجزء من عمله، والأصل في ذلك نهيه صلى الله عليه وسلم عن قفيز الطحان".(6/ 56، کتاب الإجارۃ،  باب الإجارۃ الفاسدۃ، ط: سعید)فتاوی عالمگیری میں ہے:"ومنها: أن تكون الأجرة معلومةً. ومنها: أن لاتكون الأجرة منفعةً هي من جنس المعقود عليه كإجارة السكنى بالسكنى والخدمة بالخدمة".(4/ 411،  کتاب الإجارة، الباب الأول: تفسير الإجارة وركنها وألفاظها وشرائطها، ط: رشیدیة) فقط والله أعلم
                                                  
عنوان: مرغیاں پالنا اور بیچنا
سوال: مرغیوں کو بیچنے اور پالنے کا کاروبار شرعاّ کیسا ہے؟ میرے چچا ایک عالمِ دین کے حوالے سے بیان کرتے ہیں کہ حدیث شریف میں آیا ہے کہ مرغیوں کا پالنا غربت کا باعث ہے!
جواب: مرغیاں پالنا اور ان کا کاروبار کرنا جائز ہے، بشرطیکہ ان کی خوراک کا مناسب انتظام کیاجاتاہو، شرعی طور پر اس میں کوئی حرج نہیں۔ نیز ان کی خوراک میں از خود کوئی نجس یا حرام چیز شامل نہ کرے۔تلاش کے باوجود ہمیں ایسی کوئی روایت نہیں ملی جس میں مرغیاں پالنے کی بنا پر غربت کا ذکر ہو؛ لہٰذا بلاتحقیق یہ روایت بیان کرنا شرعًا درست نہیں ہے۔الدر المختار وحاشية ابن عابدين (رد المحتار) (6 / 401):"(قوله: وأما للاستئناس فمباح) قال في المجتبى رامزًا: لا بأس بحبس الطيور والدجاج في بيته، ولكن يعلفها وهو خير من إرسالها في السكك اهـ وفي القنية رامزًا: حبس بلبلًا في القفص وعلفها لايجوز اهـ".فقط واللہ اعلم
                                                  
عنوان: مرحوم کی زندگی میں انتقال کرجانے والے بھائی کی بیوی بچوں کا ترکہ میں حصہ
سوال: آپ نے وراثت کے  ایک سوال کے جواب میں بتایا کہ بہن مر گئی تو اس کے بچوں کو حصہ نہیں ملے گا، سوال یہ ہے کہ اگر بھائی مر جائے تو کیا اس کی بیوی، بچوں کو بھی حصہ نہیں ملے گا؟
جواب: آپ نے سوال میں جس فتوی کا تذکرہ کیا ہے اس کا نمبر ذکر نہ کرنے کی وجہ سے سوال وضاحت طلب ہے، بہرحال آپ کے سوال کا اصولی جواب یہ ہے کہ میراث کی تقسیم کے شرعی ضابطہ کے مطابق جس شخص کی میراث تقسیم کی جارہی ہو اس مرحوم شخص کے جس وارث کا انتقال اس کی زندگی میں ہی ہوا ہو (چاہے بیٹا ہو یا بیٹی، بہن ہو یا بھائی) اس کا مرحوم کے ترکہ میں کوئی حصہ نہیں ہوتا، اس لیے اس کے حصہ کی مد میں اس کی بیوی/ شوہر یا بچوں کو کچھ نہیں ملے گا۔البتہ اگر کسی ایسے شخص کا انتقال ہو جس کے والدین، اولاد اور بیوہ وغیرہ کوئی بھی نہ ہو، اور ورثہ میں صرف بھتیجے ہوں تو بھتیجوں کو عصبہ ہونے کی وجہ سے میراث ملے گی، لیکن اس صورت میں مرنے والے بھائی کی میراث اس کی بھابھی کو نہیں ملے گی۔ الغرض میراث کی تقسیم کی بہت سی صورتیں ہوسکتی ہیں، جو ورثہ کی تبدیلی سے مختلف ہوسکتی ہیں، لہٰذا جس صورت کا حکم معلوم کرنا ہو، اسے متعینہ طور پر وضاحت سے لکھ کر سوال کرلیجیے۔ فقط واللہ اعلم
                                                  
عنوان: عورتوں کے ٹوٹے بالوں کو فروخت کرنا
سوال: آج کل عورتوں کے بال جو کنگھی میں آتے ہیں، انہیں بیچا جاتا ہے، اس کا  کیا حکم ہے؟
جواب: انسانی بالوں کی خرید و فروخت شرعاً جائز نہیں ہے، اس لیے عورتوں کا کنگھی میں ٹوٹے ہوئے بالوں کو فروخت کرنا جائز نہیں ہے، بلکہ  بال انسانی جسم کا حصہ ہونے کی وجہ سے قابلِ احترام ہیں،  نیز اجنبی مرد کے لیے عورت کے ٹوٹے ہوئے بالوں کو دیکھنا بھی جائز نہیں ہے، اس لیے سر میں کنگھی کرتے ہوئے عورتوں کے جو بال گر جائیں انہیں کسی جگہ دفنا دینا  چاہیے، اگر دفنانا مشکل ہو تو کسی کپڑے وغیرہ میں ڈال کر ایسی جگہ ڈال دیے جائیں   جہاں کسی اجنبی کی نظر نہ پڑے۔الدر المختار وحاشية ابن عابدين (رد المحتار) (5/ 58):"(وشعر الإنسان)؛ لكرامة الآدمي ولو كافرًا ذكره المصنف وغيره في بحث شعر الخنزير.(قوله: وشعر الإنسان) ولايجوز الانتفاع به؛ لحديث: «لعن الله الواصلة والمستوصلة». وإنما يرخص فيما يتخذ من الوبر فيزيد في قرون النساء وذوائبهن، هداية.[فرع] لو أخذ شعر النبي صلى الله عليه وسلم ممن عنده وأعطاه هديةً عظيمةً لا على وجه البيع فلا بأس به، سائحاني عن الفتاوى الهندية.مطلب: الآدمي مكرم شرعًا ولو كافرًا(قوله: ذكره المصنف) حيث قال: والآدمي مكرم شرعًا وإن كان كافرًا؛ فإيراد العقد عليه وابتذاله به وإلحاقه بالجمادات إذلال له. اهـ أي وهو غير جائز وبعضه في حكمه، وصرح في فتح القدير ببطلانه ط".فقط والله أعلم
                                                  
عنوان: ایڈ (اشتہار) پر کلک کرنے کی وجہ سے حاصل ہونے والی کمائی کا حکم
سوال: آج کل آن لائن کاروبار شروع ہے اس میں ایڈ (اشتہار) پر کلک کرنے ( یعنی بٹن دبانے) سے آپ کو منافع مل جاتا ہے، کیا یہ حلال ہے یا حرام؟
جواب: ایڈ (اشتہار) پر کلک کر کے آن لائن پیسے کمانے کا جو طریقہ آج کل رائج ہے وہ درج ذیل وجوہات کی بنا پر ناجائز ہے:1- اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو اس کا دیکھنا جائز نہیں، لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- اس معاملے میں جس طریق پر اس سائٹ کی پبلسٹی کی جاتی ہے جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے جب کہ  اس نے  نئے اکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    شامی(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم.وفي الحاوي: سئل محمد بن سلمة عن أجرة السمسار ، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة. ولايجوز استئجار كاتب ليكتب له غناءً ونوحاً ؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير".  فقط والله أعلم
                                                  
عنوان: بینک میں زیور رکھوا کر منافع لینا
سوال: بینک میں زیور  دو سال کے لیے رکھوا کر اس پر جو منافع ملے، اس کا کیا حکم ہے؟ جب کہ دو سال بعد بینک زیور  پورا واپس کردیتا ہے۔
جواب: ہماری معلومات کے مطابق بینک زیورات زرِ ضمانت ( mortgage )  کے طور پر رکھ کر رکھوانے والے  کو سود پر قرضہ دیتا ہے، ایسا قرضہ لینا شرعًا حرام ہوتا ہے۔تاہم سائل نے جو صورت بتلائی ہے، ایسی کوئی صورت ہماری معلومات کی حد تک  مروجہ کسی بینک میں رائج نہیں، لہذا اگر واقعتًا ایسی کوئی صورت کسی بینک نے متعارف کروائی ہے تو اس صورت کی مکمل تفصیل  باحوالہ لکھ کر  سوال دوبارہ ارسال کردیں۔ فقط واللہ اعلم
                                                  
عنوان: والد نے والدہ کے حصے کے بدلے میں ورثا کی اجازت کے بغیر صلح کی
سوال: میری والدہ مرحومہ کا اپنے والد کے ترکہ میں 12جریب زمین اور 92لاکھ روپے حق بنتاتھا، جب کہ میرے والدنے 6جریب زمین اور 20لاکھ روپے لے کر فیصلہ کیاہے اور یہ فیصلہ میری والدہ کی وفات کے بعد ہوا ہے- میری شادی شدہ بہن والد کے اس فیصلے پر ناراض ہے اور وہ 12جریب زمین اور  92 لاکھ روپے کے حساب سے اپنے حق کا مطالبہ کرتی ہے، جب کہ میرے والد نے میری بہن کے ساتھ اس معاملہ میں کچھ بھی مشورہ نہیں کیاتھا- کیا میری بہن اس مطالبہ میں حق بجانب ہے؟
جواب: والدہ مرحومہ کی وفات کے بعد تمام ورثا کی اجازت کے بغیر ان کے کل ترکہ کے بدلے صلح کرنا والد صاحب کے لیے شرعا جائز نہیں تھا، کیوں کہ وہ صرف اپنے حصے میں باختیار تھے، دیگر ورثا کے حصے میں تصرف کا حق انہیں حاصل نہیں تھا، لہذا   اس صلح میں جس وارث کی اجازت شامل نہیں تھی اور اس سے اس سلسلے میں پوچھا بھی نہیں گیا   وہ  والدہ کے حقیقی حصے کے اعتبار سے اپنے حصے کا مطالبہ کرسکتا ہے۔ فقط واللہ اعلم
                                                  
عنوان: پرائز بانڈ کی انعامی رقم سے قرض کی آدائیگی
سوال: کیا ایک شخص انعامی بانڈ میں نکلنے والی رقم سے اپنا قرض اتار سکتا ہے، جب کہ اس کی ملکیت میں ایک پلاٹ ہے جو اس کے بیٹے کی تعلیم کے لیے رکھا ہے، جس کی ادائیگی بھی فوری ہے۔ کیا انعامی رقم استعمال کی کوئی گنجائش ہے؟
جواب: پرائز بانڈ چوں کہ سود اور جوئے پر مشتمل ہوتا ہے؛ اس لیے اس کی خرید و فروخت جائز نہیں، اس سے حاصل ہونے والی رقم شرعاً سود کے حکم میں ہے، اور سود کا لین دین کرنے والوں کے بارے میں حدیث شریف میں بہت سخت وعید وارد ہوئی ہے۔ اگر کسی نے لاعلمی میں لے لیا ہے یا  تبادلے میں آگیا ہے  تو بانڈ پر انعام نکلنے کی صورت میں صرف اصل رقم استعمال کرنا جائزہے،  انعامی رقم کا استعمال شرعاً جائز نہیں، اور یہ انعامی رقم ثواب کی نیت کے بغیر کسی مستحقِ زکاۃ کو دینا ضروری ہے؛ لہذا صورتِ مسئولہ میں سائل کا انعامی رقم سے قرض اتارنا جائز نہیں، سائل کو چاہیے کہ  اتنی رقم سے قرض ادا کرے جتنی رقم خرچ کر کے پرائز بانڈ خریدا ہے، باقی زائد (انعامی) رقم ثواب کی نیت کے بغیر مستحقِ زکاۃ کو دے دے۔حدیث شریف میں ہے:"حدثنا الحسن بن موسى، عن حماد بن سلمة، عن علي بن زيد، عن أبي الصلت، عن أبي هريرة، قال: قال رسول الله صلى الله عليه وسلم: " أتيت ليلةً أسري بي على قومٍ بطونهم كالبيوت، فيها الحيات ترى من خارج بطونهم، فقلت: من هؤلاء يا جبرائيل؟ قال: هؤلاء أكلة الربا ".وفیه أیضًا:"حدثنا سماك بن حرب، قال: سمعت عبد الرحمن بن عبد الله، يحدث عن عبد الله بن مسعود، «أن رسول الله صلى الله عليه وسلم، لعن آكل الربا، وموكله، وشاهديه، وكاتبه»".ترجمعہ:  حضرت عبداللہ بن مسعود رضی اللہ عنہ بیان کرتے ہیں کہ رسول اللہ صلی اللہ علیہ وسلم نے سود کھانے والے اور کھلانے والے اور اس کے گواہ بننے اور لکھنے والوں پر لعنت فرمائی ہے۔(سنن ابن ماجه، باب التغليظ في الربا، ج: 1/ صفحہ: 763 و764، رقم الحدیث: 2273 و2277، ط: دار إحياء الكتب العربية - فيصل عيسى البابي الحلبي)فقط والله أعلم
                                                  
عنوان: کرایہ دار سے ایڈوانس رقم لینے کا حکم
سوال: ہمارے علاقے ٹانک میں جب بازار میں دوکان کرایہ پر لیتے ہیں تو وہ مالک دوکان آپ سے ایڈوانس مانگتے ہیں کہ 200000 روپے دو، یہ میرے پاس امانت ہوگا، جب بھی آپ دوکان چھوڑیں تو یہ رقم میں واپس کروں گا۔ کیا یہ رقم دینا جائز ہے کہ نہیں؟
جواب: دکان یا مکان کرائے پر دیتے وقت عام طور پر مالک کو یہ خطرہ رہتا ہے کہ کرایہ دار بجلی یا پانی کا بل یا ماہانہ کرایہ ادا کیے بغیر فرار نہ ہوجائے، اس خطرے کے پیش نظر  کرایہ دار سے امانت کے طور پر کچھ رقم لی جاتی ہے، یہ رقم ابتداءً امانت ہوتی ہے، لیکن چوں کہ عرف ورواج میں کرایہ دار کی طرف سے اس رقم کے استعمال کی  اجازت ہوتی ہے؛ اس لیے انتہاءً یہ رقم قرض بن جاتی ہے؛ لہذا دکان کرایہ پر دیتے وقتایڈوانس رقم  لینا اور  اس کو استعمال میں لانا  دونوں  ضرورتًا اور عرفًا جائز ہے۔درر الحکام شرح مجلة الاحکام میں ہے:الضرورات تبيح المحظورات  الضرورة هي العذر الذي يجوز بسببه إجراء الشيء الممنوع .(درر الحکام شرح مجلة الأحکام،(1/ 33)، رقم المادة (21)، ط:دار الكتب العلمية)وفيه أيضًا:"و للمستودع أن يستعمل الوديعة بإذن صاحبها".(درر الحکام شرح مجلة الأحکام،الكتاب السادس: الأمانات،الباب الثاني في الوديعة (2/ 267)، رقم المادة (792)،ط.دار الكتب العلمية)النتف في الفتاوى میں ہے:"والآخر أن يجر إلى نفسه منفعةً بذلك القرض أو تجر إليه وهو أن يبيعه المستقرض شيئًا بأرخص مما يباع أو يؤجره أو يهبه أو يضيفه أو يتصدق عليه بصدقة أو يعمل له عملًا يعينه على أموره أو يعيره عاريةً أو يشتري منه شيئًا بأغلى مما يشتري أو يستأجر إجارةً بأكثر مما يستأجر ونحوها ولو لم يكن سبب ذلك هذا القرض لما كان ذلك الفعل فإن ذلك ربا، و على ذلك قول إبراهيم النخعي كل دين جرّ منفعةً لا خير فيه".(النتف في الفتاوى: انواع الربا،الربا في القروض(1/ 485)،ط. دار الفرقان / مؤسسة الرسالة: 1404 - 1984)السنن الکبری للبیہقی میں ہے:"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(أخرجه البيهقي في الكبرى في«باب كل قرض جر منفعةً فهو ربا» (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م)فقط والله أعلم
                                                  
عنوان: بیٹیوں کا مکان والدہ کے نام کرنے سے ہبہ (گفٹ) کا حکم
سوال: ایک مکان دو بیٹیوں نے مل کر خریدا مگر کاغذات میں والدہ کا نام استعمال کیا، مکان میں گھر کے تمام افراد رہتے تھے اور والدہ نے اپنی زندگی میں کئی بار واضح الفاظ میں کہا کہ مکان بیٹیوں کا ہے اور جب یہ فروخت ہوگا تو رقم ان دونوں میں تقسیم ہو گی، بعد میں ایک بیٹے نے اپنا مکان خرید لیا اور تمام افراد نئے گھر میں شفٹ ہوگئے، پرانا مکان خالی ہے۔ والدہ صاحبہ نے شفٹ ہو نے کے بعد بھی کہا کہ پرانے مکان کو فروخت کر کے جن کا ہے ان کو دو یعنی بیٹیوں کو۔ اب والدہ صاحبہ کا انتقال ہو گیا ہے، تو کیا محض والدہ کا نام استعمال ہونے کی وجہ سے تمام ورثاء کو حصہ ملے گا یا صرف بیٹیوں کو جنہوں نے اپنے مکان میں تبرعًا تمام افراد کو رہنے دیا؟
جواب: واضح رہے کسی بھی چیز کو ہبہ (گفٹ) کرنے کے لیے ضروری ہے  کہ واہِب (ہبہ کرنے والا) موہوبہ چیز (جس چیز کا ہبہ کیا جارہاہے)  کو موہوب لہ (جس کو ہبہ کررہا ہے) کے نام کرنے کے ساتھ اس کا مکمل  قبضہ اور تصرف بھی دے دے، اور ہبہ کے وقت موہوبہ چیز سے اپنا تصرف مکمل طور پر ختم کردے، صرف نام کردینے سے  شرعاً ہبہ درست نہیں ہوتا، نیز ہر چیز کا قبضہ اسی چیز کے حساب سے ہوتا ہے،   مکان کے قبضہ کے تام ہونے کا طریقہ یہ ہے کہ  واہب (مالک) اپنا سامان اس میں سے نکال دے اور خود بھی کچھ  وقت کے لیے اس میں سے نکل جائے،پھر اگر خود بھی مکان میں رہنا چاہتا ہے تو موہوب لہ کی اجازت سے رہ سکتاہے،   اس طرح موہوبہ چیز موہوب لہ کے لیے گفٹ ہوجائے گا، اور واہب کی ملکیت ختم ہوجائےگی۔بصورتِ مسئولہ اگر بیٹیوں نے مذکورہ طریقہ کے مطابق مکان والدہ کے نام کیا ہواتھا، یعنی نام کرنے کے بعد مکان مکمل طور پر والدہ کو قبضہ میں دیا، اور خود اپنے سامان سمیت کسی اور مکان میں رہ رہی تھیں، یا اسی مکان میں رہیں لیکن مذکورہ طریقہ کے مطابق تخلیہ کیا تھا (یعنی مکان سے نکل کر والدہ کے حوالے کیا تھا)، تو مکان والدہ کی ملکیت میں آگیاتھا، اور ان کے  انتقال کے بعد یہ مکان بطورِ میراث تمام شرعی ورثاء میں شرعی حصوں کے تناسب سے تقسیم ہوگا۔لیکن اگرصرف نام کیا تھا اور مذکورہ طریقے کے مطابق قبضہ نہیں دیا تھا تو مکان صرف بیٹیوں کا ہے۔فتاویٰ عالمگیری میں ہے:"لايثبت الملك للموهوب له إلا بالقبض هو المختار، هكذا في الفصول العمادية".(الباب الثانی فیما یجوز من الھبۃ وما لایجوز، ج:4،ص:378،ط:مکتبة رشیدیة)فتاوی شامی میں ہے:"(وتتم) الهبة (بالقبض) الكامل (ولو الموهوب شاغلاً لملك الواهب لا مشغولاً به) والأصل أن الموهوب إن مشغولاً بملك الواهب منع تمامها، وإن شاغلاً لا، فلو وهب جرابًا فيه طعام الواهب أو دارًا فيها متاعه، أو دابةً عليها سرجه وسلمها كذلك لاتصح، وبعكسه تصح في الطعام والمتاع والسرج فقط؛ لأنّ كلاًّ منها شاغل الملك لواهب لا مشغول به؛ لأن شغله بغير ملك واهبه لايمنع تمامها كرهن وصدقة؛ لأن القبض شرط تمامها وتمامه في العمادية".(کتاب الھبة،ج:5،ص:690، ط :ایچ ایم سعید)فقط والله أعلم
                                                  
عنوان: فاریکس اور ڈیجیٹل کرنسی کا حکم
سوال: فاريكس ٹریڈنگ اور ڈیجیٹل کرنسی کے بارے میں حکم بیان کریں!
جواب: فاریکس کا کاروبار درج ذیل وجوہ کی بنا پر جائز نہیں:(1)   کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے، لہذا اسپاٹ ٹریڈ ہو یا فیوچر ٹریڈ، ایسے تمام سودے ناجائز ہیں  جن میں کرنسی کی خرید و فروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ الحاصل تقابض (جانبین سے مجلس میں قبضہ) نہ پائے جانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps (بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ اکثر لوگ اس مارکیٹ میں خریداری محض کرنسی ریٹ کےاتار چڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدار کرنسی کا قبضہ حاصل نہیں کرتے اور آگے بیچ دیتے ہیں۔جہاں تک معاملہ ہے ڈیجیٹل کرنسی کا تو وہ تاحال مشتبہ ہے اور پاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خرید و فروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdfفقط واللہ اعلم
                                                  
عنوان: بیوہ، چار بیٹے اور چار بیٹیوں میں ترکہ کی تقسیم
سوال: میرے والد صاحب انتقال کر گئے ہیں اور ترکہ میں بنایا ہوا ایک  5 مرلے کا گھر چھوڑا ہے۔ ہم چار بھائی ہیں، تین بھائی شادی شدہ ہیں اور ایک کنوارہ ہے ، چار بہنیں شادی شدہ ہیں اور والدہ حیات ہیں۔ گھر کی تقسیم کا طریقہ بتادیں  ۔
جواب: صورتِ مسئولہ میں مرحوم کے حقوقِ متقدمہ یعنی تجہیز و تکفین کے اخراجات نکالنے کے بعد  اگر مرحوم کے ذمہ کوئی قرض ہو تو اسے ادا  کرنے کے بعد، اگر مرحوم نے کوئی جائز وصیت کی ہو تو اسے مرحوم کے ایک تہائی ترکہ میں سے نافذ کرنے کے بعد مرحوم کی کل جائیداد کو  96 حصوں میں تقسیم کرکے 12 حصے مرحوم کی بیوہ کو ، 14 ، 14 حصے مرحوم کے ہر ایک بیٹے کو اور 7،7 حصے مرحوم کی ہر ایک بیٹی کو ملیں گے۔یعنی  100 روپے میں سے 12.5  روپے مرحوم کی بیوہ کو ، 14.58 روپے ہر ایک بیٹے کو اور 7.29 روپے ہر ایک بیٹی کو ملیں گے۔ فقط واللہ اعلم
                                                  
عنوان: بیوہ، پانچ بیٹوں اور پانچ بیٹیوں میں میراث کی تقسیم
سوال: چھیانوے کنال زمین پانچ بھائیوں اور پانچ بہنوں میں کس طرح تقسیم ہوگی جب کہ والدہ بھی زندہ ہو؟
جواب: صورتِ مسئولہ میں اگر آپ کا سوال میراث کے متعلق ہے تو اس کی تفصیل یہ ہے کہ مرحوم کے ترکہ میں سے حقوقِ متقدمہ یعنی تجہیز و تکفین کا خرچہ نکالنےکے بعد، اگر اس کے ذمہ قرض ہو تو اس کی ادائیگی کے بعد، اگر اس نے کوئی جائز وصیت کی ہو تو اسے بقیہ ترکہ  کے ایک تہائی میں سے نافذ کرنے کے بعد باقی ترکہ کے 120 حصے کرکے مرحوم کی بیوہ (سائل کی والدہ) کو 15 حصے، ہر بیٹے (سائل سمیت ہر بھائی ) کو 14 حصے اور ہر بیٹی (سائل کی ہر بہن) کو 7 حصے ملیں گے۔لہذا  96 کنال میں سے   12 کنال مرحوم کی بیوہ کو، 11.20 کنال ہر بیٹے کو اور 5.60 کنال ہر بیٹی کو ملیں گے۔اگر زمین کی مالیت یکساں نہیں توکل زمین کی قیمت میں سے 12.50٪ مرحوم کی بیوہ کو ، 11.66٪ ہر بیٹے کو اور 5.83٪ ہر بیٹی کو ملے گا۔واضح رہے کہ یہ تقسیم اس صورت میں ہے کہ جب سوال میں والدہ، بھائی اور بہن سے سائل کی والدہ، بھائی اور بہن مراد ہوں جو کہ مرحوم کی بیوہ ، بیٹے اور بیٹی ہیں ، اگر والدہ، بھائی اور بہن مرحوم ہی  کی نسبت سے مراد ہیں تو تقسیم مختلف ہوگی۔ فقط و اللہ اعلم
                                                  
عنوان: شوہر، دو بیٹیوں اور دو بہنوں کے درمیان ترکہ کی تقسیم
سوال: خاتون کی وفات کے بعد ان کے ورثاء میں کون کون ہوں گے؟ جب کہ بقیدِ حیات رشتہ داروں میں شوہر، دو بیٹیاں اور دو بہنیں موجود ہیں اور ان میں ترکہ کی تقسیم کی صورت کیا ہوگی؟
جواب: صورتِ مسئولہ میں مذکورہ خاتون کا ترکہ اس کے شوہر، دو بیٹیوں اور دو بہنوں میں تقسیم ہوگا۔مرحومہ کی میراث کی تقسیم کا شرعی طریقہ یہ ہے کہمرحومہ کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو 24 حصوں میں تقسیم کرکے، 6 حصے شوہر کو، 8 حصے ہر ایک بیٹی کو اور ایک ایک حصہ ہر ایک بہن کو ملے گا۔یعنی 100 روپے میں سے25 روپے مرحومہ  کے شوہر کو، 33.33 روپے  ہر ایک بیٹی کو اور 4.16 روپےہر ایک بہن کو ملیں گے۔ فقط واللہ اعلم
                                                  
عنوان: کل مال میں وصیت کے نفاذ کا حکم / بیوہ، بھائی اور بہن میں ترکہ کی تقسیم
سوال: میرے ایک کزن فوت ہوگئےہیں، ان کی کوئی اولاد نہیں ہے، ترکہ میں ایک مکان اور کچھ بینک بیلنس چھوڑاہے۔ اپنی زندگی میں کہا کرتے تھے کہ اپنے بعد اپنی جائیداد مدرسہ میں دینا چاہتا ہوں، لیکن زندگی نے وفا نہ کی، اچانک ہارٹ اٹیک سے وفات پاگئے۔ورثا میں بیوہ، ایک بھائی   اور ایک بہن چھوڑ گئے ہیں۔  اب ان کے  ترکہ کی تقسیم کا شرعی طریقہ کیا ہے؟ جس  سے ان کو زیادہ سے زیادہ ثواب ملے۔
جواب: واضح رہے کہ  اگر کسی شخص نے اپنی زندگی میں  کسی کارِ خیر میں خرچ کرنے کے لیے وصیت کی ہو تو  اس میت کے ترکہ میں سے تجہیز و تکفین کے اخراجات اور قرض ہونے کی صورت میں قرض کی ادائیگی کے بعد، بقیہ ترکے کے ایک تہائی (ثلث) حصے میں اس وصیت کو نافذ کیا جائے گا اور اگر کسی شخص نے ایک تہائی ترکہ سے زیادہ کی  وصیت  کی ہو تو اس صورت میں اگر تمام ورثاء عاقل بالغ ہوں اور سب اپنی مرضی وخوشی سے اس وصیت کو نافذ کرنا چاہیں تو نافذ کرسکتے ہیں۔صورتِ مسئولہ میں سائل کے کزن نے اپنی زندگی میں اپنی جائیداد مدرسہ میں دینے کی صرف خواہش کا اظہار کیا تھا، وصیت نہیں کی تھی، یہاں تک کہ اس کا انتقال ہوگیا، اس لیے شرعاً اس وصیت کا نافذ کرنا ورثاء پر لازم نہیں ہے، بلکہ ترکہ ورثاء کے درمیان تقسیم ہوگا، البتہ اگر تمام ورثاء عاقل  اور بالغ ہوں اور وہ اپنی مرضی سے تقسیم سے قبل مرحوم کے مال میں سے کچھ رقم ان کے ایصالِ ثواب کے لیے کسی کارِخیر میں خرچ کرنا چاہیں تو اس کی انہیں اجازت ہے۔ترکہ کی تقسیم کا طریقہ مندرجہ ذیل ہے:مرحوم کے کل مال کو  4حصوں میں تقسیم کیا جائے گا، جس میں سے ایک حصہ (25.00٪)  مرحوم کی بیوہ کو، ایک حصہ (25.00٪)  مرحوم کی بہن کو اور دو حصے  (50.00٪) مرحوم کے بھائی کو ملیں گے۔’’(وتجوز بالثلث للأجنبي) عند عدم المانع (وإن لم يجز الوارث ذلك لا الزيادة عليه إلا أن تجيز ورثته بعد موته)‘‘(الدر المختار و حاشية ابن عابدين 6 / 650 ط: سعيد)’’(إلا بإجازة ورثته)؛ لقوله عليه الصلاة والسلام: «لا وصية لوارث إلا أن يجيزها الورثة»‘‘ (الدر المختار وحاشية ابن عابدين 6 / 656 ط: سعيد) فقط واللہ اعلم
                                                  
عنوان: والد کا اپنا مکان بیٹوں کے نام منتقل کروانے کا حکم
سوال: ایک والد نے اپنے بیٹوں کو زمین ہبہ کی، اس طرح کہ ہر بیٹے کے نام پر انتقال کروادیا۔اب وہ تمام بھائی والد کے ساتھ مشترک رہتے ہیں۔تقسیم کرکے ہر ایک کا حصہ الگ نہیں کیا۔کیا یہ ہبہ مکمل ہو گیا؟اس طرح کی جگہ پر والد کی وفات کے بعد میراث جاری ہوگی یا نہیں؟
جواب: اگر والد نے مذكوره زمين اپنے بیٹوں کے نام منتقل کروادیا، لیکن ہر ایک کو باقاعدہ تقسیم کرکے اس کا حصہ مالکانہ حقوق کے ساتھ منتقل نہیں کیا تو اس سے یہ ہبہ تام نہیں ہوا ،بلکہ یہ زمين بدستور والد کی ملکیت میں ہے،ان کے انتقال کے بعد ان کے ورثاء میں شرعی حصص کے مطابق تقسیم ہوگي۔شرح المجلۃ میں ہے:’’و اعلم أن المراد بالقبض الذي تتم بہ الھبة ھو القبض الکامل و ھو في المنقول ما یناسبه و في العقار ما یناسبه فقبض مفتاح الدار قبض لھا و القبض الکامل فیما یحتمل القسمة بالقسمة حتی یقع القبض علی الموھوب بالأصالة من غیر أن یکون بتبعیة قبض الکل‘‘(شرح المجلة للأتاسي۳/۳۴۵ ط:رشیدیہ)فقط واللہ اعلم
                                                  
عنوان: بیوہ، چار بیٹوں اور چار بیٹیوں میں ترکہ کی تقسیم / بہنوں کو وراثت سے محروم کرنا
سوال: محمد یعقوب سمیت چار بھائی، چار بہن اور ایک ماں ہے، محمد یعقوب کے علاوہ سب بھائی یہ کہتے ہیں کہ ترکہ (سو گز کا مکان)ہم چاروں بھائیوں کا مشترک ہے(بہنوں کا اس میں کوئی حصہ نہیں ہے ) اور مذکورہ تقسیم کے مطابق محمد یعقوب کے حصے میں 25 گز مکان آرہا ہے۔از روۓ شرع محمد یعقوب کا حصہ کتنا ہے؟ اگر یعقوب حصہ دینا چاہے تواپنے حصہ میں سے بہنوں کو دینے کی کیا صورت ہوگی؟  25گز مکان محمد یعقوب کے لیے ناکافی ہے اس لیے25 گز اور خرید نا چاہتا ہے، خریدنے کی صورت میں سب پیسے بھائی کو دے گا یا بہنوں کو ان کے حصوں کے تناسب سے دے گا۔کیا صورت اختیار کرے گا؟
جواب: واضح رہے کہ مرحوم کے ترکہ میں جس طرح بیٹوں کاحق و حصہ ہوتا ہے اسی طرح اس کی بیٹیوں  اور بیوہ کا بھی حق و حصہ ہوتا ہے، بیٹوں کا والد کے انتقال کے بعد ترکہ پر خود قبضہ کرلینا اور اپنی بہنوں اور والدہ  کو محروم کردینا ظلم ہے ، جو سخت گناہ اور حرام ہے۔لہذا صورتِ مسئولہ میں آپ کے والد کے انتقال کے بعد ان کے کل ترکہ میں ان کے تمام شرعی ورثاء اپنے اپنے شرعی حصص کے تناسب سے شریک ہوگئے تھے اور یہ ترکہ ان تمام ورثاء میں مشترک ہوگیا تھا،  اس لیے بھائیوں کا صرف اپنے درمیان مرحوم والد کے ترکہ کو تقسیم کرنا شرعا درست نہیں ہوا، یہ تقسیم ہی غلط ہے، بیٹوں کی طرح بیوہ  اور تمام بیٹیاں  مرحوم  کے ترکہ میں  شریعت کے قانون کے مطابق شریک ہیں ، سائل کے  بھائیوں کا والد کے انتقال کے بعد والد کی جائیداد  پر قبضہ کرلینا اور بہنوں کو  ان کے شرعی حصے سے محروم کرنا ناجائز اور سخت گناہ ہے، بھائیوں  پر لازم ہے  کہ بہنوں کو ان کا حق و حصہ  اس دنیا میں دے دیں، ورنہ آخرت میں دینا پڑے گا اور آخرت میں دینا آسان نہیں ہوگا، حدیثِ مبارک میں اس پر  بڑی وعیدیں آئی ہیں، حضرت سعید  بن زید رضی اللہ تعالیٰ عنہ فرماتے ہیں کہ رسول اللہ ﷺ نے فرمایا: جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پر ڈالی  جائے گی،  ایک اور حدیث مبارک میں ہے  کہ حضرت انس رضی اللہ تعالیٰ عنہ فرماتے ہیں : رسول اللہ ﷺ نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔حدیث مبارک میں ہے:عن سعيد بن زيد قال : قال رسول الله صلى الله عليه وسلم : «من أخذ شبرا من الأرض ظلما فإنه يطوقه يوم القيامة من سبع أرضين»(مشكاة المصابيح، باب الغصب والعاریۃ1/254ط: قدیمی)           وفیہ ایضا:وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه(باب الوصایا، الفصل الثالث1/266ط : قدیمی)مرحوم والد کے ترکہ کی تقسیم کا شرعی طریقہ یہ ہے کہ ترکہ میں  سے ان کے حقوقِ  متقدمہ  یعنی تجہیز و تکفین کے اخراجات نکالنے کے بعد، ان  کے ذمہ   اگر کوئی قرض ہے تو اسے کل ترکہ  میں سے ادا کرنے کے بعد،  اگر انہوں نے  کوئی  جائز وصیت کی ہو تو اسے  ایک تہائی ترکہ میں سے نافذ کرنے کے بعد  باقی کل منقولہ وغیر منقولہ  ترکہ کو   96 حصوں میں تقسیم کرکے  12 حصے بیوہ کو، 14،14  حصے ہر ایک بیٹے کو، 7، 7 حصے ہر ایک بیٹی کو ملیں گے۔یعنی  100 روپے میں سے مرحوم کی بیوہ کو 12.50 روپے، ہر ایک بیٹے کو 14.58 روپے اور ہر ایک بیٹی کو 7.29 روپے ملیں گے۔اگر ترکہ میں سے دیگر ورثا بہنوں اور والدہ کو حصہ نہ دینے پر مصر ہیں تو  آپ اس شرعی تقسیم کے مطابق اپنے حصے سے زائد بہنوں  اور والدہ کو دے دیں تاکہ کم ازکم آپ پر یہ بوجھ نہ رہے۔باقی اگر آپ کسی دوسرے وارث سے اس کا حصہ خریدنا چاہتے ہیں تو جس وارث کا حصہ خریدیں گے اس کو قیمت ادا کرنا لازم ہوگا، لیکن بیچنے والے کے لیے اپنے حصے سے زائد دوسرے وارث کا حصہ بیچنا جائز نہیں۔ فقط واللہ اعلم
                                                  
عنوان: بینک سے قرض لینے والے کو گھر بیچنا
سوال: میں اپنا گھر بیچنا چاہ رہا ہوں، میرے دوست نے کہا کہ تم مجھ پر بیچ دو اور تم اپنا کاروبار بڑھاؤ،  لیکن میرا دوست بینک سے قرضہ لے کر مجھے رقم دےگا، اب کیا میں اس کو اپنا گھر بیچ کر وہ رقم کاروبار میں لگا سکتا ہوں؟
جواب: بینک سے سود پر قرض لیناسخت  گناہ ہے، اور جو شخص ایسا کرے گا اس  کا گناہ اسی کو ہوگا، لہٰذا صورتِ مسئولہ میں سائل  اپنے دوست کو اپنا گھر بیچ سکتا ہے، سائل کا دوست اگر بینک سے سودی قرض لے کر قیمت ادا کرتاہے تو وہ گناہ گار ہوگا، البتہ بینک سے قرض لے کر جو رقم  وہ سائل  کو دےگا، وہ رقم سائل  کے لیے حلال ہے،  کاروبار میں  بھی لگا سکتا ہے۔ مسلم شریف میں ہے:"عن جابر قال: لعن رسول الله صلى الله عليه وسلم آكل الربا وموكله وكاتبه وشاهديه، وقال: هم سواء".(أخرجه مسلم في باب لعن آكل الربا ومؤكله (5/ 50) برقم (4177)،ط۔دار الجيل، بیروت)السنن الکبری للبیہقی میں ہے:"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(أخرجه البيهقي في الكبرى في«باب كل قرض جر منفعة فهو ربا» (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م.)البحر الرائق میں ہے:"(قوله:وما لايبطل بالشرط الفاسد القرض) بأن قال: أقرضتك هذه المائة بشرط أن تخدمني شهرًا مثلًا فإنه لايبطل بهذا الشرط، و ذلك؛ لأن الشروط الفاسدة من باب الربا، و أنه يختص بالمبادلة المالية، و هذه العقود كلها ليست بمعاوضة مالية، فلاتؤثر فيها الشروط الفاسدة، ذكره العيني ... وفي البزازية: وتعليق القرض حرام، والشرط لايلزم".(کتاب البیوع، باب مسائل متفرقة في البيع (6/ 203)، ط۔دار الكتاب الإسلامي)فقط والله أعلم
                                                  
عنوان: قابلِ تقسیم چیز کئی لوگوں کے نام ہو تو اس کی میراث کا حکم
سوال: ہمارا ایک مکان ہے جو میری دادی، میری والدہ، اور میرے والد صاحب کی دو بڑی بھابھیوں کے نام ہے، ان چاروں لوگوں کی وفات ہو چکی ہے، میرے دادا نے دو شادیاں کی تھیں، پہلی بیوی سے دو بیٹے اور ایک بیٹی ہیں، سب کا انتقال ہوچکا ہے اور دوسری بیوی سے صرف ایک بیٹا ہے جو کہ میرے والد صاحب تھے ان کا بھی انتقال ہو چکا ہے، آپ سے سوال یہ ہے کہ دادی کا حصہ جو کہ کل جائیداد (یعنی مذکورہ مکان) کا 25 فیصد ہے، اس کی تقسیم کیسے کی جائے گی؟ کیا میری دادی کی سوتیلی اولاد یعنی میرے دادا کی پہلی بیوی  کی اولاد جو سب فوت ہو چکے ہیں ان کے ورثا کا بھی میری دادی کے حصہ میں کوئی حق بنتا ہے؟
جواب: واضح رہے کہ کاغذات میں کسی کے نام جائیداد یا مکان ہونا شرعًااس کی ملکیت کی دلیل نہیں، اصل مالک کی طرف سے بذریعہ خریداری یا وراثت یا ہبہ  وغیرہ کے ذریعے ملکیت کی منتقلی ضروری ہے،  لہٰذا صورتِ مسئولہ میں اگر مذکورہ مکان کے اصل مالک سائل کے دادا تھے، اور انہوں نے یہ پورا مکان اپنی ایک بیوی اور تین بہوؤں کے نام کردیا تھا، یعنی ان کے حصے متعین کیے بغیر ان کے نام کردیا تھا، تو شرعًا یہ ہبہ معتبر نہیں ہے، لہذا مکان بدستور دادا  کی ملکیت تھا، جو ان کی وفات کے بعد ان کا ترکہ بن گیا، اب ان کے ورثاء میں شرعی حصوں کے اعتبار سے تقسیم ہوگا۔اس صورت میں مذکورہ مکان میں دادی کا حصہ 25 فی صد نہیں  ہوگا، بلکہ اگر سائل کے دادا کے انتقال کے وقت ان کی دونوں بیویاں زندہ تھیں، تو ہر بیوہ کا حصہ 6.25فی صد ہے، اور یہ حصہ ہر ایک بیوہ کی اپنی اولاد کے درمیان شرعی حصص کے مطابق تقسیم ہوگا، اس کی سوتیلی اولاد کو حصہ نہیں ملے گا۔ فتاوی شامی میں ہے:"هبة المشاع فيما يقسم لاتفيد الملك عند أبي حنيفة، وفي القهستاني: لاتفيد الملك وهو المختار، كما في المضمرات. وهذا مروي عن أبي حنيفة، و هو الصحيح اهـ".(كتاب الهبة/ج:٥/ص:٦٩١/ط:دارالفكر) الجوہرۃ النیرۃ میں ہے:"وإنما لم تجز هبة المشاع فيما يقسم؛ لأن القبض منصوص عليه في الهبة قال عليه الصلاة والسلام: { لاتجوز الهبة إلا مقبوضةً} فيشترط كمال القبض والمشاع لايقبله إلا بضم غيره إليه وذلك غير موهوب، ولأنّ في تجويزه إلزامه شيئًا لم يلتزمه وهو القسمة.وقوله: فالهبة فاسدة أي لايثبت الملك فلو أنه وهب مشاعًا فيما يقسم وسلّمه على الفساد هل يثبت الملك ويقع مضمونًا كما في البيع الفاسد أم لا؟ فيه اختلاف المشايخ والمختار أنه لايثبت الملك ويجب الضمان قوله: (فإن قسمه وسلّمه جاز) ؛ لأنّ تمامه بالقبض وعنده لا شيوع".(كتاب الهبة/ج:٣/ص:٢٦٢)فقط والله أعلم
                                                  
عنوان: بیوہ، پانچ بیٹے، دو بیٹیوں میں میراث کی تقسیم
سوال: ماں،  5بھائي اور  2بہنوں میں 7550000 ساڑھے پچھتر لاکھ ، ترکہ کی تقسیم کر دیں۔
جواب: صورتِ مسئولہ میں ترکہ کی شرعی تقسیم کا طریقہ کار یہ ہے کہ مرحوم کے حقوقِ متقدمہ یعنی کفن دفن کے اخراجات اور قرضہ جات کی ادائیگی کے  بعد، اگر مرحوم نے کوئی جائز وصیت کی ہو تو اسے ایک تہائی ترکہ میں نافذ کرنے کے بعد ان کی کل جائیداد  منقولہ وغیر منقولہ کو  96 حصوں میں تقسیم کرکے مرحوم کی بیوہ کو  12 حصے اور مرحوم کے ہر ایک بیٹے کو 14، 14 حصےاور مرحوم کی ہر ایک بیٹی کو 7، 7 حصے ملیں گے۔لہذا ساڑھے پچھتہر لاکھ (7550000)میں سے  943750 روپےمرحوم کی بیوہ کو،  1101041.67روپےمرحوم کے ہر ایک بیٹے کو، 550520.83 روپے مرحوم کی ہر ایک بیٹی کو ملیں گے۔نوٹ:  مذکورہ تقسیم اس صورت میں ہے جب ماں سے مراد مرحوم کی بیوہ اور بھائیوں اور بہنوں سے مراد مرحوم کی اولاد ہو ۔فقط واللہ اعلم
                                                  
عنوان: تین بیٹے اور دو بیٹیوں میں پچاس مرلہ زمین کی تقسیم
سوال: متوفيہ /مورثہ: والدہ،  ترکہ : 50 مرلہ ، ورثاء: تین بیٹے اور دو بیٹیاں ہیں۔ ان سب بہن بھائیوں کو کتنا کتنا حصہ ملے گا؟
جواب: مرحومہ کی جائیداد میں سے اولاً اگر کوئی قرضہ ہو تو اس کو ادا کیا جائے گا، پھر اگر مرحومہ نے کوئی وصیت کی ہو تو اس کو ایک تہائی میں سے نافذ کیا جائے گا، اس کے بعد مرحومہ کی کل جائیداد منقولہ و غیر منقولہ کو آٹھ حصوں میں تقسیم کیا جائے گا ، ہر بیٹے کو دو دو حصے اور ہر بیٹی کو ایک ایک حصہ دیا جائے گا۔یعنی اگر مرحومہ نے پچاس مرلہ زمین چھوڑی ہے تو ساڑھے بارہ مرلہ ہر ایک بیٹے کو اور سوا چھ مرلہ ہر ایک بیٹی کو ملے گا۔مذکورہ تقسیم اس صورت میں ہے جب مرحومہ کے والدین اور شوہر میں سے کوئی زندہ نہ ہو، اگر ان میں سے کوئی زندہ ہو تو تقسیم مختلف ہو گی۔فقط واللہ اعلم
                                                  
عنوان: والدہ، دو بیوہ اور دو بیٹوں میں ترکہ کی تقسیم
سوال: مرحوم کی والدہ، دو بیویاں اور دو بیٹے ہیں، ترکہ کیسے تقسیم ہوگا؟
جواب: صورتِ مسئولہ میںمرحوم  کی میراث کی تقسیم کا شرعی طریقہ یہ ہے کہمرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو  48 حصوںمیں تقسیم کرکے  8 حصے مرحوم کی والدہ کو ، اس کی ہر بیوہ کو 3 حصے اور ہر بیٹے کو 17 حصے ملیں گے۔یعنی  100 روپے میں سے مرحوم کی والدہ کو  16.66روپے ، اس کی ہر بیوہ کو 6.25 روپے اور ہر بیٹے کو 35.41 روپے ملیں گے۔فقط و اللہ اعلم
                                                  
عنوان: دو بیٹے اور ایک بیٹی میں ترکہ کی تقسیم
سوال: دادی کے نام گھر ہے، دادی کا انتقال ہوگیا ہے، دادا کا بھی انتقال ہوچکا ہے، دادی کی زندگی میں ایک بیٹے کا انتقال ہوگیا تھا، اب دو بیٹے اور ایک بیٹی حیات ہیں، ترکہ کی تقسیم کیسے ہو گی؟ کیا مرحوم بیٹے کی بیوہ کو حصہ ملے گا؟ مرحوم بیٹے کی اولاد نہیں ہے ۔
جواب: صورتِ مسئولہ میں مرحومہ کے جس بیٹے کا انتقال اس کی زندگی میں ہوگیا تھا، اس کی بیوہ مرحومہ کے ترکہ کی حق دار نہ ہو گی، البتہ مرحومہ کے باقی شرعی وارث اگر اپنے مرحوم بھائی کی بیوہ کو کچھ دینا چاہیں تو دے سکتے ہیں۔صورتِ مسئولہ میںمرحومہ  کی میراث کی تقسیم کا شرعی طریقہ یہ ہے کہمرحومہ کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحومہ  کے ذمہ کوئی قرض ہو اسے ادا کرنے کے بعد ،اگر مرحومہ نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو  پانچحصوں میں تقسیم کرکے دو دو حصے مرحومہ کے ہرہر ایک زندہ بیٹےکو اور ایک حصہ مرحومہ کی بیٹی کو ملے گا۔ یعنی 100 روپے میں سے 40 روپے ہر ایک زندہ بیٹے کو اور 20 روپے بیٹی کو ملیں گے۔واضح رہے کہ یہ تقسیم دادی کی میراث کی ہے، لہذا اگر مذکورہ گھر دادی کی ذاتی ملکیت ہے تو یہ گھر  مندرجہ بالا طریقے کے مطابق تقسیم ہوگا، لیکن اگر یہ گھر دادا کا تھا ، دادی کے محض نام کیا گیا تو پھر تقسیم مختلف ہوگی،فقط واللہ اعلم
                                                  
عنوان: شوہر، 5 بیٹوں اور 3 بیٹیوں میں ترکہ کی تقسیم کا طریقہ
سوال: ایک عورت کے ترکہ کو شوہر،  5 بیٹوں اور 3 بیٹیوں میں کیسے تقسیم کریں گے؟
جواب: صورتِ مسئولہ میں مرحومہ  کے ذمہ کوئی قرض ہو تو اسے ادا کرنے کے بعد، اگر  مرحومہ نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد باقی کل ترکہ کو   52 حصوں میں تقسیم کرکے 13 حصے مرحومہ کے شوہر کو، چھ چھ حصے ہر ایک بیٹے کو اور تین تین حصے ہر ایک بیٹی کو ملیں گے۔یعنی فی صد کے اعتبار سے  25 فی صد شوہر کو،11.54 فی صد ہر ایک بیٹے کو اور 5.77 فی صد ہر ایک بیٹی کو ملے گا۔ فقط واللہ اعلم
                                                  
عنوان: بیوہ، تین بیٹی اور ایک بھائی میں وراثت کی تقسیم
سوال: ایک آدمی نے آٹھ لاکھ روپے ترکہ چھوڑا، وارثوں میں ایک بیوہ ، تین بیٹیاں اور ایک بھائی ہے۔ اسی بھائی  سے دو بیٹے اور دو بیٹیاں ہیں ، یہ رقم ان وارثوں میں کس طرح تقسیم ہوگی؟
جواب: صورتِ مسئولہ میں مرحوم کے ورثا  میں بیوہ، 3 بیٹیاں اور بھائی شامل ہیں، بھائی حیات ہونے کی وجہ سے ان کی اولاد کو میراث میں سے حصہ نہیں ملے گا۔مرحوم کی جائیداد کی تقسیم کا طریقہ کار یہ  ہے کہ مرحوم کے ترکہ میں سے اولًا تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اسے ادا کرنے کے بعد، اگر  مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو  72  حصوں میں تقسیم کر کے 9 حصے بیوہ کو، 16 حصے ہر ایک بیٹی کو اور  15 حصے بھائی کو ملیں گے۔یعنی آٹھ لاکھ روپے میں سے ایک لاکھ روپے بیوہ کو،  177777.77 روپے ہر ایک بیٹی کو اور 166666.66  روپے مرحوم کے بھائی کو ملیں گے۔ فقط واللہ اعلم
                                                  
عنوان: بیٹے کے نام جائیداد خریدنے اور زبانی ہبہ کا حکم
سوال: والد نے اپنے کسی بیٹےکے نام پر جائیداد لی، مگر اس کو کبھی قولا دی نہیں،بلکہ اپنے ہی استعمال میں رکھی، پھر والد کا انتقال ہوا تو اب کیا ترکہ میں شامل ہوگی؟ نیز والد نے ایک گھر بیٹے کے نام پر لیا مگر قولا بیٹی کو دیا تو یہ ٹھیک ہے؟
جواب: اگر واقعۃ والد نے مذکورہ جائیداد بیٹے کے نام محض خریدی ہے، اسے مالک بنانا مقصود نہیں تھااور نہ ہی نام کرنے کے بعد بیٹے کو مالکانہ اختیارات دیئے  تو یہ گھر بدستور والد کی ہی ملکیت تھا، لہذا ان کے انتقال کے بعد یہ جائیداد ترکہ میں شامل ہوکر ورثا کے درمیان تقسیم ہوگی۔اسی طرح اگر مذکورہ گھر والد نے بیٹے کے نام خریدنے کے بعد بیٹی کو دیا اور مالکانہ اختیارات کے ساتھ اسے حوالے بھی کردیا تو یہ ہبہ مکمل ہوگیا ہے، لیکن اگر بیٹی کو صرف زبانی طور پر گھر کا مالک بنایا ہے، مالکانہ اختیارات کے ساتھ گھر اس کے حوالے نہیں کیا تو یہ ہبہ مکمل نہیں ہوا، بلکہ یہ گھر والد کی ملکیت ہے، ان کی وفات کے بعد ورثا کے درمیان تقسیم ہوگا۔فتاوی شامی میں ہے: بخلاف جعلته باسمك فإنه ليس بهبة(الدر المختار و حاشية ابن عابدين ، كتاب الهبة 5 / 689 ط: سعيد) فقط و الله أعلم
                                                  
عنوان: بیوہ کے لیے مجبوری میں  بینک کی پنشن اور مراعات استعمال کرنا / سودی قرض سے لیے گئے مکان کا حکم
سوال: مجھے آپ سے سودی بینک کی کمائی سے متعلق پوچھنا ہے،  میں بیوہ ہوں، میری عمر اکیاون سال ہے،  میری چار بیٹیاں ہیں، سب سے بڑی بیٹی کی عمر چھبیس سال ہے، اور وہ شادی شدہ  ہے، باقی تین بیٹیوں کی ابھی شادی نہیں ہوئی ہے، اور میری دوسری بیٹی کی عمر تئیس سال ہے، تیسری بیٹی کی عمر انیس سال ہے اور چوتھی بیٹی سترہ  سال کی ہے،  اور چار بیٹیوں کے بعد دو چھوٹے بیٹے ہیں، ایک  بیٹے کی عمر چودہ  سال ہے اور دوسرے کی گیارہ  سال ہے۔ میرے شوہر کا انتقال پانچ سال پہلے ہوچکا ہے، میرے شوہر نیشنل بینک آف پاکستان میں ملازمت کرتے تھے اور وہاں تیسرے  گریڈ کے آفیسر تھے، میرے شوہر نے بینک سے لون لے کر ایک فلیٹ بنوایا تھا، جس میں میں ابھی اپنے بچوں کے ساتھ رہتی ہوں اور شوہر کے انتقال کے بعد مجھے نیشنل بینک آف پاکستان سے بیس لاکھ روپے فنڈ کی رقم ملی ہے اور بینک سے ہر ماہ  آٹھ  ہزار روپے پینشن بھی ملتی ہے اور شوہر کے انتقال کے بعد نیشنل بینک آف پاکستان نے مجھے اور میرے بچوں کو  کچھ  ہسپتالوں سے علاج کی سہولت دی ہوئی ہے۔مجھے ان تمام معاملات کے بارے میں آپ سے پوچھنا ہے، میری راہ نمائی فرمائیں کہ کیا میں اس بینک کی رقم سے بنائے ہوئے فلیٹ میں رہ سکتی ہوں؟ یہ فلیٹ ہی بس میرے پاس رہنے کی جگہ ہے اور بینک سے ملنے والے بیس لاکھ فنڈ اور ہر ماہ   ملنے والی پینشن کے بارے میں بھی آپ  بتادیجیے کہ کیا میں یہ رقم استعمال کرسکتی ہوں؟ اور  آپ یہ بھی بتادیجیے کہ کیا مجھے اس بینک سے ملنے والے فنڈ پر زکاۃ دینی ہوگی یا نہیں؟ اور بینک سے ملنے والی علاج کی سہولت کے بارے میں بھی آپ میری راہ نمائی فرمادیجیے کہ کیا میں یہ سہولت استعمال کرسکتی ہوں؟ ابھی ہمارے گھر میں کوئی جاب نہیں کرتا ہے، میرے ایک دور کے رشتہ دار میری مالی مدد کرتے ہیں، لیکن ان کی دی ہوئی رقم سے میری ضرورتیں پوری نہیں ہوپاتی ہیں اور مجھے پیسوں کی ضرورت رہتی ہے، میرے شوہر کے انتقال کے بعد مجھے نیشنل بینک آف پاکستان سے جاب کرنے کی آفر آئی تھی، لیکن کیوں کہ وہ سودی بینک ہے؛ اس لیے میں نے وہاں جاب نہیں کی تھی، گھر میں کسی بڑے مرد کے نہ ہونے کی وجہ سے مجھے اور میرے بچوں کو کچھ معاملات میں مشکلات کا سامنا کرنا پڑتا ہے۔
جواب: واضح رہے کہ بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، اور بینک  ملازم سود لینے، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں۔        لہذا بینک  کی ملازمت  ناجائز ہے، اور ملازم کے انتقال کے بعد  بینک سے  ملنے والی پنشن  کی ادائیگی بینک اپنی آمدنی ہی سے کرتا ہے جو کہ سود سے حاصل ہوتی ہے، لہذا یہ عطیہ بھی سود ہے اور اس سے اجتناب کرنا لازم ہے۔       مذکورہ تفصیل کی رو سے آپ کے لیے بینک کی مراعات استعمال کرنا جائز نہیں ہے، جس حد تک ہوسکے اس سے بچنے کی کوشش کریں، اگر کسی اور طریقہ سے بندوبست ہوسکتا ہو  یا  گھر کے اخراجات کے لیے  رشتہ داروں کی طرف سے امداد کافی ہورہی ہو  تو بینک کی پنشن، اور علاج کی سہولیات سے بالکل استفادہ نہ کریں اور اپنے آپ اور اپنے بچوں کو سود کی لعنت سے بچا کر رکھیں، لیکن اگر کسی وجہ سے کہیں اور سے کوئی انتظام نہ  ہورہا ہو تو تب  شدید ضرورت کی بنا پر   بقدر ضرورت استعمال کرکے ساتھ ساتھ توبہ واستغفار کرتی رہیں، اور اللہ سے مدد مانگتی رہیں، اور اسباب کے درجہ میں حلال آمدن کے لیے کوشش کرتی رہیں، جیسے ہی حلال کا بندوبست ہوجائے، حرام کی لعنت سے اپنے آپ کو دور کرلیں۔      باقی جہاں تک سودی لون لے کر مکان بنانے کا مسئلہ ہے تو بینک سے سود پر قرض لینا اور سود ادا کرنا ناجائز تھا، اس پر توبہ واستغفار ضروری تھا، لیکن قرض کی رقم سے بنایا گیا مکان کا استعمال حرام نہیں ہوگا، لہذا مذکورہ مکان آپ کے شوہر کے انتقال کے بعد ان کے ورثاء کا ترکہ ہے، آپ اپنے بچوں سمیت اس میں رہائش اختیار کرسکتی ہیں۔      نیز بینک سے جو فنڈ ملا تھا وہ بھی حرام رقم پر مشتمل تھا، اس کا استعمال کرنا  بھی جائز نہ تھا، اگر وہ رقم موجود ہوتو اس کو ثواب کی نیت کے بغیر صدقہ کردیں اور اگر فی الحال موجود نہ ہو    یا استطاعت  نہ ہو تو  بعد میں جب گنجائش ہو اس حرام رقم کو ثواب کی نیت کے بغیر صدقہ کردیں اور توبہ و استغفار کریں۔        اور بینک سے ملنے والے رقم پر زکاۃ لازم نہیں ہوگی۔الأشباه والنظائر لابن نجيم (1 / 79):"وفي القنية والبغية: يجوز للمحتاج الاستقراض بالربح (انتهى)".فقط والله أعلم
                                                  
عنوان: اسٹیٹ لائف انشورنس میں ملازمت کرنے کا حکم
سوال: کیا اسٹیٹ لائف میں کام کرنا جائز ہے؟
جواب: واضح رہے کہ انشورنس کی تمام کمپنیاں جوئے اور سود پر مشتمل ہونے کی وجہ سے ناجائز اور حرام ہیں، لہذا اسٹیٹ لائف انشورنس کمپنی میں ملازمت کرنا جائز نہیں ہے اور نہ ہی اس کی تنخواہ حلال ہے۔احکام القرآن میں ہے:"ولا خلاف بین أهل العلم في تحریم القمار".(أحکام القرآن للجصاص، ج:1، ص:450، ط:قدیمي کتب خانه)تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم".(تفسیر ابن کثیر، ج:2، ص:10، ط:دارالسلام)فتاوی شامی میں ہے:"ویکره تحریمًا بیع السلاح من أهل الفتنة أن علم؛ لأنّه إعانة علی المعصیة".(رد المحتار علی الدر المختار، ج:4، ص:268، ط:ایچ ایم سعید)فتاوی شامی میں ہے:"کل ما یؤدي إلی ما لایجوز لایجوز".(ردالمحتار علی الدرالمختار، ج:6، ص:360، ط:ایچ ایم سعید)فقط والله أعلم
                                                  
عنوان: بیوہ، دو بیٹیوں اور دو بہنوں کے درمیان میراث کی تقسیم
سوال: زید کا انتقال ہوگیا، اس نے پسماندگان میں اپنی دو بیٹی، ایک بیوی اور دو بہنیں چھوڑی ہیں تو سوال یہ ہے کہ ان کی بیٹی، بیوی اور بہنوں کو ترکہ میں سے کتنا کتنا حصہ ملے گا؟
جواب: صورتِ مسئولہ میں مرحوم کے ترکہ کی تقسیم کا شرعی طریقہ یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے کے بعد ، اگر مرحوم کے ذمہ کوئی قرضہ ہو (مثلا بیوی کا مہر وغیرہ) تو قرضہ کی ادائیگی کے بعد، اگر مرحوم نے کوئی جائز وصیت کی ہو تو ایک تہائی مال میں سے وصیت نافذ کرنے کے بعد باقی کل جائیداد منقولہ و غیر منقولہ کو   48 حصوں میں تقسیم کر کے اس میں سے 6 حصے مرحوم کی بیوہ کو ،  16 ، 16 حصے مرحوم کی ہر ایک بیٹی کو اور 5، 5حصے مرحوم کی ہر بہن کو ملیں گے۔یعنی سو روپے میں سے مرحوم کی بیوہ کو 12.50روپے،  ہر ہر بیٹی کو 33.33 روپے اور ہر بہن کو10.41 روپے ملیں گے۔فقط و اللہ اعلم
                                                  
عنوان: شوہر، بھائیوں اور بہنوں کے درمیان ترکہ کی تقسیم
سوال: ایک خاتون کا انتقال ہو گیا، اس کی اولاد نہیں تھی،  انہوں نے بھائی ، بہن اور شوہر پس ماندگان میں چھوڑے  ہیں۔ مرحومہ کا ترکہ کیسے تقسیم ہوگا؟  کیا مرحومہ کے بھائی اور  بہن بھی ترکہ کے حق دارہوں گے؟
جواب: صورتِ مسئولہ میں اگر مرحومہ کے والدین زندہ نہیں ہیں تو مرحومہ کے ترکہ کی تقسیم کا طریقہ کار یہ ہے  کہ سب سے پہلے مرحومہ کے ذمہ کوئی قرضہ ہو تو قرضہ کی ادائیگی کے بعد، اگر مرحومہ نے کوئی جائز وصیت کی ہو تو ایک تہائی مال میں سے وصیت نافذ کرنے کے بعد باقی کل جائیداد منقولہ و غیر منقولہ  میں  سے نصف (آدھا)  مرحومہ کے شوہر کو دے دیا جائے اور باقی  نصف (آدھا) مرحومہ کے تمام بہن بھائیوں کے درمیان اس طرح تقسیم کیے جائیں کہ ایک بھائی کو ایک بہن کے مقابلہ میں دوگنا حصہ ملے گا، یعنی   100فیصد میں سے   50 فی صد  مرحومہ کے شوہر کو دینے کے بعد باقی  50 فی صد حصہ مرحومہ کے تمام بہن بھائیوں کے درمیان اس طرح تقسیم کیا جائے کہ ایک بھائی کو ایک بہن کے مقابلہ میں دوگنا حصہ ملے گا۔ فقط و اللہ اعلم
                                                  
عنوان: بہن بھائیوں میں میراث کی تقسیم
سوال: میں بیوہ ہوں ، میرے والدین کا بھی انتقال ہو چکاہے، میرے دو بھائی اور چار بہنیں ہیں ،جن میں سے ایک کا انتقال ہو چکا ہے ، لیکن اس بہن کے بچے ہیں۔میری وراثت کی تقسیم کا پتہ کرنا ہے، خصوصاً جس بہن کا انتقال ہو چکا ہے، کیا اس کے بچوں کو بہن کا حصہ ملے گا؟
جواب: واضح رہے کہ وراثت کی تقسیم موت کے بعد ہوتی ہے اور اس وقت جو ورثاء زندہ ہوں ان میں  وراثت تقسیم ہوتی ہے۔لہذا صورتِ مسؤلہ میں اگر یہی ورثاء آپ کی وفات کے وقت زندہ ہوں یعنی بچے والدین، شوہر نہ ہوں تو آپ کی وراثت بہن بھائیوں میں تقسیم ہوگی ، جو بہن وفات پاچکی ہے ان کے بچوں کو میراث میں سے حصہ نہیں ملے گا۔فتاوی شامی میں ہے:وشروطه: ثلاثة: موت مورث حقيقة(الدر المختار وحاشية ابن عابدين، كتاب الفرائض 6/ 758 ط: سعيد) فقط و الله أعلم
                                                  
عنوان: بیوہ، تین بیٹے اور چار بیٹیوں میں میراث کی تقسیم
سوال: وراثت میں ایک گھر ہے، جس کے آٹھ وارث ہیں، بیوہ، تین بیٹے اور چار بیٹیوں میں باعتبارِ وراثت کیسے تقسیم ہوگا؟
جواب: صورتِ مسئولہ میں کل ترکہ میں سے حقوقِ متقدمہ یعنی تجہیز و تکفین کا خرچہ نکالنے کے بعد ،  اگر مرحوم کے ذمہ کوئی قرض ہو تو اسے باقی ترکہ میں سے ادا کرنے کے بعد،  اگر مرحوم نے کوئی جائز وصیت کی ہو تو اسے باقی ترکہ کے ایک تہائی میں سے ادا کرنے کے بعد  باقی ترکہ کے 80 حصے کرکے مرحوم کی بیوہ کو 8 حصے، اس کے ہر بیٹۓ کو 14 حصے اور ہر بیٹی کو 7 حصے ملیں گے۔یعنی  100 روپے میں سے 12.50% مرحوم کی بیوہ کو، 17.50% ہر بیٹے کو اور 8.75% ہر بیٹی کو ملے گا۔نوٹ : یہ تقسیم اس وقت ہے جب کہ مرحوم کے انتقال کے وقت اس کے والدین یا ان میں سے کوئی زندہ نہ ہوں۔
                                                  
عنوان: شادی شدہ عورت آشنا کے ساتھ بھاگ جائے تو اسے قتل کرنے کا حکم
سوال: کیا شادی شدہ عورت اگر نا محرم کے ساتھ بھاگ جائے تو اس کو قتل کرنا جائز ہے؟
جواب: شادی شدہ عورت کا کسی غیر مرد کے ساتھ بھاگ جانا بہت ہی بے حیائی، اور نہایت قابلِ مذمت فعل اور حرام ہے، البتہ شادی شدہ عورت کے کسی نامحرم کے ساتھ بھاگنے سے اسے قتل کرنا جائز نہیں ہوتا، تاہم عدالت اسے تعزیری سزا دے سکتی ہے۔ایسی عورت کے بارے میں آگاہی ہوجائے تو اسے آشنا سے فوری طور پر جدا کیا جائے، اور اس کے شوہر کو اختیار ہے، چاہے تو اپنے پاس رکھے، چاہے تو اس حرکت کی وجہ سے اسے طلاق دے کر نکاح سے خارج کردے، بہرصورت جب تک شوہر اسے نکاح سے خارج نہ کرے، اور اس کی عدت نہ گزر جائے، اس وقت تک اس کے لیے کسی دوسرے  شخص سے نکاح کرنا حرام رہے گا۔ اور اس سلسلے میں جتنے لوگ عورت کے ساتھ شامل ہوں، انہیں سچے دل سے توبہ و استغفار کرنا ضروری ہوگا۔ فقط واللہ اعلم
                                                  
عنوان: ادھار خرید و فرخت کا حکم
سوال: میرے ذمے کسی کے 8 لاکھ روپے قرضہ ہے، میں نے کھاد والے سے سودا کیا کہ چار ماہ کے بعد میں رقم دوں گا۔ کھاد کے 8 لاکھ بنتے ہیں اور وہ کہتا ہے  کہ چار ماہ کے بعد 9 لاکھ دیں گے، کیا یہ سودا ٹھیک ہے؟
جواب: واضح رہے کہ خرید و فروخت کے شرعاً درست ہونے کے لیے  سودا کرتے وقت قیمت متعین کرنا (خواہ قیمت کم طے کرے یا زیادہ) شرعاً ضروری ہے، پس باہمی رضامندی سے نقد فروخت کرنے کی صورت میں کم قیمت اور ادھار فروخت کرنے کی صورت میں زیادہ قیمت متعین کرنا تو شرعاً درست ہے، لیکن شرط یہ ہے کہ  عقد کے وقت نقد یا ادھار کوئی ایک صورت متعین کردی جائے۔نیز ادھار فروخت کرنے میں عقد کے صحیح ہونے کے لیے ایک شرط یہ بھی ہے کہ خریدار کی جانب سے قیمت کی ادائیگی میں تاخیر کی صورت میں جرمانہ وغیرہ کے نام سے قیمت میں اضافہ نہ کیا جائے،   اگر اس شرط کی خلاف ورزی کی گئی تو سودا  شرعاً درست نہیں ہوگا۔صورتِ مسئولہ میں اگر مذکورہ شخص نے قرضہ کسی اور سے لیا تھا اور بعد میں کھاد کا عقد کسی اور سے کر رہا ہے اور چار ماہ کی ادھاری کی وجہ سے آٹھ لاکھ کی کھاد کی قیمت وہ اس سے نو لاکھ مانگ رہا ہے تو یہ عقد درست ہے، البتہ ابتدا سے ہی ایک قیمت مقرر کی جائے،  جس میں جلد ادائیگی کی صورت میں کمی اور تاخیر سے ادا کرنے کی صورت میں اضافے کی شرط نہ ہو۔ اگر اس کا سودا ابتدا ہی سے کھاد والے سے آٹھ لاکھ میں ہوا تھا، جس کی وجہ سے یہ کھاد والے کا آٹھ لاکھ کا مقروض تھا اور بعد میں چار ماہ  تاخیر  سے ادائیگی کی وجہ سے کھاد والا اس پر ایک لاکھ کا جرمانہ لگاتا ہے اور اس سے نو لاکھ کا مطالبہ کرتا ہے تو یہ صورت جائز نہیں ہے۔المبسوط للسرخسی میں ہے:’’وإذا عقد العقد علی أنه إلی أجل بکذا وبالنقد بکذا أو (قال:) إلی شهر بکذا وإلی شهرین بکذا فهو فاسد؛ لأنه لم یعامله علی ثمن معلوم ولنهي النبي ﷺ یوجب شرطین في بیع، وهذا هو تفسیر الشرطین في البیع، ومطلق النهي یوجب الفساد في العقد الشرعیة، وهذا إذا افترقا علی هذا ... فإن کان یتراضیان بینهما ولم یتفرقا حتی قاطعه علی ثمن معلوم وأتما العقدَ فهو جائز؛ لأنهما ما افترقا إلا بعد تمام شرط صحة العقد الخ‘‘(المبسوط للسرخسي،ج:۸،ص:۱۳)بدائع الصنائع میں ہے:’’وکذا إذا قال: بعتك هذا العبد بألف درهم إلی سنة أو بألف وخمسمائة إلی سنتین؛ لأن الثمن مجهول ... فإذا علم ورضي به جاز البیع؛ لأن المانع من الجواز هو الجهالة عند العقد وقد زالت في المجلس وله حکم حالة العقد، فصار کأنه کان معلوماً عند العقد وإن لم یعلم به حتی إذا افترقا تقرر الفساد‘‘.(بدائع الصنائع ،ج:۵،ص:۱۵۸)فتاویٰ شامی میں ہے:’’وفي شرح الآثار: التعزیر بأخذ المال کان في ابتداء الإسلام ثم نسخ. والحاصل أن المذهب عدم التعزیر بأخذ المال‘‘.(الفتاوی الشامیة، ج:۳، ص:۶۱-۶۲،ط:سعید) فقط والله أعلم
                                                  
عنوان: بدفعلی کا حکم
سوال: اگر بیوی کے علاوہ کسی اور عورت کے بڑے پیشاب کی جگہ پر کسی مرد نے اپنا نطفہ داخل کر دیا، تو اس پر حد جاری هو گی؟ شريعت ميں جو زنا ہے وہ ثابت هو گا؟
جواب: واضح رہے  بدفعلی خواہ کسی کے ساتھ بھی ہو عقلاً، طبعًا، شرعًا انتہائی شنیع اور قبیح ترین عمل ہے، اس کی حرمت اور مذمت قرآن پاک کی کئی آیات اور احادیثِ مبارکہ میں وارد ہوئی ہیں جن کا حاصل یہ ہے کہ شرک کے بعد بڑے گناہوں میں سےسنگین ترین گناہ  لواطت (یعنی بدفعلی ہے خواہ وہ بیوی کے ساتھ ہو یا کسی اور سے ہو) ہے، جو انسان کو ہلاک اور برباد کرنے والا ہے، اس کی سخت ترین سزائیں دنیا اور آخرت میں بیان کی گئی ہے، خصوصًا جب غیر عورت کے ساتھ یہ فعلِ بد کیا جائے تو اس میں دوہرا گناہ ہے؛ لہذا ایسے عمل سے قطعی اجتناب واجب ہے جو دنیا اور آخرت کی بربادی کا سبب بنے، اور اگر  اس طرح کے گناہ سرزد ہونے کے بعد  اس گناہ پر پشیمان ہوتے ہوئے اس سے سچے دل سے توبہ کر لے اور آئندہ نہ کرنے کا عزم بھی ہو، تو اللہ تعالیٰ سے امید ہے کہ اس کو معاف کر دیں گے۔نیز اگر کوئی شخص ایسا عمل کرتا ہے  جو من جملہ دیگر گناہوں کے ایک قوم پر عذاب کا سبب بنا تھا  تو شریعت میں اس کے لیے ’’حد‘‘ مقرر نہیں ہے، بلکہ یہ حاکمِ وقت (مقننہ) کی رائے پر مفوض کر دیا گیا کہ وہ جو سزا تجویز کرنا  مناسب سمجھے وہ سزا تجویز کردے، مثلاً اس کو قید کیا جا سکتا ہے، اور اگر بار بار کرتا ہو تو اس کو قتل کر دیا جائے وغیرہ، ایسے مجرم کے لیے صحابہ کرام رضی اللہ عنہم سے مختلف قسم کی سزائیں ثابت ہیں۔ اور یہ سزائیں صرف حکومت وقت دے سکتی ہے،کسی اور فرد کو جاری کرنے کا اختیار نہیں۔حدیث شریف میں ہے:"عن أبي هريرة، قال: قال رسول الله صلى الله عليه وسلم: "ملعون من أتى امرأته في دبرها".(سنن أبي داود، ج:3، ص:490)ترجمہ:  رسول اللہ ﷺ نے فرمایا: ایسا شخص ملعون ہے جو اپنی بیوی کی پچھلی شرم گاہ میں خواہش پوری کرتاہے۔"عن أبي هريرة، قال: قال رسول الله صلي الله عليه وسلم: "إن الذي يأتي امرأته في دبرها لاينظر الله إليه".(مسند أحمد، ج:7، ص:399، ط:دارالحديث)ترجمہ: رسول اللہ ﷺ نے فرمایا: اللہ تعالی ایسے شخص کی طرف نظر نہیں فرمائیں گے جو  اپنی بیوی کی پچھلی شرم گاہ میں جماع کرتا ہے۔فتاوی شامی میں ہے:"وفي البحر: حرمتها أشدّ من الزنا؛ لحرمتها عقلًا وشرعًا وطبعًا".(مطلب لاتكون اللواطة فى الجنة، ج4، ص:28، ط:ایچ ایم سعید)تفسیر روح المعانی میں ہے:"{ يَاأَيُّهَا الَّذِينَ آمَنُوا تُوبُوا إِلَى اللَّهِ تَوْبَةً نَصُوحًا عَسَى رَبُّكُمْ أَنْ يُكَفِّرَ عَنْكُمْ سَيِّئَاتِكُمْ }وقال الإمام النووي: التوبة ما استجمعت ثلاثة أمور: أن يقلع عن المعصية وأن يندم على فعلها وأن يعزم عزمًا جازمًا على أن لايعود إلى مثلها أبدًا فإن كانت تتعلق بآدمي لزم ردّ الظلامة إلى صاحبها أو وارثه أو تحصيل البراءة منه، وركنها الأعظم الندم".[سورة التحریم، ج:13، ص:784، ط:المکتبة التوفیقیة]فقط والله أعلم
                                                  
عنوان: تین بیٹے اور دو بیٹیوں میں دس لاکھ ترکہ کی تقسیم
سوال: اگر بیوی ایک ایسی وراثتی جائیداد کی مالکہ ہو جو کہ اس کے باپ نے اپنی زندگی میں سب بہن بھائیوں  یعنی اپنی اولاد کے نام لگوائی ہو وہ عورت خود بھی فوت ہو جائے اور اس کا خاوند بھی فوت ہو جائے ، جب کہ ان کے تین بیٹے اور دو بیٹیاں ہوں تو جائیداد کس طرح تقسیم ہو گی ؟  آسان الفاظ میں سمجھانے کے لیے آپ سمجھ لیں کہ جو اس مرحومہ کی جائیداد تھی ؛اس کی مالیت دس لاکھ روپے تھی ، اس کی تقسیم کا عمل بتا دیں ؟
جواب: صورتِ  مسئولہ میں  مرحومہ  کے ورثاء میں صرف تین بیٹے اور دو بیٹیاں ہوں اور مرحومہ کے والدین بھی ان سے پہلے وفات پاگئے ہوں تو اس کے ترکہ کی تقسیم کا شرعی طریقہ یہ ہے کہ  مرحومہ کے ترکہ  میں سے اس کے حقوقِ متقدمہ یعنی تجہیز وتکفین کے اخراجات نکالنے کے بعد، مرحومہ کے ذمہ اگر کوئی قرض ہو تو  اسے  کل ترکہ میں سے ادا کرنے بعد، مرحومہ نے  اگر کوئی  جائز   وصیت کی ہو تو   اسے ایک  تہائی ترکہ میں سے نافذ کرنے کے بعد، باقی  کل منقولہ وغیرمنقولہ  ترکہ کو کل  8  حصوں میں تقسیم کرکے  دو، دو حصے ہر ایک بیٹے کو اور ایک، ایک حصہ ہر ایک بیٹی کو ملے گا۔لہذا دس لاکھ روپے میں سے مرحومہ کے ہر ایک بیٹے کو  250000 روپے اور ہر ایک بیٹی کو 125000 روپے ملیں گے۔فقط واللہ اعلم
                                                  
عنوان: بیوہ، دو بیٹے اور چار بیٹیوں میں ترکہ کی تقسیم
سوال: مرحوم زید کی چار بیٹیاں اور دو بیٹے ہیں، بیوہ ابھی حیات ہے، دونوں بیٹے چاہتے ہیں کہ اپنی بہنوں کا اور ماں کا وراثتی حق ادا کریں۔ مرحوم کے دو مکان ہیں، جس کی لاگت آج کے حساب سے  1.5کروڑ ہے اور چار دوکان ہیں،دکان دونوں بیٹے چلا رہے ہیں۔ جوابدرکار ہے۔
جواب: صورتِ مسئولہ میں مرحوم کے ترکہ کی تقسیم کا شرعی طریقہ یہ ہے کہ  مرحوم کے حقوقِ متقدمہ یعنی تجہیزوتکفین کے  اخراجات نکالنے کے بعد، مرحوم کے ذمہ اگر کسی کا قرض ہو تو اسے کل ترکہ میں سے ادا کرنے کے بعد، مرحوم نے اگر کوئی جائز وصیت کی ہو تو اسے ایک تہائی ترکہ میں سے ادا کرکے باقی کل منقولہ وغیر منقولہ ترکہ کو   64 حصوں میں تقسیم کرکے  8 حصے مرحوم کی بیوہ کو،  14, 14  حصے مرحوم کے ہر ایک بیٹے کو اور 7, 7  حصے ہر ایک بیٹی کو ملیں گے۔یعنی ڈیڑھ کروڑ روپے میں سے  مرحوم کی بیوہ کو   12.50روپے، مرحوم کے ہر ایک بیٹے کو  21.87 روپے  اور مرحوم کی ہر ایک بیٹی  کو   10.93 روپےملیں گے۔نیز مرحوم کے انتقال کے بعد تمام ترکہ ورثاء کے درمیان مشترک ہوگیا ہے اور  تمام ورثاء اس میں اپنے حصوں کے اعتبار سے شریک ہیں،  والد کی دکان بھی ترکہ میں شامل ہے، اگر دکان میں سامان والد صاحب کا تھا اب وہ  اور اسی سے لیا ہو اضافی سب سامان  بھی ترکہ میں شمار ہوگا، اور اگر سرمایہ بیٹوں کا اپنا ہے تو صرف دکانیں ترکہ میں شامل ہوں گی، نیز تقسیم کرنے کے بعد بھائیوں کے تصرف  میں جو دکانیں ہیں اگر دیگر ورثاء بھائی اپنےمیراث کے حصے میں سے وہی دکان ان کو دینے پر رضامند ہوں تو بیٹوں کے لیے ان دکانوں کو اپنے تصرف میں رکھنا جائز ہوگا۔فقط واللہ اعلم
                                                  
عنوان: شوہر کے مال میں بیوہ کا حصہ
سوال: میت کا ترکہ اگر معلوم نہ ہو لکھائی کی صورت  میں، لیکن گواہ موجودہوں تو کیا اس مال میں بیوہ کا حق ہے یا یہ تمام مال نابالغ بچوں کی وراثت ہے یا شریعتِ مطہرہ میں اس کی کوئی تفصیل ہے؟
جواب: شوہر  کے ترکہ میں  بیوہ کا حصہ قرآن کریم نے متعین کردیا ہے، شوہر جتنا مال چھوڑ کر فوت ہوجائے اس میں  سے اس کی بیوہ کو حصہ ضرور ملے گا، اگر ورثاء میں مرحوم کی اولاد بھی موجود ہوں تو بیوہ کو کل مال کا آٹھواں حصہ ملے گا اور اگر مرحوم  کی اولاد موجود نہ ہوں تو بیوہ کو کل مال کا چوتھا حصہ ملے گا۔صورتِ مسئولہ میں اگر مرحوم کے ترکہ پر شرعی گواہ یعنی دو مرد یا ایک مرد ، دو عورتیں موجود ہوں   یا کسی دوسرے  ذریعہ سے مرحوم کا ترکہ ہونا ثابت ہوجائے تو اس میں بیوہ کو  اس کا شرعی حصہ ملے گا۔قرآن کریم میں ہے:وَلَهُنَّ الرُّبُعُ مِمَّا تَرَكْتُمْ إِن لَّمْ يَكُن لَّكُمْ وَلَدٌ فَإِن كَانَ لَكُمْ وَلَدٌ فَلَهُنَّ الثُّمُنُ مِمَّا تَرَكْتُم مِّن بَعْدِ وَصِيَّةٍ تُوصُونَ بِهَا أَوْ دَيْنٍالآية [النساء :12]فقط و الله أعلم
                                                  
عنوان: دادا کی میراث میں پوتے کا حصہ
سوال: باپ کے انتقال کے بعد بیٹے کو دادا سے وراثت ملے گی یا نہیں ؟
جواب: واضح رہے  کہ شریعت مطہرہ نے حقِ وراثت کا مدار قرابت داری پر رکھا ہے،لہذا میت کے ساتھ رشتہ میں جو زیادہ قریب ہوگا وہ استحقاقِ وراثت میں مقدم ہوگا اور اس کی موجودگی میں دیگر وہ رشتہ دار جو قرابت داری میں دور ہوں محروم قرار پائیں گے۔صورتِ مسئولہ میں پوتا علی الاطلاق محروم نہیں ہوتا، بلکہ اس وقت محروم ہوتا ہے جب کہ دادا کے بیٹے موجود ہوں، اس لیے کہ بیٹے پوتے کےمقابلہ میں میت سے زیادہ قریب ہیں اور  قریب کا تعلق بعید کے مقابلے میں زیادہ ہوتا ہے ،لہذا وہی مستحقِ وراثت ہے؛ البتہ اگر میت کی وفات کے وقت اس کا کوئی بیٹا حیات نہ ہو اور پوتاحیات ہو تو  پوتا اس کا وارث بنتا ہے۔فتاوی ہندیہ میں ہے:و يستحق الإرث بإحدى خصال ثلاث: بالنسب و هو القرابة، و السبب وهو الزوجية، والولاء(الباب الثانی فی ذوی الفروض، ج:6، ص:447، ط: دار الفکر)عمدۃ القاری میں ہے:و قال زيد : ولد الأبناء بمنزلة الولد إذا لم يكن دونهم ولد ذكر ذكرهم كذكرهم وأنثاهم كأنثاهم يرثون كما يرثون ويحجبون كما يحجبون ولا يرث ولد الابن مع الابن( باب ميراث ابن الابن إذا لم يكن ابن، ج:23، ص:238، ط:داراحیاء التراث العربی) تکملہ فتح الملہم میں ہے:’وقد ذکر الإمام أبوبکر جصاص الرازي رحمه اللّٰه في أحکام القرآن، و العلامة العیني في عمدة القاري: الإجماع علی أن الحفید لایرث مع الابن‘‘.(تکملة فتح الملهم ۲/۱۸)’’ولو کان مدار الإرث علی الیتم والفقر والحاجة لما ورث أحد من الأقرباء والأغنیاء، وذهب المیراث کله إلی الیتامیٰ والمساکین … وأن معیار الإرث لیس هو القرابة المحضة ولا الیُتم والمسکنة، وإنما هو الأقربیة إلی المیت‘‘.(تکملة فتح الملهم ۲/۱۷-۱۸)  فقط واللہ اعلم
                                                  
عنوان: رجسٹرڈ برانڈ کی کاپی بناکر فروخت کرنا
سوال: بہت سی کمپنی کا برانڈ رجسڑرڈ ہوتا ہے، مثلاً گھڑی میں راڈو، رالیکس، ٹائیتن وغیرہ۔ کچھ کمپنی والے انہیں کے نام کی کاپی آئیٹم بناتے ہیں اور اس کی قیمت بھی سستی ہوتی ہے اور کوالٹی بھی ہلکی ہوتی ہے۔ اب سوال یہ ہے کہ کیا زید اس طرح کے کاپی آئیٹمز بناکر یا بازار سے خریدکر بیچ سکتا ہے؟ زید کا یہ کہنا ہے کہ میں مشتری کو بتا کر دیتا ہوں کہ یہ کاپی ہے اورجنل نہیں ہے۔ لیکن بکر کا کہنا ہے کہ آپ کے بتاکر بیچنے سے صرف دھوکا ختم ہوا ہے، لیکن آپ نے کمپنی کا نام جو کہ بڑی محنت کے بعد رجسٹرڈ ہوتا ہے اور بہت پیسے خرچ کرنے کے بعد رجسٹرڈ ہوتا ہے اس کمپنی سے اجازت لیے بغیر ہی استعمال  كيا ہے، جب کہ یہ قانونًا بھی جرم ہے اور شرعًا بھی؛ اس لیے کہ یہ نام اس کمپنی کی ملک ہے مخصوص چیزوں میں۔رہبری فرمائیں کہ زید کی بات صحیح ہے یا بکر کی؟ شریعت کا کیا حکم ہے کاپی مال بیچنے کے بارے میں؟
جواب: صورتِ  مسئولہ میں برانڈڈ گھڑیوں کی کاپی (فرسٹ یا سیکنڈ کاپی) فروخت کرتے ہوئے اگر گاہک کو بتادیا جائے کہ یہ اصل (برانڈڈ) نہیں اور قیمت بھی نقل (کاپی) والی  وصول کی جائے تو اس کا کاروبارکرنا جائز ہے، تاہم اگر ایسی تجارت قانوناً جرم ہو تو اس سے اجتناب کرنا چاہیے۔ اور اگر گاہک کو لاعلم رکھ کر کاپی (نقل) فروخت کی جائے اور قیمت اصل (برانڈڈ) والی وصول کی جائے تو ایسا کرنا ناجائز  اور دھوکا دہی ہے۔الدر المختار شرح تنوير الأبصار في فقه مذهب الإمام أبي حنيفة - (5 / 47):"فروعلايحل كتمان العيب في مبيع أو ثمن؛ لأن الغش حرام إلا في مسألتين: الأولى الأسير إذا شرى شيئًا ثمة ودفع الثمن مغشوشًا جاز إن كان حرًّا لا عبدًا.  الثانية يجوز إعطاء الزيوف والناقص في الجبايات، أشباه".فقط والله أعلم
                                                  
عنوان: میراث میں لڑکے اور لڑکی کا حصہ
سوال: وراثت میں لڑکا اور لڑکی کو کتنا حصہ ملے گا؟ لڑکی کا کتنا حصہ ہوگا اور لڑکے کا کتنا حصہ ہوگا؟ ایک گھر  جو ایک کروڑ بیس لاکھ روپے کا ہے تو لڑکی کو کتنے ملیں گے  اور لڑکے کو کتنے ملیں گے؟
جواب: وراثت میں بیٹے کا حصہ بیٹی کی بہ نسبت دوگنا ہوتا ہے ، یعنی جتنا حصہ بیٹی کو ملے گا اس کا دوگنا بیٹے کو ملے گا، مثلاً اگر کسی شخص کے ورثا ء میں صرف ایک بیٹا اور ایک بیٹی ہو ( والدین ، بیوہ وغیرہ  موجود نہ  ہو ) اور وراثت کی رقم ایک کروڑ بیس لاکھ روپے ہو تو  لڑکے کو اسی لاکھ (8000000 ) اور لڑکی کو چالیس لاکھ (4000000) روپے ملیں گے ۔اللہ تعالی کا ارشاد ہے:{يُوصِيكُمُ اللَّهُ فِي أَوْلَادِكُمْ لِلذَّكَرِ مِثْلُ حَظِّ الْأُنْثَيَيْنِ} [النساء: 11]فقط والله أعلم
                                                  
عنوان: والدہ، شوہر، ایک بیٹا اور ایک بیٹی میں ترکہ کی تقسیم
سوال: ایک خاتون کے انتقال کے وقت وارثین میں والدہ، شوہر، ایک بیٹا اور ایک بیٹی تھے، اب ان کی وراثت کس طرح تقسیم ہوگی؟
جواب: صورتِ مسئولہ میں  مرحومہ  کے ترکہ کی تقسیم کا شرعی طریقہ یہ ہے کہ  مرحومہ کے ترکہ  میں سے اس کے حقوقِ متقدمہ یعنی تجہیز وتکفین کے اخراجات نکالنے کے بعد، اگر مرحومہ کے ذمہ کوئی قرض ہو تو  اسے  کل ترکہ میں سے ادا کرنے بعد، مرحومہ نے  اگر کوئی  جائز   وصیت کی ہو تو   اسے ایک  تہائی ترکہ میں سے نافذ کرنے کے بعد، باقی  کل منقولہ وغیرمنقولہ  ترکہ کو کل   36 حصوں میں تقسیم کرکے  9 حصے شوہر کو ، 6 حصے والدہ کو، 14 حصے بیٹے کو ، اور 7 حصے بیٹی کو ملیں گے۔یعنی مثلا  100 روپے میں سے  مرحومہ کے شوہر کو  25  روپے ، والدہ کو 16.66 روپے، بیٹے کو 38.88 روپے اور بیٹی کو 19.66 روپے ملیں گے۔فقط واللہ اعلم
                                                  
