عنوان: جوئے کی حرمت
سوال: میں دو مہینے سے جوئے کی لت میں مبتلا ہو گیا اور اپنا نقصان پورا کرنے کی لالچ میں 3 لاکھ 40 ہزار روپے ہار چکا ہوں ،اب بہت پریشان ہوں کہ کیسے لوگوں کا قرض واپس کروں گا ،جب بھی چھوڑنے کا سوچتا ہوں تو ذہن میں آتا ہے کہ اس بار جیت جاؤں گا اور لوگوں کو ان کے پیسے واپس کر دوں گا اور اس لعنت سے نجات حاصل کر لوں گا ۔
جواب: ''جو ا'' جسے عربی زبان میں "قمار"اور "میسر" کہا جاتا ہےازروئے شرع حرام اور ناجائز ہے اور گناہ کبیرہ ہے،اس کے گناہ ہونے کی سب سے بنیادی دلیل یہ ہے کہ   قرآن کریم  و حدیث میں جوے کی واضح ممانعت موجود ہے،لہذا صورت مسئولہ میں سائل پر لازم ہے کہ کہ وہ اس حرام کام کو چھوڑ دے اور اس کے بجائے محنت مزدوری اور کسی بھی جائز پیشے کو ذریعہ معاش بنائے۔ اور حلال ذریعہ معاش سے کما کر اپنا قرض واپس کرے یا کسی شخص سے غیر سودی قرض لے کر اپنا قرض چکادے۔قرآن مجیدمیں ہے:" يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ " [المائدة :90]ترجمہ :"اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو۔"مصنف ابن ابی شیبہ میں ہے:"عن عبد الله بن عمرو قال: ‌من ‌لعب ‌بالنرد ‌قمارا كان كآكل لحم الخنزير، ومن لعب بها غير قمار كان كالمدهن بودك الخنزير".(كتاب الأداب، فصل في اللعب بالنرد وما جاء فيه، ج:14، ص:372، ط:دار كنوز)"حضرت عبداللہ ابن عمرورضی اللہ عنہ سے مروی ہےکہ جوشخص نے نرد(چوسر) جوے کے طور پر کھیلتاہے وہ خنزیر کا گوشت کھانے والے کی طرح ہے،اور جو شخص نرد جوئے کے طور پر نہیں کھیلتاتو اس کی مثال خنزیر کی چربی کا تیل استعمال کرنے والے کی طرح ہے۔" جوئے کے ممنوع ہونے کی حکمت :جس معاشرے میں جوا اور سٹہ بازی کا چلن عام ہوجائے،تو وہاں لوگوں میں نفرت و عداوت اوردین سے دوری کی  فضا پیدا ہوجاتی ہے،اسی لیے اسلام کی آمد سے قبل عرب معاشرے میں جوا کھیلاجاتا تھا تو وہ دین سے بھی دور تھے،اور ان میں قتل و غارت گری بھی بکثرت پائی جاتی تھی،اسی لیے قرآن مجید میں  جوے کی ممانعت کی حکمت اور وجہ   میں یہ دو چیزیں اور بالخصوص نماز سے دوری کو ذکر کیا گیا ہے۔ قرآن مجید میں ہے:"إِنَّمَا يُرِيدُ الشَّيْطَانُ أَن يُوقِعَ بَيْنَكُمُ الْعَدَاوَةَ وَالْبَغْضَاءَ فِي الْخَمْرِ وَالْمَيْسِرِ وَيَصُدَّكُمْ عَن ذِكْرِ اللَّهِ وَعَنِ الصَّلَاةِ ۖ فَهَلْ أَنتُم مُّنتَهُونَ"(سورة المائدة:91)"ترجمہ:شیطان تو یوں چاہتا ہے کہ شراب اور جوئے کے ذریعے سے تمہارے آپس میں عداوت اور بغض واقع کردے،اور اللہ تعالیٰ کی یاد سے اور نماز سے تم کو باز رکھے،سو اب بھی باز آؤ گے۔"(از بیان القرآن)احکام القرآن للجصاص میں ہے:"ولا خلاف بين أهل العلم في تحريم القمار وأن المخاطرة من القمار; قال ابن عباس: ‌إن ‌المخاطرة ‌قمار وإن أهل الجاهلية كانوا يخاطرون على المال، والزوجة، وقد كان ذلك مباحا إلى أن ورد تحريمه ".(باب تحريم الميسر، ج:1، ص:398، ط:دارالكتب العلمية)حجۃ اللہ البالغۃ میں ہے:"وكان الميسر والربا شائعين في العرب، وكان قد حدث بسببهما مناقشات عظيمة لا انتهاء لها ومحاربات، وكان قليلهما يدعوا إلى كثيرهما، فلم يكن أصوب ولا أحق من أن يراعى حكم القبح والفساد موفرا، فينهى عنهما بالكلية".(البيوع المنهي عنها، ج:2، ص:165، ط:دارالجيل)فتاوی شامی میں ہے:"القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".(كتاب الحظر والإباحة، فصل في البيع، ج:6، ص:403، ط:سعيد) فقط واللہ اعلم
                                                  
عنوان: مورث کی زندگی میں تقسیم میراث
سوال: ہمارے  والد صاحب  24  سال پہلے فوت ہو گئے تھے، تب  ہم کرایہ کے مکان میں رہتے تھے، کل ترکہ تقریباً  پچاس ہزار روپے چھوڑا، 3سال بعد ہم نے مکان لیا، 315000  کا جو کے والدہ کے نام ہے، اور وہ الحمدللہ حیات ہیں، اگر ہم اس مکان کو بیچ کر حصے کرتے ہیں تو کیا بہنوں کا حصہ ہو گا یا نہیں؟
جواب: واضح رہے کہ   والدین میں سے جو وفات پاجائے ان کی ہر جائیداد  میں تمام اولاد کا  حصہ ہوتا ہے،  لڑکے کا لڑکی  سے دوگنا حصہ  ہوتا ہے، اور اگر  والدین اپنی زندگی میں تقسیم کریں تو لڑکے اور لڑکی کا برابر ہوتا ہے۔صورتِ مسئولہ میں  والد کے چھوڑے ہوئے 50000 روپے میں سے بیٹیوں کو اپنا پورا  شرعی حصہ ملے گا ۔ اور بعد میں لیا ہوا  مکان اگر والدہ کا ہے  (خواہ انہوں نے اپنی رقم سے لیا ہو یا اولاد نے خریدتے وقت ہی والدہ کے نام کرکے انہیں مالک بنا دیا ہو)   اور  والدہ اپنی خوشی اور رضا سے اپنی زندگی میں اس کی تقسیم کرنا چاہتی ہیں، تو اس میں بیٹیاں بھی بالکل برابر کی شریک ہوں گی، یعنی جتنا حصہ  ایک بیٹے کا ہوگا اتنا ہی حصہ ایک بیٹی کا بھی ہوگا۔ اور اگر وہ مکان بیٹوں نے اپنی ذاتی کمائی سے خریدا ہے  تو وہی اس کے مالک ہوں گے، لہذا وہ اگر اپنی خوشی سے بہنوں کو حصہ دینا چاہیں تو دے سکتے ہیں، اور اگر اس مکان کی خریداری میں بہنوں نے بھی برابر کا حصہ لیا ہے تو  تقسیم میں وہ بھی برابر کی حصہ دار ہوں گی، ورنہ جتنا  حصہ جس نے ملایا ہے فیصد کے اعتبار سے اس کی تقسیم ہوگی۔ رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا ، جیساکہ نعمان بن بشیر رضی اللہ تعالی عنہ کی  روایت میں ہے:'' وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا قال: «فأرجعه»" .(صحیح بخاری، کتاب الھبۃ و فضلھا والتحریر علیھا، باب الھبۃ للولد واذا اعطی بعض ولدہ شیئا۔۔۔۔۔۔،رقم الحدیث:  26024)ترجمہ:حضرت نعمان بن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، باب العطایا، ج: 3،ص:193،ط: دارالاشاعت)فتاوی شامی میں ہے:" أقول: حاصل ما ذكره في الرسالة المذكورة أنه ورد في الحديث أنه صلى الله عليه وسلم قال: «سووا بين أولادكم في العطية ولو كنت مؤثرا أحدا لآثرت النساء على الرجال» رواه سعيد في سننه وفي صحيح مسلم من حديث النعمان بن بشير «اتقوا الله واعدلوا في أولادكم» فالعدل من حقوق الأولاد في العطايا والوقف عطية فيسوي بين الذكر والأنثى، لأنهم فسروا العدل في الأولاد بالتسوية في العطايا حال الحياة. وفي الخانية ولو وهب شيئا لأولاده في الصحة، وأراد تفضيل البعض على البعض روي عن أبي حنيفة لا بأس به إذا كان التفضيل لزيادة فضل في الدين وإن كانوا سواء يكره وروى المعلى عن أبي يوسف أنه لا بأس به إذا لم يقصد الإضرار وإلا سوى بينهم وعليه الفتوى وقال محمد: ويعطي للذكر ضعف الأنثى، وفي التتارخانية معزيا إلى تتمة الفتاوى قال: ذكر في الاستحسان في كتاب الوقف، وينبغي للرجل أن يعدل بين أولاده في العطايا والعدل في ذلك التسوية بينهم في قول أبي يوسف وقد أخذ أبو يوسف حكم وجوب التسوية من الحديث، وتبعه أعيان المجتهدين، وأوجبوا التسوية بينهم وقالوا يكون آثما في التخصيص وفي التفضيل، وليس عند المحققين من أهل المذهب فريضة شرعية في باب الوقف إلا هذه بموجب الحديث المذكور، والظاهر من حال المسلم اجتناب المكروه، فلا تنصرف الفريضة الشرعية في باب الوقف إلا إلى التسوية والعرف لا يعارض النص هذا خلاصة ما في هذه الرسالة، وذكر فيها أنه أفتى بذلك شيخ الإسلام محمد الحجازي الشافعي والشيخ سالم السنهوري المالكي والقاضي تاج الدين الحنفي وغيرهم اهـ.".(مطلب متى ذكر الواقف شرطين متعارضين يعمل بالمتأخر،ج:4،ص: 444،ط:دار الفكر-بيروت)فقط واللہ اعلم
                                                  
عنوان: بی کے بی کمپنی میں انویسٹ کرنا
سوال: بی کے بی کمپنی میں اڈوانس روپے جمع کرنا کیسا ہے؟ جب کہ وہ ماہانہ منافع دیتے ہوں اور منافع کبھی کم اور کبھی زیادہ ہوتا ہے۔
جواب: واضح رہے کہ" بی کے بی" کمپنی انویسٹمنٹ کے ذریعے چلتی ہے،یہ کمپنی لوگوں کی انویسٹ کردہ رقم سے کرپٹو کرنسی کا کاروبار کر کے لوگوں کو منافع دیتی ہے، جو تقریبا پہلے لیول پر 2.5 فیصد ہوتا ہے،یعنی اگر آپ 100 ڈالر انویسٹ کریں، تو وہ کمپنی آپ کو  روزانہ کی بنیاد پر 2.5فیصد منافع دے گی، اور اس ٹریڈنگ کا پورا ریکارڈ اور منافع کی تفصیل آپ کو دکھا ئےگی، یعنی  کہ آپ کے ڈالر سےکمپنی نے کس کرپٹو کرنسی کو کون سی مارکیٹ میں خریدا اور کون سی مارکیٹ میں بیچا اوریہ کمپنی اپنے ممبرز کو دوسرے ممبرز ایڈ کرنے پریک مشت بونس بھی دیتی ہے، پہلے لیول پر ممبر سے 15 فیصد دوسرے لیول پر پانچ فیصد اور تیسری لیول پر تین فیصد منافع  دیتی ہے، خلاصۂ کلام یہ ہےکہ یہ کمپنی کرپٹو کرنسی کا کاروبار کرتی ہےاور کرپٹو کرنسی یا ڈ یجیٹل کرنسی  یہ ایک فرضی کرنسی  کا نام ہے ،اس میں حقیقی کرنسی کے بنیادی اوصاف اور شرائط بالکل موجود نہیں  ہیں؛ لہذا کرپٹو کرنسی  کی خرید و فروخت کے نام سے  مارکیٹ میں  جو کاروبار چل رہا ہے وہ  حلال اور جائز  نہیں ہے اور نہ ہی کرپٹو کرنسی کا کاروبار کرنے والی کمپنی  میں  انویسٹ کرنا  جائز  ہے۔تجارت کے مسائل کاانسائیکلوپیڈیا میں ہے :’’بٹ کوائن محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں   " کوئن" یا   "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے   " بٹ کوائن" یا کسی بھی   " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔‘‘(ج:2،ص:92،بیت العمار)فتاوی شامی میں ہے:"(قوله: مالا أو لا) إلخ، المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لايكون مالًا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصًا عن الكشف الكبير.وحاصله أن المال أعم من المتمول؛ لأن المال ما يمكن ادخاره ولو غير مباح كالخمر، والمتقوم ما يمكن ادخاره مع الإباحة، فالخمر مال لا متقوم ... وفي التلويح أيضًا من بحث القضاء: والتحقيق أن المنفعة ملك لا مال؛ لأن الملك ما من شأنه أن يتصرف فيه بوصف الاختصاص، والمال ما من شأنه أن يدخر للانتفاع وقت الحاجة، والتقويم يستلزم المالية عند الإمام والملك ... وفي البحر عن الحاوي القدسي: المال اسم لغير الآدمي، خلق لمصالح الآدمي وأمكن إحرازه والتصرف فيه على وجه الاختيار، والعبد وإن كان فيه معنى المالية لكنه ليس بمال حقيقة حتى لايجوز قتله وإهلاكه."(کتاب البیوع، ج: 4، ص: 501، ط: سعید)وفیه أیضاً:"وعبارة الصيرفية هكذا سئل عن بيع الخط قال: لا يجوز؛ لأنه لا يخلو إما إن باع ما فيه أو عين الخط لا وجه للأول؛ لأنه بيع ما ليس عنده ولا وجه للثاني؛ لأن هذا القدر من الكاغذ ليس متقوما بخلاف البراءة؛ لأن هذه الكاغذة متقومة."(کتاب البیوع، فروع فی البیع، ج: 4، ص: 517، ط: سعید)فقط واللہ أعلم
                                                  
عنوان: ڈیمنشیا (بھولنے کی بیماری ) میں جائیداد کو اولاد کا اپنی حفاظت میں لینا
سوال: میرے والد کی عمر 79 سال ہے اور وہ گزشتہ تقریباً دو سالوں سے ڈیمنشیا یعنی بھولنے کے مرض میں مبتلا ہیں،  گزارش یہ ہے کہ ان کے کچھ بینک اکاؤنٹس بیرون ملک ہیں ، اور اس میں رقوم موجود ہے، لیکن اس بھولنے کی بیماری کی وجہ سے وہ نا ان بینکوں کے معاملات کو سمجھ پا رہے ہیں نہ ہی ان کا حساب کتاب رکھ پارہے ہیں جس کی وجہ سے خدشہ ہے کہ کہیں ان سے کوئی بڑی غفلت نہ ہو جائے جس سے بڑے نقصان کا اندیشہ بھی ہے۔ میرے والد کے تین بچے ہیں، ایک بیٹی اور دو بیٹے،  کیونکہ میرے والد کا یہ پیسہ باہر اب غیر محفوظ ہے اور ہم سارے بچے یہ سمجھتے ہیں کہ ان پیسوں کو ان غیرملکی بینکوں سے پاکستان لانا چاہئے، تاکہ اس کو محفوظ کیا جاسکے،  کیوں کہ میرے والد کو شدید بھولنے کی بیماری ہے، تو اس صورتحال میں:1. میرے والد کے اس مال یعنی بینک بیلنس کو ہم تینوں بہن بھائی اپنی حفاظت میں برابری سے لے سکتے ہیں؟2۔ اور چوں کہ میرے والد کو اس بھولنے کی بیماری کی وجہ سے اب نہ اپنے بینک اکاؤنٹس کا کچھ پتا ہے ، اور نہ ہی ان کو یہ سمجھ ہے کہ ان میں کتنی رقوم موجود ہے،  اور اس کا کرنا کیا ہے، تو اس صورتحال میں اس مال کا اولاد کے لئے کیا حکم ہے، کیا وہ اسے استعمال کرسکتی ہے؟
جواب: انسان جب تک زندہ ہوتا ہے اس وقت تک وہ   اپنی تمام مملوکہ چیزوں میں شرعاً ہر قسم کاجائز تصرف کر سکتاہے ،کسی اور کو اس کی مملوکہ چیزوں میں  کسی قسم کاتصرف کرنے کا شرعاً کوئی حق حاصل نہیں ہوتا ، البتہ اگر مالک اپنی مملوکہ چیزوں میں تصرف کرنے کی کسی کو اجازت دے دے تو وہ اجازت کے مطابق تصرف کر سکتا ہے۔لہٰذا صورتِ مسئولہ میں 1۔اگر سائل کا والد  اگر اولاد کو مال اپنی حفاظت میں لینے کی اجازت دے دے ،  تو اولادمال کو  اپنی حفاظت میں لے سکتی ہے ،  اگر اجازت نہ دے تو بغیر اجازت کے  اولاد کو اپنی حفاظت میں لینے کی شرعاً اجازت نہیں ہے۔2۔اگر چہ سائل کے  والد کو ڈیمنشیا کی وجہ اکاؤنٹس کا علم نہ ہو ،  لیکن بینک اور اکاؤنٹ ہولڈر کے پاس سارا ڈیٹا تحریری طور پر موجود ہوتا ہے،  جس کی وجہ سے صرف اکاؤنٹ ہولڈر کے بھولنے کی وجہ سے اس کے اکاؤنٹ سے رقم ضائع نہیں ہو سکتی ، محض مذکورہ وجہ سے اولاد کو مال میں والد کی اجازت کے بغیر کسی قسم کا تصرف کرنے کاکوئی  حق حاصل نہیں ہے ۔ البتہ واقعتاً رقم ضائع ہونے  کا قوی امکان ہو  تو پھر اس صورت میں اولاد کو مال كي  حفاظت کی خاطر اپنی ملکیت میں لینے کی شرعاً اجازت ہے  ، اس کو پنی حفاظت میں لے لیں ، اور ضرورت کے مطابق والد کی ضروریات کی خاطر اسےاستعمال کرسکتےہیں ، جب تک والد حیات ہیں توکسی اور کو والد کی اجازت کےبغیر اپنی ذاتی ضروریات میں استعمال کرنے كي اجازت نهيں هے      ۔فتاویٰ شامی میں ہے :"لا يجوز لأحد من ‌المسلمين ‌أخذ ‌مال ‌أحد ‌بغير ‌سبب ‌شرعي."(كتاب الحدود ، ‌‌باب التعزير ، ج : 4 ، ص : 61 ، ط : سعيد كراچي)وفيهاايضا :"لا يجوز التصرف في مال غيره ‌بلا ‌إذنه ‌ولا ‌ولايته إلا في مسائل مذكورة في الأشباه."(كتاب الغصب ، ج : 6 ، ص :200)البحر الرائق میں ہے :"وقال في منح الغفار في شرح قوله ‌كل ‌تصرف ‌صدر ‌منه، وله مجيز حال وقوعه انعقد موقوفا من بيع أو نكاح أو طلاق أو هبة، وكذا كل ما صح به التوكيل كما صرح به الكمال في شرح الهداية."(كتاب البيع ، ‌‌باب الاستحقاق ، ‌‌فصل في بيع الفضولي ، ج : 6 ، ص : 164 ، ط : دار الكتاب الإسلامي)الدر المختار شرح تنویر الابصار وجامع البحار میں ہے :"(‌كل ‌تصرف ‌صدر ‌منه) تمليكا كان كبيع وتزويج، أو إسقاطا كطلاق وإعتاق (وله مجيز) أي لهذا التصرف من يقدر على إجازته (حال وقوعه انعقد موقوفا) وما لا مجيز له حالة العقد لا ينعقد أصلا."(كتاب البيوع ، ‌‌باب البيع الفاسد ، ص : 420 ، ط :دار الكتب العلمية)دررالحکام فی شرح مجلۃ الاحکام میں ہے :"لأن ‌للإنسان ‌أن ‌يتصرف ‌في ‌ملكه ‌الخاص كما يشاء وليس لأحد أن يمنعه عن ذلك ما لم ينشأ عن تصرفه ضرر بين لغيره."(الكتاب الثاني الإجارة ، الباب الرابع في بيان المسائل التي تتعلق بمدة الإجارة ، ج : 1 ، ص : 559 ، ط :دار الجيل)وفيها ايضا :"كل يتصرف في ملكه المستقل كيفما شاء أي أنه يتصرف كما يريد باختياره أي لا يجوز منعه من التصرف من قبل أي أحد هذا إذا لم يكن في ذلك ضرر فاحش للغير."(‌‌الكتاب العاشر الشركات ، ‌‌الباب الثالث في بيان المسائل المتعلقة بالحيطان والجيران ، الفصل الأول في بيان بعض القواعد المتعلقة بأحكام الأملاك ، ج : 3 ، ص :201)کشف الاسرار عن اصول فخر الاسلام البزدوی میں ہے :"واختلفوا في وجوب النظر للسفيه فقال أبو حنيفة رحمه الله لما كان السفه مكابرة وتركا لما هو الواجب عن علم ومعرفة لم يجز أن يكون سببا للنظر۔۔۔ وقال أبو يوسف ومحمد رحمهما الله النظر واجب حقا للمسلمين وحقا له لدينه لا لسفهه، ألا ترى أن العفو عن صاحب الكبيرة حسن في الدنيا والآخرة وإن أصر عليها وقاساه بمنع المال وقال أبو حنيفة رحمه الله النظر من هذا الوجه جائز لا واجب ۔۔۔ وإنما يجب أن ينظر إلى ما فيه نظر له أبدا فلا يلحق بالصبى خاصة ولا بالمريض ولا بالمكره لكن يجب إثبات النظر بأي أصل أمكن اعتباره على ما هو مذكور في المبسوط.قوله (واختلفوا في وجوب النظر للسفيه) بجعله محجورا عن التصرفات وإثبات الولاية للغير على ماله صونا لماله عن الضياع كما وجب للصبي والمجنون فقال أبو حنيفة رحمه الله لا يجوز الحجر عليه عن التصرفات۔۔۔ وقال أبو يوسف ومحمد والشافعي رحمهم الله يجوز الحجر عليه بهذا السبب عن التصرفات المحتملة للفسخ وهي ما يبطله الهزل دون ما لا يبطله كالنكاح والطلاق ونحوهما إلا أن أبا يوسف ومحمدا رحمهما الله قالا إن الحجر عليه على سبيل النظر له۔۔۔احتج أبو يوسف ومحمد رحمهما الله بقوله تعالى {فإن كان الذي عليه الحق سفيها أو ضعيفا أو لا يستطيع أن يمل هو فليملل وليه بالعدل} [البقرة: 282] نص على إثبات الولاية على السفيه وذلك لا يتصور إلا بعد الحجر عليه وبما روي أن عبد الله بن جعفر رضي الله عنهما كان يفني ماله في اتخاذ الضيافات۔۔۔فثبت أنهم كانوا يرون الحجر بسبب التبذير وبأن السفيه مبذر في ماله فيحجر عليه نظرا له كالصبي بل أولى؛ لأن الصبي إنما يحجر عليه لتوهم التبذير وهو متحقق هاهنا فلأن يكون محجورا عليه كان أولى وكان هذا الحجر بطريق النظر واجبا حقا للمسلمين فإن أبا بكر الجصاص رحمه الله كان يقول ضرر السفه يعود إلى الكافة فإنه لما أفنى ماله بالسفه والتبذير صار وبالا على الناس وعيالا عليهم يستحق النفقة من بيت المال والحجر على الحر لدفع الضرر عن العامة مشروع بالإجماع كما في المفتي لما جن والطبيب الجاهل والمكاري المفلس وحقا لدينه لا لسفه؛ لأنه وإن كان عاصيا لسفه فهو مستحق النظر باعتبار أصل دينه فإنه بالنظر إلى أصل دينه حبيب الله تعالى ولهذا لو مات يصلى عليه وكذا كل فاسق حقا لإسلامه والدليل عليه الأمر بالمعروف والنهي عن المنكر فإنهما شرعا بطريق النظر للمأمور والمنهي حقا لدينه وللمسلمين.۔۔۔قوله (وقال أبو حنيفة رحمه الله) يعني في الجواب عن كلامهما أن النظر من هذا الوجه وهو أنه مستحق للنظر بعد الجناية جائز لا واجب۔۔،قوله (وإنما يجب أن ينظر إلى ما فيه نظر له أبدا) يعني لا يجعل السفيه عندهما كالهازل في جميع التصرفات ولا كالصبي ولا كالمريض بل المعتبر في حقه توفير النظر عليه؛ لأن الحجر ثبت لمعنى النظر له فبحسبه يلحق ببعض هذه الأصول."(‌‌باب العوارض المكتسبة ، ‌‌فصل الهزل من العوارض المكتسبة ، السفه من العوارض المكتسب ، ج : 4 ، ص : 371/72/73 ، ط : شركة الصحافة العثمانية)فقط واللہ اعلم
                                                  
عنوان: بی سی رکھنا کیسا ہے؟
سوال: بی، سی رکھنا کیسا ہے؟
جواب: بی سی اور کمیٹی کی حیثیت قرض کی ہوتی ہے، گویا کمیٹی کے ممبران میں سے ہر ممبر ایک معین رقم قرض دیتا ہے اور قرعہ اندازی میں نام نکلنے پر قرض دی ہوئی رقم وصول کر لیتا ہے،  اگر تمام ممبران شروع سے آخر تک بی سی میں شریک رہیں اور برابر رقم جمع کرائیں اور انہیں برابر برابر رقم ملے تو یہ نظام شرعاً درست ہے، اس میں کوئی شرعی قباحت نہیں۔تاہم بعض جگہ ایسا بھی ہوتا ہے کہ کمیٹی کا چیئر مین کمیٹی کے پیسوں میں سے ہی اپنی دی ہوئی رقم سے کچھ زیادہ وصول کرتا ہے،یا بعض جگہوں پر یہ ہوتا ہے کہ جس کی بی سی نکل جاتی ہے، وہ آئندہ نہیں دیتا، اس طرح کی بی سی  شرعاً جائز نہیں ہے۔اسی طرح شریعت کا ایک ضابطہ یہ بھی ہے کہ جب کوئی شخص قرض دے تو اُس قرض دینے والے کو  یہ حق حاصل ہوتا ہے کہ کسی بھی وقت اپنی قرض دی ہوئی رقم کا مطالبہ کر لے اگرچہ قرض کی واپسی کے لیے  ایک مدت متعین کر لی ہو؛ لہذا کمیٹی کے ممبران کو بھی کسی بھی وقت اپنی دی ہوئی رقم واپس لینے کا حق حاصل ہو گا۔ لہذا اگر شرعی شرائط کوملحوظ رکھتے ہوئے بی سی ڈالی جائے تو جائز ہے اسے حرام کہنا درست نہیں۔بعض جگہوں پر یہ صورت ہوتی ہے کہ ہر ماہ یا  بی سی کی قسط جمع کراتے وقت قرعہ اندازی ہوتی ہے اور جس کا نام نکلتاہے آئندہ اقساط سے وہ بری الذمہ ہوجاتاہے، یہ صورت ’’قمار‘‘  کے تحت داخل ہے۔الدر المختار وحاشية ابن عابدين"   میں ہے:"(ولزم تأجيل كل دين) إن قبل المديون (إلا) ... (القرض) فلا يلزم تأجيله(قوله: فلا يلزم تأجيله) أي أنه يصح تأجيله مع كونه غير لازم فللمقرض الرجوع عنه، لكن قال في الهداية: فإن تأجيله لا يصح؛ لأنه إعارة وصلة في الابتداء حتى يصح بلفظة الإعارة ولا يملكه من لا يملك التبرع كالوصي والصبي، ومعاوضة في الانتهاء فعلى اعتبار الابتداء لا يلزم التأجيل فيه كما في الإعارة إذ لا جبر في التبرع، وعلى اعتبار الانتهاء لا يصح؛ لأنه يصير بيع الدراهم بالدراهم نسيئة وهو ربا اهـ."( كتاب البيوع، باب المرابحة والتولية، فصل في التصرف في المبيع والثمن قبل القبض والزيادة والحط فيهما وتأجيل الديون، ۵ / ۱۵۸، ط: سعید)فقط واللہ اعلم
                                                  
عنوان: جہاں حرام کھانا تیار کیا جاتا ہو وہاں کھانا یا فروخت کرنا یا ڈیلیور کرنا
سوال: باہر ممالک میں جن ہوٹل میں کھانے کی چیزیں فروخت  کی جاتیں ہیں تو ان ہوٹلوں میں کھانا کھانے کا کیا حکم ہے؟ جو حلال جانور ہوں مگر ذبح نہ کیےگئے ہوں اور پھر ان سے کھانا تیار کیا جارہا ہو، کیا اس کا بیچنا، وہاں کام کرنا، ڈیلیوری کرنا جائز ہے؟
جواب: باہر ممالک کے جن ہوٹلوں میں صرف  حلال  کھانا تیار کیا جاتا ہے یاجن میں حلال الگ سے تیار کیا جاتا ہے اور کھانے کے اجزاء اور تیاری اور پیش کرنے کے وقت تک ان میں کوئی حرام کی آمیزش نہیں ہوتی ایسا کھانا کھانا بھی جائز  ہے اور  وہاں کام کرنا اور ان کے حلال کھانے کی ڈیلیوری بھی جائز ہے۔اور جن ہوٹلوں میں حلال جانوروں کوذبح کیے بغیر کھانا تیار کیا جاتا ہو، ان  ہوٹلوں میں گوشت کھانا یا ایسی کوئی بھی چیز کھانا جس میں کسی مرحلے میں بھی حرام کی آمیزش ہو ،حرام ہے۔جو کھانا حرام ہواس کا تیار کرنا،کھانا،فروخت کرنا یا ڈیلیوری کرنا بھی شرعًا ناجائزاور حرام ہے۔"احکام القرآن" میں ہے:"قال الله تعالى: {إنما حرم عليكم ‌الميتة والدم ولحم الخنزير وما أهل به لغير الله} . قال أبو بكر: ‌الميتة في الشرع اسم للحيوان الميت غير المذكى، وقد يكون ميتة بأن يموت حتف أنفه من غير سبب لآدمي فيه، وقد يكون ميتة لسبب فعل آدمي إذا لم يكن فعله فيه على وجه الذكاة المبيحة له..... قال أصحابنا: لا يجوز الانتفاع بالميتة على وجه ولا يطعمها الكلاب والجوارح لأن ذلك ضرب من الانتفاع بها، وقد حرم الله ‌الميتة تحريما مطلقا معلقا بعينها مؤكدا به حكم الحظر فلا يجوز الانتفاع بشيء منها إلا أن يخص شيء منها بدليل يجب التسليم له."(سورة البقرة، باب ذكاة الجنين،ج:1،ص: 130، ط: دار الكتب العلمية)وفيه أيضاّ:"قال الله تعالى: {‌حرمت ‌عليكم ‌الميتة والدم} وقال في آخرها {إلا ما ذكيتم} [المائدة: 3] وقال: إنما {‌حرمت ‌عليكم ‌الميتة} فحرم الله الميتة مطلقا واستثنى المذكى منها وبين النبي صلى الله عليه وسلم الذكاة في المقدور على ذكاته في النحر واللبة وفي غير المقدور على ذكاته بسفح دمه فقوله عليه السلام: "أنهر الدم بما شئت". وقوله في المعراض: "إذا خزق فكل وإذا لم يخزق فلا تأكل" فلما كانت الذكاة منقسمة إلى هذين الوجهين وحكم الله بتحريم الميتة حكما عاما واستثنى منه المذكى بالصفة التي ذكرنا على لسان نبيه ولم تكن هذه الصفة موجودة في الجنين، كان محرما بظاهر الآية."(سورة البقرة، باب ذكاة الجنين،ج:1،ص: 135، ط: دار الكتب العلمية)فتاوی شامی میں ہے:"وما كان سببا لمحظور فهو محظور."(‌‌كتاب الحظر والإباحة،ج:6،ص:350،ط:دار الفکر)فقط واللہ اعلم
                                                  
عنوان: نوکری میں وقت سے پہلے چھٹی کرنا
سوال: میں پوسٹ آفس میں نوکری کرتا ہوں وہاں ہر ایک ملازم کے لیے الگ الگ کام ہے اور آفس ٹائم 9 سے 5 بجے تک کا ہے اور میں اپنا کام مکمل کرکے ٹائم سے پہلے چلے جاتا ہوں. اگر نہیں جاؤں تو ایک سے ڈیڑھ گھنٹہ بالکل فارغ بیٹھنا پڑھتا ہے اس کی وجہ سے آفس والے ان لوگوں کا کام دیتے ہیں جو جلدی چلے جاتے ہیں. تو آیا شریعت کی رو سے میرا اپنا پورا کام مکمل کرکے چلے جانا صحیح ہے یا نہیں. اگر نہیں ہے تو اس کی کیا صورت نکلے گی؟..
جواب: واضح رہے کہ کسی بھی ادارے کے  ملازمین کی حیثیت اجیرِ خاص کی ہوتی ہے،  کیوں کہ وہ وقت کے پابند ہوتے ہیں، اور  اجیرِ  خاص  ملازمت کے مقررہ وقت پر حاضر رہنے سے اجرت (تنخواہ)  کا مستحق ہوتا ہے، اگر وہ  ملازمت کے اوقات میں  حاضر نہیں  رہا  تو اس   غیر حاضری کے بقدر تنخواہ  کا وہ مستحق نہیں ہوتا،   لہذا اگر سرکار کی طرف سے مذکورہ ملازمت کا یومیہ دورانیہ ۸ گھنٹے  طے ہے تو  اتنے گھنٹے  ڈیوٹی پر حاضر رہنا ضروری ہے، اگرچہ کوئی کام نہ ہو، یا اس دوران کسی اور کا کام کرنا پڑے ، بہر حال مقرر اور طے شدہ وقت کی پابندی ضروری  ہے۔شامي ميں ہے:"‌الأجير (الخاص) ‌ويسمى ‌أجير ‌وحد (وهو من يعمل لواحد عملا مؤقتا بالتخصيص ويستحق الأجر بتسليم نفسه في المدة وإن لم يعمل كمن استؤجر شهرا للخدمة أو) شهرا (لرعي الغنم) المسمى بأجر مسمى بخلاف ما لو آجر المدة بأن استأجره للرعي شهرا حيث يكون مشتركا إلا إذا شرط أن لا يخدم غيره ولا يرعى لغيره فيكون خاصا۔"(كتاب الاجاره ، مطلب الاجير الخاص ، ج: 6 ، ص: 69 ، سعيد)فتح القدير میں ہے :"أن ‌الأجير ‌الخاص هو الذي يستحق الأجر بتسليم نفسه في المدة ، وإن لم يعلم كمن استؤجر شهرا للخدمة أو لرعي الغنم."(كتاب الإجارۃ، باب إجارۃ العبد، ج: 9 ص: 140 ط: دار الفکر)مجلۃ الأ حکام میں ہے:"(المادة 425) : الأجير يستحق الأجرة إذا كان في مدة الإجارة حاضرا للعمل ولا يشرط عمله بالفعل ولكن ليس له أن يمتنع عن العمل وإذا امتنع لا يستحق الأجرة."(الكتاب الثاني: في الإجارات، الباب الأول في بيان الضوابط العمومية، ص: 82 ط: نورمحمد)فتاوی ہندیۃ میں ہے:"ثم الأجرة تستحق بأحد معان ثلاثة إما بشرط التعجيل أو بالتعجيل أو باستيفاء المعقود عليه فإذا وجد أحد هذه الأشياء الثلاثة فإنه يملكها، كذا في شرح الطحاوي."(کتاب الإجارۃ، الباب الثانی متی تجب الأجرۃ، ج: 4 ص: 423 ط: رشیدیہ)تبيين الحقائق ميں ہے:"الأجير الخاص ‌يستحق ‌الأجرة ‌بتسليم ‌نفسه ‌للعمل ‌عمل ‌أو ‌لم ‌يعمل ‌سمي أجيرا خاصا وأجير وحد؛ لأنه يختص به الواحد وهو المستأجر وليس له أن يعمل لغيره؛ لأن منافعه في المدة صارت مستحقة له والأجر مقابل بها فيستحقه ما لم يمنعه من العمل مانع حسي كالمرض والمطر ونحو ذلك مما يمنع التمكن من العمل قال صاحب الهداية الأجر مقابل بالمنافع، ولهذا يبقى الأجر مستحقا، وإن نقض العمل قال صاحب النهاية نقض على البناء للمفعول۔"( كتاب الاجاره ، باب ضمان الاجير ، ج: 5 ، ص: 137، مطبعہ الكبرى الاميريه )فقط والله اعلم
                                                  
عنوان: کرنٹ اکاؤنٹ  کاحکم
سوال: کرنٹ اکاؤنٹ کھولنا جائز ہے یا نہیں ؟
جواب: صورتِ مسئولہ میں کسی بھی بینک میں بلاضرورت  کوئی بھی اکاؤنٹ کھولنے سے اجتناب کرنابہتر ہے، تاہم اگر ضرورتِ شدیدہ اور مجبوری ہو، رقم کی حفاظت کا اور کوئی دوسرا مناسب انتظام نہ ہو تو کسی بھی بینک میں  کرنٹ اکاؤنٹ کھولنے کی اجازت اور گنجائش ہے۔الأشباه والنظائرمیں ہے:’’الأولى: الضرورات تبيح المحظورات ... الثانية: ما أبيح للضرورة يقدر بقدرها.‘‘(الفن الأول ،القاعدۃ الخامسة الضرريزال،ص:87،ط:قديمي كتب خانه)کفایت المفتی میں ہے:’’حفاظت کی معتمد صورت نہ ہو تو بینک میں جمع کرادینا مباح ہے۔‘‘(  كتاب الرباء، پہلا باب بينك كے معاملات ،ج:7، ص:102، ط:دار الاشاعت) فقط واللہ اعلم
                                                  
عنوان: دوائی کی کمپنی سےاپنے دکان  میں کام کرانا
سوال: ایک ڈاکٹر صاحب کمپنی سے مال خریدتا ہے اور دوائی پر رقم کے مطابق فروخت کرتا ہے، لیکن اب ڈاکٹر نے کمپنی سے مطالبہ کیا کہ آپ میرے لئے کوئی کام کرے کہ دوکان میں رنگ وغیرہ کر کے دے دیں، تو کمپنی کہتی ہے کہ آپ کمپنی سے تقریبا 6 یا 7 لاکھ کی خریداری کریں تب ہم آپ کو 2 لاکھ یا 1 لاکھ کا کام کر دیں گے بشرط کہ پہلے اگر ایک دوائی کمپنی نے آپ کو 120 کی دی تھی تو اب 140 کی دیں گے، نیز اس میں یہ بات ملحوظ رہے کہ ڈاکٹر  اسی دوائی پر رقم قیمت کے مطابق فروخت کریں گے۔ رہنمائی فرمائے کہ یہ معاملہ درست ہے یا نہیں؟
جواب: واضح رہے کہ اگر میڈیسن کمپنیوں کے نمائندے اپنی ادویات متعارف کروانے کے لیے ڈاکٹر حضرات سے ملتے ہیں اور بغیر کسی شرط کے محض وقت دینے پر ان کا شکریہ ادا کرنے کے لیے کوئی تحفہ دیتے ہیں تو ڈاکٹر حضرات کے لیے مندرجہ ذیل شرائط کا لحاظ رکھتے ہوئے کمپنیوں کی طرف سے ملنے والے تحائف یا کمیشن کا استعمال جائز ہے :1۔  دوا تجویز کرتے وقت مریض کی مصلحت اور خیر خواہی کو مدنظر رکھا جائے۔2۔  محض کمیشن، تحائف اور مراعات و سہولیات حاصل کرنے کی خاطر غیر معیاری و غیر ضروری ادویات تجویز نہ کی جائیں۔3 ۔  کسی دوسری کمپنی کی دوا مریض کے لیے زیادہ مفید ہونے کے باوجود خاص اسی کمپنی ہی کی دوائی تجویز نہ کی جائے۔4 ۔  دوا ساز کمپنیاں ڈاکٹر کو دیے جانے والے کمیشن، تحفہ اور مراعات کا خرچہ دوائیاں مہنگی کرکے مریض سے وصول نہ کریں، یا خرچہ وصول کرنے کے لیے دوائیوں کے معیار میں کمی نہ کریں۔اگر ان شرائط کا لحاظ رکھا جائے تو تحائف کا لین دین کمپنی اور ڈاکٹرز کے لیے جائز ہے،لیکن اگر اِن شرائط کا لحاظ نہیں رکھاجاتا ہےاور یہ تحائف، نقد رقم یا دیگر سہولیات اس شرط کے ساتھ دی جاتی ہیں کہ مریضوں کو اسی مخصوص کمپنی کی ادویات تجویز کی جائیں گی اگر چہ اُن کے لیے کسی اور کمپنی کی ادویات زیادہ مفیدہوں،یا محض کمیشن اور تحائف کے خاطر مریضوں کے لیے  غیر معیاری و غیر ضروری ادویات تجویز کی جاتی ہیں تو ایسی صورت میں یہ  رشوت اور خیانت  کا معاملہ ہے جو کہ ناجائز اور حرام ہے۔لہٰذا صورت مسئولہ میں چونکہ کمپنی والوں نے  دکان میں رنگ  وغیرہ کرانے کے بدلےدوائی مہنگی کرنے کی شرط   لگائی ہے ،اور کلینک کا خرچہ اس طرح مریضوں سے وصول کیا جائے گا اس لیے اس شرط پر ڈاکٹر کا کمپنی سے   مذکورہ معاملہ جائز نہیں ہے ۔فتاوی شامی  میں ہے:"ولا بیع  بشرط لا یقتضیه العقد ولایلائمه  وفیہ نفع لاحدھما اوالمبیع."(شامی باب البیع الفاسد،  ج:5،  ص: 84، ط:سعید)البحر الرائق میں ہے:"وفي المصباح الرشوة بكسر الراء ما يعطيه الشخص للحاكم وغيره ‌ليحكم ‌له أو يحمله على ما يريد."(كتاب القضاء، أخذ القضاء بالرشوة، 285/6، ط: دار الكتاب الإسلامي)فتاوی ہندیہ میں ہے:"رجل اشترى أنزال كرم بشرط أن يبني البائع حيطانه فسد البيع."(فتاوی ہندیہ، ج:3 ، ص:136،ط: دارالفکر )فقط واللہ اعلم
                                                  
عنوان: بغير زيادتي و نفع كے قرض لينا
سوال: کیا نیشنل بینک سے پانچ لاکھ کا لون لینا جائز ہے  يا  ناجائز ہے؟ اگر واپسی کی رقم بھی پانچ لاکھ ہی ہو۔
جواب: واضح رہے کہ قرض میں اسی مقدار کا لوٹانا ضروری ہوتاہے جتنا کہ  قرض لیا گیا ہے، اس میں کسی بھی قسم کی کمی بیشی کرنا یا نفع حاصل کرنا از روئے شریعت ناجائز اور حرام ہے، خواہ وہ قرض کسی فرد سے لیا گیا ہو یا  بینک  یا دوسرے مالی ادارے سے، لہٰذا صورتِ مسئولہ میں اگر واقعی مذکورہ بینک آپ کو  پانچ لاکھ روپے  قرض کے طور پر دے رہاہے اور اس پر کوئی نفع اور زیادتی بھی وصول نہیں کررہا ہے تو  ایسی صورت میں اس  سے قرض لیا جاسکتا ہے، اور اگر قرض کی مدت کے دوران یا واپسی کے وقت کسی بھی قسم کی زیادتی یا نفع وصول کررہا ہے تو ایسی صورت میں قرض لینے کی اجازت نہیں ہوگی، اور یہ نفع و زیادتی سود کہلائے گی، جو کہ شرعا حرام ہے،جس سے بچنا انتہائی ضروری ہے،اگرچہ ہماری معلومات کے مطابق کوئی بینک ایسا نہیں ہے کہ جو نفع اور زیادتی کے بغیر اور شرعی اصولوں کے عین مطابق قرض کسی کو دے۔فتاویٰ  شامی میں ہے:"(هو) لغة: ما تعطيه لتتقاضاه، وشرعا: ما تعطيه من مثلي لتتقاضاه".(فصل في القرض، ج:5 ص:161، ط: سعید):و فيه أيضاً"فإن الديون تقضى بأمثالها فيثبت للمديون بذمة الدائن مثل ما للدائن بذمته فيلتقيان قصاصًا."(كتاب الشركة، ج:4، ص:320، ط: سعید)بدائع الصنائع میں ہے:"فتعين أن يكون الواجب فيه رد المثل ..... (وأما) الذي يرجع إلى نفس القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة على أن يرد عليه صحاحا أو أقرضه وشرط شرطا له فيه منفعة؛ لما روي عن رسول الله - صلى الله عليه وسلم - أنه «نهى عن قرض جر نفعا»؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا وعن شبهة الربا واجب، هذا إذا كانت الزيادة مشروطة في القرض".(كتاب القرض، فصل في شرائط ركن القرض، ج:7، ص:395، ط:دار الكتب العلمية)فقط و الله أعلم
                                                  
عنوان: قسطوں پر ٹریکٹر بیچنے کا حکم
سوال: کیا ٹریکٹر جس کی نقد قیمت 20 لاکھ ہو ،6 لاکھ ایڈوانس اور باقی 6 لاکھ ،6لاکھ کی ہر 6 ماہ بعد تین قسطوں پر بیچنا جائز ہے؟
جواب: صورت مسئولہ میں مذکورہ  طریقہ سے ٹریکٹر بیچنا  شرعاً جائز ہے ،البتہ یہ ضروری ہے کہ    مجموعی قیمت اور قسط متعین کرلی جائے اور کسی قسط کی عدم ادائیگی کی صورت میں   اس پر کوئی اضافی رقم جرمانہ کے نام سے نہ لی جائے اور جلد ادائیگی کی صورت میں قیمت کی کمی عقد میں مشروط نہ ہو۔  اگر بوقتِ عقد یہ شرائط  ہوں گی تو پورا معاملہ ہی فاسد ہوجائے گا۔ مجلۃ الاحکام العدلیہ میں ہے :"‌البيع ‌مع ‌تأجيل ‌الثمن وتقسيطه صحيح  يلزم أن تكون المدة معلومة في البيع بالتأجيل والتقسيط".(الفصل الثانی فی بیان المسائل المتعلقۃ فی البیع  بالتاجیل والنسیئۃ،ص:50،نور محمد کارخانہ)البحر الرائق میں ہے :"‌ويزاد ‌في ‌الثمن ‌لأجله إذا ذكر الأجل بمقابلة زيادة الثمن قصدا".(باب المرابحۃوالتولیۃ،ج:6،ص:125،دارالکتاب الاسلامی)فتاوی شامی میں ہے :"وفي شرح الآثار: ‌التعزير ‌بالمال كان في ابتداء الإسلام ثم نسخ. اهـ والحاصل أن المذهب عدم التعزير بأخذ المال".(کتاب الحدود ،باب التعزیر،ج:4،ص:62،سعید)مبسوط  سرخسی میں ہے :"وإذا كان لرجل على رجل دين إلى أجل، وهو من ثمن مبيع فحط عنه شيئا ‌على ‌أن ‌يعجل ‌له ما بقي فلا خير فيه ولكن يرد ما أخذ والمال كله إلى أجله، وهو مذهب عبد الله بن عمر - رضي الله عنهما - وكان زيد بن ثابت - رضي الله عنه - يجوز ذلك ولسنا نأخذ بقوله؛ لأن هذا مقابلة الأجل بالدراهم ومقابلة الأجل بالدراهم ربا، ألا ترى أن في الدين الحال لو زاده في المال ليؤجله لم يجز فكذلك في المؤجل إذا حط عنه البعض ليعجل له ما بقي والذي روي أن النبي - صلى الله عليه وسلم - «لما أجلى بني النضير فقالوا: إن لنا ديونا على الناس فقال - صلى الله عليه وسلم - ضعوا وتعجلوا» فتأويل ذلك ضعوا وتعجلوا من غير شرط أو كان ذلك قبل نزول حرمة الربا".(باب العیوب اللتی یطعن المشتری بہا،ج:13،ص:126،دارالمعرفۃ)فقط واللہ اعلم
                                                  
عنوان: سود کی رقم سرکاری ٹیکس کی مد میں دینا
سوال: میں نے ایک زمین مکان تعمیر کرنے کے لیے خریدی تھی، رجسٹریشن فیس پانچ لاکھ روپے تھی، جو انٹرسٹ (سود)  کی رقم سے ادا کی گئی، پھر چند سال بعد زمینی کاغذات میں سے ایک ڈاکو منٹ (BBMP APPROVED PLAN) کی ضرورت پڑی، جس کو جاری کرانے کے لیے گورنمنٹ فیس چھ لاکھ روپے ادا کرنی تھی، وہ بھی انٹرسٹ کی رقم سے ادا کی گئی اور یہ رقم سرکاری محکمہ تک گئی تھی اور ایک صاحب نے مسجد کے لیے جگہ وقف کی تھی، تو ابھی چار سال پہلے مسجد کی جگہ مسجد کے ٹرسٹ کے نام پررجسٹر کی گئی، اس کے لیے رجسٹریشن فیس چھ لاکھ روپے انٹرسٹ کے پیسوں میں سے ادا کی گئی، اسی طرح‌گورنمٹ افسران سے کاغذات حاصل کرنے کے لیے رشوت کے طور پر وقتا فوقتا انٹرسٹ کی رقم دی گئی، نیز کورٹ میں جو بے جا مقدمات میرے خلاف اس زمین پر ڈالے ڈالے گئے تھے، ان افراد کے خلاف لڑنے کے لیے وکلاء جو بڑی بڑی رقم کا مطالبہ کرتے ہیں ان کو بھی انٹرسٹ کی رقم دی گئی ہے،اسی طرح آج کل بہت ساری اشیاء جو مارکیٹ سے خریدتے ہیں، ان میں (GST) کے طور پر رقم لیتے ہیں اتنی رقم سال بھر جو لی گئی، اس کوایک جگہ لکھ لیتا ہوں اور اتنی رقم انٹرسٹ میں سے نکال کر استعمال میں لے آتا ہوں، اس کا حکم کیا ہے ؟مذکورہ انٹرسٹ کی رقم  ( STATE BANK OF INDIA ACCOUNT ) پرائیوٹ بینک سے حاصل تھی، اتنی بڑی سود کی رقم اس طرح حاصل ہوئی کے باہر سعودی عرب میں ملازمت تھی جس کے لیے ( NON RESIDENT INDIAN ACCOUNT ) ہوتا ہے، تیرہ سال سے اس میں اتنی انٹرسٹ کی رقم جمع ہوئی تھی تو شرعی اعتبار سے ان جگہوں پر انٹرسٹ کی رقم خرچ کرنا جائز ہے یا نہیں؟ اگر جائز نہیں ہے تو یہ سب میرے ذمہ قرض ہے جو مجھ کو جلد از جلد بغیر ثواب کی نیت کے ادا کرنا ہوگا؟ نیز کن افراد کو یہ رقم ادا کریں گے؟ اور کیا کہہ کر دیں گے؟
جواب: واضح رہے کہ سود کی رقم حاصل کرنا اور اسے کسی بھی درجے میں  استعمال کرنا ناجائز اور حرام ہے، اگر کسی ذریعے سے سود کا مال حاصل ہوجائے، تو اس کا حکم یہ ہے کہ اسے اپنے مالک کی طرف لوٹایا جائے، اگر مالک کی طرف لوٹانا ممکن نہ ہو،  تو اسے بغیر ثواب کی نیت کےکسی غریب مستحقِ زکات شخص پر  صدقہ کرنا ضروری ہے، لہٰذا صورتِ مسئولہ میں سائل نے جتنی رقم مذکورہ بالا مصارف پر لگائی ہے وہ اور مزید جو سود کی رقم سائل کے پاس موجود ہے، وہ ساری رقم بغیر ثواب کی نیت کے کسی مستحقِ زکات پر صدقہ کرنا لازم اور ضروری ہے۔رد المحتار میں ہے:"سبيل ‌الكسب ‌الخبيث التصدق إذا تعذر الرد على صاحبه اهـ."(كتاب الحظر والإباحة، ج:6، ص:385، ط:سعيد)وفيه أيضا:"والحاصل ‌أنه ‌إن ‌علم ‌أرباب ‌الأموال ‌وجب ‌رده ‌عليهم، وإلا فإن علم عين الحرام لا يحل له ويتصدق به بنية صاحبه."(كتاب البيوع، ج:5، ص:99، ط:سعيد)قط والله أعلم
                                                  
عنوان: میزان بینک میں سیونگ اکاؤنٹ کھلوانا جائز نہیں ہے
سوال: اگر میں  میزان بینک میں سیونگ اکاؤنٹ بناتا ہوں اور اس میں کیش رکھتا ہوں اور اس پر جو منافع آتا ہے،  کیا وہ حلال ہے یا حرام ؟
جواب: واضح رہے  کہ مروجہ غیر سودی بینکوں کا طریقہ کارشرعی اصولوں کے مطابق نہیں ہے،اس لیے  ان بینکوں میں بھی سیونگ اکاؤنٹ کھلواکر اس پر منافع لینا   سود یا شبہ سودہونے کی وجہ سےشرعاً ناجائز  ہے،لہذا سائل کے لیے میزان بینک میں سیونگ اکاؤنٹ  کھلوانا اور اس پرمنافع لینا ناجائز  ہے، البتہ کرنٹ اکاؤنٹ کھولنے کی اجازت ہے۔مروجہ اسلامی بینکنگ کے بارے میں اگر تفصیلی بحث مطلوب ہو تو اس کے لیے مکتبہ بینات سے طبع  شدہ کتاب ’’مروجہ اسلامی بینکاری‘‘ کا مطالعہ فرمائیں۔احکام القرآن للجصاص میں ہے:"وعلى أن النهي عن أكل مال الغير معقود بصفة وهو أن يأكله بالباطل وقد تضمن ذلك أكل أبدال العقود الفاسدة كأثمان البياعات الفاسدة."(باب التجارات و خیار العیب، ج:3، ص:128، ط: داراحیاء التراث العربي)عمدۃ القاری میں ہے:"وقال الخطابي: كل شيء يشبه الحلال من وجه والحرام من وجه هو شبهة، والحلال اليقين: ما علم ملكه يقينا لنفسه، والحرام البين ما علم ملكه لغيره يقينا، والشبهة: ما لا يدري أهو له أو لغيره، فالورع اجتنابه. ‌ثم ‌الورع ‌على ‌أقسام: واجب، كالذي قلناه. ومستحب، كاجتناب معاملة من أكثر ماله حرام، ومكروه كالاجتناب عن قبول رخص الله والهدايا."(کتاب البیوع، باب تفسیر المتشابهات، ج:11، ص:144، ط: داراحیاءالتراث العربي)فتاویٰ شامی میں ہے:"‌الربا هو فضل خال عن عوض بمعيار شرعي مشروط لأحد المتعاقدين في المعاوضة."(كتاب البيوع، ‌‌باب الربا، ج:5، ص:168، ط:سعيد)فقط واللہ اعلم
                                                  
عنوان: سودی قرض کے لین دین کا حکم
سوال: ایک آدمی نے گاڑی خریدی ایک لاکھ دس ہزار درہم پر، جس میں بیس ہزار اس نے جمع کیے، باقی نوے ہزار بینک نے شوروم والوں کو جمع کرائے، اب یہ آدمی بینک کو ایک لاکھ چار ہزار روپے جمع کریں گے قسطوں پر، آیا یہ سود ہے یا نہیں ؟
جواب: صورتِ مسئولہ میں مذکورہ معاملہ سودی معاملہ ہے،  سودی معاملات کرنا یا اس میں کسی قسم کی معاونت کرنا سب ناجائز اور حرام ہے، کسی مسلمان کی یہ شان نہیں ہے کہ وہ بالواسطہ یا بلاواسطہ سودی معاملہ کرے، لہذا فی الفور مذکورہ عقد کو ختم کیا جائے۔حدیث شریف میں ہے:"عن جابر، قال: لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."( صحیح مسلم، كتاب المساقاة، باب لعن آكل الربا ومؤكله،ج: ۳، صفحہ:۱۲۱۹، رقم الحدیث: ۱۵۹۸، ط: دار إحياء التراث العربي)شرح النووی علی المسلم میں ہے:"وفي هذا الحديث من الفقه التباعد من أهل الظلم والتحذير من مجالستهم ومجالسة البغاة ونحوهم من المبطلين لئلا يناله ما يعاقبون به وفيه أن من ‌كثر ‌سواد ‌قوم جرى عليه حكمهم في ظاهر عقوبات الدنيا."(‌‌كتاب الفتن وأشراط الساعة، ج: ۱۸، صفحہ: ۷، صفحہ: ۷، ط: دار إحياء التراث العربي)فقط واللہ اعلم
                                                  
عنوان: کریڈٹ کارڈ سے قرضہ لینے کا حکم
سوال: مجھے کریڈٹ کارڈ سے  قرضہ چاہیے اور  قرضہ قسطوں میں ادا کرنا ہے ؟
جواب: واضح رہے کہ کریڈٹ کارڈکااستعمال اوراس کے ذریعہ خریدوفروخت کرنا ہی  درست نہیں ہے،اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے اسی طرح اس کا معاہدہ کرنا بھی شرعاحرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔  باقی  ضرورت ڈیبٹ کارڈ سے بھی  پوری ہوجاتی ہے؛  اس لیے کریڈٹ کارڈ کے استعمال کو ضرورت قرار نہیں دیا جاسکتا۔فتاوی شامی میں ہے:"وفي الأشباه كل قرض جر نفعًا حرام فكره للمرتهن سكنى المرهونة بإذن الراهن".(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."(مطلب كلّ قرض جر نفعًا حرام، ج:5،ص:166،ط: سعید)الاشباہ والنظائر میں ہے:"ماحرم فعله حرم  طلبه".(القاعدة الرابعة عشر،ج:1،ص:348،ط:مکتبه علمیه)فقط والله اعلم
                                                  
عنوان: ایکسپائر پتی کی خرید و فروخت کا حکم
سوال: پتی ایکسپائر ہو جائے لیکن اس کا نہ رنگ بدلا  ہو اور نہ اس کا  ذائقہ بدلا  ہو،نہ ہی کوئی نقصان پہنچانے کی شکل پیدا ہوئی بلکہ جیسے ذائقہ اور رنگ ایکسپائر ہونے سے پہلے تھا ویسے ہی بعد میں آرہا ہے، آیا اس پتی کی خرید و فروخت جائز ہے یا نہیں ؟
جواب: واضح رہے کہ ایکسپائر  اشیاء کاخوردنوش میں استعمال ہونا بسا اوقات جان لیوا ثابت ہوتا ہے،ایسی چیزوں کی خرید و فروخت قانوناً جرم بھی ہے اور ایکسپائر ہونے کی وجہ سے اگر وہ چیز مضر بن گئی ہو تو ایکسپائر (مدت استعمال سے زائد) ہونے والی ایسی چیز کو فروخت کرنا بھی جائز نہیں ،البتہ  خوردنوش والی چیز کی مدت استعمال ختم ہونے کی باوجود اگر واقعۃً وہ چیز مضر نہیں بنی تو اس کے باوجود خریدار کو اس کے ایکسپائر ہونے سے مطلع کئے بغیر فروخت کرنا جائز نہیں ہوگا۔ صورتِ مسئولہ میں  پتی ایکسپائر ہوجانے سے معیوب ہوچکی ہے اگر چہ رنگ اور ذائقہ نہیں بدلا ،فروخت کرنے والے کو   اس پر خریدار کو مطلع کیے  بغیر اس کو مذکورہ تفصیل کی رو سے آگے فروخت کرناجائز نہیں۔صحیح مسلم میں ہے:"عن أبي هريرة أن رسول الله صلى الله عليه وسلم مر على صبرة طعام فأدخل يده فيها، فنالت أصابعه بللا فقال:ما هذا يا صاحب الطعام؟ قال أصابته السماء يا رسول الله، قال:أفلا جعلته فوق الطعام كي يراه الناس، من غش فليس مني."(كتاب الإيمان، ج:١، ص:٩٩، ط:دار إحياء التراث العربي)ترجمہ:حضرت ابوہریرہ یہ فرماتے ہیں کہ ایک بار حضور اقدس ﷺ ایک اناج (غلہ ) کی ڈھیری کے پاس سے گزرے۔ آپ ﷺ نے اس ڈھیر کے اندر اپنا ہاتھ ڈالا تو آپ ﷺ کو انگلیوں میں تری محسوس ہوئی۔ آپ نے فرمایا: یہ کیا ہے اے اس غلہ کے مالک؟ اس نے کہا اس پر پانی پڑ گیا تھا ( بارش کی وجہ سے ) یار سول اللہ ! آپ ﷺ نے فرمایا: تو تم نے اس گیلے غلہ کو اوپر کیوں نہیں کیا تا کہ لوگ اسے دیکھ سکتے، جس نے دھو کہ دیا وہ مجھ سے نہیں۔ “ ( میرا اس سے کوئی تعلق نہیں)۔(تفہیم المسلم،ج:1، ص:301،ط: دارالاشاعت کراچی)فتاویٰ شامی میں ہے:"لا يحل كتمان العيب في مبيع أو ثمن؛ لأن الغش حرام  ،إذا باع سلعة معيبة، عليه البيان." (كتاب البيوع، باب خيار العيب، ج:٥، ص:٤٧، ط:سعيد)فقط والله أعلم
                                                  
عنوان: ذاتی ملکیت میں بھائی کا حصہ نہیں ہے
سوال: ہم پانچ بھائی ہیں ، میں اپنی بیوی بچوں کے ساتھ شہر میں رہتا ہوں، جبکہ میرےبھائی گاؤں میں رہتے ہیں، میں نے اپنی ذاتی کمائی سے ایک پلاٹ خریدا تھا، اور کچھ عرصہ بعد اس پلاٹ پر گھر تعمیر کیا،کسی بھائی نےاس تعمیر میں میری کسی طرح کوئی مدد نہیں کی ،کیا اس گھر میں ان کا بھی کوئی حصہ ہے؟
جواب: صورتِ مسئولہ میں جو جائیداد سائل  نے اپنی محنت اور ذاتی کمائی سے خریدی ہے اور اسے اپنی ملکیت میں رکھا ہوا ہے وہ سائل کی ہی ملکیت  میں رہے گی ،والدین یا کسی اور بھائی بہن کا اس میں حصہ نہیں ہوگا اور نہ ہی وہ جائیداد والدین کے انتقال کے بعد ان کا ترکہ شمار ہو کر تمام ورثاء میں تقسیم ہوگی ۔العقود الدریۃ فی تنقیح الفتاوی الحامدیۃ میں ہے:"(أقول) وفي الفتاوى الخيرية سئل في ابن كبير ذي زوجة وعيال له كسب مستقل حصل بسببه أموالا ومات هل هي لوالده خاصة أم تقسم بين ورثته أجاب هي للابن تقسم بين ورثته على فرائض الله تعالى حيث كان له كسب مستقل بنفسه."(کتاب الدعوی،ج:2،ص:18،ط:دار المعرفۃ)فقط واللہ اعلم
                                                  
عنوان: کرپٹو کرنسی پر کام کرنے کا حکم
سوال: کرپٹو کرنسی میں کام کرنا جائز ہے ؟
جواب: کرپٹوکرنسی "بٹ کوائن "محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔قرآن مجید میں ہے:"يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ." ﴿المائدة: ٩٠﴾ترجمہ:" اے ایمان والو :بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام  ہیں ،سواس سے بالکل الگ رہو،تاکہ تم کو فلاح ہو"۔(بیان القرآن)حدیث شریف میں ہے:"وقال رسول الله صلي الله عليه وسلم:إن الله حرّم أمتي الخمر و الميسر."(المسند للامام احمد،2 /124،ط: مؤسسة الرسالة)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والاباحة ، فصل في البيع، ج:6،ص: 403،ط:سعيد)فقط واللہ اعلم
                                                  
عنوان: منگنی توڑنے پر تاوان لینے کا حکم
سوال: اگر لڑکے والے بغیر کسی عذ ر کے لڑکی کے ساتھ منگنی توڑنا چاہیں تو کیا ان سے تاوان لینا جائز ہے؟لڑکی والے شادی کی مکمل تیاری کر چکے ہیں اور اس پر کافی معقول رقم خرچ کر چکے ہیں۔
جواب: منگنی کی حیثیت شرعاً  نکاح کا وعدہ  ہے،کسی معقول عذر کے بغیر وعدہ کی خلاف ورزی گناہ اور ناجائز ہے، البتہ کسی معقول عذر کی بنا پر منگنی توڑنے کی شرعاً گنجائش ہے، لیکن  منگنی توڑنے پرکوئی جرمانہ عائد کرنا یا تاوان لینا شرعاًہرگز جائز نہیں ہے، لہذا  صورتِ مسئولہ  میں لڑکی  والوں  کی طرف سے لڑکے سے منگنی توڑنے کی بنا  پر تاوان لینا  شرعًا جائز نہیں ہے ۔مشکاۃ المصابیح میں ہے :"عن أبي حرۃ الرقاشي، عن عمه رضي اللّٰہ عنه قال: قال رسول اللّٰہ صلی اللّٰہ علیه وسلم: ألا لا تظلموا! ألا لا یحل مال امرء إلا بطیب نفس منه."(باب الغصب والعاریۃ،الفصل الثانی ،ج:2،ص:889،المکتب الاسلامی)ترجمہ : "ابو حرہ رقاشی اپنے چچا سے روایت کرتے ہیں کہ رسول اللہﷺ نے فرمایا : خبردار !کسی پر ظلم و زیادتی نہ کرو، خبردار! کسی آدمی کی ملکیت کا مال اس کی دلی رضامندی کے بغیر لینا حلال نہیں ہے ۔"فتاوی دار العلوم دیوبند میں ہے:"خطبہ اور منگنی وعدۂ نکاح ہے، اس سے نکاح منعقد نہیں ہوتا، اگرچہ مجلس خطبہ کی رسوم پوری  ہوگئی ہوں، البتہ وعدہ خلافی کرنا بدون کسی عذر کے مذموم ہے، لیکن اگر مصلحت لڑکی کی دوسری جگہ نکاح کرنے میں ہے تو دوسری جگہ نکاح لڑکی مذکورہ کا جائز ہے۔" ( کتاب النکاح،ج:7،ص:110، دار الاشاعت)فتاوی شامی میں ہے :"مطلب في التعزير بأخذ المال(قوله: لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز. اهـ. ومثله في المعراج، وظاهره أن ذلك رواية ضعيفة عن أبي يوسف. قال في الشرنبلالية: و لايفتى بهذا لما فيه من تسليط الظلمة على أخذ مال الناس فيأكلونه اهـ ومثله في شرح الوهبانية عن ابن وهبان (قوله وفيه إلخ) أي في البحر، حيث قال: وأفاد في البزازية أن معنى التعزير بأخذ المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي.وفي المجتبى لم يذكر كيفية الأخذ وأرى أن يأخذها فيمسكها، فإن أيس من توبته يصرفها إلى ما يرى. وفي شرح الآثار: التعزير بالمال كان في ابتداء الإسلام ثم نسخ. اهـ"(کتاب الحدود ،باب التعزیر،ج:4،ص:61،سعید)فقط واللہ اعلم
                                                  
عنوان: کرپٹو کرنسی کے کاروبار سے تنخواہ لینا کیسا ہے؟
سوال: 1۔میرا سوال یہ ہےکہ کرپٹو کرنسی پر میری تنخواہ مجھے آتی ہے تو یہ کیسا ہے ؟2۔ کرپٹوکرنسی کیوں حرام ہے جبکہ ایزی پیسہ اور بینک میں بھی تو قبضہ والی شرط نہیں ہے تو یہ بھی ان کی طرح جائز ہونا چاہیے؟
جواب: کرپٹو کرنسی (بٹ کوئن وغیرہ)   ایک فرضی چیز ہے،موجودہ  زمانے میں   " کرپٹو کرنسی" یا   "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے   " کرپٹو کرنسی " یا کسی بھی   " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے، لہذا اس کاروبار سے جو تنخواہ آتی ہے وہ     بھی حلال نہیں۔2۔ سوال واضح نہیں ہے،واضح لکھ کر دوبارہ بھیجیں۔اللہ تعالی کا ارشاد ہے:"يا أيها الذين آمنوا إنما الخمر والميسر والأنصاب والأزلام رجس من عمل الشيطان فاجتنبوه لعلكم تفلحون(المائدۃ:90)ترجمہ:"اے ایمان والو :بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام  ہیں ،سواس سے بالکل الگ رہو،تاکہ تم کو فلاح ہو۔"فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الاباحة , فصل فی البیع،، جلد 6، ص: 403، ط: سعید)فقط واللہ اعلم
                                                  
عنوان: سکولز میں دوماہ کی چھٹیوں کی فیس لینے کا حکم
سوال: پرائیویٹ سکولز کی جانب سے بنا پڑھائے بچوں سے 2 ماہ کی چھٹیوں کی فیس لینا حرام ہے یا حلال ؟
جواب: واضح رہے کہ تعلیمی ادارے میں چھٹیوں کے ایام ،تعلیمی ایام کے تابع ہوتے ہیں ؛لہذا صورت ِ مسئولہ میں اسکولز میں دوماہ کی چھٹیوں کی فیس لینا  شرعاً جائز ہے ،اس لیے کہ یہ ایام، تعلیمی ایام کے تابع ہیں  اور اسکول میں بچوں کو داخل کراتے وقت دونوں فریق کو اس کا علم بھی ہوتا ہے اس لیےعرف کی بناء پر بھی  اسکول والوں کا تعطیلات کے ایــام کی فیس لینا جائز ہے۔فتاوی شامی میں ہے :"مطلب في استحقاق القاضي والمدرس الوظيفة في يوم ‌البطالة(قوله: وينبغي إلحاقه ببطالة القاضي إلخ) قال في الأشباه وقد اختلفوا في أخذ القاضي ما رتب له في بيت المال في يوم بطالته، فقال في المحيط: إنه يأخذ لأنه يستريح لليوم الثاني وقيل لا. اهـ. وفي المنية القاضي يستحق الكفاية من بيت المال في يوم ‌البطالة في الأصح، وفي الوهبانية أنه أظهر فينبغي أن يكون كذلك في المدرس؛ لأن يوم ‌البطالة للاستراحة، وفي الحقيقة تكون للمطالعة والتحرير عند ذوي الهمة، ولكن تعارف الفقهاء في زماننا بطالة طويلة أدت إلى أن صار الغالب ‌البطالة، وأيام التدريس قليلة اهـ ورده البيري بما في القنية إن كان الواقف قدر للدرس لكل يوم مبلغا فلم يدرس يوم الجمعة أو الثلاثاء لا يحل له أن يأخذ ويصرف أجر هذين اليومين إلى مصارف المدرسة من المرمة وغيرها بخلاف ما إذا لم يقدر لكل يوم مبلغا، فإنه يحل له الأخذ وإن لم يدرس فيهما للعرف، بخلاف غيرهما من أيام الأسبوع حيث لا يحل له أخذ الأجر عن يوم لم يدرس فيه مطلقا سواء قدر له أجر كل يوم أو لا. اهـ. ط قلت: هذا ظاهر فيما إذا قدر لكل يوم درس فيه مبلغا أما لو قال يعطى المدرس كل يوم كذا فينبغي أن يعطى ليوم ‌البطالة المتعارفة بقرينة ما ذكره في مقابله من البناء على العرف، فحيث كانت ‌البطالة معروفة في يوم الثلاثاء والجمعة وفي رمضان والعيدين يحل الأخذ، وكذا لو بطل في يوم غير معتاد لتحرير درس إلا إذا نص الواقف على تقييد الدفع باليوم الذي يدرس فيه كما قلنا. وفي الفصل الثامن عشر من التتارخانية قال الفقيه أبو الليث ومن يأخذ الأجر من طلبة العلم في يوم لا درس فيه أرجو أن يكون جائزا وفي الحاوي إذا كان مشتغلا بالكتابة والتدريس. اهـ. (قوله: وسيجيء) أي عن نظم الوهبانية بعد قوله مات المؤذن والإمام."(کتاب الوقف،ج:4،ص:373،سعید)امدادا لفتاوی میں ہے :"تنخواہ تو ایام عمل ہی کی ہے ،مگر تعطیل کا زمانہ تبعا ً ایام عمل کے ساتھ ملحق ہے، تاکہ استراحت کرکے ایام عمل میں عمل کرسکے ،اس سے سب اجزاء کا جواب نکل آیا ،اول کا یہ حکماً بلا معاوضہ کام کے نہیں ،دوسرے کا یہ کہ شعبان کے ختم پر معزول ہوجانے سے تنخواہ نہ ملے گی اور عدم عزل میں رمضان کے ختم پر تنخواہ ملے گی ،بشرط یہ کہ شوال میں بھی کام کیا ہو ۔۔۔۔۔۔۔۔الخسوال (306) اور طلباء سے تعطیل کا مشاہرہ لینا یا مہتمم سے لینا جائز ہے یا نہیں ؟الجواب : المعروف کالمشروط کے قاعدے سے جائز ہے ".(کتاب الاجارۃ،ج:3،ص:348،دارالعلوم کراچی)فقط واللہ اعلم
                                                  
عنوان: گھر کی خریداری کے لیے بینک سے سودی قرض لینے کا حکم
سوال: میں کینیڈا میں مقیم ہوں اور یہاں اپنی ذاتی رہائش کے لیے ایک مکان خریدنا چاہتا ہوں، مکان خریدنے کے لیے میں ایک بینک سے قرض لینا چاہتا ہوں، جس کی واپسی مجھے ماہانہ قسطوں کی صورت میں کرنی ہو گی، اس ماہانہ قسط میں اصل رقم کے علاوہ کچھ اضافی رقم بھی شامل ہو گی جو کہ پہلے سے طے شدہ ہو گی، مجھے معلوم کرنا ہے کہ کیا یہ اضافی رقم سود کے زمرے میں آتا ہے؟ مجھے کسی نے بتایا کہ یہ سود نہیں، بلکہ بیاج ہے، جس کا دینا جائز ہے اور اس پر کوئی گناہ نہیں، ایک اور شخص نے بتایا کہ اگر کوئی شخص اپنی ذاتی رہائش کے لیے کسی ایک مکان پر بینک سے سود پر قرض لیتا ہے تو وہ جائز ہے، میں ان جوابات سے مطمئن نہیں ، برائے مہربانی مجھے بتائیں کہ کیا میں مندرجہ بالا شرائط پر بینک سے اپنی ذاتی رہائش کے لیے مکان کی خریداری کے لیے قرض لے سکتا ہوں؟ اس پر کوئی گناہ تو نہیں؟
جواب: واضح  رہے  کہ گھر انسان کی بنیادی ضرورت ہے، لیکن  یہ ضرورت  کرایہ کے  مکان میں رہ کر بھی پوری  کی جاسکتی ہے، اور اپنے اخراجات محدود کرکے بچت بھی کی جاسکتی ہے، نیز اعتدال کے ساتھ شرعی حدود میں  رہ کر اپنی محنت اور دعا بڑھاکر آمدن میں اضافہ بھی ممکن ہے، بہرحال سود  پر قرض  (لون)  لینا  چاہے گھر کی خریداری کے لیے ہو یا تجارت کے لیے، چاہے بینک سے لیاجائے یا کسی اور ادارے سے، جائز نہیں ہے۔لہذا صورت ِ مسئولہ میں مکان کی خریداری کے لیے بینک سے قرض لے کر اس پر اضافی رقم  دینا سود کے حکم میں ہے ،جس کا لینا دینا دونوں حرام ہے ،اس سے بچنا لازم ہے ۔ارشاد باری  تعالی ہے:"{يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ ، فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}."[البقرة: 278، 279]ترجمہ:"اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔"(از بیان القرآن)ارشاد باری تعالیٰ ہے:"{يَمْحَقُ اللَّهُ الرِّبَا وَيُرْبِي الصَّدَقَاتِ}."[البقرة: 276] ترجمہ:"اللہ سود کو مٹاتے ہیں،  اور صدقات کو بڑھاتے ہیں"۔(از بیان القرآن)حدیثِ مبارک میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»".(صحیح مسلم ،باب لعن آکل الربا۔۔۔۔،ج:3،ص:1219،داراحیاء التراث )ترجمہ:"حضرت جابر رضی اللہ تعالیٰ عنہ سے روایت ہے کہ  رسولِ کریم ﷺ نے  سود  کھانے (لینے) والے پر،  سود کھلانے (دینے)  والے پر،  سودی لین دین  لکھنے والے پر اور اس کے گواہوں پر سب ہی پر لعنت فرمائی ہے نیز آپ ﷺ نے فرمایا کہ یہ سب (اصل گناہ میں) برابر ہیں۔"فقط واللہ اعلم
                                                  
عنوان: کال سینٹر میں کام کا حکم
سوال: میں کال سینٹر میں جاب کرنا شروع کر رہا تھا اور یہ جو ہماری کمپین ہے  ایکسیڈنٹ کلیم ہیلپ لائن ،اس کے اندر شروع میں برطانیہ کے کلائنٹس کو یہ بتایا جاتا ہے کہ میرا نام جون ہے یا جیک ہے، انگریزی نام بتایا جاتا ہے اور پھر بعد میں ان کو یہ شو کیا جاتا ہے کہ ہم بھی  ان ہی کے ملک میں بیٹھ کر ان سے سودا کر رہے ہیں، حالاں کہ  جھوٹ بولا کہ  ملک میں بیٹھ کر ان سے سودا کر رہے ہیں، یہ ان کے ساتھ جھوٹ بولا جاتا ہے تو آپ مجھے آگاہ کر دیں کہ یہاں کال سینٹر پر کام کرنا جائز ہوگا کہ نہیں؟
جواب: صورت ِ مسئولہ میں کال سینٹر میں کام کی حیثیت شرعاً  کمیشن ایجنٹ کی ہے ،اگر کام جائزاشیاء کا  ہو،  اس میں کوئی شرعی خرابی نہ ہو تو کال سینٹر میں کام کرنا جائز ہے ،لیکن چوں کہ  اس میں عمومًا جھوٹ بولنا پڑتا ہے  جیساکہ آپ کے سوال سے بھی واضح ہے، کال سینٹر والے اپنے آپ کو اسی ملک کا ظاہر کرتے ہیں جس ملک میں کمپنی ہوتی ہے، اور اپنا نام بھی ان ہی ملکوں کے رہائشیوں کی طرح بتاتے ہیں ؛ تاکہ خریدار یہ سمجھے کہ یہ ہماری ملک میں ہی بیٹھ کر ہم سے سودا کررہے ہیں ؛ لہذا کال سینٹر  کے کام میں اس طرح جھوٹ بولنا پڑتا ہو تو اس میں کام کرنا شرعًا جائز نہیں ہے۔فتاوی شامی میں ہے :"وفي الحاوي: سئل محمد بن سلمة عن أجرة السمسار، فقال: أرجو أنه لا بأس به و إن كان في الأصل فاسدًا؛ لكثرة التعامل و كثير من هذا غير جائز، فجوزوه لحاجة الناس إليه كدخول الحمام."(کتاب الاجارۃ،مطلب  فی اجرۃ الدلال ،ج:6،ص:63،سعید)بدائع الصنائع میں ہے:"و على هذا يخرج الاستئجار على المعاصي أنه لايصح لأنه استئجار على منفعة غير مقدورة الاستيفاء شرعًا كاستئجار الإنسان للعب واللهو، وكاستئجار المغنية، والنائحة للغناء، والنوح ... وكذا لو استأجر رجلًا ليقتل له رجلًا أو ليسجنه أو ليضربه ظلمًا وكذا كل إجارة وقعت لمظلمة؛ لأنه استئجار لفعل المعصية فلايكون المعقود عليه مقدور الاستيفاء شرعا، فإن كان ذلك بحق بأن استأجر إنسانًا لقطع عضو جاز."(کتاب الاجارۃ،فصل فی شرائط رکن انواع الاجارۃ،ج:4،ص:189،دارالکتب العلمیۃ)فقط واللہ اعلم
                                                  
عنوان: 2139 exchang ایپ کا شرعی حکم
سوال: میں کرپٹو پر کام کرتا ہوں،  لیکن اس میں عام کرپٹو کی طرح نہیں ہوتا ہے  اُس جیسا نہیں ہے،  اس میں ایک ویب سائٹ ہے جو  2139 exchang کے نام سے ہے،  یہ اس طرح کام کرتا ہے کہ جو اس کا ایڈمن ہے وہ ہمیں دن میں دو سگنل دیتا ہے جو ہم نے ٹریڈ لگانا ہوتا ہے وہ بھی ایک پرسنٹ پر،  اس میں نقصان کا کوئی خطرہ نہیں ہوتا تو اس کے بارے میں کیا حکم ہے؟
جواب: واضح رہے کہ 2139 ایپ میں چوں کہ کرپٹوکرنسی  کامعاملہ ہوتاہے جس کی بناء پراس ایپ سے پیسے کمانا جائز نہیں ہے۔کرپٹو کرنسی (بٹ کوائن وغیرہ)بہر صورت یہ ایک فرضی چیز ہے اور اس کا عنوان ہاتھی کے دانت کی طرح محض دکھانے کی چیز ہے۔بٹ کوائن کریپٹو کرنسی فقہائے کرام کی تصریحات کی روشنی میں از روئے شرع مال نہیں ہے اور نہ ہی یہ ثمن عرفی ہے۔نیز اس کاروبار میں حقیقت میں کوئی مبیع وغیرہ نہیں ہوتی اور نہ ہی اس میں بیع کے جواز کی شرعی شرطیں پائی جاتی ہیں؛ بلکہ در حقیقت یہ فاریکس ٹریڈنگ کی طرح سود اور جوے کی شکل ہے ؛ اس لیے کرپٹو کرنسی (:بٹ کوائن یا کسی بھی ڈیجیٹل کرنسی) کی خرید وفروخت کی شکل میں نیٹ پر چلنے والا کاروبار شرعاًحلال و جائز نہیں ہے؛  اس لیے کسی مسلمان کے لیے اس کاروبار میں پیسے انویسٹ کرنا بھی شرعاً جائز  نہیں ہے۔قرآن کریم میں ہے:"وَاَحَلَّ اللّـٰهُ الْبَيْعَ وَحَرَّمَ الرِّبَا."ترجمہ: اللہ نے تجارت کو حلال کیا ہے اور سود کو حرام کیا ہے۔(البقرة: ۲۷۵)ایضاً:"يَآ اَيُّـهَا الَّـذِيْنَ اٰمَنُـوٓا اِنَّمَا الْخَمْرُ وَالْمَيْسِـرُ وَالْاَنْصَابُ وَالْاَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوْهُ لَعَلَّكُمْ تُفْلِحُوْنَ."ترجمہ:اے ایمان والو! شراب اور جوا اور بت اور فال کے تیر سب شیطان کے گندے کام ہیں سو ان سے بچتے رہو تاکہ تم نجات پاؤ۔( المائدة، ۹۰)ردمحتار میں ہے:﴿وَلَا تَأْكُلُوْا أَمْوَالَکُمْ بَیْنَکُمْ بِالْبَاطِلِ﴾أي بالحرام، یعني بالربا، والقمار، و الغصب والسرقة. (معالم التنزیل ۲: ۵۰)؛ لأنّ القمار من القمر الذي یزداد تارةً وینقص أخریٰ. و سمی القمار قمارًا؛ لأن کل واحد من المقامرین ممن یجوز أن یذهب ماله إلی صاحبه، و یجوز أن یستفید مال صاحبه، و هو حرام بالنص."( کتاب الحظر والإباحة،باب الاستبراء، فصل في البیع، ۹: ۵۷۷، ط: مکتبة زکریا دیوبند)فتاوی شامی میں ہے:"(بطل بيع ما ليس بمال)....(والمعدوم كبيع حق التعلي) أي علو سقط؛ لأنه معدوم.(قوله: والمعدوم كبيع حق التعلي) قال في الفتح: وإذا كان السفل لرجل وعلوه لآخر فسقطا أو سقط العلو وحده فباع صاحب العلو علوه لم يجز؛ لأن المبيع حينئذ ليس إلا حق التعلي، وحق التعلي ليس بمال؛ لأن المال عين يمكن إحرازها وإمساكها ولا هو حق متعلق بالمال بل هو حق متعلق بالهواء، وليس الهواء مالا يباع والمبيع لا بد أن يكون أحدهما."(کتاب البیوع، باب البیع الفاسد ، ج:5، ص:50، ط:  سعید)وفيه أيضاً:"(قوله: مالا أو لا) إلخ، المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لايكون مالًا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصًا عن الكشف الكبير.وحاصله أن المال أعم من المتمول؛ لأن المال ما يمكن ادخاره ولو غير مباح كالخمر، والمتقوم ما يمكن ادخاره مع الإباحة، فالخمر مال لا متقوم،» ... وفي التلويح أيضًا من بحث القضاء: والتحقيق أن المنفعة ملك لا مال؛ لأن الملك ما من شأنه أن يتصرف فيه بوصف الاختصاص، والمال ما من شأنه أن يدخر للانتفاع وقت الحاجة، والتقويم يستلزم المالية عند الإمام والملك ... وفي البحر عن الحاوي القدسي: المال اسم لغير الآدمي، خلق لمصالح الآدمي وأمكن إحرازه والتصرف فيه على وجه الاختيار، والعبد وإن كان فيه معنى المالية لكنه ليس بمال حقيقة حتى لايجوز قتله وإهلاكه."(کتاب البیوع،ج:4،ص:501،سعید)تبیین الحقائق میں ہے:"ووجه الفرق بين حق التعلي حيث لا يجوز بيعه باتفاق الروايات وبين حق المرور في الطريق حيث يجوز بيعه في رواية ابن سماعة أن حق المرور متعلق برقبة الأرض ورقبة الأرض مال وهو عين فما تعلق به كان له حكم المال وحق التعلي متعلق بالهواء والهواء ليس بعين مال ولا له حكم المال فلا يجوز."(کتاب البیوع، باب البیع الفاسد، ج:4، ص:52، ط: مطبعة الکبری الامیریة) الفقہ الإسلامي و أدلته میں ہے:"والمراد بالمال عند الحنفية: ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم. و قد انتقد الأستاذ الزرقاء هذا التعريف، و استبدل به تعريفاً آخر، فقال: المال هو كل عين ذات قيمة مادية بين الناس . و عليه لاتعتبر المنافع و الحقوق المحضة ما لاً عند الحنفية."(القسم الثالث، فصل اول، مبحث اول، مطلب اول، ج:5، ص:3305، ط: دار الفکر)کرپٹو کرنسی میں پیسے لگانا ناجائز ہے۔   دار العلوم دیوبند کی ویب سائٹ   پر   ’’جواب نمبر: 158329 ۔۔۔ Fatwa: 470-424/N=5/1439‘‘ کے تحت فتویٰ  ملاحظہ ہو،تجارت کے مسائل کاانسائیکلوپیڈیا میں ہے :"بٹ کوائن"  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں   " کوئن" یا   "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے   " بٹ کوائن" یا کسی بھی   " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے."(ج:2،ص:92،بیت العمار)فقط واللہ اعلم
                                                  
عنوان: اسٹاک مارکیٹ میں پیسے لگانے کا شرعی حکم
سوال: کیااسٹاک مارکیٹ میں پیسے لگاناشرعًاجائزہے؟
جواب: اسٹاک مارکیٹ میں شیئرز کا کاروبار چند شرائط کے ساتھ جائز ہے:1- جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو اور نہ ہی اس کمپنی کے کل اثاثے نقد کی شکل میں ہوں بلکہ اس کمپنی کی ملکیت میں  جامد اثاثے بھی موجود ہوں۔2- کمپنی کا سرمایہ حلال ہو۔3- کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔4- شیئرز کی خرید و فروخت میں، خرید و فروخت کی تمام شرائط کی پابندی ہو۔5- حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6- شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں، بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔(نوٹ: سوال کا مقصد کچھ اور ہو تو وضاحت کے ساتھ لکھ کر بھیجیں)صحیح البخاریمیں ہے:"حدثنا علي بن عبد الله، حدثنا سفيان، قال: الذي حفظناه من عمرو بن دينار، سمع طاوسا، يقول: سمعت ابن عباس رضي الله عنهما، يقول: أما الذي نهى عنه النبي صلى الله عليه وسلم "فهو الطعام أن يباع حتى يقبض"، قال ابن عباس: و لا أحسب كل شيء إلا مثله."(باب بیع الطعام قبل ان یقبض، ج: 1، صفحہ: 286، ط: قدیمی)صحیح مسلم میں ہے:"عن جابر قال: "لعن ‌رسول الله صلى الله عليه و سلم آكل الربا، و مؤكله، و كاتبه، و شاهديه، و قال: هم سواء."(كتاب المساقاة، باب لعن آكل الربا ومؤكله، ج:3، صفحه: 1219، ط: دار إحياء التراث العربي بيروت)البحر الرائق میں ہے:"قبض كل شیئ وتسليمه يكون بحسب ما يليق به."(کتاب الوقف، ج: 5، صفحہ: 248، ط: ایچ، ایم، سعید)بدائع الصنائع میں ہے:"(ومنها) القبض في بيع المشتري المنقول فلا يصح بيعه قبل القبض؛ لما روي أن النبي صلى الله عليه وسلم "نهى عن بيع ما لم يقبض"، والنهي يوجب فساد المنهي؛ ولأنه بيع فيه غرر الانفساخ بهلاك المعقود عليه؛ لأنه إذا هلك المعقود عليه قبل القبض يبطل البيع الأول فينفسخ الثاني؛ لأنه بناه على الأول، وقد نهى رسول الله صلى الله عليه وسلم عن بيع فيه غرر."(کتاب البیوع، ج:5، صفحہ: 180، ط: سعید)فقط واللہ اعلم
                                                  
عنوان: پراویڈنٹ فنڈ پر سود کے نام سے ملنے والے اضافی رقم کا حکم
سوال: میں اگست 2020 میں ایک نجی کمپنی گلیکسواسمتھ کلائیں پاکستان لمیٹڈ جو کہ دوائی بنانے کی مشہور بین الاقوامی کمپنی ہے، 35 سال جاب کر کے ریٹائر ہوا ہوں، اس کمپنی میں ملازم کی تنخواہ سے ہر ماہ ایک مخصوص رقم پروویڈنٹ فنڈ (provident fund) کی مد میں کاٹ لی جاتی ہے، جتنی رقم ملازم کی تنخواہ سے (ماہانہ) کاٹی جاتی ہے اُتنی ہی رقم کمپنی خود بھی ہر ماہ ملازم کے پروویڈنٹ فنڈ میں جمع کردیتی ہے، مثلاً: جنوری 2020 میں ملازم کی تنخواہ سے دو ہزار روپے کاٹے گئے تو کمپنی نے جنوری 2020 میں دو ہزار روپے اپنی طرف سے بھی جمع کرا دیے ،اس طرح سال مکمل ہو جانے پر ملازم کی تنخواہ سے سال بھر میں چوبیس ہزار روپے P.F کی مد میں  جمع کر دیے، اس طرح سال کے آخر میں دونوں رقم ملا کر اڑتالیس ہزار(48000) روپے جمع ہو گئے، یقیناً کمپنی سارے ملازمین کی تنخواہوں سے کاٹی گئی رقم بشمول اپنی طرف سے ڈالی گئی رقم کہیں نہ کہیں invest کر دیتی ہے اور ہر سال اُس invest شُدہ رقم پر پروفٹ یا interest ملتا رہتا ہے۔کمپنی نے P.F سے رقم نکلوانے کے لیے  ملازمین کے لیے ایک طریقہ کار و ضع کیا ہوا ہے، اُس طریقے کار کو اختیار کر کے ہی اشد ضرورت کی بنیاد پر ملازم P.F رقم نکال سکتا ہے ،براہ راست ملازم کی دسترس  میں  رقم نہیں ہوتی ہے، 35 سالہ سروس میں میری تنخواہ سے 710238 روپے کاٹے گئے اور اُتنے ہی روپے کمپنی کی طرف سے  ملائے گئے، اس طرح کل 1420476 کی رقم P.F کی مد میں جمع ہوئی ،35 سال کے عرصے میں، مجھے ضرورت پڑنے کی وجہ سے 3 بار اس فنڈ سے رقم نکلوانا پڑی۔پہلی مرتبہ اکتوبر 1995 میں مبلغ 48000 روپے ،دوسری مرتبہ جولائی 2011 میں مبلغ 800000 روپے، تیسری مرتبہ نومبر 2019 میں مبلغ 880000 روپے، اگست 2020 میں ریٹائرمنٹ کے وقت جو رقم ملی وہ 833188 روپے تھی، اس طرح 35 سال میں کل رقم جو PF کی مد میں وصول ہوئی وہ 2561188 روپے ہے، 35 سال میں کل رقم جو تنخواہ سے کٹی اور کمپنی نے ملائی وہ 1420476 روپے ہے،  کل اضافی رقم جو مجھے ملی وہ 1140712 روپے ہے۔آپ سے معلوم یہ کرنا ہے کہ کل اضافی رقم 1140712 (گیارہ لاکھ چالیس ہزار سات سو بارہ) اس رقم کو کیا میں اپنے استعمال میں لا سکتا ہوں ؟
جواب: صورتِ  مسئولہ میں سائل کی ماہانہ تنخواہ سے جو رقم کاٹی گئی تھی  اگر یہ جبری  تھی   تو ملازمت ختم ہونے کے بعد اس فنڈ سے سائل کوجتنی بھی رقم ملے گی وہ سائل کے  لیے حلال ہوگی،سود نہیں ہوگی ،اس کو لینا اور استعمال کرنا جائز ہوگا ۔  اوراگر یہ کٹوتی اختیاری ہے تو جو رقم سائل نے اپنے اختیار سے کٹوائی ہے اور اس پر کمپنی نے اپنے جانب سے جو اضافہ کیا ہے  ان دونوں قسموں کی رقم کا وصول کرنا تو جائز هے، البتہ اس پر سود کے نام سے ملنے والی رقم کا لینا جائز نہیں ہے۔البحر الرائق میں ہے:"قوله:(بلبالتعجيلأو بشرطه أو بالاستيفاء أو بالتمكن) يعني لا يملك الأجرة إلا بواحد من هذه الأربعة والمراد أنه لا يستحقها المؤجر إلا بذلك كما أشار إليه القدوري في مختصره لأنها لو كانت دينا لا يقال أنه ملكه المؤجر قبل قبضه وإذا استحقها المؤجر قبل قبضها فله المطالبة بها وحبس المستأجر عليها وحبس العين عنه وله حق الفسخ إن لم يعجل له المستأجر كذا في المحيط لكن ليس له بيعها قبل قبضها." (ج:7،ص:300،ط:دار الکتاب الاسلامی)جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"         جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)فقط واللہ اعلم
                                                  
عنوان: مسلمان کے لیے خنزیر کا گوشت فروخت کر نے والے اسٹور میں ملازمت کاحکم
سوال: 1:میں کینیڈا میں اسٹوڈنٹ ہوں میرے دوست یہاں ( کینیڈا میں )  فوڈ   ڈیلیوری کا کام کرتے ہیں جس میں سور کا گوشت  بھی شامل ہوتا ہے، کیا یہ کام  اور اسکی  کمائی جائز ہے؟۔2:میں خود ایک سٹور میں جاب کرتا ہوں جس میں مخصوص جگہ پر سور کے  گوشت  کے پیکٹ بنے ہوئے رکھے  ہوتے ہیں          مجھے آج تک اس بات کہ علم نہیں تھا۔ وہاں ۹۹% باقی چیزیں حلال ہیں ان میں ایسی کوئی حرام چیز شامل نہیں ہوتی۔ میری جاب اور کمائی حلال ہے؟۔3:اِسی طرح کچھ دوست فوڈ ریسٹسورنٹ میں کام کرتے ہیں  اس میں   پیزا  بناتے ہوئے خود سور کے گوشت کو  اپنے ہاتھ سے شامل کرتے ہیں۔ کیا ان کی جاب اور کمائی حلال ہے؟۔
جواب: 1:کھانا ڈیلور کرنا جائز ہے، تاہم ایک مسلمان کے لیے حرام خنزیر کے گوشت  ، اور  شراب سے بنی اشیاءوغیرہ ڈیلیور کرنا جائز نہیں ہے، کیوں کہ مسلمان کے  لیے  شریعتِ مطہرہ میں جو  چیز حرام ہے، اس حرام چیز کا خریدنا یا فروخت کرنا یا کسی کو فراہم کرنا بھی حرام ہے۔لہذا متبادل مکمل حلال روزگارکے حصول  کی کوشش کیجیے، یا جس ادارے سے آپ کا تعلق ہے اس کی انتظامیہ سے درخواست کریں کہ مسلمان ہونے کی وجہ سے آپ کے لیے حرام اشیاء کی ڈیلیوری ممکن نہیں ہے، وہ ایسے آرڈر آپ کے حوالے نہ کریں، اور جب تک مذکورہ دونوں صورتیں ممکن نہ ہوں توبہ و استغفار کے ساتھ اللہ تعالیٰ سے مانگتے رہیے اور حرام اشیاء کی ڈیلیوری پر حاصل ہونے والی رقم بغیر ثواب کی نیت کے صدقہ کردیں۔ تاہم جو پیسے حلال اشیاء کی ڈیلوری کے عوض ملے ہوں، ان کا استعمال جائز ہے۔ 2:سائل کا ایسے  اسٹور میں کام  کرنا کہ جس میں سور کے گوشت کے پیکٹ بنے ہوئے رکھے ہو ئے  ہو تے ہیں ،باقی ۹۹ فیصد حلال سامان ہوتے ہیں، تو سائل کےذمہ اگر  شراب یا خنزیر یا اس جیسی حرام چیزیں فروخت کرنا نہیں  ہوتا ،     تو وہاں کام کرنا جائز ہوگا اور اگر حرام اور ناجائز چیزوں کو فروخت کرنے میں حصہ لیا جاتا ہو تو جس قدر اس میں حصہ لیا ہے، اس کے بقدر معاوضہ وصول کرنا ناجائز ہوگا اور اس طرح حصہ لینا گناہ کا سبب ہوگا؛ لہذا ایسی جگہوں پر کام کرنے سے اجتناب بہتر ہے۔ اگر بوجہ مجبوری عارضی طور پر کام کرنا ہو تو مالک سے پہلے ہی طے کرلیا جائے  کہ شراب اور خنزیر وغیرہ ناجائز اشیاء سرو نہیں کریں گے۔3:  جس طرح مسلمان کے  لیے خنزیر کا گوشت کھانا حلال نہیں ہے، ایسے  ہی مسلمان کا   کسی کو خنزیر کا گوشت کھلانابھی جائز نہیں ہے، لہذا مذکورہ پیزا کچن میں جب سور کا گوشت استعمال کرنا پڑتا ہے   تو ایسی جگہ ملازمت کرنا جائز نہیں ہے، ایسی صورت میں فوراً کسی ایسی جگہ نوکری تلاش کرنی چاہیے  جہاں خلافِ شرع امر کا ارتکاب نہ ہو۔قرآن کریم میں ہے:"وَتَعَاوَنُوا عَلَى الْبِرِّ وَالتَّقْوَى وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ[المائدة: 2]""ترجمہ:  نیکی اور تقوی میں ایک دوسرے کی اعانت کر تے رہو  گناہ اور زیادتی میں ایک دوسرے کی  اعانت مت کرو اور اللہ تعالی سے ڈرا کرو بلاشبہ اللہ تعالی سخت  سزا دینے والے ہیں "( بیان القرآن )"حُرِّمَتْ عَلَيْكُمُ الْمَيْتَةُ وَالدَّمُ وَلَحْمُ الْخِنزِيرِ وَمَا أُهِلَّ لِغَيْرِ اللَّهِ بِهِ.[المائدة:3]"ترجمہ:تم پر حرام کیے گئے  مردار اور خنزیر کا گوشت اور جو جانور کہ  غیر  اللہ کے لیےنامزد کردیا گیا ہو( بیان القرآن )احکام القرآن للجصاص میں ہے:"وقوله تعالى(وتعاونوا على البر والتقوى) يقتضي ظاهره إيجاب التعاون على كل ما كان تعالى لأن البر هو طاعات الله وقوله تعالى(ولا تعاونوا على الإثم والعدوان) نهي عن معاونة غيرنا على معاصي الله تعالى."(سورة المائدة،الآية:3 ،ج:3، ص:296، ط:دار إحياء التراث العربي)سنن ترمذی  میں ہے:" عن أنس بن مالك قال: لعن رسول الله صلى الله عليه وسلم ‌في ‌الخمر ‌عشرة: عاصرها، ومعتصرها، وشاربها، وحاملها، والمحمولة إليه، وساقيها، وبائعها، وآكل ثمنها، والمشتري لها، والمشتراة له."( أبواب البيوع، باب النهي عن أن يتخذ الخمر،2 / 580، ط: دار الغرب الإسلامي ) ترجمہ: ’’رسول اللہ ﷺ نے شراب کے بارے میں ان دس افراد پر لعنت فرمائی ہے: شراب نچوڑنے والا، جس کے لیے شراب نچوڑی جائے، شراب پینے والا، اور شراب کو اٹھا کر لے جانے والا، اور جس کی طرف شراب اٹھا کر لے جائی جائے، اور شراب پلانے والا، اور شراب بیچنے والا، اور اس کی قیمت وصول کر کے کھانے والا، اور اسے خریدنے والا اور جس کے لیے خریدی جائے‘‘۔بذل المجہود میں ہے : "ومتفق عليه أن كل اُجرة تكون علی فعل المعصية تكون حراما."(کتاب  ا لإجارة ، باب في كسب الحجام ، 129/11،مكتبه :دارالبشائر ) فتاوی شامی میں ہے"وما كان سببا لمحظور فهو محظور." (‌‌كتاب الحظر والإباحة،ج:6،ص:350،ط:دار الفکر)فتاوی ہندیہ میں ہے :"ولواستاجرمسلما لیرعی لہ الخنازیر یجب ان یکون علی الخلاف کما فی الخمرولواستاجرہ لبیع لہ میتۃ لم یجز ھکذا فی الذخیرۃ ا".(كتاب الاجارة،الباب السادس،450/4،دار الکتب العلمیہ)فتاوی شامی  میں ہے:"(و لايجوز بيعها) لحديث مسلم: «إن الذي حرم شربها حرم بيعها».(قوله: في حق المسلم) أما الذمي فهي متقومة في حقه كالخنزير حتى صح بيعه لهما، ولو أتلفهما له غير الإمام أو مأموره ضمن قيمتها له كما مر في آخر الغصب.(قوله: لا ماليتها في الأصح) لأن المال ما يميل إليه الطبع ويجري فيه البذل والمنع، فتكون مالًا لكنها غير متقومة لما قلنا أتقاني."(کتاب الأشربة، ج:6، ص:449، ط: سعید)فقط واللہ اعلم
                                                  
عنوان: امتحانی فیس سے بچی ہوئی رقم کا حکم
سوال: ہمارے یہاں مدارس میں امتحان کے وقت طلبہ سے بطور فیس کچھ رقم لی جاتی ہے،جسے عام طور پر امتحان کے متعلق کاموں میں صرف کیا جاتا ہےکبھی کبھار امتحان کے بعد کچھ رقم باقی رہ جاتی ہے، اب میرا سوال یہ ہے کہ ان بقیہ رقم کا کیا کرے؟کیا مدرسہ  کی دوسرے ضروریات میں استعمال کیا جا سکتا ہے؟
جواب: صورت مسئولہ میں طلبہ سے امتحاني فيس کے نام سے جو رقم لی جاتی ہے،وہ امتحان کے متعلق کاموں میں استعمال کرنا ضروری ہے،اگر امتحان کے بعد  کچھ رقم بچ جائے،تو علی الحساب هر طالب علم كو  رقم واپس  لوٹانا ضروری ہے، تاہم ا گر امتحانی فیس  کے نام سے رقم لیتے وقت اگر طلبہ سے اجازت لے لی جائے کہ بچ جانے والی رقم ادارہ اپنی صواب دید پر مدرسہ کی دیگر  ضروریات اور مصارف میں خرچ کرے گا،تو یہ اجازت معتبر ہوگی،اس کے بعد بچ جانے والی رقم کو مدرسہ کی دیگر  ضروریات میں خرچ کرنا جائز ہوگا، تاہم  نابالغ طالب علم  کی فیس اگر اس کے مال سے دی جاتی ہو تو  اس  میں سے بچی ہوئی رقم واپس کرنا ضروری  ہوگا؛ کیوں کہ  نابالغ ہبہ کرنا کا اہل نہیں ہوتا،اگر چہ ولی اس کی اجازت دے۔مشکوٰۃ المصابیح میں ہے:"وعن أبي حرة الرقاشي عن عمه قال: قال رسول الله صلى الله عليه وسلم: «‌ألا لا ‌تظلموا ‌ألا ‌لا يحل مال امرئ ‌إلا بطيب نفس منه. رواه البيهقي في شعب الإيمان والدارقطني في المجتبى."(289/2، ط :المكتب الإسلامي - بيروت)مرقاة المفاتيح ميں ہے:"(لا يحل مال امرئ) أي: مسلم أو ذمي (إلا بطيب نفس) أي: بأمر أو رضا منه. رواه البيهقي في شعب الإيمان، والدارقطني في المجتبى."(1974/5، ط:دار الفكر، بيروت - لبنان)مجلہ الأحکام العدلیہ میں ہے:"(المادة 96) : لا يجوز لأحد أن يتصرف في ملك الغير بلا إذنه.(المادة 97) : لا يجوز لأحد أن يأخذ مال أحد بلا سبب شرعي."(‌‌المقدمة، ‌‌المقالة الثانية في بيان القواعد الكلية الفقهية، ص: 27، ط: كارخانه تجارتِ كتب، آرام باغ، كراتشي)درر الحكام في شرح مجلة الأحكام میں ہے:"لا يجوز لأحد أن يتصرف في ملك الغير بلا إذنه هذه المادة مأخوذة من المسألة الفقهية (لا يجوز لأحد التصرف في مال غيره بلا إذنه ولا ولايته) الواردة في الدر المختار. فعليه إذا أراد شخص أن يبني بناء محاذيا لحائط بناء إنسان فليس له أن يستعمل حائط ذلك الشخص بدون إذنه حتى ولو أذنه صاحب الحائط فله بعدئذ حق الرجوع عن إذنه."(مقدمة كتاب، (المادة 96) لا يجوز لأحد أن يتصرف في ملك الغير بلا إذنه، 96/1، ط: دار الجیل)وفیه ایضاً:"لا يجوز لأحد أن يأخذ مال أحد بلا سبب شرعي هذه القاعدة مأخوذة من المجامع وقد ورد في الحديث الشريف: لا يحل لأحد أن يأخذ متاع أخيه لاعبا ولا جادا فإن أخذه فليرده» فإذا أخذ أحد مال الآخر بدون قصد السرقة هازلا معه أو مختبرا مبلغ غضبه فيكون قد ارتكب الفعل المحرم شرعا."(مقدمة كتاب، ‌‌(المادة 97) لا يجوز لأحد أن يأخذ مال أحد بلا سبب شرعي، 98/1، ط: دارالجیل)فتاوی شامی میں ہے:"والحاصل أنه إن علم أرباب الأموال ‌وجب ‌رده ‌عليهم."(كتاب البيوع، باب البيع الفاسد، 99/5، ط: سعید)فتاوی شامی میں ہے:"(وتصرف الصبي والمعتوه) الذي يعقل البيع والشراء (إن كان نافعا) محضا (كالإسلام والاتهاب صح بلا إذن وإن ضارا كالطلاق والعتاق) والصدقة والقرض (لا).(قوله والاتهاب) أي قبول الهبة وقبضها وكذا الصدقة قهستاني (قوله وإن ضارا) أي من كل وجه أي ضررا دنيويا، وإن كان فيه نفع أخروي كالصدقة والقرض (قوله كالطلاق والعتاق) ولو على مال فإنهما وضعا لإزالة الملك وهي ضرر محض، ولا يضر سقوط النفقة بالأول وحصول الثواب بالثاني، وغير ذلك مما لم يوضعا له إذ الاعتبار للوضع وكذا الهبة والصدقة وغيرهما قهستاني (قوله: لا وإن أذن به وليهما) لاشتراط الأهلية الكاملة، وكذا لو أجازه بعد بلوغه إلا إذا كانت بلفظ يصلح لابتداء العقد كأوقعت الطلاق أو العتاق، وكذا لا تصح من غيره كأبيه ووصيه والقاضي للضرر."(‌‌كتاب المأذون، 173/6، ط: سعید)فقط واللہ اعلم
                                                  
عنوان: کریڈٹ کارڈ بنانے کا حکم
سوال: میری رہنمائی فرمائیں کہ دین اسلام میں کریڈٹ کارڈ کا بنانا اور استعمال کرنا جائز ہے یا نہیں ؟
جواب: واضح رہےکہ کریڈٹ کارڈ  بنوانا اور اس کا استعمال کرنا ناجائز و حرام ہے کیوں کہ کسی چیز کے جائز اور ناجائز  ہونے کا مدار اس معاہدہ پر ہوتاہے جو فریقین کے درمیان طے پاتا ہے اور مذکورہ  کارڈ جاری کرنے والا  کارڈ جاری کرتے وقت کارڈ ہولڈر سےیہ طے كرتاهے  کہ اگر مقررہ مدت میں  ادائیگی نہیں کی توپھرمتعین شرح کے ساتھ جرمانہ کے نام پر   سود  ادا کرنا ہوگا اور كارڈ بنوانے والے كو اس پر رضامند هوناپڑتا هے تو جس طرح  سود کا لینا اور دینا دونوں حرام ہے  اسی طرح سودی معاہدہ کرنا بھی حرام   ہے ، پھر اگر بالفرض  کارڈ ہولڈر  اس میں وقت پر ادائیگی کر بھی دے اور سود ادا نہ کرے تب بھی صرف اس معاہدے کی وجہ سے اس کارڈ کا بنوانا اور استعمال کرنا ناجائز و حرام ہوگا ؛اس لیے کہ بوقت ِ معاہدہ ایک غیر شرعی شرط پائی جارہی ہے   لہذا یہ کارڈ بنانا اور استعمال کرنا ہر حال میں ناجائز اور حرام ہے، چاہے وقت پر ادائیگی کرکے سود ادا نہ کرے یا وقت پر ادائیگی نہ کرنے کی صورت میں سود ادا کرے۔فتاوی شامی میں ہے:‌‌"[مطلب كل قرض جر نفعا حرام](قوله كل قرض جر نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه." (کتاب البیوع،فصل فی القرض جلد 5 ص: 166 ط: دارالفکر)الاشباہ و النظائر میں ہے:"‌‌القاعدة الرابعة عشرة: ما حرم أخذه حرم إعطاؤه.....ويقرب من هذا قاعدة: ما حرم فعله حرم طلبه."(القاعدۃ الرابعة عشر ص: 132 ط: دارالکتب العلمیة)فقط واللہ اعلم
                                                  
عنوان: octa اور olymp پے ٹریڈ کا حکم
سوال: octa اور olymp پے ٹریڈ کرنا کیسا ہے؟
جواب: octafx اور  olymp  وغیرہ کے ذریعے آن لائن ٹریڈنگ کی جاتی ہے، ان میں ٹریڈنگ کے لیے  اکاؤنٹ میں پیسے جمع کر کے اسے آن لائن کرنسی یا الیکٹرانک منی میں تبدیل کر کے کرنسی کی خرید و فروخت کرتے ہیں، اس کے ذریعے پیسے کمانا درج ذیل وجوہات کی بنا پر ناجائز ہے:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ، ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے، یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ حاصل یہ ہے کہ  تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلمہ (طے شدہ) اصول ہے کہ بیع شرطِ فاسد  سے فاسد ہو جاتی ہے،ان پلیٹ فارم کے ذریعے بڑے پیمانے پر فاریکس ٹریڈنگ ہوتی ہے "فاریکس" کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا، حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔ (3) نیز Options میں خریدار کو یہ حق دینا کہ وہ اپنی بیع کو  سامنے والے فریق کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) اس میں فیوچر سیل بھی ناجائز ہے؛ کیوں کہ  بیع  کا فوری ہوناضروری ہے،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔مزید تفصیل کے لیے درج ذیل لنک پر جامعہ کا فتوی ملاحظہ فرمائیں:کے ذریعہ ٹریڈنگ کرنا(I Q Option) آئی کیوآپشن
                                                  
عنوان: قسطوں پر گاڑی لینا
سوال: انسٹالمنٹ (قسطوں) پر گاڑی لینا جائز ہے یا نہیں؟ کیوں کہ میر ی مجبوری ہے اس کے علاوہ میرے پاس اور کوئی کام نہیں ہےاور نہ اتنے زیادہ پیسے ہیں بہت پریشان ہوں،تو کیا میں لے سکتاہوں ؟
جواب: قسطوں پر  گاڑی  لینا جائز ہے، تاہم شرط یہ ہے کہ عقد کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے۔مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔ شرح المجلةالاحکام میں ہے:"البیع مع تأجیل ا لثمن وتقسیطه صحیح یلزم أن تکون المدّة معلومة في البیع بالتأجیل والتقسیط."شرح مجلۃ الاحکام ،ج:1،ص: 125، المادة: 245، 246،ط: دار الجیل)فقط واللہ اعلم
                                                  
عنوان: قرض پرنفع وصول کرنےکی شرط پرقرض دینا
سوال: ایک شخص نے قرض لیا یہ بات کہہ کر کہ میں اس سے کاروبار کروں گا اور آپ اپنی  رقم قرض کے طور پر مجھے دے دیں، اس پہ آپ کو پرافٹ(منافع) بھی آئے گا۔
جواب: واضح رہےکہ ہروہ قرض جس کےساتھ منافع کی شرط رکھی گئی ہو،حرام ہے،نبی صلی اللہ علیہ وسلم کاارشادہےکہ:ہروہ قرض جونفع کھینچ لائے سودہے،لہذاصورتِ مسئولہ میں  نفع کی شرط کےساتھ قرض کالین دین حرام ہے،قرض خواہ صرف اپنی اصل رقم لینےکاحق دارہے،نیزسودی معاملہ کرنےپردونوں گناہ گارہوئےہیں،اس پر سچےدل سےتوبہ واستغفار لازم ہے۔البحر الرائق میں ہے:"ولا يجوز ‌قرض ‌جر ‌نفعا بأن أقرضه دراهم مكسرة بشرط رد صحيحة أو أقرضه طعاما في مكان بشرط رده في مكان آخر فإن قضاه أجود بلا شرط جاز، ويجبر الدائن على قبول الأجود، وقيل لا كذا في المحيط، وفي الخلاصة القرض بالشرط حرام، والشرط ليس بلازم بأن يقرض على أن يكتب إلى بلد كذا حتى يوفي دينه۔۔۔وفي المحيط، ولا بأس بهدية من عليه القرض، والأفضل أن يتورع إذا علم أنه إنما يعطيه لأجل القرض أو أشكل فإن علم أنه يعطيه لا لأجل القرض بل لقرابة أو صداقة بينهما لا يتورع، وكذا لو كان المستقرض معروفا بالجود، والسخاء جاز."(فصل في بيان تصرف في المبيع والثمن قبل قبضه،ج:6،ص:133،ط:دارالكتاب الاسلامي)الاشباہ والنظائرمیں ہے:"كل ‌قرض ‌جر ‌نفعا حرام فكره للمرتهن سكنى المرهونة بإذن الراهن كما في الظهيرية وما روي عن الإمام أنه كان لا يقف في ظل جدار مديونه."(کتاب المداینات،باب کل قرض جرنفعاً،ص:226،ط:دار الكتب العلمية، بيروت - لبنان)فقط والله اعلم
                                                  
عنوان: بینک سے حاصل شدہ منافع کاحکم
سوال: بینک کے  منافع  استعمال کرنا جائز  ہیں  یا نہیں؟
جواب: بینک میں جو رقم اکاؤنٹ ہولڈر کی جانب سے جمع کرائی جاتی ہے، اس کی حیثیت  قرض کی ہوتی ہے،  اور قرض پر مشروط  منافع حاصل کرنا سود ہونے کی وجہ سے حرام  ہے،    بینک کی جانب سے جو اصل رقم سے زائد رقم دی جاتی  ہے، وہ لینا    اور اپنے استعمال میں لانا  جائز نہیں ، پس   اگر زائد  رقم  وصول کرلی ہے، جسے  واپس کرنا ممکن نہ ہو تو ثواب کی نیت کے بغیر غرباء اور فقراء میں صدقہ کرنا  شرعًا لازم ہوگا، اوراکاؤنٹ ہولڈر  پر لازم ہے کہ اپنا  سیونگ اکاؤنٹ، کرنٹ اکاؤنٹ میں تبدیل کروادے اور سودی اکاؤنٹ میں سودی رقم لینے اور آنے پر توبہ واستغفار بھی لازم ہے۔'فتاوی شامی' میں ہے:"و الحاصل: أنه إن علم أرباب الأموال وجب رده عليهم، و إلا فإن علم عين الحرام لايحل له و يتصدق به بنية صاحبه".  (5/ 99،مَطْلَبٌ فِيمَنْ وَرِثَ مَالًا حَرَامًا، ط: سعید)  النهر الفائق شرح كنز الدقائق میں ہے:"هو فضل مال بلا عوض في معاوضة مال بمال.(هو فضل مال) و لو حكمًا فدخل ربا النسيئة و البيوع الفاسدة كالبيع بشرط فإنهم جعلوها من الربا و هذا أولى من قول بعضهم المقصر تعريف الربا المتبادر عند الإطلاق و ذلك إنما هو رد الفضل (بلا عوض) خرج به ما سيأتي في الصرف من أنه لو باعه كر بر و شعير بضعفهما جاز بصرف الجنس إلى خلاف جنسه فضل قفيزي شعير على قفيز بر فإنه بعوض (في معاوضة مال) خرج به الهبة.زاد في (الوقاية) مشروط لأحد المتعاقدين، لأنه لو شرط لغيرهما لايكون من باب الربا، و الأولى أن يقال في أحد البدلين لأن العاقد قد يكون وكيلًا و فضوليًّا و المعتبر كون الفضل للبائع أو المشتري."(كتاب البيوع، باب الربا، 3/ 469،ط : دار الكتب العلمية)فقط واللہ اعلم
                                                  
عنوان: بائیک بی سی کی ایک صورت کا حکم
سوال: ایک شخص بایئک کمیٹی کے نام سے ایک بی سی شروع کررہا ہے،اس کی صورت یہ ہوگی،کمیٹی میں کل  26 ممبران ہوں گے، ہر شخص دس ہزار روپے  ہر مہینےد ینے کا پابند ہوگا، ہر  ماہ دو بائیکوں کی قرعہ  اندازی ہوگی،جس شخص کا  بھی نام آئے گا،اس کو بائیک مل جائے گی،البتہ کمیٹی کے آخر تک وہ کمیٹی  دینے کا پابند ہوگا،جو شخص کمیٹی شروع کررہا ہے،اس کو بائیک 115000 کی ملتی ہے،وہ کمیٹی ممبران کو  130000 کی دیتا ہے ،کمیٹی کرنے والا شخص خود کمیٹی میں شامل نہیں ہے ،کیا مذکورہ صورت جائز ہے یا  نہیں؟وضاحت: اگر کوئی ساتھی درمیان میں نکلنا چاہے،اور اس کی کمیٹی نہ نکلی ہو،تو اس کو اس کی جمع کردہ پوری قیمت واپس کی جائے گی،اس پر  کسی قسم کی پابندی نہیں ہوگی، اور یہ  بی سی 13 مہینے کا  ہے، اور ہر آدمی کو کل ایک لاکھ تیس ہزار جمع کرنا ہے۔
جواب: واضح رہے کہ ’’بی سی‘‘ یا ’’کمیٹی‘‘ کا نظام شرعاً درست ہے،اس کی حیثیت قرض کی ہے، ہر شریک اتنی ہی رقم کا مستحق ہوتا ہے، جتنی وہ مجموعی اعتبار سے جمع کرائے گا۔صورتِ  مسئولہ میں ذکر کردہ شرائط کی پابندی  کی جائے،اور  درمیان میں نکلنے والے شخص کو اس کی ادا کردہ رقم واپس کردی جائے ، اس پر کسی قسم کا جرمانہ عائد نہ کیا جائے،تو مذکورہ صورت جائز ہے،جس ممبر کی کمیٹی نکل جائے ،اس پر لازم ہوگاکہ کمیٹی کی آخر  تک  کل رقم  ادا کرے ۔فتاوی ہندیہ میں ہے:"و إذا عرفت المبيع و الثمن فنقول: من حكم المبيع إذا كان منقولًا أن لايجوز بيعه ‌قبل ‌القبض."(كتاب البيوع، الباب الثاني فيما يرجع إلى انعقاد البيع، الفصل الثالث في معرفة المبيع والثمن والتصرف فيهما قبل القبض، 13/2، ط: دار الفكر بيروت)فتاوی شامی میں ہے:"كل ‌قرض جر نفعا حرام.(قوله: ‌كل ‌قرض جر نفعًا حرام) أي إذا كان مشروطًا كما علم مما نقله عن البحر."(كتاب البيوع، ‌‌باب المرابحة والتولية، مطلب كل قرض جر نفعا حرام، 166/5، ط: سعید)شرح المجلۃ لسلیم رستم باز میں ہے :"‌البيع ‌مع ‌تأجيل ‌الثمن و تقسيطه صحيح يلزم أن تكون المدة معلومة في البيع بالتأجيل و التقسيط."(الكتاب الأول البيوع، الفصل الثانی  في بيان المسائل  المتعلقة بالنسيئة و التأجيل، المادة: 245،246،ج:1، ص:100،  ط:رشيدية)فقط واللہ اعلم
                                                  
عنوان: بینک کےپرافٹ کاحکم
سوال: بینک میں پانچ لاکھ  رکھنے سے  بینک جوپرافٹ دیتا ہے کیا یہ نا جائز  اور سود میں شامل ہے ؟
جواب: واضح رہےکہ بینک اپنےپاس رقم جمع کرنےوالوں کو جوپرافٹ دیتاہے،یہ سودہے، اس لیےاس کالینادیناجائزنہیں ہے، اس لیےکہ بینک کی شرعی حیثیت  مقروض کی ہوتی ہےاورمقروض سےجومشروط نفع بھی حاصل ہووہ شرعاًسود میں داخل ہےجس کالینادیناجائزنہیں، باقی  کسی بھی بینک میں سیونگ اکاؤنٹ کھلواناشرعاًجائز نہیں ، البتہ اگرواقعی ضرورت ہوتوکرنٹ اکاؤنٹ کھلوایاجائے۔ارشادِربّانی ہے:"[وَأَحَلَّ اللَّهُ الْبَيْعَ وَحَرَّمَ الرِّبَا] "(سورۃ البقرۃ، الآیة:275)ترجمہ:اوراللہ نےبیع کوجائزقرار دیااورسود کوحرام قراردیا۔فتح القدیرمیں ہے:"لأنه صلى الله عليه وسلم نهى عن قرض جر نفعا، رواه الحارث بن أبي أسامة في مسنده عن حفص بن حمزة، أنبأنا سوار بن مصعب عن عمارة الهمداني قال: سمعت عليا رضي الله عنه يقول: قال رسول الله صلى الله عليه وسلم «‌كل ‌قرض ‌جر ‌نفعافهو ربا۔"(كتاب الحوالة، 250/7، ط:دار الفکر)فقط واللہ أعلم
                                                  
عنوان: BKB - 1 نامی گوگل ویب سائٹ پر سرمایہ کاری کرنا اور اس کا شرعی حکم
سوال: ہم ایک گوگل ویب سائٹ پر ڈالر کمانے کےلیے کام کرتے ہیں،اس ویب سائٹ کا نامBKB-1ہے،اس کے متعلق تفصیل مندرجہ ذیل ہے:1-  اس میں ہم تجارت کی غرض  سے ڈالر جمع کرتے ہیں ۔2- جو  ڈالر ہم نے اس میں جمع کیے ہیں، وہ ہمارے اختیار میں ہوتےہیں ، اگر ہم چاہیں آج نکالنا تو نکال سکتے ہیں، نکالنےکی صورت میں صرف 1/2 روپے ٹیکس وصول کیا جاتا ہے۔3-ویب سائٹ پیسوں کے موافق منافع دیتی  ہے ،مثال کے طور پر (میں نے 100 ڈالر جمع کیے ،تو مجھے دن میں کبھی 2 ڈالر دیتی ہے، اور کبھی 2.5 ڈالر دیتی  ہے ،اور کبھی مجھے 3 ڈالر دیتی ہے ۔4- منافع کبھی کم اور کبھی زیادہ ہوتا ہے، یہ مارکیٹ کے ریٹ کے اعتبار سے ہوتا ہے ،اصل میں یہ کمپنی کرنسی ایکسچینج کا کام کرتی ہے۔5- اس کمپنی کے کام کا طریقہ کاریہ ہوتاہےکہ یہ ایک بینک سے کرنسی کم قیمت پرخریدتی ہے ، پھر وہی کرنسی دوسری  بینک پر زیادہ قیمت کےساتھ بیچتی ہے، اور یہ کمپنی مختلف عالمی بینکوں مثلاً (BAINANCE).(OKX).(BYBIT)کے ساتھ  تجارت کرتی ہے ۔6- اس کمپنی میں یہ شرائط بھی نہیں ہیں کہ اگر آپ نے لوگوں کو انوائٹ کیا تب آپ کو فائدہ ملے گا ورنہ نہیں ملے گا ،ہاں اگر کسی نے دوستوں کو انوائٹ کیا تو ان کو اپنے دوستوں سے منافع ملتا ہے لیکن انوائٹ کرنا شرط نہیں ہے ۔7-اگر ہم نے ویب سائٹ پر کام نہیں کیا تو ہمیں کچھ فائدہ نہیں ملے گا، فائدہ ہمیں تب ملے گا جب ہم کام کریں، ورنہ کمپنی ہمیں کچھ نہیں دیتی ۔8- یہ کمپنی زلزلہ یا سیلاب یا آفاتِ سماویہ پیش آنے کی صورت میں متاثرین لوگوں کی مدد بھی کرتی ہے ۔مذکورہ کمپنی میں کام کرنے کی تفصیل یہ ہے کہ اس ویب سائٹ میں ایک آپشن(سگنل سٹارٹ کنٹفیکیشن )ہے،ہم اس پر چھ (6)مرتبہ کلک کرتے ہیں،جب ہم اس پر ایک مرتبہ کلک کریں تو اس پر مارکیٹنگ شروع ہوجاتی ہے ،کم ازکم ایک مرتبہ کلک کرنے پر 1منٹ کا وقت لگ جاتاہے، اور جو کرنسی فائدہ مند ہو تو کمپنی وہی کرنسی ہمارے لیے خریدتی  ہے،اور آگےفروخت بھی کردیتی ہے ،اور کرنسی ہمیں کام کرنے کی جگہ پر نظر نہیں آتی، جب ہم کام مکمل کرلیتے ہیں،تو کام کرنے کا جو ریکارڈ ہوتاہے، وہاں پر سب کچھ ظاہرہوتاہے کہ کمپنی نے آپ کے لیے یہ خریدی ہے اور پھر سیل کردی ہے، اور آپ کو اتنا منافع دیا ہے،  اصل میں کمپنی ہمیں صرف کلک کرنے کو کہتی ہے اور آگے کمپنی ہماری آسانی کے لیے خودسیل کرتی ہے۔آپ مفتیان کرام اور علماء کرام سے درخواست ہے کہ ہمیں اس ویب سائٹ کے بارے میں آگاہ کریں،  آیا اس کمپنی کے ساتھ تجارت کرنا جائز ہے یا نہیں؟
جواب: واضح  رہے کہ آج کل مختلف  سائٹس پر  ٹریڈنگ (تجارت)کے لیے  اکاؤنٹ میں پیسے جمع کر کے اسے آن لائن کرنسی یا الیکٹرانک منی میں تبدیل کر کے اس کی خرید و فروخت کی جاتی ہے،  اور   کرنسی کی خرید و فروخت کا طریقہ کار بھی قرعہ اندازی جیسا ہوتا ہے،نیز کرنسی، سونا اور چاندی کی آن لائن خرید و فروخت شرعاً درست نہیں ہے، کیوں کہ ان اشیاء کی بیع درست ہونے کے لیے ضروری ہے کہ ہاتھ در ہاتھ ہو اور مجلسِ عقد میں جانبین سے عوضین پر قبضہ پایا جائے، اسی طرح اگر    کرنسی   ایک ہی ہو تو اس  کے تبادلےاور خرید و فروخت  کی صورت میں  کمی بیشی  کرنا شرعًا درست نہیں ہے، اسی طرح جس سائٹ پر اس کی پبلسٹی(تشہیر) کے لیے دوسرے لوگوں کو بھی انوائٹ(دعوت و پیشکش )کی جاتی ہے جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ اس نے اس نئے اکاؤنٹ بنوانے میں کوئی عمل نہیں کیا، اس بغیر کسی کام کے کمیشن لینے کا معاہدہ کرنا اور اس پر اُجرت لینا بھی جائز نہیں ہے۔ مذکورہ بالا تفصیلات کی روشنی میں بچندِ وجوہ مذکورہ ویب سائٹ یا اس جیسی دیگر سائٹز کےذریعے اکاؤنٹ بناکر اس میں پیسے جمع کرکےآن لائن تجارت کرنا شرعًا درست نہیں ہے۔(1) کیونکہ  اس طرح کی ویب سائٹ میں پیسے جمع کرکے تجارت کرنےکےلیے اولًا اسے ڈیجیٹل کرنسی میں تبدیل کیا جاتا ہے، اور شرعًا اس کی کوئی حیثیت نہیں ہوتی، اور حقیقۃً اس طرح كی ویب سائٹ ميں بيع نہیں ہوتی، بلكہ اس ميں سرمايہ كاری كرنے والےاکثر   حضرات كا مقصد اس ڈيجيٹل كرنسی كے  اتار چڑھاؤ کی وجہ سے  قیمتوں میں ہونے والی تفاوت کے ذریعے نفع کمانا ہوتاہے ۔(2)  ویب سائٹ کرنسی کے تبادلے کا جو کام کرتی ہے شرعًا اسے "بیعِ صرف" کہاجاتاہے، اور اس بیع میں  متعاقدین کا مجلسِ عقد میں ہی عوضین پر قبضہ کرنا ضروری ہے، اور اسی طرح عوضین کے ایک ہونے کی صورت میں  اس پر کمی بیشی کرنا بھی شرعًا درست نہیں ہے،لہٰذا مجلسِ عقد میں عوضین پر تقابض نہ پائےجانے کی وجہ سے ، اور اسی طرح عوضین میں کمی بیشی کی وجہ سےایسے سودے شرعًا  فاسد ہوں گے اور اس پر ملنے والا نفع بھی حلال نہ ہوگا۔(3)ویب سائٹ کی تشہیر کےلیے  ایک شخص کا دوسرے کو انوائٹ کرنے کی وجہ سے اسے جو  کمیشن  ملتا ہے   جب کہ اس نے اس نئے اکاؤنٹ بنوانے میں کوئی عمل نہیں کیا، تو اس بغیر طرح کسی کام کے کمیشن لینے کا معاہدہ کرنا اور اس پر اُجرت لینا بھی جائز نہیں، اگرچہ کمپنی کی جانب سے دوسروں کو انوائٹ کرنا ضروری نہ ہو۔  لہٰذا ان وجوہات اور شرعی طور پر پائے جائے سقم کی وجہ سے مذکورہ ویب سائٹ پر سرمایہ کاری کرکے تجارت کرنا شرعًا درست نہیں ہے۔ الدر المختار میں ہے:"(هو) لغة: الزيادة. وشرعا: (بيع الثمن بالثمن) أي ما خلق للثمنية ومنه المصوغ (جنسا بجنس أو بغير جنس) كذهب بفضة (ويشترط) عدم التأجيل والخيار و (التماثل) أي التساوي وزنا (والتقابض) بالبراجم لا بالتخلية (قبل الافتراق)وهو شرط بقائه صحيحا على الصحيح (إن اتحدا جنسا وإن) وصلية (اختلفا جودة وصياغة) لما مر في الربا (وإلا) بأن لم يتجانسا (شرط التقابض) لحرمة النساء (فلو باع) النقدين (أحدهما بالآخر جزافا أو بفضل وتقابضا فيه) أي المجلس (صح، و) العوضان (لا يتعينان) حتى لو استقرضا فأديا قبل افتراقهما أو أمسكا ما أشار إليه في العقد وأديا مثلهما جاز. (ويفسد) الصرف (بخيار الشرط والاجل) لاخلالهما  بالقبض (ويصح مع إسقاطهما في المجلس) لزوال المانع. "(كتاب البيوع، باب الصرف، ص:446، ط:دار الكتب العلمية  بیروت)فتاویٰ عالمگیری میں ہے:"وأما إذا حصل الافتراق بعد قبض أحد البدلين لا غير إما حقيقة أو حكما فإن حصل الافتراق بعد قبض أحد البدلين حقيقة جاز في غير الصرف ولم يجز في الصرف بيانه. فيمن اشترى دينارا بعشرة دراهم حتى كان العقد صرفا فانقبض الدينار ولم يسلم العشرة أو قبض العشرة ولم يسلم الدينار حتى تفرقا كان البيع باطلا."(کتاب البیوع، الباب التاسع، الفصل الأول في بيع الدين وبيع الأثمان وبطلان العقد بسبب الافتراق قبل القبض، ج:3، ص:102، ط:المطبعة الكبرى الأميرية بولاق مصر)ملتقی الأبحر میں ہے:"ولو قبض المبيع بيعا فاسدا بإذن بائعه صريحا أو دلالة كقبضه في مجلس عقده وكل من عوضيه مال ملكه ولزمه لهلاكه مثله حقيقة أو معنى كالقيمة في القيمي ولكل منهما فسخه قبل القبض وبعده ما دام في ملك المشتري إذا كان الفساد في صلب العقد كبيع درهم بدرهمين، وإن كان لشرط زائد كشرط أن يهدي له هدية فكذا قبل القبض، وأما بعده فالفسخ لمن له الشرط لا لمن عليه الشرط، ولا يأخذه البائع حتى يرد ثمنه، فإن مات البائع فالمشتري أحق به حتى يأخذ ثمنه وطاب للبائع ربح ثمنه بعد التقابض لا للمشتري ربح مبيعه فيتصدق به."(کتاب البیوع، باب البیع الفاسد، ص:94، ط:دار الکتب العلمیة بیروت)مجمع الأنھر میں ہے:"لا يجوز أخذ الأجرة على المعاصي (كالغناء، والنوح، والملاهي)؛ لأن ‌المعصية ‌لا ‌يتصور استحقاقها بالعقد فلا يجب عليه الأجر، وإن أعطاه الأجر وقبضه لا يحل له ويجب عليه رده على صاحبه."(كتاب الإجارة، باب الإجارة الفاسدة، ج:2، ص:384،  ط: دار إحياء التراث العربي بیروت)فقط و الله أعلم
                                                  
عنوان: پاپڑ کی پیکنگ میں کھلونے بھی ساتھ بیچنا
سوال: میری  ایک سنیکس (پاپڑ)کی  فیکٹری ہے،میں  پیکنگ میں پاپڑ کے ساتھ  بچوں کیلئے کچھ چھوٹے چھوٹے کھلونے  پیک کرکے اپنے ہی ریٹ پر فروخت کرتا ہوں، جس کو بچے کھلونوں کی خاطر بڑی شوق سے خریدتے ہیں، کیا اس طرح کرنا جائز ہے ؟
جواب: سنیکس(پاپڑ) کی پیکنگ میں سنیکس کے ساتھ بچوں کے لیےچھوٹے چھوٹے کھلونے پیک کر کے بیچنا ،تاکہ بچوں کو خریداری پر راغب کرنے کا سبب ہو،درج ذیل شرائط کے ساتھ  جائز  ہے:الف۔سنیکس کی قیمت اتنی ہی مقرر کی ہو جو کہ مارکیٹ میں ایسے سنیکس کی رائج ہو،یعنی عام قیمت میں کھلونے کی وجہ سے اضافہ نہ کیا ہو۔ب۔ سنیکس کا معیار ناقص نہ ہو کہ کھلونوں کے ذریعہ ناقص  چیز کی  خریداری پر  راغب کرے۔ج۔وہ کھلونے  جاندار  کےمجسمے نہ ہوں  (جیسے عموماً گڑیا اور بھالو ہوتے ہیں)اور نہ ان میں جاندار کی تصویر ہو۔ان مذکورہ شرائط کی رعایت رکھتے ہوئے سائل کا کھلونوں کے ساتھ سنیکس کو پیک کرکے فروخت کرنا جائز ہوگا۔فتاوی شامی میں ہے:"اشترى ثورا أو فرسا من خزف لأجل استئناس الصبي لا يصح ولا قيمة له فلا يضمن متلفه."(كتاب الصلاة:ج:1،ص:260،ط:سعيد) شرح مجلة الأحكام میں ہے:"لا يمنع أحد من التصرف في ملكه ما لم يكن فيه ضرر فاحش للغير."(رقم المادة: 1197،ج:3،ص:200،ط:دار عالم الكتب)فقط واللہ اعلم
                                                  
عنوان: انشورنس کروانے کا حکم
سوال: انشورنس کروانا کیسا ہے ؟
جواب: انشورنس  کی مروجہ تمام اقسام جوئے اور سود کا مجموعہ ہونے کی وجہ سے ناجائز اور حرام ہیں،  لہذا  انشورنس  کی  پالیسی  کا  لینا  اور  اس کا حصہ بننا جائز نہیں ہے۔قرآن کریم میں ہے :﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]صحیح مسلم میں ہے :"عن جابر، قال:لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء".(باب لعن آکل الرباومؤکلہ،ج:3،ص:1219،داراحیاء التراث العربی)فتاوی شامی میں ہے :"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص، ولا كذلك إذا شرط من جانب واحد لأن الزيادة والنقصان لا تمكن فيهما بل في أحدهما تمكن الزيادة، وفي الآخر الانتقاص فقط فلا تكون مقامرة لأنها مفاعلة منه زيلعي".(کتاب الحظر والاباحۃ،فصل فی البیع،ج:6،ص:403،سعید)فقط واللہ اعلم
                                                  
عنوان: انشورنس کروانا کیسا ہے؟
سوال: انشورنس کرواناکیساہے؟
جواب: انشورنس کی مروجہ اکثرصورتیں مندرجہ ذیل مفاسدپرمشتمل ہونے کی وجہ سےحرام وناجائزہیں:1.سود۔۔۔۔سوداس طورپرہےکہ انشورنس کرانےوالا( پالیسی ہولڈر)جوقسط کےطوپرمقررہ رقم انشورنس کمپنی /فردکےپاس  جمع کراتارہتاہےحادثےیاموت واقع ہونے کی صورت میں کمپنی اصل رقم پراضافی رقم دیتی ہےجوکہ سودہے۔2.جوا۔۔۔۔جوااس طورپرہے کہ انشورنس کرانےوالااپنی رقم داؤپرلگاتاہےیعنی یہ احتمال بھی ہوتاہےکہ اصل رقم پراضافہ مل جائےاوریہ بھی احتمال رہتاہےکہ اصل مال ہی ڈوب جائے۔3.دھوکہ۔۔ انشورنس کاعقدانجام کےاعتبارسےغیریقینی ہوتاہےیعنی صورت حال واضح نہیں ہوتی کہ اس معاملہ کاانجام کیاہوگا۔سوداورجواکی حرمت توقرآن مجیدکی واضح آیات سےثابت ہےاوردھوکا  دہی  سے   حضور ﷺ نے منع فرمایاہےاوردھوکا  دینےوالےکےبارےمیں حدیث میں سخت وعیدآئی ہے۔قرآن مجیدمیں ہے:"وَأَحَلَّ ٱللَّهُ ٱلْبَيْعَ وَحَرَّمَ ٱلرِّبَوٰاْۚ"( سورة البقرة،الآية:275)ترجمہ:حالانکہ اللہ تعالیٰ نےبیع کوحلال فرمایاہے اورسودکوحرام کردیاہے(ازبیان القرآن للتھانویؒ)وفیہ ایضا:"إِنَّمَا ٱلْخَمْرُ وَٱلْمَيْسِرُ وَٱلْأَنصَابُ وَٱلْأَزْلٰمُ رِجْس مِّنْ عَمَلِ ٱلشَّيطٰنِ فَٱجْتَنِبُوهُ لَعَلَّكُمْ تُفْلِحُونَ"(سورة المائدة ،الآية:90 )   ترجمہ:بات یہی ہےکہ شراب اورجوااوربت وغیرہ اورقرعہ کےتیریہ سب گندی باتیں ہیں شیطانی کام ہیں سوان سےبالکل الگ رہوتاکہ تم فلاح ہو(ازبیان القرآن للتھانویؒ)احکام القرآن للجصاصؒ میں ہے:"وقال قوم من أهل العلم: "‌القمار كله من الميسر".(سورة المائدة،مطب في تأويل ماوردعنه صلي الله عليه وسلم من انه قطع يدامرأة،ج:2،ص:582،ط:دارالكتب العلمية)صحیح مسلم میں ہے:"عن جابر قال: « ‌لعن ‌رسول ‌الله صلى الله عليه وسلم ‌آكل ‌الربا ومؤكله، وكاتبه وشاهديه، وقال: هم سواء »".(كتاب البيوع،باب لعن آكل الرباومؤكله،ج:5،ص:50،ط:دارالطباعة العامرة تركيا)سنن ابن ماجہ میں ہے:"عن أبي هريرةقال: مر رسول الله صلى الله عليه وسلم برجل يبيع طعاما، فأدخل يده فيه فإذا هو مغشوش، فقال رسول الله صلى الله عليه وسلم: «ليس منا من غش»".(كتاب التجارات،باب:النهي عن الغش،ج:2،ص:749،ط:داراحياءالكتب العربية)المبسوط میں ہے:"قال: (ولا يجوز شراء اللبن في الضرع كيلا ولا مجازفة بدراهم أو غير ذلك) لنهي النبي صلى الله عليه وسلم عن الغرروهوما ‌يكون ‌مستور ‌العاقبة".(كتاب البيوع،باب انواع الربا،ج:12،ص:193،ط:دارالسعادة)البھرالرائق میں ہے:"قال رحمه الله (وحرم شرط الجعل من الجانبين لا من أحد الجانبين)..ومعنى شرط الجعل من الجانبين أن يقول إن سبق فرسك فلك علي كذا، وإن سبق فرسي فلي عليك كذا وهو قمار فلا يجوز؛ لأن القمار من القمر الذي يزاد تارة وينقص أخرى وسمي القمار قمارا؛ لأن كل واحد من القمارين ممن يجوز أن يذهب ماله إلى صاحبه ويجوز أن يستفيد مال صاحبه فيجوز الازدياد والنقصان في كل واحدة منهما فصار ذلك قمارا وهو حرام بالنص".(مسائل شتي،مسائل في المسابقة والقمار،ج:8،ص:554،ط:دارالكتاب الاسلامي)فقط واللہ اعلم
                                                  
عنوان: ادھار پر سونے کی خریدوفروخت
سوال: میں اپنا سونا اپنے ہی گھر والوں کو بیچنا چاہ رہا ہوں کیو ں کہ میں چاہتا ہوں کہ باہر  بیچنے سے اچھا اپنے گھر والوں کو ہی بیچ دوں ، مگر میرے گھر والوں کی اس وقت اتنی حیثیت نہیں ہے کہ وہ ایک وقت میں ہی پوری پیمنٹ کر سکیں  ، تو وہ اُدھار پہ اور وہ بھی قسطوں پہ ادائیگی کرنا ان کے لیے ممکن ہوگا ، تو اس میں کیا شرائط ہوں گی ،دینی اعتبار سے کیا یہ طریقہ کار اُدھار پر سونا بیچنا اور خریدنا صحیح ہے یا نہیں ؟ اور اسی میں ہی اگر قسطوں میں اگر ہو تو کیا صورت ہوگی ، کہ جائز ہوگا یا ناجائز ہوگا؟
جواب: واضح رہے کہ سونے کے زیورات  سونے یانقدرقم کے بدلے میں بیچنابیع صرف کہلاتی ہے،اور بیع صرف کےجائز ہونے کے لیے شرط یہ ہےکہ دونوں طرف سے معاملہ نقد ہو،یعنی ایک ہاتھ سے سونے کے زیورات دے جائیں اور دوسرے ہاتھ سے سونا یا نقدرقم لی جائے، کسی بھی جانب  سے ادھار، رباکے دائرے میں آنےکی وجہ سے ناجائزوحرام ہے  ۔لہذا صورتِ مسئولہ میں سائل کاگھروالوں کو سوناادھار بیچنااور قسط وار خریدناناجائزوحرام ہے۔جائز صور ت یہ ہوسکتی ہے کہ سونا گھر والوں کو قرض دے دیا جائے پھر سونے  کے بدلے ان سے  نقدی میں اپنا قرض وصول کرلیا جائے۔فتاوی شامی میں ہے:"(هو) لغة الزيادة. وشرعا (بيع الثمن بالثمن) أي ما خلق للثمنية ومنه المصوغ (جنسا بجنس أو بغير جنس) كذهب بفضة (ويشترط) عدم التأجيل والخيار و (التماثل) ۔"(کتاب البیوع ،باب الصرف، 257/5، ط، دار الفکر)فتاوی مفتی محمود ؒمیں ہے:"سوال: کیا فرماتے ہیں علماء دین دریں مسئلہ کہ آج مثلاً سونے کا حاضر بھاؤ ۶۰۰ روپے فی تولہ ہے، ایک سنار ہم سے ۱۰ تولہ سونا مانگتاہے، ایک ماہ کے ادھار پر ہم ا س سے کہتے ہیں کہ میں تو ۶۴۰ روپے فی تولہ دوں گا۔ وہ کہتا ہے کہ دے دو، رقم ایک ماہ میں ادا کردوں گا۔ ہم اس کو سونا دیتے ہیں تو عرض یہ ہے کہ آج کے بھاؤ سے ہمیں ۱۰ تولہ سونے میں ۴۰۰ روپے بچت ہوتی ہے، کیا یہ ہمارے لیے جائز ہے یا نہیں؟جواب:یہ تو بیع صرف ہے، اس میں اُدھار جائز نہیں۔بیع سابق صحیح نہیں ہے، فاسد ہے، اس میں جو نفع ہوا ہے‘ خیرات کردیا جائے۔"(کتاب البیوع ،401/8،ط، جمعیۃ پبلیکیشنز، لاہور)فقط واللہ اعلم
                                                  
عنوان: نوکری حاصل کرنے کے لیے رشوت دینا
سوال: کراچی میں ایک کمپنی  میں ملازمت (سلائی کا کام) کرنے کے لیے گیا ہوں اور اس کمپنی کے  مینیجر نے اپنے ٹھیکیداروں /انچارجوں کی تنخواہ مقرر کی ہوئی ہے  اور کام کا الگ سے پرسنٹیج بھی دے رہا ہے، ہم مشینیں مانگتے ہیں تو ٹھیکہ دار ہم سے پندرہ (15) دن کے اعتبار سے 5 ہزار روپے مانگتے ہیں (رشوت کے طور پر) اگر ہم دینے سے انکار کریں  تو ہمیں نہ مشینیں دیتے ہیں کام کرنے  کے لیے اور نہ سلائی کا کام دیتا ہے۔ یعنی کہ سلائی کا کام اور مشین اس شخص کو ملتی ہیں جو ٹھیکہ دار کو پیسے بطور رشوت دیتا ہے۔ اگر پیسے نہ دیں تو وہ کام نہیں دیتا ہے نہ ہی مشین ہم کمپنی میں موجود اربابِ اختیار یا زمہ داروں تک شکایت نہیں پہنچا سکتے، تو کیا اس صورت میں ہمارے لیے مجبوراً ٹھیکیداروں کو رشوت / پیسے دینا جائز ہوگا ؟
جواب: رشوت لینے اور دینے والے پر حضور اکرم ﷺ نے لعنت  فرمائی ہے، چناں چہ رشوت لینا اور دینا دونوں ناجائز ہیں، اس لیے حتی الامکان رشوت دینے سے بھی بچنا  واجب ہے، البتہ اگر کوئی  جائز  حق ثابت ہونےکے باوجود صرف رشوت نہ دینے کی وجہ سے  حاصل نہ ہورہا ہو تو ایسی صورت میں حق دار  شخص کو چاہیے کہ اولاً وہ اپنی پوری کوشش کرے کہ رشوت دیے  بغیر بااثر لوگوں کے تعلق اور واسطے سے اپنا حق حاصل کرنے کی کوشش کرے اگر پھر بھی حاصل نہ ہو سکے تو پھرمجبوراً رشوت دینے والاشخص گناہ گار نہیں ہو گا،البتہ رشوت لینے والے شخص کے حق میں رشوت کی رقم ناجائز ہی رہے گی ، اور سخت گناہ گار ہو گا۔صورتِ مسئولہ میں سائل کو چاہیے کہ کمپنی کے ذمہ داروں کے علم میں لا کراس کام کو  بغیر رشوت کے حاصل کرنے کی کوشش کرے  ،اور جب تک کام نہ ہو  اس وقت تک صبر کرے اور صلاۃ الحاجۃ پڑھ کر اللہ تعالیٰ سے مسئلہ حل ہونے کی دعا مانگتا رہے، لیکن اگر پھر بھی کام حاصل نہ ہو سکے تو  سائل کو چاہیے کہ اس کام کو چھوڑ کر کہیں اور کام تلاش کرے ، اگر رشوت دے کر کام حاصل کر لیاتو رشوت  دینے کا عمل ناجائز ہو گا ، البتہ  اس ملازمت سے متعلقہ امور کی درست طریقہ پر انجام دہی پر تنخواہ حلال ہوگی۔مشکاۃ المصابیح میں ہے :"وعن عبد الله بن عمرو قال: لعن رسول الله صلى الله عليه وسلم ‌الراشي ‌والمرتشي. رواه أبو داود وابن ماجه."(‌‌كتاب الإمارة والقضاء ، ‌‌باب رزق الولاة وهداياهم ، ‌‌الفصل الثاني ، رقم الحديث ، 3753 ، ص :1108 ، ط : المكتب الاسلامي بيروت)مشکاۃ کی شرح مرقاۃ المفاتیح میں ہے :"وعن عبد الله بن عمرو رضي الله عنهما : بالواو (قال: لعن رسول الله صلى الله عليه وسلم ‌الراشي ‌والمرتشي) : أي: معطي الرشوة وآخذها، وهى الوصلة إلى الحاجة بالمصانعة، وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلما فلا بأس به."(كتاب الإمارة والقضاء ، ‌‌باب رزق الولاة وهداياهم ، ‌‌الفصل الثاني ، رقم الحديث ، 3753 ، ج : 7 ، ص : 295 ، ط : دار الكتب العلمية)مشکاۃ کی شرح طیبی میں ہے :"الحديث السادس عن عبد الله: قوله: (‌الراشي ‌والمرتشي) (فا): الرشوة الوصلة إلي الحاجة بالمصانعة۔۔۔وإنما تلحقهما العقوبة إذا استويا في القصد والإرادة فرشا المعطي لينال به باطلا ويتوصل به إلي الظلم. فأما إذا أعطى ليتوصل به إلي حق أو ليدفع عن نفسه مضرة فإنه غير داخل في هذا الوعيد."(ج : 8 ، ص : 2606 ، ط : مكتبه نزار مصطفيى الباز)فتح الباری میں ہے :"وقد ثبت حديث عبد الله بن عمرو في لعن ‌الراشي ‌والمرتشي أخرجه الترمذي وصححه وفي رواية والرائش والراشي ثم قال الذي يهدي لا يخلو أن يقصد ود المهدى إليه أو عونه أو ماله فأفضلها الأول والثالث جائز لأنه يتوقع بذلك الزيادة على وجه جميل وقد تستحب إن كان محتاجا والمهدي لا يتكلف وإلا فيكره وقد تكون سببا للمودة وعكسها وأما الثاني فإن كان لمعصية فلا يحل وهو الرشوة وإن كان لطاعة فيستحب وإن كان لجائز فجائز لكن إن لم يكن المهدى له حاكما والإعانة لدفع مظلمة أو إيصال حق فهو جائز ولكن يستحب له ترك الأخذ."‌‌(قوله باب من لم يقبل الهدية لعلة، ج :5 ، ص :221 ، ط : المكتبة السلفية)أحكام القرآن للجصاص میں ہے :"ووجه آخر من الرشوة، وهو الذي يرشو السلطان لدفع ظلمه عنه، فهذه الرشوة محرمة على آخذها غير محظورة على معطيها. وروي عن جابر بن زيد والشعبي قالا: "لا بأس بأن يصانع الرجل عن نفسه وماله إذا خاف الظلم" وعن عطاء وإبراهيم مثله. وروى هشام عن الحسن قال: "لعن رسول الله صلى الله عليه وسلم الراشي والمرتشي" قال الحسن: "ليحق باطلا أو يبطل حقا، فأما أن تدفع عن مالك فلا بأس". وقال يونس عن الحسن: "لا بأس أن يعطي الرجل من ماله ما يصون به عرضه."(‌‌ سورة المائده ، باب الرشوة ،آيت 44 ، ط : دار إحياء التراث العربي)المعتصر من المختصر من مشكل الآثار میں ہے :"ثوبان قال: لعن رسول الله صلى الله عليه وسلم الراشي والمرتشي والرائش وروى عنه والرائش الذي يمشي بينهما أخذ ذلك الريش التي تتخذ للسهام التي لا تقوم إلا بها وذلك في الحكم يبينه حديث أم سلمة أن رسول الله صلى الله عليه وسلم لعن الراشي والمرتشي في الحكم ولا يدخل في ذلك من رشى ليصل إلى حقه الممنوع عنه وأما المرتشي منه ليوصله إلى حقه داخل في اللعن ومما يدل عليه ما روى عن جابر بن زيد ما وجدنا في أيام ابن زياد وفي أيام زياد شيئا هو أنفع من الرشا أي أنهم كانوا يفعلون ذلك استدفاعا للشر عنهم."(‌‌كتاب الأقضية ، ‌‌في الرشوة ، ج :2 ، ص : 6 ، ط : عالم الكتب - بيروت)فتاویٰ شامی میں ہے :"(قوله إذا خاف على دينه) عبارة المجتبى لمن يخاف، وفيه أيضا دفع المال للسلطان الجائر لدفع الظلم عن نفسه وماله ولاستخراج ‌حق ‌له ‌ليس ‌برشوة يعني في حق الدافع."(‌‌كتاب الحظر والإباحة ، يكره إعطاء سائل المسجد إلا إذا لم يتخط رقاب الناس ، ج :6 ، ص :423/24 ، ط : سعيد كراچي)وفيهاايضاّ :"وفي الفتح: ‌ثم ‌الرشوة ‌أربعة ‌أقسام: منها ما هو حرام على الآخذ والمعطي۔۔۔وفي الأقضية قسم الهدية وجعل هذا من أقسامها فقال: حلال من الجانبين كالإهداء للتودد وحرام منهما كالإهداء ليعينه على الظلم وحرام على الآخذ فقط، وهو أن يهدى ليكف عنه الظلم."(‌‌كتاب القضاء ، مطلب في الكلام على الرشوة والهدية ، ج :5 ،ص :362)تکملہ حاشیہ  ابن عابدين میں ہے :"وقوله عليه الصلاة والسلام لعن الله الراشي والمرتشي والمراد به إذا كان هو الظالم فيدفعها لبعض الظلمة يستعين بها على الظلم.‌وأما ‌لدفع ‌الضرر ‌عن ‌نفسه فلا شبهة فيها،حتى روي عن أبي يوسف أنه أجاز ذلك للوصي من مال اليتيم لدفع الضرر عن اليتيم الخ."(‌‌كتاب الصلح ، ج : 8 ، ص :222 ، سعيد كراچي)الموسوعہ الفقہیہ الکویتیہ میں ہے :"ويحرم طلب الرشوة، وبذلها، وقبولها، كما يحرم عمل الوسيط بين الراشي والمرتشي غير أنه يجوز للإنسان عند الجمهور أن يدفع ‌رشوة للحصول على حق، أو لدفع ظلم أو ضرر، ويكون الإثم على المرتشي دون الراشي."(‌‌أحكام الرشوة ، ج :22 ، ص : 222 ، ط :وزارة الأوقاف والشئون الإسلامية)فتاوی محمودیہ میں ہے:"سوال:۔علیم الدین نے بہت رشوت دے کر سرکاری ملازمت حاصل کی،اب اس ملازمت سے جو روپیہ کمایا ہے وہ جائز ہے یا نہیں؟جواب:۔اگر ملازمت کا  کام جائز ہے تو اس ملازمت  کی آمدنی،تنخواہ بھی جائز ہے،ابتداءً اگر ملازمت حاصل کرنے کے لیے رشوت دی تو اس کی وجہ سے اس ملازمت کی آمدنی جو کہ درحقیقت خدمت ومحنت  کا معاوضہ ہے،ناجائز نہیں،رشوت کا گناہ اس آمدنی تک نہیں پہنچا۔فقط واللہ اعلم"(باب الرشوۃ ج:24،ص:226،ط:جامعہ فاروقیہ)فقط واللہ اعلم
                                                  
عنوان: اپنے  بچوں کی پرورش کے لیے مطلقہ مغلظہ کو بطور نوکرانی رکھنا
سوال: کیا مطلقہ مغلظہ کو سابقہ شوہر کے گھر بطورِ نوکرانی رکھ سکتے ہیں جبکہ اس کے عوض اسے معاوضہ دیا جائے گا تاکہ وہ بچوں کی نگہبانی کرسکے۔
جواب: واضح رہے کہ  تین طلاقوں کے بعدبیوی حرمت مغلظہ کے ساتھ حرام ہوجاتی ہے، رجوع اور دوبارہ نکاح کی گنجائش نہیں رہتی، دونوں کا ایک ساتھ رہنا ناجائز اور حرام ہے۔لہذا صورت مسئولہ میں مطلقہ مغلظہ کو اپنی اولاد کی پرورش  کے لیے   رکھنا یا عورت کا ایک گھر میں اس صورت میں رہنا   جائز ہے  ،  جب عورت مکمل پردہ کے ساتھ رہے، ان   کے درمیان کسی قسم کے  اختلاط کا اندیشہ  نہ ہو، اور مطلقہ کے لیے اپنے سابقہ شوہر سے  پردہ کرنا بھی لازم ہے،کیوں کہ طلاق مغلظہ کے  بعد میاں بیوی دونوں ایک دوسرے کے لیے اجنبی ہوجاتے  ہیں،اور اگر  گھر میں اتنی وسعت نہ ہویا  دونوں میں سے کسی کے لیے اندیشہ فتنہ ہو یا گھر میں مربی اور  بڑے بچے نہ ہوں ، تو پھر اس طرح رہنے سے  اجتناب  ضروری ہے۔تفسير قرطبی ميں ہے:"وأما المطلقة طلاق بينونة فلا رضاع عليها، والرضاع على الزوج إلا أن تشاء هي، فهي أحق بأجرة المثل."(سورۃ بقرۃ، 161/3، ط:دار الكتب المصرية)بدائع الصانع  میں ہے:"وأما المبتوتة ففيها روايتان: في رواية: لا يجوز لها أن تأخذ الأجر؛ لأنها مستحقة للنفقة والسكنى في حال قيام العدة فلا يحل لها الأجرة كما لا يحل للزوجة، وفي رواية: يجوز؛ لأن النكاح قد زال بالإبانة فصارت كالأجنبية وأما إذا انقضت عدتها فالتمست أجرة الرضاع."(كتاب الحضانة، تفسير الحضانة، 41/4، ط: دار الكتب العلمية)مبسوط سرخسی میں ہے:"ويكره له أن يستأجر امرأة حرة أو أمة يستخدمها ويخلو بها لقوله صلى الله عليه وسلم «لا يخلون رجل بامرأة ليس منها بسبيل فإن ثالثهما الشيطان»، ولأنه لا يأمن من الفتنة على نفسه، أو عليها إذا خلا بها."(کتاب الإجارات، باب إجارة الرقيق في الخدمة وغيرها، 52/16، ط: دار المعرفة)فقط واللہ اعلم
                                                  
عنوان: ایمازون ایفیلیٹ مارکیٹنگ
سوال: امازون ایفلیٹ مارکیٹنگ جائز ہے ؟ ہم ان کی پروڈکٹ بیچتے ہیں تو وہ اس پر کمیشن دیتے ہیں ؟
جواب: امازون ایفیلیٹ کے حوالے سے درج ذیل لنک کے ذریعہ جو تفصیل مل سکی اس کے مطابق ایمازون اپنے ایسے ممبرز جو ایمازون میں سرمایہ کاری  نہ کرنا چاہتے ہیں، یا نہ کرسکتے ہوں، تو ایمازون  ایفیلیٹ مارکیٹنگ کی صورت  میں اپنے  ایسے ممبران کو ایمازون  دیگر سرمایہ کاروں کی فروخت ہونے والی اشیاء کے لنک فراہم کرتا ہے،  جسے ایفلیٹ ممبرز  حاصل شدہ لنکس کے ذریعہ  مختلف بلاکس، سوشل میڈیا و دیگر سائٹس پر ان اشیاء کی تشہیر کرتے ہیں،  پھر جس ممبر کے  لنک کے ذریعہ وہ اشیاء فروخت ہوں، تو ایمازون اس ممبر کو کچھ فیصد کمیشن دیتا ہے۔مذکورہ حاصل شدہ معلومات کے مطابق ایفلیٹ ممبران  کی حیثیت کمیشن ایجنٹ کی ہے، اورکمیشن ایجنٹ سے مراد وہ آدمی ہے جو بروکری لے کر کام کرتا ہو،  اور بروکر کے لیے بروکری کی اجرت لینا جائز ہے، بشرطیکہ جس کام پر کمیشن لیا جا رہا ہے وہ کام فی نفسہ جائز ہو، کام بھی متعین ہو ،کمیشن ایجنٹ واقعی کوئی معتد بہ عمل انجام دے  اور کمیشن (اجرت) جانبین کی رضامندی سے بلاکسی ابہام کے متعین ہو۔لہذا صورت مسئولہ میں کمیشن / بروکری کے جائز ہونے کی شرائط اگر ایمازون ایفیلیٹ مارکٹنگ میں پائی جاتی ہوں، تو اس صورت میں کمیشن لینا جائز ہوگا، بصورت دیگر جائز نہ ہوگا۔فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً:’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘.(5/ 136)فقط واللہ اعلم
                                                  
عنوان: ڈرائیونگ لائیسنس بنوانے کے لئے ملازمین کو پیسے دینا
سوال: ڈرائیونگ لا ئسنس   بنوانے کے لیے اکثر سرکاری ملازمین پیسے مانگتے ہیں جو ڈرائیونگ لائسنس کی حکومت کی جانب سے طے شدہ فیس سے زیادہ ہوتے ہیں ،اس کے علاوہ بعض اوقات وہ ملازمین دیگر کوائف اور ڈرائیونگ ٹیسٹ میں تنگ بھی کرتے ہیں ایسی مجبوری میں اگر ڈرائیونگ لائسنس نہ بنایا جائے تو چالان کا خطرہ رہتا ہے اور اگر بنوانا ہو تو زیادہ پیسے دینے پڑتے ہیں ایسی صورت میں کیا کرنا چاہیے؟
جواب: صورتِ مسئولہ میں اگر  ڈرائیونگ کے لیے قانونی طور پر مطلوب شرائط پر پورا اترنے کے باوجود بھی سرکاری آفس کا عملہ زیادہ پیسے،رشوت کے بغیر  لائسنس جاری نہ کرے  اور لا  ئسنس بنوانے       والے میں ڈرائیونگ کی اہلیت اور قابلیت بھی ہو تو  ا  یسی مجبوری  کی صورت رشوت کے طورپررقم    دینے کی گنجائش ہوگی ، اس صورت میں گناہ رشوت لینے والے عملے پر ہوگا ۔اور اگر  رشوت دیے بغیر لا ئسنس بنانا  ممکن ہو یا لا  ئسنس   بنوانے  والے   شخص میں ڈرائیونگ کی اہلیت اور قابلیت موجود نہ ہو تو ان دونوں صورتوں میں عملے کو کچھ دینا رشوت شمار ہوگا جوکہ ناجائز اور حرام ہے ،اور اس صورت میں رشوت دینے والا اور لینے والا دونوں گنا ہ گار ہوں گے ۔ مرقاۃ المفاتیح میں ہے:"(وعن عبد الله بن عمرو رضي الله عنهما : بالواو (قال: «لعن رسول الله صلى الله عليه وسلم ‌الراشي ‌والمرتشي» ) : أي: معطي الرشوة وآخذها، وهى الوصلة إلى الحاجة بالمصانعة، وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلما فلا بأس به، وكذا الآخذ إذا أخذ ليسعى في إصابة صاحب الحق فلا بأس به، لكن هذا ينبغي أن يكون في غير القضاة والولاة ; لأن السعي في إصابة الحق إلى مستحقه، ودفع الظالم عن المظلوم واجب عليهم، فلا يجوز لهم الأخذ عليه، كذا ذكره ابن الملك، وهو مأخوذ من كلام الخطابي إلا قوله: وكذا الآخذ، وهو بظاهره ينافيه الحديث الأول من الفصل الثالث الآتي. قال التوربشتي: وروي أن ابن مسعود أخذ في شيء بأرض الحبشة فأعطى دينارين حتى خلي سبيله (رواه أبو داود، وابن ماجه)۔"(کتاب الامارۃ والقضاء،باب رزق الولاۃ و ھدایاھم،2637/6،رقم،3753،ط،دار الفکر)فتاوی شامی میں ہے:’’دفع المال للسلطان الجائر لدفع الظلم عن  نفسه وماله ولاستخراج حق له ليس برشوة يعني في حق الدافع ۔""کتاب الحظروالاباحۃ،فصل فی البیع،423/6،ط،دار الفکر)فقط واللہ اعلم
                                                  
عنوان: پراویڈنٹ فنڈ کا شرعی حکم اور اس کی زکوٰۃ کی ادائیگی کی صورت
سوال: پراویڈنٹ فنڈ کا شرعی حکم، اوراس کی زکوٰۃ کی ادائیگی کا کیا طریقہ ہوگا؟
جواب: واضح رہےکہ سرکاری اور بعض  نجی اداروں کی طرف سے اپنے ملازمین کے لیے پراویڈنٹ فنڈ کی جو سہولت فراہم کی جاتی ہے   اس فنڈ کےلیے بعض ادارے ہر ماہ ملازمین کی تنخواہ میں سے  ایک مخصوص  حصہ ملازمین کی اختیار کےبغیر جبراً  کاٹتے ہیں،جبکہ کچھ ادارے اپنے ملازمین کو اختیار  دیتے ہیں  کہ اگر چاہےتووہ اس فنڈنگ والے معاملے میں شمولیت اختیار کریں اوراگر نہ چاہےتو  نہ کریں، پھر بعض کمپنی یا ادارہ ہر ماہ اس مد میں جمع ہونے والی رقم  کے ساتھ اتنی ہی مقدار میں رقم اپنی طرف سے ملا کر اس کی تمویل کاری (فائنانسنگ)کرتی ہیں،جب کہ بعض ادارے اپنی طرف سے کچھ بھی نہیں ملاتے،بلکہ ملازمین کی جانب سے جو رقم جمع ہوتی ہے صرف اسی کی تمویل کاری کرتی ہیں،پھر ادارہ اس پراویڈنٹ فنڈ میں شرکت کرنے والے  ملازمین کو ان کے ریٹائرڈمنٹ کے بعد  اصل رقم  (یعنی ہرماہ تنخواہ میں سےکٹوتی کےبعد جمع ہونےوالی رقم)کی واپسی کےساتھ  کچھ اضافہ بھی دیتی ہیں۔اس اضافہ کے بارے میں شرعی حکم یہ ہے کہ اگر ادارہ از خود اپنی طرف سےتنخواہ میں سےکچھ رقم جبراً کاٹتا ہوتو  ایسی صورت میں ملازمین کےلیے اس اصل رقم کےساتھ ملنے والا اضافہ بھی شرعًاجائز ہوگا،کیونکہ یہ اضافہ ادارے کی طرف سے تبرع اور احسان ہوگا،البتہ اگر احتیاطاًیہ اضافہ نہ لیا جائے تو بہتر ہوگا، پس اصل رقم اور اضافہ دونوں پر وصول ہونے کےبعد زکوٰۃ بھی واجب ہوگی،وصولی سے قبل اس کی زکوٰۃ واجب نہیں ہوگی، اور وصولی کے بعد  زکوٰۃ کی ادائیگی کا طریقہ یہ ہے کہ  جب یہ رقم(اصل اور اضافہ)وصول ہوجائے تو اگر وصول کنندہ پہلے سے صاحبِ نصاب ہےتو اس پر بقیہ مال کی زکوٰۃ کی ادائیگی کےساتھ اس کی بھی زکوٰۃ دینی ہوگی، اور اگر وہ صاحبِ نصاب نہیں ہےتو بقدرِ نصاب مال کے مالک بننےکےبعد سال گذرنے پر اس کی زکوٰۃ ادا کرےگا۔اور اگر ادارہ اپنے ملازمین کو اس فنڈنگ میں شمولیت پر اختیار دیتاہے اور ملازمین اپنے اختیار سے اس فنڈ میں رقم کٹوتی کرواتے ہیں ،توشرعًاایسے ملازمین کےلیےصرف اصل رقم اور اگر ادارےنےکچھ رقم ملائی ہو تو انہیں دونوں رقوم کا لینا  جائز ہوگا،مگر اس پر اضافہ لینا جائز نہیں ہوگا، اور اگر اضافہ والی رقم  لے لی تو  مستحقِ زکوٰۃ  حضرات پر ثواب کی نیت کےبغیر اس رقم کاصدقہ کرنا ضروری ہوگا۔ اور اس صورت میں  بھی جب تک اصل رقم  وصول  نہ ہوجائے اس پر زکوٰۃ واجب نہیں ہوگی،  زکوٰۃ  کی ادائیگی کا طریقہ یہ  ہوگا کہ  جب  اصل رقم وصول ہوجائے تو  اگر وصول کنندہ پہلے سے صاحبِ نصاب ہےتو اس پر وصول شدہ مال کی زکوٰۃ واجب ہوگی، اور اگر وہ صاحبِ نصاب نہیں ہےتو فی الحال اس پر زکوٰۃ واجب نہیں ہوگی،بلکہ بقدرِ نصاب مال کے مالک بننےکےبعد سال گزرنے پراس پر  زکوٰۃواجب ہوگی۔مجمع الانھر فی شرح ملتقی الابحر میں ہے:"(والأجرة) في الإجارة (لا تستحق بالعقد) أي بنفس العقد فلا يجب تسليمها عينا كان أو دينا عندنا؛ لأن حكم العقد يظهر عند وجود المنفعة وهي معدومة عند العقد ولذا يقام العين مقام المنفعة في حق إضافة العقد إلى المنفعة كما يقام السفر مقام المشقة فتجب الأجرة مؤجلا موقتا على تحقق أحد الأمور الآتي ذكرها.وعن هذا وقال (بل) تستحق (بالتعجيل) هو (أو بشرطه) أي بشرط التعجيل؛ لأن امتناع ثبوت الملك بنفس العتق لتحقق المساواة، فإذا عجل أو شرط التعجيل فقد أبطل المساواة التي هي حقه بخلاف الإجارة المضافة بشرط تعجيل الأجرة، فإن الشرط باطل لامتناع ثبوت الملك من التبدل للتصريح بالإضافة إلى وقت في المستقبل، والمضاف إلى وقت لا يكون موجودا قبله ولا يتغير هذا المعنى (أو باستيفاء المعقود عليه) لتحقق المساواة بينهما إذ العقد عقد معاوضة (أو التمكن منه) أي من استيفاء النفع إقامة للتمكن من الشيء مقام ذلك الشيء هذا إذا كانت الإجارة صحيحة فأما إذا كانت فاسدة لا يجب شيء بمجرد التمكن من استيفاء المنفعة إلا بحقيقة الانتفاع."(کتاب الاجارۃ،ج:2،ص:370،ط:دار إحياء التراث العربي بيروت)الدر المختار میں ہے:"(وجاز التصرف في الثمن) بهبة أو بيع أو غيرهما لو عينا: أي مشارا إليه ولو دينا فالتصرف فيه تمليك ممن عليه الدين ولو بعوض ولا يجوز من غيره.ابن ملك (قبل قبضه) سواه (تعين بالتعيين) كمكيل (أولا) كنقود فلو باع إبلا بدراهم أو بكر بر جاز أخذ بدلهما شيئا آخر (وكذا الحكم في كل دين قبل قبضه كمهر وأجرة وضمان متلف) وبدل خلع وعتق بمال وموروث موصى به.والحاصل: جواز التصرف في الاثمان والديون كلها قبل قبضها.عيني (سوى صرف وسلم) فلا يجوز أخذ خلاف جنسه لفوات شرطه (وصح الزيادة فيه) ولو من غير جنسه في المجلس أو بعده من المشتري أو وارثه."(کتاب البیوع،باب المرابحة والتولية،ص:427،ط:دار الکتب العلمیہ بیروت)فتاویٰ عالمگیری میں ہے:"وأما سائر الديون المقر بها فهي على ثلاث مراتب عند أبي حنيفة - رحمه الله تعالى - ضعيف، وهو كل دين ملكه بغير فعله لا بدلا عن شيء نحو الميراث أو بفعله لا بدلا عن شيء كالوصية أو بفعله بدلا عما ليس بمال كالمهر وبدل الخلع والصلح عن دم العمد والدية وبدل الكتابة لا زكاة فيه عنده حتى يقبض نصابا ويحول عليه الحول. ووسط، وهو ما يجب بدلا عن مال ليس للتجارة كعبيد الخدمة وثياب البذلة إذا قبض مائتين زكى لما مضى في رواية الأصل وقوي، وهو ما يجب بدلا عن سلع التجارة إذا قبض أربعين زكى لما مضى كذا في الزاهدي."(کتاب الزکوٰۃ،الباب الأول في تفسير الزكاة وصفتها وشرائطها،ج:1،ص:175،ط:المطبعۃ الکبری الامیریۃ بولاق مصر)فتاویٰ شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه، وإن كان مالا مختلطا مجتمعا من الحرام ولا يعلم أربابه ولا شيئا منه بعينه حل له حكما، والأحسن ديانة التنزه عنه."(کتاب البیوع،باب البیع الفاسد، مطلب في من ورث مالًا حرامًا،ج:5،ص:99،ط: ایچ ایم سعید کراتشی)فقط و الله أعلم
                                                  
عنوان: سرکار کی جانب سے دی ہوئی سہولت سے فائدہ اٹھانا
سوال: میں ایک سرکاری ملازم ہوں ، مجھے سرکاری ہسپتال سے علاج کروانے کی صورت میں میڈیسن کے پیسے کلیم کرنے کی سہولت ہے، میرے والد صاحب کو دل کی بیماری ہے، اب ڈاکٹر نے کہا ہے کہ یہ میڈیسن انہوں نے ساری عمر کھانی ہے،  اب شروع شروع میں تو میں  دو،تین ماہ کے بلز  ڈاکٹر سے سائن سٹیمپ کروا کے کلیم کرتا رہا ہوں۔ لیکن اب ایک ریفرنس سے بلز کے مطابق ہسپتال کی پرچیاں بنا کے 2-3 ماہ کے بلز اسی ہسپتال کے میڈیکل پروفیسر سے سائن سٹیمپ کروا کے کلیم کر لیتا ہوں۔کیونکہ ہمارے نظام میں بہت خرابیاں ہیں۔ ڈاکٹر سائن نہیں کر تے جلد۔ یا چھٹی پر ہو تے ہیں۔ یا ان کا سٹا ف ملنے  نہیں دیتا۔ بلز  سو فیصد جینون ہیں۔
جواب: صورتِ مسئولہ میں  سرکار کی طرف سے یہ سہولت  اگرآپ کے علاوہ آپ کے والد صاحب کو بھی میسر ہو  اور علاج بھی سرکاری ہسپتال  میں کیا جارہا ہو تو سوال میں مذکور طریقہ کار کے مطابق سرکار سے میڈیسن کی رقم وصول کرناجائز ہے اور اگر یہ سہولت صرف آپ کو میسر ہو یا آپ کے والد صاحب کو سرکاری ہسپتال میں میسر ہو لیکن علاج سرکاری ہسپتال سے نہیں کروایا جارہا ہو تو اس صورت میں سرکار سے میڈیسن کی رقم وصول کرنا  جائز نہیں ہے۔اس کے علاوہ اگر کوئی اور صورت  ہو  تو سوال واضح لکھ کر دوبارہ معلوم کرلیں۔درر الحكام في شرح مجلة الحكاممیں ہے:" ‌‌(المادة 96) لا يجوز لأحد أن يتصرف ‌في ‌ملك ‌الغير بلا إذنه] لا يجوز لأحد أن يتصرف ‌في ‌ملك ‌الغير بلا إذنه هذه المادة مأخوذة من المسألة الفقهية (لا يجوز لأحد ‌التصرف في مال غيره بلا إذنه ولا ولايته) الواردة في الدر المختار. فعليه إذا أراد شخص أن يبني بناء محاذيا لحائط بناء إنسان فليس له أن يستعمل حائط ذلك الشخص بدون إذنه حتى ولو أذنه صاحب الحائط فله بعدئذ حق الرجوع عن إذنه"(المقالة الثانية في بيان القواعد الكلية،المادة:96، ج:1، ص:96،ط:دار الجيل)و فيه ايضاّ:"لا يجوز لأحد أن يأخذ مال أحد بلا سبب شرعي هذه القاعدة مأخوذة من المجامع وقد ورد في الحديث الشريف «لا يحل لأحد أن يأخذ متاع أخيه لاعبا ولا جادا فإن أخذه فليرده» فإذا أخذ أحد مال الآخر بدون قصد السرقة هازلا معه أو مختبرا مبلغ غضبه فيكون قد ارتكب الفعل المحرم شرعا؛ لأن اللعب في السرقة جد فعلى ذلك يجب أن ترد اللقطة التي تؤخذ بقصد امتلاكها أو المال الذي يؤخذ رشوة أو سرقة أو غصبا لصاحبها عينا إذا كانت موجودة وبدلا فيما إذا استهلكت"(المقالة الثانية في بيان القواعد الكلية،المادة:97، ج:1، ص:98،ط:دار الجيل)فتاوی شامی ميں ہے:"ونقل في القنية عن الإمام الوبري أن من له حظ في ‌بيت ‌المال ظفر بمال وجه لبيت المال فله أن يأخذه ديانة"(كتاب الجهاد، مطلب:فيمن له حق في بيت المال و ظفر بشيئ من بيت المال،ج:4، ص:159 ايچ ايم سعيد كمپنی)فقط واللہ اعلم
                                                  
عنوان: غلطی سے مارک اپ سے فائدہ اٹھانے کا حکم
سوال: آفس کی طرف بینک اکاؤنٹ کھلوایا گیا جس میں  بینک اکاؤنٹ کے حوالے سے رہنمائی دینے والے سےرہنمائی دینے میں غلطی ہوئی یا میں غلط سمجھا جس کی وجہ سے میرےبینک اکاؤنٹ سے مارک اپ چارج ہوا جب کہ میں  نےاب وہ کارڈ ہی بند کردیا، جو بھی ہوا  وہ میرے علم میں نہیں تھا مجھ سے انجانے میں یہ گناہ ہوگیا، اس حوالے سے رہنمائی چاہیے۔
جواب: یہ بات واضح رہے کہ اکاؤنٹ میں رقم رکھنے سے اس پر جو نفع رقم کی صورت میں ملتا ہے چاہے جس نام سے بھی ہو وہ  سود کے زمرے  میں آتا ہے لہذا صورتِ مسئولہ میں   جو نفع بینک کی طرف سے مارک اپ کے نام سےملا ہے وہ حرام ہے اور سود کے زمرہ میں آتا ہے  اور اس نفع کے عنوان سے اکاؤنٹ  میں آنے والی رقم کو  اولاً وصول ہی نہیں کرنا چاہئے کیوں کہ لینے کی صورت میں سود وصول کنندہ بن جاتا ہے اور اگر  لاعلمی میں وصول کرلیا گیاہوتو اس کا حکم یہ ہے کہ رقم کو ثواب کی نیت کے بغیر  فقراء پر صدقہ کرنا ضروری ہے نیز مستقل طور پر اس سود کی لعنت سے بچتے ہوئے اپنا اکاؤنٹ تبدیل کریں اور کرنٹ اکاؤنٹ کھولا جائے۔سنن ابن ماجہ میں ہے:عن أبي ذر الغفاري قال "قال رسول الله صلى الله عليه وسلم إن الله تجاوز عن أمتي الخطأ والنسيان وما استكرهوا عليه"(کتاب الطلاق، باب طلاق المکرہ و الناسی،ج:1، ص:630، ط: دار الجیل بیروت)بدائع الصنائع میں ہے:"(وأما) الذي يرجع إلى نفس القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة، على أن يرد عليه صحاحا، أو أقرضه وشرط شرطا له فيه منفعة؛ لما روي عن رسول الله صلى الله عليه وسلم أنه «نهى عن قرض ‌جر ‌نفعا» ؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا، وعن شبهة الربا واجب هذا إذا كانت الزيادة مشروطة في القرض"(کتاب القرض، فصل فی شرائط رکن القرض، ج:7، ص:395، ط:دار الکتب العلمیۃ بیروت)فتاوی عالمگیری میں ہے:"رجل مات وكسبه من الحرام ينبغي للورثة أن يتعرفوا فإن عرفوا أربابها ردوا عليهم، وإن لم يعرفوا تصدقوا به كذا في فتاوى قاضي خان"(کتاب البیوع، الباب العشرون فی البیاعات المکروہۃ و الارباح الفاسدۃ، ج:3، ص:210، ط:دار الفکر بیروت)فقط واللہ اعلم
                                                  
عنوان: یوٹیوب کی کمائی
سوال: یوٹیوب سے پیسے کمانا کیسا ہے جائز ہے یا نا جائز ؟اگر جائز ہو تو پھر کن کن باتوں خیال رکھنا چاہیے؟
جواب: یوٹیوب سے پیسے کمانے میں شرعًا بہت سے مفاسد ہیں، اس کی تفصیل یہ ہے کہ :یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز  زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈیو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اپ لوڈ کرنے والا:۱۔ویڈیو میں کسی جان دار کی  تصویر اپ لوڈ کرے۔۲۔ویڈیو میں کسی غیر شرعی اور ناجائز امر کی ترویج    کی گئی ہو۔۳۔ویڈیو میں موسیقی  ہو۔۴۔پیسوں کی وصولی یا ادائیگی  کرنے میں  کوئی سودی معاملہ  یا فاسد عقد کرنا پڑتا ہو۔۵۔جان دار کی تصاویر والے یا کسی طور پر بھی غیر شرعی اشتہارات اس چینل پر  چلتے ہوں۔تو اس کے ذریعہ پیسے کمانا جائز نہیں ہے۔اور  اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب پر چینل بناتے وقت یہ معاہدہ کیا جاتا ہےکہ جب چینل کے سبسکرائبرز اور ویورز مخصوص تعداد تک پہنچ جائیں گے تو یوٹیوب انتظامیہ اس چینل پر مختلف لوگوں کے اشتہارات چلانے کی مجاز ہوگی اور چینل  بنانے والا اس معاہدے کو تسلیم کرنے پر مجبور ہوتاہے، الا یہ کہ اشتہارات بند کرنے کے لیے وہ باقاعدہ فیس ادا کرے اور چینل کو کمرشل بنیاد پر استعمال نہ کرےاور یوٹیوب انتظامیہ    یوزر کی سرچنگ بیس یا لوکیشن یا مختلف لوگوں کے اعتبار سے یا مختلف ملکوں کے اعتبار سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں اسی طرح ایک شخص کی ڈیوائس پر الگ اشتہار چلتا ہے تو دوسرے شخص کی ڈوائس پر دوسرا اشتہار چلتا ہے ، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔اس کے علاوہ یوٹیوب چینل کے ذریعہ پیسے کمانے کے سلسلے میں انتظامیہ سے اجارے کا جو معاہدہ کیا جاتا ہے وہ بھی شرعی تقاضوں کے مطابق نہیں ہے ۔یوٹیوب پر  چینل بنانے کے بعد ویڈیو ز اپ لوڈ کرکے پیسے کمانے کی مختلف صورتیں ہیں :ایک صورت تو یہ ہے کہ یوٹیوب پر جب کوئی چینل کھولتا ہے اور اس پر مواد ڈالتا ہے تو چینل کھولنے والا گوگل کو اس بات کی اجازت دیتا ہے کہ گوگل مختلف قسم کے  ایڈز اس کے چینل  پر چلائے، گوگل ان ایڈز سے جو کماتا ہے  45  فیصد خود رکھتا ہے اور  55  فیصد یوٹیوب چینل والے کو دیتا ہے۔گوگل   اشتہارات دینے والوں  سے لوگوں کے ہر کلک کے حساب سے رقم وصول کرتا ہے۔اور یہ صورت شرعا اجارہ کی ہے جو یوٹیوب چینل کے مالک اور گوگل کےدرمیان ہوتا ہے گوگل چینل کے مالک کو چینل کے استعمال پر ایڈ نشر کرنے کی صورت میں اجرت دیتا ہے اوریہ صورت   مندرجہ ذیل خرابیوں کی وجہ سے حلال نہیں ہے:پہلی خرابی تو یہ ہے کہ گوگل کو اختیار ہوتا ہے کہ وہ کسی قسم كا بھی ایڈ چلائے، ان میں جائز ،ناجائز ہرقسم کی چیزوں کی تشہیر کی جاتی ہے ،نیز  اکثر ایڈ  ذی روح کی تصاویر پر مبنی ہوتے ہیں اور یوٹیوب چینل کے مالک کو انہیں ایڈز کی اجرت ملتی ہےلہذا یہ اجرت کا معاہدہ گناہ میں تعاون کرنے کی وجہ سے  جائز نہیں ہے اور کمائی بھی حلال نہیں ہے۔دوسری خرابی یہ ہے کہ اس معاملہ میں اجرت مجہول ہوتی ہے کیوں کہ  گوگل ایک متعین اجرت نہیں طے کرتا،  بلکہ اپنی کمائی کا  55 فیصد اجرت طے کرتا ہے اور گوگل کی کل اجرت مجہول ہوتی ہے تو  اس کا  55فیصد بھی مجہول ہوتا ہے۔ چینل کے استعمال کی اجرت کا تعلق وقت کے ساتھ ہونا چاہیے یعنی جتنی دیر اس پر ایڈ چلے اس حساب سے اجرت ملے لہذا اگر چینل پر چلنے والے ایڈز اگر سب کے سب  شرعی دائرہ کے اندر بھی ہوں تب بھی یہ معاملہ شرعًا اجارہ فاسد ہوگا اور اجرت حلال نہیں ہوگی۔دوسری صورت یہ ہے کہ  یوٹیوب کے جو  پریمیم کسٹمرز ہیں  یوٹیوب ان سے بعض سہولیات (جو ویڈیوز دیکھنے اور ڈاون لوڈ کرنے سے متعلق ہوتی ہیں)کے بدلہ  سبسکرپشن فیس لیتا ہے اور جب وہ لوگ کسی چینل کو دیکھتے ہیں تو  یوٹیوب اس چینل والے کو اس سبسکرپشن فیس میں سے کچھ دیتا ہے۔اب یہ رقم جو چینل کے مالک کو ملتی ہے یہ چینل استعمال کرنے کی اجرت ہے اور یہ مندرجہ ذیل  خرابیوں کی وجہ سے شرعا جائز نہیں ہے:چینل پر موجود ویڈیوز اگر  جاندار  کی تصاویر پر مشتمل ہیں تو یہ  گناہ کے کام پر اجرت لینے   کی وجہ سے حرام ہوگی۔ اگر ویڈیو شرعی دائرہ کے مطابق ہو تب بھی اجرت مجہول ہونے کی وجہ سے ناجائز اور حرام ہوگی؛ کیوں کہ چینل کے استعمال کی اجرت وقت کے ساتھ متعین ہونی چاہیے کہ اتنے وقت کی اتنی اجرت ہے یا پھر مکمل مہینہ یا سال کی اتنی اجرت ہے جب کہ مذکورہ صورت میں ہماری معلومات کے مطابق اس طرح چینل والے کی اجرت متعین نہیں ہوتی۔لہذا بہر صورت یوٹیوب پر چینل بنانا اور اس کے ذریعہ پیسے کمانا جائز نہیں ہے۔لہذا یوٹیوب کے ذریعہ کمائی آمدنی کو بغیر ثواب کی نیت کے صدقہ کردے۔احکام القرآن للجصاص میں ہے:"وقوله تعالى وتعاونوا على البر والتقوى يقتضي ظاهره إيجاب التعاون على كل ما كان تعالى لأن البر هو طاعات الله وقوله تعالى ولا تعاونوا على الإثم والعدوان نهي عن معاونة غيرنا على معاصي الله تعالى."(المائدۃ :۲ جلد ۳ ص : ۲۹۶ ط : دار احیاء التراث العربي ۔ بیروت)فتاوی عالمگیری  میں ہے:"ومنها أن يكون مقدور الاستيفاء  حقيقة أو شرعا فلا يجوز استئجار الآبق ولا الاستئجار على المعاصي؛ لأنه استئجار على منفعة غير مقدورة الاستيفاء شرعاومنها أن تكون المنفعة مقصودة معتادا استيفاؤها بعقد الإجارة ولا يجري بها التعامل بين الناس فلا يجوز استئجار الأشجار لتجفيف الثياب عليها."کتاب الاجارۃ ، الباب الاول فی تفسیر الاجارۃ و رکنها و الفاظها و شرائطها جلد ۴ص : ۴۱۱ط : دارالفکر)الدر المختار میں ہےـ:"قال ابن مسعود صوت اللهو والغناء ينبت النفاق في القلب كما ينبت الماء النبات. قلت: وفي البزازية استماع صوت الملاهي كضرب قصب ونحوه حرام لقوله عليه الصلاة والسلام: «استماع الملاهي معصية والجلوس عليها فسق والتلذذ بها كفر» أي بالنعمة."(کتاب الحظر و الاباحة جلد ۶ ص : ۳۴۸  ، ۳۴۹ ط : دارالفکر)فقط و اللہ اعلم
                                                  
عنوان: انسٹاگرام یا اسلامی پیچ کے ذریعہ کمائی کرنے کا حکم
سوال: آج کل انسٹا گرام پر یا کسی بھی سوشل میڈیا پر مخصوص فالورز(1000 یا اس سے کچھ زیادہ) کی مقدار پوری ہونے پر جو رقم ملتی ہے اس کو لینا جائز ہے یا نہیں ؟ نیز اگر پیج اسلامی بنایا جائے یعنی کہ اسلامی معلومات کے متعلق یا دنیا کی تاریخی مساجد کے متعلق ہو تو پھر رقم لینے کا کیا حکم ہے ؟
جواب: صورتِ مسئولہ میں انسٹاگرام یا کسی بھی سوشل میڈیا(یوٹیوب، فیسبوک وغیرہ) کی آمدنی ناجائز ہے؛ کیوں کہ انسٹاگرام یا کسی بھی سوشل میڈیا(یوٹیوب، فیسبوک وغیرہ) کے استعمال کرنے میں بہت ساری غیر شرعی چیزوں کا ارتکاب کیا جاتاہے، مثلاً   جان د ار  کی تصویر یا جاندار کی ویڈیو ،یامیوزک وموسیقی والی ویڈیو اپ لوڈ کی جاتی ہےاورغیر شرعی  اشتہار کا شیئر کیا جاتاہے، نیز اگر صرف تاریخی مساجد کی تصاویر   اور اسلامی معلومات شیئر کی جاتی ہوں  تب  بھی، انسٹاگرام ، یوٹیوب وغیرہ کی طرف سے لگائے جانے والے  اشتہار میں مذکورہ خرابیاں پائی جاتی ہیں۔لہٰذا سوشل میڈیا  پر چینل/پیج بنا کر اسے کمائی کا ذریعہ بنانا جائز نہیں ہے۔فتاوی شامی میں ہے:"‌وظاهر ‌كلام ‌النووي في شرح مسلم الإجماع على تحريم تصوير الحيوان، وقال: وسواء صنعه لما يمتهن أو لغيره، فصنعته حرام بكل حال لأن فيه مضاهاة لخلق الله تعالى، وسواء كان في ثوب أو بساط أو درهم وإناء وحائط وغيرها اهـ فينبغي أن يكون حراما لا مكروها إن ثبت الإجماع أو قطعية الدليل بتواتره اهـ كلام البحر ملخصا."[كتاب الصلاة، باب مايفسد الصلاة، ج:1، ص:647، ط:سعيد]مجمع الأنهر في شرح ملتقى الأبحر:" لايجوز أخذ الأجرة على المعاصي (كالغناء، والنوح، والملاهي)؛ لأن المعصية لايتصور استحقاقها بالعقد فلايجب عليه الأجر، وإن أعطاه الأجر وقبضه لايحل له ويجب عليه رده على صاحبه. وفي المحيط: إذا أخذ المال من غير شرط يباح له؛ لأنه عن طوع من غير عقد. وفي شرح الكافي: لايجوز الإجارة على شيء من الغناء والنوح، والمزامير، والطبل أو شيء من اللهو ولا على قراءة الشعر ولا أجر في ذلك. وفي الولوالجي: رجل استأجر رجلاً ليضرب له الطبل إن كان للهو لايجوز، وإن كان للغزو أو القافلة أو العرس يجوز؛ لأنه مباح فيها."[كتاب الإجارة، باب الإجارة الفاسدة،ج:2، ص:364، ط:دار إحياء التراث العربي]فتاوی رحیمیہ میں ہے:"ذی روح اور غیر ذ ی روح اشیاء میں وہ چیز جس کی پرستش کی جاتی ہو(جیسا کہ صلیب) اس کی تصویر بنانی جائز نہیں۔"(کتاب الحظر والاباحہ، ج:۱۰، ص:۱۴۶، ط:دار الاشاعت)فقط واللہ اعلم
                                                  
عنوان: کیش بیک کا حکم
سوال: کیا کے الیکٹرک بل پر پیمنٹ پروسیسنگ کمپنیوں (ویزا یا ماسٹر کارڈ) سے کیش بیکس حلال ہیں یا حرام؟
جواب: ویزا کارڈ اور  ماسٹر کارڈ  کے ذریعہ   خرید و فروخت کی رقم ادا کی جائے یا کسی اور کام کےلئے  رقم ترسیل کی جائے، یہ شرعاً قرض کے حکم میں ہے   اور  چوں کہ قرض دے کر اس سے کسی بھی قسم کا مشروط نفع لینا جائز نہیں ہے ؛ اس لیے اس قرض کے بدلے  اکاؤنٹ ہولڈر کو رقم کی منتقلی،یا بلوں کی ادائیگی پرکیش بیک کی صورت میں جو نفع (کیش بیک)دیا جاتا ہے،اگر وہ بینک  کی جانب سے ہےاس لیے شرعاً سود ہونے کی وجہ سے ناجائز  اور حرام ہے۔باقی اگر آن لائن خریداری کی صورت میں کیش بیک بائع(موبائل بینکنگ کمپنی کے علاوہ) کی جانب سے ہو تو شرعا وہ رعایت اور ڈسکاؤنٹ کے حکم میں ہے، جو کہ بائع کی جانب سے تبرع ہے،اس لیےاس کا استعمال کرنا جائز ہے، رعایت نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے رعایت ہو، تو اگر اس ادارے کے تمام یا اکثر معاملات جائز ہوں اور ان کی آمدن کل یا کم از کم اکثر حلال ہو تو اس صورت میں ڈسکاؤنٹ سے مستفید ہونے کی اجازت ہوگی۔5۔ اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔صحیح مسلم  میں ہے:"عَنْ جَابِرٍ، قَالَ:لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ، وَقَالَ:هُمْ سَوَاءٌ".(کتاب المساقات،ج3،ص1219،ط؛ دار احیاء التراث ، بیروت)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔الدر المختار وحاشیہ ابن عابدین میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن.‌‌[مطلب كل قرض ‌جر ‌نفعا حرام].(قوله كل قرض ‌جر ‌نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه (قوله فكره للمرتهن إلخ) الذي في رهن الأشباه يكره للمرتهن الانتفاع بالرهن إلا بإذن الراهن اهـ سائحاني.قلت: وهذا هو الموافق لما سيذكره المصنف في أول كتاب الرهن وقال في المنح هناك، وعن عبد الله بن محمد بن أسلم السمرقندي، وكان من كبار علماء سمرقند إنه لا يحل له أن ينتفع بشيء منه بوجه من الوجوه وإن أذن له الراهن، لأنه أذن له في الربا لأنه يستوفي دينه كاملا فتبقى له المنفعة فضلا، فتكون ربا وهذا أمر عظيم."(کتاب البیوع،فصل فی القرض،ج5،ص166،ط؛سعید)فقط واللہ اعلم
                                                  
