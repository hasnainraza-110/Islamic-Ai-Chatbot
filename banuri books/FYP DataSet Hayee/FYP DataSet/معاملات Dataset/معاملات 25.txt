عنوان: دودھ کے کاروبار میں ایڈوانس رقم لینا
سوال: کیا فرماتے ہیں مفتیانِ کرام اس مسئلے کے بارے میں :ہمارے ہاں بھینس کالونی میں دودھ کی سالانہ بندی کا معاہدہ کچھ اس طور پر طے پاتا ہے کہ باڑے والا(بائع)دُودھی (مشتری)سے یہ طے کر لیتا ہے کہ میں پورا سال (روزانہ کی چوائی کے حساب سے)آپ کو دودھ دیتا رہوں گا اور دودھ کی قیمت کی ادائیگی ہر دس دن بعدہوتی رہے گی،علاوہ ازیں فی من دودھ پر مثلاً دولاکھ ایڈوانس کی ادائیگی اس کے علاوہ ہوگی،یعنی اگر مثلاً کسی باڑے کا دودھ روزانہ کا بیس من ہے تو روزانہ کے دودھ کی قیمت کے علاوہ (جس کی ادائیگی ہر دسویں دن ہوتی ہے)چالیس لاکھ ایڈوانس بھی ملے گا، یہ ایڈوانس پورا سال باڑے والے کے زیر استعمال رہتا ہے، البتہ سال کے اختتام سے پہلے اس کی دودھی کوواپس کرنےکی ترتیب بنائی جاتی ہے۔ہمارےہاں مقامی علماء نےا یڈوانس کی شرعی حیثیت کی تعیین کےلیےغورکیاہے، جس میں چندصورتیں سامنےآئی ہیں اوران صورتوں پرتبصرہ بھی درج ذیل ہے: 1)اگراس ایڈوانس کوسیکورٹی ڈپازٹ یارہن قراردیاجائےتومسئلہ یہ ہےکہ شےمرہون سےانتفاع جائزنہیں ،جب کہ یہ ایڈوانس سارا سال باڑےوالےکےزیراستعمال رہتاہے،لہذارہن قراردےنہیں سکتے۔2)اگرایڈوانس کوامانت قراردیاجائےتومسئلہ یہ ہےکہ امانت توحفاظت سےرکھنےکانام ہے جس کی سبیل یہاں ممکن نہیں، دوسرایہ کہ بدونِ استہلاک امین بھی ضامن نہیں ہوتا جب کہ یہاں ہلاک واستہلاک بہرصورت باڑےوالا اس ایڈوانس رقم کی واپسی کاپابندہوتاہے۔3)ایڈوانس کومحض تبرع قراردیاجائے،لیکن تبرع میں توواپسی مشروط نہیں ہوتی، لیکن یہاں ایڈوانس کی واپسی شرط ہوتی ہے۔4)ایک صورت یہ ممکن ہےکہ ایڈوانس کوقرض قراردیاجائے،پھرسوال یہ پیداہوگاکہ دودھ کی بیع میں (ایڈوانس کی صورت میں )قرض لینےکی شرط شرطِ فاسد ہے،جس سےنفسِ بیع ہی فاسد ہوجائے، لیکن چوں کہ ایڈوانس رقم کی وصولی یہاں بھینس کالونی کی پوری دودھ مارکیٹ کارواج بن چکاہےاوربعض فقہائےکرام کی تصریح کےمطابق جب مارکیٹ میں کسی شرطِ فاسدکارواج بن جائےتواس سےبیع فاسدنہیں ہوتی (جیساکہ حضرت مولانامفتی تقی عثمانی صاحب مدظلہ نےبھی تقریرِ ترمذی  میں اس کی تصریح کی ہے)کےتحت (ایڈوانس کی فقہی حیثیت قرض متعین کرکےمارکیٹ رواج کااعتبارکرکے)اس بیع کوجائزرکھاجائے۔آں جناب سےگزارش ہے کہ ازراہِ کرم اس مسئلہ پرغورفرماکرقابلِ عمل حل تجویز فرمائیں۔وضاحت : روزانہ جتنی مقدار میں دودھ فروخت کیا جاتا ہے وہ مقدار/وزن معلوم القدر ہوتی ہے ، نیز دودھ والا گاہک سے جو ایڈوانس رقم لیتا ہے یہ دودھ کی پیشگی قیمت نہیں ہوتی ، دودھ کی قیمت تو ہر دس دن بعد الگ سے گاہک دودھ والے کو ادا کرتا ہے ۔
جواب: واضح رہے کہ مشتری بائع (بیچنے والے )کو جورقم ایڈوانس دیتا ہے وہ بائع کے پاس  ابتداء امانت ہوتی ہے البتہ عرفابائع کو اس کے استعمال کی اجازت ہوتی ہے لہذا یہ رقم بائع کےذمہ انتہاءً قرض ہوتی ہے  ، جیساکہ کرایہ داری کا معاملہ کرتے وقت ایڈوانس جو رقم لی جاتی ہے تو وہ رقم ابتداء امانت ہوتی ہے انتہاءً قرض ہوتی ہے ، لیکن اگر بائع ایڈوانس رقم اس شرط کے ساتھ لے کہ وہ اس کے بدلے چیز کی قیمت میں کمی کرے گا تو یہ جائز نہیں  ،لہذا صورتِ مسئولہ میں دودھ بیچنے والا( دودھی) اگر گاہک سے ایڈوانس میں لی ہوئی رقم کے بدلے دودھ کی قیمت میں کمی کی شرط نہیں رکھتا  تو دودھی کے لیے  گاہک سے ایڈوانس رقم لینا اوراسے اپنے استعمال میں لانا درست ہے ۔نیززیر نظر مسئلہ میں  جس قدر ادھار پردودھ دےگا ، اس کی قیمت کے برابر رقم ایڈوانس لینا مقتضائے عقد کے مطابق  ہے ، اس لیے کہ بائع کا اتنا قرض مشتری کے ذمہ ہوگا مزید یہ کہ  دودھ کے کام کی نوعیت یہ ہے کہ اگر کسی دن دودھ  لینے والا پہلے سے موجو نہ ہوتو اس دن کا تمام دودھ ذخیرہ کرنا پڑتاہے جس کےلیے بہت سے انتظامات  کی ضرورت  ہوتی ہے ، اگر کسی کے پاس یہ انتظام نہ ہو تو  اس دن کا دودھ خراب ہوجانے کی وجہ سے ضائع کرنا پڑ تاہے ، لہذا اس غرض کے لیے اگر مشتری سے ایڈوانس لیا جائے اور پوری مارکیٹ ہی اس طرح ایڈوانس لیتی ہو تو یہ شرط فاسد نہیں ہے ، نہ ہی یہ بیع فاسد ہوگی ۔تاہم جب  دونوں کا معاہدہ ختم ہوجائے تو مشتری کے ذمہ  ادائیگی باقی ہو تو دکاندار اس ایڈوانس میں سے منہا کردے اور بقایا رقم واپس کردے۔فتاوٰی شامی میں ہے:"وفي الأشباه ‌كل ‌قرض ‌جر ‌نفعا حرام. قال ابن عابدين: (قوله ‌كل ‌قرض ‌جر ‌نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به."(كتاب البيوع، باب القرض، مطلب ‌كل ‌قرض ‌جر ‌نفعا حرام، 166/5، ط: سعید)فتاوٰی ہندیہ میں ہے"قال محمد - رحمه الله تعالى - في كتاب الصرف إن أبا حنيفة - رحمه الله تعالى - كان يكره كل قرض جر منفعة قال الكرخي هذا إذا كانت المنفعة مشروطة في العقد بأن أقرض غلة ليرد عليه صحاحا أو ما أشبه ذلك فإن لم تكن المنفعة مشروطة في العقد فأعطاه المستقرض أجود مما عليه فلا بأس به وكذلك إذا أقرض رجلا دراهم أو دنانير ليشتري المستقرض من المقرض متاعا بثمن غال فهو مكروه، وإن لم يكن شراء المتاع مشروطا في القرض ولكن المستقرض اشترى من المقرض بعد القرض بثمن غال فعلى قول الكرخي لا بأس به وذكر الخصاف في كتابه وقال ما أحب له ذلك."(كتاب البيوع، الباب التاسع عشر في القرض والاستقراض والاستصناع، 202،203/3، ط: رشيدية)بدائع صنائع میں ہے :"وكذلك إن كان مما لا يقتضيه العقد ولا يلائم العقد أيضا لكن للناس فيه تعامل فالبيع جائز كما إذا اشترى نعلا على أن يحدوه البائع أو جرابا على أن يخرزه له خفا أو ينعل خفه والقياس أن لا يجوز، وهو قول زفر - رحمه الله - (وجه) القياس أن هذا شرط لا يقتضيه العقد وفيه منفعة لأحد العاقدين وإنه مفسد كما إذا اشترى ثوبا بشرط أن يخيطه البائع له قميصا ونحو ذلك.(ولنا) أن الناس تعاملوا هذا الشرط في البيع كما تعاملوا الاستصناع فسقط القياس بتعامل الناس كما سقط في الاستصناع، ولو اشترى جارية على أنها بكر أو طباخة أو خبازة، أو غلاما على أنه كاتب أو خياط، أو باع عبدا بألف درهم على أنها صحاح أو على أنها جياد نقد بيت المال أو اشترى على أنها مؤجلة فالبيع جائز؛ لأن المشروط صفة للمبيع أو الثمن صفة محضة لا يتصور انقلابها أصلا ولا يكون لها حصة من الثمن بحال، ولو كان موجودا عند العقد يدخل فيه من غير تسمية وإنها صفة مرغوب فيها لا على وجه التلهي، والمشروط إذا كان هذا سبيله؛ كان من مقتضيات العقد، واشتراط شرط يقتضيه العقد لا يوجب فساد العقد كما إذا اشترى بشرط التسليم وتملك المبيع والانتفاع به ونحو ذلك بخلاف ما إذا اشترى ناقة على أنها حامل أن البيع يفسد في ظاهر الرواية؛ لأن الشرط هناك عين وهو الحمل فلا يصلح شرطا."(كتاب البيوع ، فصل في شرائط الصحة فى البيوع، 5/ 172،ط: رشیدیه)فتاوی شامی میں ہے :"(لا يقتضيه العقد ولا يلائمه وفيه نفع لأحدهما أو) فيه نفع (لمبيع) هو (من أهل الاستحقاق) للنفع بأن يكون آدميا، فلو لم يكن كشرط أن لا يركب الدابة المبيعة لم يكن مفسدا كما سيجيء (ولم يجر العرف به و) لم (يرد الشرع بجوازه) أما لو جرى العرف به كبيع نعل مع شرط تشريكه، أو ورد الشرع به كخيار شرط فلا فساد (كشرط أن يقطعه) البائع (ويخيطه قباء) مثال لما لا يقتضيه العقد وفيه نفع للمشتري (أو يستخدمه) مثال لما فيه نفع للبائع."(كتا ب البيوع، باب البيع الفاسد ، مطلب فى البيع بشرط الفاسد ، 5/ 85، ط: سعيد )فقط واللہ اعلم
                                                  
عنوان: ایزی پیسہ/ جاز کیش کے ذریعے ٹکٹ لینے پر ملنے والے ڈسکاؤنٹ کے استعمال کرنے کا حکم
سوال: ایزی پیسہ یا جاز کیش سے بس ٹکٹ خریدنے پر دو سو کا ڈسکاؤنٹ ملتا ہے، کیا یہ حلال ہے؟
جواب: ایزی پیسہ، جاز کیش اور اس جیسی دوسری سروسز  جن میں پیسے قرض رکھوانے کی وجہ سے ڈسکاؤنٹ ملتا ہو ایسے اکاؤنٹ کھولنا چوں کہ ناجائز معاملے کے ساتھ مشروط ہے، اس لیے ایسا اکاؤنٹ اپنے اختیار سے کھولنا ہی جائز نہیں ہے، نیز ان سے ڈسکاؤنٹ وصول کرنا بھی جائز نہیں ہے، چاہے وقتی طور پر اکاؤنٹ میں رقم موجود ہو یا نہ ہو ،کیوں کہ بنیاد قرض ہے، اور قرض کی وجہ سے ملنے والے نفع کو حدیث شریف میں سود کہا گیا ہے۔"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا."(أخرجه البيهقي في الكبرى في’’باب كل قرض جر منفعة فهو ربا‘‘، رقم:10933، ج:5، ص:571، ، ط:دار الكتب العلمية)فتاوی شامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر."(کتاب البیوع، فصل فی القرض، مطلب كل قرض جر نفعا حرام، ج:5، ص:16، ط. سعيد)فقط واللہ اعلم
                                                  
عنوان: سود کی رقم اپنے بالغ مستحق بیٹے کو صدقہ کرنا
سوال: کیا بینک اکاؤنٹ سے حاصل شدہ سود کی رقم اپنے اس بالغ بچے کو دی جاسکتی ہے جو زکوٰۃ  کا اہل اور مستحق ہے؟
جواب: واضح رہے کہ  بینک سے حاصل شدہ سود کی رقم  بینک کو واپس کرنا ضروری ہے اور اگر واپس کرنا ممکن نہ ہو تو ثواب کی نیت کے بغیر صدقہ کرنا ضروری ہے،  صدقہ کا مصرف وہی ہے جو زکات کا مصرف ہے، چوں کہ  باپ کا بیٹے کو زکات دینا جائز نہیں، لہذا صورتِ مسئولہ میں بینک سے حاصل ہونے والی سود کی رقم  اپنے بیٹے کو صدقہ کرناجائز نہیں ہے۔فتاوی شامی میں ہے:"(ولا) إلى (من بينهما ولاد)(قوله: وإلى من بينهما ولاد) أي بينه وبين المدفوع إليه؛ لأن منافع الأملاك بينهم متصلة فلا يتحقق التمليك على الكمال هداية (قوله: وإلى من بينهما ولاد) أي بينه وبين المدفوع إليه؛ لأن منافع الأملاك بينهم متصلة فلا يتحقق التمليك على الكمال هداية والولاد بالكسر مصدر ولدت المرأة ولادة وولادا مغرب أي أصله وإن علا كأبويه وأجداده وجداته من قبلهما وفرعه وإن سفل......وكذا كل صدقة واجبة كالفطرة والنذر والكفارات."(کتاب الصلوۃ ،باب مصرف الزکاۃ و العشر جلد ۲ ص: ۳۴۶ ط: دارالفکر)فقط و اللہ اعلم
                                                  
عنوان: بینک کارڈ پر ڈسکاؤنٹ کا حکم
سوال: میں نے یہ پوچھنا تھا کہ مختلف ریسٹورنٹ میں جو بینک کارڈز پر ڈسکاؤنٹ ملتا ہے ہے کیا وہ حاصل کرنا درست ہے؟
جواب: بینک کارڈ کے ذریعے کھانے کے بل کی ادائیگی کی صورت میں تھوڑی تفصیل ہے: اگر  یہ سہولت کریڈٹ کارڈ پر مل رہی تو جائز نہیں، اس لیے کہ کریڈٹ کارڈ کا معاملہ ہی سود  یا سودی معاہدہ پر مشتمل ہونے کی بنا پرناجائز ہے اور اگر ڈیبٹ کارڈ پریہ سہولت حاصل ہورہی ہے تو یہ دیکھا جائے گا کہ ڈسکاؤنٹ بینک کی طرف سے ہے یا ہوٹل کی طرف سے، اگر بینک کی طرف سے ڈسکاؤنٹ ہو تو شرعا ربوا کے زمرے میں آنے کی بنا پر  جائز نہیں، البتہ ہوٹل کی طرف سے ہو تو جائز ہے اور اگر یہ واضح نہ ہو کہ ڈسکاؤنٹ بینک طرف سے ہے یا ہوٹل کی طرف سے، تب احتیاط اسی میں ہے کہ اس سہولت کو استعمال نہ کیا جائے ۔  فقط واللہ اعلم
                                                  
عنوان: ’’جن سیوا کیندر‘‘ ایپ کے ذریعے پیسوں کی منتقلی کی صورت مین دکان دار کا چارجزلینے کا شرعی حکم
سوال: اگر کوئی آدمی جن سیوا کیندر کاکام کرتاہے، اور اپنے کھاتے سے لین دین کرتاہے، یعنی کسی نے اس کے کھاتے میں پیسے ڈالے، جو جن سیوا کیندر کا کام کرتاہے، اور اس نے اپنے کھاتے سے پیسے نکال کر دیے، اور ایک ہزار پر دس روپے لیے ، اور کھاتہ وہ ہے جو عام طور پر بینک سے کھلا ہوا ہوتاہے، تو کیا یہ پیسے لینا جائز ہے یا نہیں؟
جواب: ’’جن سیوا کیندر‘‘ چوں کہ ہمارے ملک پاکستان میں دستیاب نہیں ہے، بلکہ یہ طریقہ ہندوستان میں رائج ہے، اسی لیے اس بارے میں بہتر یہی ہے کہ وہاں کے علماء سے شرعی حکم معلوم کیا جائے، تاہم ہماری معلومات کے مطابق ’’جن سیوا کیندر‘‘ ایک ایپ ہے، جو ہمارے پاکستان میں موجود ایپ ’’ایزی پیسہ‘‘ کی طرح کام کرتاہے، اس کی تفصیل یہ ہے کہ لوگ عام طور اس ایپ میں اپنے پیسے رکھتے ہیں، اس ایپ کے ذریعے  آن لائن پیسہ بھیجنے میں کافی سہولت ہوتی ہے؛  کیوں کہ اس ایپ کے علاوہ اگر پیسوں کو بھیجنےکا کام سر انجام دیا جائے، تو اس میں ٹیکس زیادہ لاگو ہوتاہے، لیکن اس ایپ کے ذریعے پیسوں کی منتقلی میں لاگو ہونے والے  ٹیکس کی شرح کافی کم ہے، اس وجہ سےعوام الناس اس ایپ کا استعمال کثرت سے کرتی ہے، تاہم اس ایپ میں پیسے ڈالنے اور نکالنے کےلیے دکان دار کی ضرورت پڑتی ہے، یعنی جب کوئی اپنے کیش(نقد رقم) کو اس ایپ میں منتقل کرنا چاہے، یا اس ایپ میں موجود رقم کو نقدی صورت میں حاصل کرنا چاہے، تو اس کےلیے وہ دکان دار کے پاس جاتا ہے، پیسے ڈالنے کی صورت میں وہ مذکورہ رقم کسٹمر سے نقدی صورت میں لے کر اپنے اکاؤنٹ سے اتنی رقم کسٹمر کے اکاؤنٹ میں منتقل کرلیتاہے، اور پیسے نکالنے کی صورت میں دکان دار کسٹمر کے اکاؤنٹ سے مذکورہ رقم(جتنی کسٹمر کونکالنی ہوتی ہے) اپنے اکاؤنٹ میں منتقل کرکے کسٹمر کو نقدی صورت میں رقم دے دیتاہے۔دکان دار کے لیے ’’جن سیوا کیندر‘‘ کا جو اکاؤنٹ کھولا جاتاہے،وہ ’’ریٹیلر اکاؤنٹ‘‘ کہلاتا ہے، اس کا طریقہ کا ر یہ ہوتا ہےکہ ایک صورت تو یہ ہےکہ کوئی کسٹمر اگر شناختی کارڈ کے ذریعے اپنے اکاؤنٹ میں مثلاً1000روپے ڈالنے کے لیے آئے تو کمپنی اس سے مثلاًساٹھ(60) روپے ٹیکس لیتی ہے ، جس میں سےمثلاً بیس(20) روپے دکان دار کا کمیشن ہوتا ہے ،جبکہ دوسری صورت یہ ہے کہ اگر کوئی ’’جن سیوا کیندر‘‘ اکاؤنٹ  والے حضرات آتے ہیں ،اور اپنے اکاؤنٹ میں پیسے ڈلواتے ہیں ،تو انہیں پیسہ ڈلواتے وقت ان پر کوئی ٹیکس لاگو نہیں ہوتا،البتہ دکان دار کو کمپنی کی طرف سےمثلاً1000روپے کی صورت میں  آٹھ  سےدس روپےکمیشن  ملتا ہے،اور اگر یہی کسٹمر اپنے اکاؤنٹ سے پیسے نکلوائے ،تو اس سے مثلاً1000روپے کی صورت میں مثلاً بیس (20) روپےکمپنی اوپر لیتی ہے،جس میں سے دکان دار کاکمیشن آٹھ سے دس روپےبھی آجاتاہے، یعنی کسٹمر کے اپنے اکاؤنٹ میں پیسے ڈالنےکی صورت میں کمپنی اس کسٹمر سے  رقم چارجز کے طور پر نہیں لیتی ہے، البتہ اکاؤنٹ سے نکالنے کی صورت میں کسٹمر سے کچھ رقم چارجز کے طور پر لیتی ہے، لیکن دکان دار کو دونوں صورتوں میں کمیشن مل رہا ہوتاہے۔اسی طرح ایک اور طریقہ بھی ہے ، جس میں دکاندار کی بچت زیادہ ہوتی ہے اور وہ طریقہ یہ ہےکہ دکان دار کااگر اپناکسٹمر اکاؤنٹ ہوتو اس میں بھی یہ سارا سسٹم ہوتا ہے، اس میں اگر دکاندار کسی کسٹمر کو اپنے اکاؤنٹ سےمثلاً 1000روپے بھیجے، تو اس پر کوئی ٹیکس نہیں لگتا ،اور کمپنی کی طرف سے بھی کوئی کمیشن نہیں ہوتا ،لیکن اگر کسی کسٹمرکے مثلاً1000 روپے کیش کرے تو اس صورت میں دکان دار کسٹمر سے مثلاً20 روپے لیتا ہے ، لیکن کمپنی کو کوئی کمیشن نہیں دینا پڑتا، (ریٹیلر اکاؤنٹ کی صورت میں جتنی رقم کمپنی کسٹمر کے اپنے اکاؤنٹ نکالنے کی صورت میں بطورِچارجز لیتی ہے، تو دوکان دار اگر ریٹیلر اکاؤنٹ استعمال نہ کرے، اور اپنا کسٹمروالا اکاؤنٹ استعمال کرے، تو اتنی ہی رقم کسٹمر سے لے کر ساری رقم خود اپنے پاس رکھ لیتاہے)، زیادہ تر دکان دار اسی طریقہ کو اپناتے ہیں؛ کیوں کہ اس صورت میں انہیں زیادہ نفع ملتاہے، اس صورت میں جو رقم کمپنی نے لینی تھی، وہ ساری دکان دار خود لیتاہے، اور زیادہ فائدہ ہونے کی وجہ سے دکان دار اسی طریقہ پر کسٹمر کے اکاؤنٹ سے پیسے کیش کرواتے ہیں۔مذکورہ تفصیل کے پیش نظر دکان دارکا ’’جن سیواکیندر‘‘ اکاؤنٹ استعمال کرنے والے حضرات کے اکاؤنٹ میں پیسے منتقل کرنے اور کسٹمرکے اکاؤنٹ سے پیسے کیش کرنے کی صورت میں لینے والے چارجز کے متعلق شرعی حکم یہ ہے کہ :۱۔سابقہ تفصیل کے مطابق چوں کہ’’ جن سیوا کیندر‘‘ کمپنی کی طرف سے اپنے کسٹمر کے لیے ایک سروس  کی فراہمی ہے، جن میں ’’جن سیوا کیندر‘‘ اکاؤنٹ استعمال کرنے والوں کو خصوصی رعایت دی جاتی ہے،اس لیے کہ ’’جن سیوا کیندر ‘‘ کے اکاؤنٹ کے بغیر پیسہ کے منتقلی میں اس پر لاگو ہونے والے ٹیکس کی شرح زیادہ ہوتی ہے ؛لہذا ان اکاؤنٹ کے استعمال کرنے والوں کو سہولت کی   فراہمی اور اس کے بدلے  ان سے  کچھ اجرت لینا اور   کمپنی  کی طرف  کسٹمر  کی رقم سے کچھ کٹوتی کرنا اور اس میں دکاندار کو کچھ کمیشن دینا یہ صورت تو جائز ہے۔۲۔البتہ دکاندار کا ریٹیلر اکاؤنٹ کے بجائے کسٹمر والا اکاؤنٹ استعمال کرنا اور  اس کے ذریعے پیسوں کی منتقلی کرنا اور  ریٹیلر اکاؤنٹ  پر لاگو  ہونے والے ٹیکس کے بقدر کسٹمر سےذاتی طور پر رقم لینا اگر کمپنی کے قواعد و ضوابط کے خلاف ہے ،یعنی کمپنی دکاندار  کو اضافی رقم نہ لینے کا پابند بناتی ہو تو اس صورت میں یہ رقم لینا جائز نہیں ہے،تاہم اگر یہ صورت کمپنی کے قواعد و ضوابط کےمطابق ہو تو پھراس میں کوئی حرج نہیں ہے ۔فتاویٰ شامی  میں ہے:"وفی الدلال والسمسار یجب أجر المثل، وماتواضعوا علیه أن فی کل عشرة دنانیر کذافذاك حرام علیہم. وفی الحاوی: سئل محمد بن سلمة عن أجرة السمسار، فقال: کي أرجو أنه لا بأس به وإن کان فی الأصل فاسدا لکثرة التعامل وکثیر من هذا غیر جائز، فجوزوہ لحاجة الناس إلیه كدخول الحمام."(کتاب الإجارۃ،باب الإجارۃ الفاسدۃ،مطلب في استئجار الماء مع القناة واستئجار الآجام والحياض للسمك،ج:6،ص:63،ط:سعید)فقه البيوع ميں ہے:"أن دائرة البرید نتقاضی عمولة من المرسل علی إجراء هذہ العملیة فالمدفوع إلی البرید أکثر مما یدفعه البرید إلی المرسل إلیه فکان فی معنی الربا ولهذالسبب أفتی بعض الفقهاء فی الماضی القریب بعدم جواز إرسال النقود بهذالطریق ولکن أفتی کثیر من العلماء المعاصرین بجوازهاعلی أساس أن العمولة التی یتقاضاها البرید عمولة مقابل الأعمال الإداریةمن دفع الاستمارة وتسجیل المبالغ وإرسال الاستمارة أوالبرقیة وغیرهاإلی مکتب البرید فی ید المرسل إلیه وعلی هذا الأساس جوز الإمام أشرف علی التهانوی-رحمه اللہ-إرسال المبالغ عن طریق الحوالة البریدیة۔"(فقه البیوع،ج:2،ص:751)فقط واللہ اعلم
                                                  
عنوان: فارسیج آن لائن کمپنی کا شرعی حکم
سوال: فار سیج آن لائن کمپنی کے متعلق پوچھنا تھا کہ اس کمپنی کے ذریعہ سے آن لائن کاروبار جائز ہے یا ناجائز ہے اس میں پہلے ممبر بننے کے لئے 2700 روپے دینے پڑتے ہیں پھر اس کے بعد جن لوگوں کوبھی کمپنی جوائن کروائیں گے ان کا ایک ہزار یا گیارہ سو روپیہ کمپنی جوائن کروانے والے کو بھی ملتا ہے؟وضاحت: کمپنی کی اپنی  کوئی پروڈکٹ  نہیں ہے۔
جواب: واضح رہے کہ فورسیج آن لائن کمپنی جو طریقہ کار بتایا گیا ہے اس میں شرعا دو خرابیا ں پائی جاتی ہیں ایک تو اس میں جوا پایا جاتا ہے کہ کمپنی  جوائن کرنے کے لیے 2700 روپے جمع کرتے ہیں کمپنی جوائن کرنے کے  بعدممبر کو 1000 روپے تب ملتے ہیں  جب وہ  کسی اور کو ممبر بنائےگا ورنہ ممبر کو  پیسے نہیں ملیں گے دوسرا یہ کہ حقیقت میں اس کمپنی کا کوئی کاروبار نہیں ہے  ،لہذا صورت مسئولہ میں مذکورہ وجوہات کی بنا پر مذکورہ کمپنی جوائن کرنا اور نفع کماناجائز نہیں ہے۔فتاوی شامی میں ہے:"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الاباحة  ، فصل فی البیع ،4/ 403 ، ط : دارالفکر)فقط و اللہ اعلم
                                                  
عنوان: شيئرز كے كاروبار كاحكم
سوال: پاکستان سٹاک ایکسچینج میں کمپنیوں کے شیئرز لینا جائز ہیں؟
جواب: صورت مسئولہ میں اسٹاک ایکسچینج   کی سرمایہ کاری میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء (مثلًا شراب اور خنزیر آلات لہوو لعب وغیرہ) یا حرام کام (مثلًا سود اور جوا وغیرہ) کے کاروبار پر مشتمل نہ ہو؛  لہٰذا کسی ایسی کمپنی کے شیئرز کی خرید و فروخت کرنا جائز نہیں ہوگا جو شراب یا خنزیر وغیرہ حرام اشیاء کی خرید و فروخت کا کاروبار کرتی ہو، اسی طرح جو کمپنیاں سود اور جوئے کا کام کرتی ہو (مثلًا بینک یا انشورنس کمپنی) اس کے شیئرز کی خرید و فروخت بھی جائز نہیں ہے۔5۔نفع ونقصان کی بنیاد پر شیئرزخریدیے جائیں ۔6۔ شیئرز خرید تے وقت اس میں  خرید و فروخت کی تمام شرائط کی پابندی ہو۔ مثلاً: شیئرز خریدنے کے بعد وہ خریدار کے قبضے اور  ملکیت  میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، موجودہ زمانے کے قبضہ کے لیے ضروری ہے کہ وہ شیئرز سی ڈی سی کے اکاؤنٹس میں  مشتری کے نام منتقل ہو جائیں شیئرز خرید نے کے بعد موبائل میں صرف میسج آجانے کے بعد خریدار کا آگے فروخت کرنا جائز جائز نہیں ہو گا ۔ اسی طرح  شیئرز کی شارٹ سیل (یعنی مشتری کی ملکیت میں شیئر آنے سے پہلے آگے بیچنا) اور فارورڈ سیل ( یعنی بیع کومستقبل کے زمانے کی طرف نسبت کرنا) نہ کی جائے۔7۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔8۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو، نیز ایسی کمپنی کے شیئرز نہ خریدے جائیں جس کمپنی نے کسی بینک وغیرہ سے سودپر قرضہ لیا ہو ۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔ لیکن بہتر یہی ہے کہ اس کاروبار سے اجتناب کیا جائے، اس لیے کہ اسٹاک ایکسچینج میں ان تمام شرائط کے ساتھ شیئرز کا کاروبار بہت مشکل ہے۔فتاوی ہندیہ میں ہے :"‌أما ‌شركة ‌العنان فهي أن يشترك اثنان في نوع من التجارات بر أو طعام أو يشتركان في عموم التجارات ولا يذكران الكفالة خاصة، كذا في فتح القدير، وصورتها أن يشترك اثنان في نوع خاص من التجارات أو يشتركان في عموم التجارات ولا يذكران الكفالة والمفاوضة فيها فتضمنت معنى الوكالة دون الكفالة حتى تجوز هذه الشركة بين كل من كان من أهل التجارة، كذا في محيط السرخسي. فتجوز هذه الشركة بين الرجال والنساء والبالغ والصبي المأذون والحر والعبد المأذون في التجارة والمسلم والكافر، كذا في فتاوى قاضي خان. وفي التجريد " والمكاتب "، كذا في التهذيب۔۔۔وأما شرط جوازها فكون رأس المال عينا حاضرا أو غائبا عن مجلس العقد لكن مشارا إليه، والمساواة في رأس المال ليست بشرط ويجوز التفاضل في الربح مع تساويهما في رأس المال، كذا في محيط السرخسي".(كتاب الشركة،الباب الثالث في شركة العنان ،  ٢ / ٣١٩، دار الفكر)فتاوى هندية میں ہے :’’و إذا عرفت المبيع و الثمن فنقول من حكم المبيع إذا كان منقولًا أن لايجوز بيعه قبل القبض.‘‘ (كتاب البيوع،الفصل الثالث،3/ 13،المطبعة الكبرى الأميرية ببولاق مصر)البحرالرائق میں ہے :"‌وأما ‌شرائط ‌المعقود عليه فأن يكون موجودا مالا متقوما مملوكا في نفسه وأن يكون ملك البائع فيما يبيعه لنفسه وأن يكون مقدور التسليم فلم ينعقد بيع المعدوم وما له خطر العدم كنتاج النتاج والحمل واللبن في الضرع والثمر والزرع قبل الظهور والبزر في البطيخ والنوى في التمر واللحم في الشاة الحية والشحم والألية فيها وأكارعها ورأسها والسجير في السمسم، وهذا الفص على أنه ياقوت فإذا هو زجاج أو هذا الثوب الهروي فإذا هو مروي أو هذا العبد فإذا هو جارية أو دار على أن بناءها آجر فإذا هو لبن أو ثوب على أنه مصبوغ بعصفر فإذا هو بزعفران أو هو حنطة في جوالق فإذا هي دقيق أو دقيق فإذا هي خبز أو هذا الثوب القز فإذا لحمته من ملحم".(كتاب البيع،شرط العقد، ٥ / ٢٧٩ - ٢٨٠، ط: دار الكتاب الإسلامي)فقط والله اعلم
                                                  
عنوان: قرض کی ادائیگی میں کس وقت کی ویلیو کا اعتبار ہوگا؟
سوال: عرض یہ ہے کہ میرے والد مرحوم نے اپنی بڑی بہن سے مکان کا سودا کیا تھا،جس میں میرے والد کے ذمہ چھ لاکھ روپے ادا کرنے تھے،میرے والد مرحوم نے چار لاکھ روپے ادا کردیے تھے ،پھر ان کا انتقال ہوگیا ہے،اب دو لاکھ روپے باقی ہیں ۔اب سوال یہ ہےاگر میں اپنی بڑی پھوپھی کو   بقیہ دولاکھ روپے  دیدوں جو میرے والد کے ذمہ تھے وہ دینے ہوں گے یا آج کے حساب سے  جو ویلیو بنتی ہےوہ دینے ہوں گے؟
جواب: صورتِ مسئولہ میں سائل کے والد کا اپنی بڑی بہن کے معاملہ کے بعد سائل کے والد کے ذمہ چھ لاکھ روپے تھے جن میں سے چار لاکھ روپے سائل کا والد اپنی حیات میں ادا کرچکاتھا،اور اب صرف دولاکھ روپے باقی ہیں جو کہ مرحوم پر قرض ہے،جسے سائل اپنے والد مرحوم کی طرف سے ادا کرنا چاہتاہے ،تو سائل کو صرف بقیہ دولاکھ روپے ہی ادا کرنے ہوں گے،اوراُس وقت کے دولاکھ روپے کی آج کے حساب سے جو ویلیو بنتی ہے وہ لازم نہیں ہے۔تنقیح الفتاوی الحامدیہ میں ہے:"فإذا كان ‌عقد ‌البيع ‌أو ‌القرض وقع على نوع معين منها كالريال الفرنجي مثلا فلا شبهة في أن الواجب دفع مثل ما وقع عليه البيع أو القرض."[كتاب الصرف، ج:1، ص:281، ط:دار المعرفة]فتاوی رحیمیہ میں ایک سوال کے جواب میں ہے:"جس وقت ترکہ تقسیم کیا جائے اس وقت کی قیمت کا اعتبار ہوگا،یہ حقوق العباد کا معاملہ ہے، اس میں بہت احتیاط کی ضرورت ہے"۔(کتاب المیراث ،283/10،ط:دار الاشاعت)فقط واللہ اعلم
                                                  
عنوان: مرغوں کو پالنا اور فروخت کرنے کاحکم
سوال: شامو مرغا پالنا کیسا ہے تجارت کی غرض سے پالنا کیسا ہے مثلا انڈوں سے بچے لیکر وفروخت کرنا یا چھوٹے بچے لیکر پالنا کیسا ہے؟
جواب: صورت مسئولہ میں تجارت کے لیے  مرغوں کو پالنا  اور مرغوں کی اور ان کے  بچوں کی خرید وفروخت کرنا جائز ہے ۔ فتاوی ہندیہ میں ہے :"ويجوز بيع جميع الحيوانات سوى الخنزير وهو المختار كذا في جواهر الأخلاطي".(کتاب البیوع،114/3،المطبعة الكبرى الأميرية ببولاق مصر) فقط واللہ اعلم
                                                  
عنوان: ایزی پیسہ اکاؤنٹ کھولنے کا حکم
سوال: ایزی پیسہ ایپ کے بارے میں نیو ٹاؤن کا فتوی جائز نہ ہونے کا ہے،  جس کی وجہ مشروط کیش بیک اور  ایک معین مقدار  میں رقم رکھوانے پر منٹس اور ایم بیز کا ملنا ہے،  جب کہ میری معلومات کے مطابق ایسا تب ہوتا ہے  جب ٹیلینار  کے نمبر پر ایزی پیسہ اکاؤنٹ کھولیں، لیکن  اگر کسی اور نیٹ ورک پر اکاؤنٹ کھولیں جیسے یو فون یا جاز،  تو نہ کیش بیک ملتا ہے اور  نہ ہی کوئی منٹس یا ایم بیز۔یہ بات مجھے میرے ایک سے زائد دوستوں نے بتائی ، جو کئی عرصہ سے زونگ اور جاز نیٹ ورک پر ایزی پیسہ اکاؤنٹ استعمال کر رہے ہیں،  تو کیا ایسی صورت میں اس ایپ کے استعمال کی اجازت  ہوگی؟
جواب: صورتِ مسئولہ میں اگر سائل کا بیان واقعۃً درست ہے کہ اگر ٹیلی نار کے نمبر پر ایزی پیسہ اکاؤنٹ کھولا جائے، تو اس پر مشروط کیش بیک ملتا ہے اور اگر کسی اور نیٹ ورک پر اکاؤنٹ کھولا جائے، تو اس پر  نہ مشروط  کیش بیک ملتا ہےاور نہ ہی کوئی منٹس یا ایم بیز، تو  ایسی صورت میں اگر کھولتے وقت  کمپنی کے ساتھ معاہدہ میں کسی ناجائز امر  (جیسے ایک متعینہ رقم اکاؤنٹ میں رکھنے پر نفع حاصل ہونا یا کیش بیک حاصل ہونا وغیرہ) پر معاہدہ نہ کیا جائے، تو اس اکاؤنٹ کا کھولنا اور اس کا استعمال کرنا جائز ہوگا اور اگر غیر مشروط طور پر ان کی طرف سے زیادہ ٹرانزیکشن پر کسی کو کیش بیک ملے، یعنی اکاؤنٹ میں پیسے رکھنے کی کوئی شرط نہ ہو، تو وہ کمپنی کی طرف سے انعام ہے، اس کا حاصل کرنا اور استعمال کرنا بھی جائز ہوگا، لیکن اگر معاہدہ میں کوئی ناجائز بات شامل ہو، تو  اس اکاؤنٹ کا کھولنا جائز نہیں ہوگا۔رد المحتار ميں ہے:"(قوله كل قرض ‌جر ‌نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه."(كتاب البيوع، ج:5، ص:166، ط:سعيد)فقط والله اعلم
                                                  
عنوان: سرکاری اسکول کے استاد کی ڈیوٹی کے اوقات سے پہلے چھٹی کرنے کی صورت میں تنخواہ کا حکم
سوال: میں سرکاری اسکول میں ملازم ہوں، جس کے روزانہ کے اوقات صبح ۸ بجے سے دوپہر ۲ بجے تک ہوتے ہیں،اور ہرماہ گورنمنٹ کی طرف سے  دو چھٹیاں کرنے کی اجازت ہے،اگر مہینہ میں دو چھٹیاں نہ کریں تو وہ باقی نہیں رہتیں،اسکول کی سطح پر ہمارا نگران و نگہبان ہیڈماسٹر ہوتاہے، اور بڑے افسران کو وہی جواب دہ ہوتاہے، جیساکہ سب معلم ہیڈماسٹر کو جواب دہ ہوتے ہیں،ہیڈ ماسٹر کی طرف سے ہر ماہ میں دوبار مقررہ وقت سے تین گھنٹہ قبل جانے کی اجازت ملی ہوئی ہے،سالانہ دو ماہ کی چھٹیاں جو عموماً جون اور جولائی میں ہوتی ہیں،اوردسمبر کے آخری دس دن میں بھی چھٹیاں ہوتی ہیں،برائے کرم مندرجہ ذیل سوالات کے جوابات مطلوب ہیں:۱۔ اسکول کے اوقات میں مقررہ اوقات میں آنے میں تاخیر اور وقت  سےپہلے جانےکے بارے میں کیا حکم ہے؟معلم اگر اپنا کام مکمل کرلےاور مقررہ اوقات پورے نہ دے تو اس کاکیاحکم ہے؟آیا اس کی آمدن حلال ہوگی؟۲۔ہرماہ  میں دو سے زائد چھٹیوں کی صورت میں ہیڈماسٹر کی طرف سے رجسٹر پر باوجود غیر حاضری کےحاضری لگانے کا کیاحکم ہے؟۳۔مستقل ملازمین کو سالانہ دس چھٹیاں زائد ملتی ہیں جوکہ سال کے مکمل ہونے پر جمع ہوجاتی ہیں،اوراگر ہرماہ میں دو سے زائد چھٹیاں ہوجائیں تو  ان سالانہ دس چھٹیوں سے منہا کی جاتی ہیں،دو سے زائد چھٹیاں کرنا اور سالانہ چھٹیوں میں سے کم نہ کروانا ان کا کیا حکم ہوگا؟اوران چھٹیوں کی رقم جو  ریٹائرمنٹ پر پیسے  ملتے ہیں، ان کے حلال ہونے کا کیا حکم ہوگا؟۴۔ایک معلم اپنے مضمون کو مکمل ذمہ داری سے بچوں کو  تعلیم دیتاہے،اس  وقت کے علاوہ اسکول کے اندر ذاتی مشغولیات کا کیا حکم ہوگا؟۵۔اسکول کے کلرک اور ہیڈماسٹر کے ذمہ  تمام معلمین کے متعلقہ مسائل جن کاتعلق ترقی ،بقایاجات اور تنخواہ کی وصولی وغیرہ ، ان کاموں کی ذمہ داری کے لیے دیگر اداروں میں جانا پڑتاہے،حالاں کہ یہ کام کلرک اور ہیڈ ماسٹر کا ہے،لیکن وہ کام نہیں کرتے،اب سوال یہ ہےکہ ہم اسکول کے اوقات میں گورنمنٹ کے دیگراداروں میں جاسکتے ہیں؟۶۔سرکاری اسکول کے کچھ معلم گھر پر ہوتے ہیں،اور اپنی ملازمت پر نہیں آتے بلکہ ہر ماہ اسکول کے کلرک اور ہیڈ ماسٹر کو متعین رقم دے کر اپنی ذاتی مصروفیات رکھتے ہیں،اس کا کیا حکم ہوگا؟ اگر ان کی یہ آمدنی جائز نہیں ہے تو اس صورت میں  ان کے ساتھ کھانے پینے کا کیا حکم ہے؟برائے کرم ان سوالات کا شریعت کی روشنی میں جواب دے کر ماجور ہوں۔
جواب: واضح رہے کہ کسی بھی ادارے کے  ملازمین کی حیثیت اجیرِ خاص کی ہوتی ہے،  کیوں کہ وہ وقت کے پابند ہوتے ہیں، اور  اجیرِ  خاص  ملازمت کے مقررہ وقت پر حاضر رہنے سے اجرت (تنخواہ)  کا مستحق ہوتا ہے، اگر وہ  ملازمت کے اوقات میں  حاضر نہیں  رہا  تو اس   غیر حاضری کے بقدر تنخواہ  کا وہ مستحق نہیں ہوتا، لہٰذا آپ کے سوالات کے جوابات مندرجہ ذیل ہیں:۱۔ سرکار کی طرف سے مقررہ اوقات میں سکول میں حاضر رہنے کی صورت میں   ہی کوئی استاد  اپنی تنخواہ کا مستحق ہوگا ،اگر چہ کوئی کام نہ ہو،مقررہ وقت سے پہلے چلے جانے، یا تاخیر سے آنے  کی صورت میں غیر حاضر  ی والےاوقات کی تنخواہ لینا جائز نہیں، بغیر استحقاق کے جتنے عرصے کی تنخواہ لی ہے وہ سرکاری خزانے میں جمع کروانا ضروری ہے۔۲۔ اسکول کے ہیڈ ماسٹر کی طرف سے کسی استاد کی غیر حاضری کی صورت میں اس کی  حاضری لگانا  خیانت اور شرعا ناجائز ہے۔۳۔ اسکول کے مستقل ملازمین  کے لیے سالانہ ملنے والی چھٹیوں کے ایام میں چھٹی نہ کی جائے تو سرکار کی طرف سے ریٹائر منٹ کے بعد ان کا الگ معاوضہ ملتاہے،لہٰذا چھٹیاں کرنے کے باوجود سالانہ چھٹیوں کی مد میں ان کو شمار نہ کرنا خیانت ہے،ا ور ان چھٹیوں کا معاوضہ لینا بھی ناجائز ہے۔۴۔سرکار کی طرف سے مقررہ اوقات میں  استاد کو اسکول میں حاضررہنا ضروری ہے، اور اس دورانیہ میں صرف اسکول سے متعلق کام، مطالعہ، اسباق کی تیاری وغیرہ کرے تاکہ بچوں کےتعلیمی  حق صحیح طور پر ادا ہو، اس میں حق تلفی یا کوتاہی نہ ہو، استاد کا ذاتی مشغولیات میں وقت صرف کرنے سے اجتناب کرنا چاہئے۔۵۔اگر اسکول کے ہیڈ ماسٹر اور کلرک اپنی ذمہ داری نہیں نبھارہے،اور اساتذہ کو اپنے کام کروانے کے لیے دیگر سرکاری دفاتر میں خود جانا پڑتاہے،تو اس صورت میں اساتذہ  کو چاہیے کہ اپنے اسباق پڑھا کر،کوئی ایسا مناسب وقت نکالیں کہ جس سے بچو ں کی تعلیم میں حق تلفی بھی نہ ہو  اور اپنے ہیڈماسٹر سے اجازت لے کر اپنے کام کے  لیے  کسی دفتر جائیں تو اس کی گنجائش ہے۔ ۶۔ ملازمت پر نہ آنے والے اساتذہ  کی آمدنی جائز نہیں ہے، اور ہیڈماسٹر یا کلرک کو دی جانے والی رقم رشوت ہے،جب کہ رشوت لینے اور دینے والے کے متعلق احادیث میں  سخت  وعید آئی ہے، لہٰذا جب معلوم ہو کہ یہ ملازمت پر نہ آنے کے باوجود اپنی تنخواہ  لے رہے ہیں،اور اس کے علاوہ ان کا کوئی آمدن کے ذریعہ نہیں ہے،تو ایسے ملازمین کی تنخواہ ناجائز ہونے کی وجہ سے ان کی تنخواہ کی رقم سے ان کے ساتھ کھانا پینا جائز نہیں۔مرقاة المفاتیح میں ہے:"(وعن عبد الله بن عمرو رضي الله عنهما) : بالواو (قال: «لعن رسول الله صلى الله عليه وسلم الراشي والمرتشي» ) : أي: معطي الرشوة وآخذها، وهي الوصلة إلى الحاجة بالمصانعة، وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلماً فلا بأس به، وكذا الآخذ إذا أخذ ليسعى في إصابة صاحب الحق فلا بأس به، لكن هذا ينبغي أن يكون في غير القضاة والولاة؛ لأن السعي في إصابة الحق إلى مستحقه، ودفع الظالم عن المظلوم واجب عليهم، فلايجوز لهم الأخذ عليه". (کتاب الأمارة والقضاء، باب رزق الولاة وهدایاهم، الفصل الثاني،ج:7 ،ص:295 ،ط:دارالکتب العلمیة)فتح القدير للكمال ابن الهمام  میں ہے :"أن ‌الأجير ‌الخاص هو الذي يستحق الأجر بتسليم نفسه في المدة ، وإن لم يعلم كمن استؤجر شهرا للخدمة أو لرعي الغنم."(كتاب الإجارۃ، باب إجارۃ العبد ج:9،ص:140، ط: شركة مكتبة ومطبعة مصفى البابي الحلبي وأولاده بمصر)فتاوی عالمگیری میں ہے:"ثم الأجرة تستحق بأحد معان ثلاثة إما بشرط التعجيل أو بالتعجيل أو باستيفاء المعقود عليه فإذا وجد أحد هذه الأشياء الثلاثة فإنه يملكها، كذا في شرح الطحاوي."(کتاب الإجارۃ، الباب الثانی متی تجب الأجرۃ، ج:4، ص:423، ط:ماجدية)فقط واللہ أعلم
                                                  
عنوان: یونین کا جرمانے کا حکم
سوال: کیا فرماتے ہیں علماء کرام اس مسئلہ کے متعلق کہ ہمارے ہاں برف والوں کی یونین بنی ہوئی ہے،جس میں ایک قانون یہ ہے کہ اگراس میں سے کوئی  فرد یونین کے قانون کے خلاف کرتا ہے تو اس پہ مالی جرمانہ لگایا جاتا ہے،کیا یہ درست ہے؟اور بعض حضرات کا یہ کہنا کہ مالی جرمانہ صرف قاضی کے لیے لینا منع ہے،عوام اگر کوئی یونین بنائے تو وہ لے سکتے ہیں اس قول کی کیاحیثیت ہے؟اور اگر ناجائز ہے تو اس سے قبل جو لے چکے ہیں، اس کا کیا کریں؟ کیا اس کو واپس کرنا لازم ہے جس سے لیا ہے؟
جواب: واضح رہے کہ مالی جرمانہ عائد کرنا کسی کے لیے بھی شرعاًجائز نہیں ہے خواہ قاضی ہو یا غیر قاضی ہو لہذا صورتِ مسئولہ میں یونین کے قانون کی خلاف ورزی کرنے والوں   سے  جرمانہ وصول کرنا  ناجائز ہے،کیوں کہ یہ تعزیر بالمال ہے اور جوکہ ناجائز ہے ، جن سے جرمانے کی رقم وصول کی گئی ہے انہی کو مذکورہ رقم واپس کرنا لازم ہے۔مجمع الأنہرمیں ہے:"ولا یکون التعزیر بأخذ المال من الجانی فی المذهب۔"(  کتاب الحدود ، باب التعزیر ،ج:1،ص:609،ط:بیروت)فتاوی شامی میں ہے:"وأفاد في البزازية: أن معنى التعزير بأخذ المال على القول به إمساك شيء من ماله عنه مدةً؛ لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لايجوز لأحد من المسلمين أخذ مال أحد بغير سبب شرعي ... و في شرح الآثار: التعزير بالمال كان في ابتداء الإسلام ثم نسخ. اهـ."( کتاب الحدود، باب التعزیر، ج: 4، صفحہ: 61، ط: سعید)فقط واللہ اعلم
                                                  
عنوان: قانونی مجبوریوں کی وجہ سے رشوت دینا / سودی قرض لینا
سوال: ہمارا گھر بازار میں ہے اور والد صاحب وہاں مارکیٹ بنانے کا ارادہ رکھتے ہیں لیکن اُس کے لیے بہت سے مسائل جو بظاہر اسلام میں جائز نہیں پیشِ نظر ہیں۔ مثلاََ نقشہ پاس کرانے کے لئے ڈھائی لاکھ روپیے کی رقم دینی پڑتی ہے تب وہ قانونی طور پر پاس ہوگا اور ہم تعمیر شروع کر سکیں گے سوال یہ ہے کہ کیا یہ رشوت کے زمرے میں آئے گا؟ جبکہ اس کے علاوہ کوئی چارہ کار نہیں۔دوسرا یہ کہ پانچ لاکھ سے زیادہ رقم کی کوئی شخص تعمیر کرے تو اسے سرکار بلیک منی مانتی ہے۔ اس سے بچنے کے لیے لون لینا ضروری ہے سوال یہ ہے کہ کیا یہ سود کے زمرے میں آئے گا؟؟ یہ چونکہ اضطراری حالت ہے تو شریعت میں اس کی گنجائش ہے یا نہیں؟
جواب: 1۔واضح رہے کہرشوت لینے اور دینے والے پر حضورِ اکرم صلی اللہ علیہ وسلم نے لعنت  فرمائی ہے، چناں چہ رشوت لینا اور دینا دونوں ناجائز ہے، اس لیے حتی الامکان رشوت دینے سے بچنا بھی واجب ہے،اوراگر کسی ایسے کام کے کرنے  کا رادہ  ہو  جس میں رشوت دیے بغیر کام نہ ہوتا ہو، تو ایسے کام سے اجتناب کرنا چاہیے البتہ اگر کوئی  جائز کام تمام قانونی تقاضوں کو پورا کرنے اور اپنا حق ثابت ہونےکے باوجود صرف رشوت نہ دینے کی وجہ سےوہ کام  نہ ہورہا ہو تو ایسی صورت میں سب سے پہلے  اپنی پوری کوشش کی جائےکہ رشوت دیے  بغیر کسی طرح (مثلاً حکامِ بالا کے علم میں لاکر یا متعلقہ ادارے میں کوئی واقفیت نکال کر)  کسی طرح کام ہوجائے،اور جب تک کام نہ ہو اس وقت تک صبر کریں اور صلاۃ الحاجۃ پڑھ کر اللہ تعالیٰ سے مسئلہ حل ہونے کی دعا مانگتے رہیں، لیکن اگر کسی صورت کام نہ ہو رہا ہواور کوئی دوسرا متبادل راستہ نہ ہو تواپنے جائز ثابت شدہ حق کے حصول کے  لیے مجبوراً  رشوت دینے کی صورت میں  دینے والا گناہ گار نہ ہوگا، البتہ رشوت لینے والا سخت گناہ گار ہوگا۔2۔لیکن  قانونی مجبوریاں شرعی اعتبار سے اضطراری حالت میں شمار نہیں ہوتی،لہذا صرف قانونی پیچیدگیوں  کی وجہ سے بینک سے سودی قرض  لینا شرعا جائز نہیں ہے،اس سے کام میں خیر وبرکت نہیں رہتی،اس لیے بہتر ہے کہ کوئی ایسا کام/ذریعہ معاش اختیار کیا جائے جس میں مذکورہ بالاغیر شرعی امور کا ارتکاب نہ کیا جاتا ہو۔فتاوی شامی میں ہے:"دفع المال للسلطان الجائر لدفع الظلم عن  نفسه وماله ولاستخراج حق له ليس برشوة يعني في حق الدافع اهـ."(  کتاب الحظر والإباحة، فصل في البیع،ج6،ص423، ط: سعید)مرقاۃ المفاتیح شرح مشکاۃ المصابیح میں ہے:"(وعن عبد الله بن عمرو رضي الله عنهما) : بالواو (قال: «لعن رسول الله صلى الله عليه وسلم الراشي والمرتشي»): أي: معطي الرشوة وآخذها، وهي الوصلة إلى الحاجة بالمصانعة، وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلماً فلا بأس به، وكذا الآخذ إذا أخذ ليسعى في إصابة صاحب الحق فلا بأس به، لكن هذا ينبغي أن يكون في غير القضاة والولاة؛ لأن السعي في إصابة الحق إلى مستحقه، ودفع الظالم عن المظلوم واجب عليهم، فلايجوز لهم الأخذ عليه". (کتاب الأمارة والقضاء، باب رزق الولاة وهدایاهم، الفصل الثاني،ج:۷ ؍۲۹۵،ط:دارالکتب العلمیة)البحر الرائق شرح کنز الدقائق میں ہے:"وفي القنية من الكراهية يجوز للمحتاج ‌الاستقراض ‌بالربح اهـ"(کتاب البیوع،باب الربا،ج6،ص137،ط:دار الکتاب الاسلامی)فتاوی مفتی محمود میں ہے:"اگرآدمی کا جائز کام بغیر رشوت دیے نہ ہوتا ہو تو کیا حکم ہےس:کیا فرماتے ہیں علمائے دین دریں مسئلہ کہ بعض اوقات ایک جائز کام رکا ہوا ہوتا ہے جو کہ محض دنیا کاری کا ہے۔یہ کام محض حکام بالا کو رشوت نہ دینے کی وجہ سے رکا ہوا ہے،کیا دین ودنیا کے ایسے جائز حقوق حاصل کرنے کے لیے رشوت کا سہارا لیا جاسکتا ہے۔ج:وصولی حق کے لیے جب بدون دیے مضرت کا خوف ہو گنجائش ہے لیکن لینے والے کےلیے ہر حال میں حرام ہے۔فقط واللہ اعلم"(سود کا بیان،ج7،ص339،ط؛جمعیۃ پبلیکیشنز)فقط واللہ اعلم
                                                  
عنوان: سور کے گوشت کی سپلائی جائز ہے یا نہیں؟
سوال: سور کے گوشت کی سپلائی جائز ہے یا نہیں؟
جواب: سور کے گوشت  کی سپلائی کرنا شرعاً ناجائز ہے ا ور اس کے بدلہ جو پیسے  ملتے ہیں وہ  بھی ناجائز اورحرام ہیں۔المحيط البرہانی میں ہے:"وإذا استأجر رجل من أهل الذمة مسلماً يضرب لهم الناقوس فإنه لا يجوز لما ذكرنا، وإذا استأجر مسلماً ليحمل له خمراً ولم يقل ليشرب، أو قال ليشرب جازت الإجارة في قول أبي حنيفة خلافاً لهما، وكذلك إذا استأجر الذمي بيتاً من مسلم ليبيع فيه الخمر، جازت الإجارة في قول أبي حنيفة خلافاً لهما."(کتاب الإجارۃ،  فصل خامس عشر،ج:7،ص:482،ط:دار الکتب العلمیة)المحيط البرہانی  میں ہے:"ولو استأجر مسلماً ليرعى له خنازير يجب أن تكون على الخلاف كما في الخمر ولو استأجره ليبيع له ميتة لم يجز؛ لأن بيع الميتة لا تجوز في دين من الأديان لأنه لا ثمن لها، وإذا لم يجز بيعه فقد استأجر على فعل ليس في وسعه تحصيله بحال."(کتاب الإجارۃ، فصل خامس عشر،ج:7،ص:483،ط: دار الکتب العلمیة)بذل المجہود میں ہے : "ومتفق عليه أن كل اُجرة تكون علی فعل المعصية تكون حراما."(کتاب الإجارة،باب في كسب الحجام ،129/11،ط:دارالبشائر،بيروت) فتاویٰ شامی ميں ہے:"(قوله وحمل خمر ذمي)قال الزيلعي: وهذا عنده وقالا هو مكروه " لأنه - عليه الصلاة والسلام - «لعن في الخمر عشرة وعد منها حاملها» وله أن الإجارة على الحمل وهو ليس بمعصية، ولا سبب لها وإنما تحصل المعصية بفعل فاعل مختار، وليس الشرب من ضرورات الحمل، لأن حملها قد يكون للإراقة أو للتخليل، فصار كما إذا استأجره لعصر العنب أو قطعه والحديث محمول على الحمل المقرون بقصد المعصية اهـ زاد في النهاية وهذا قياس وقولهما استحسان، ثم قال الزيلعي: وعلى هذا الخلاف لو آجره دابة لينقل عليها الخمر أو آجره نفسه ليرعى له الخنازير يطيب له الأجر عنده وعندهما يكره."(كتاب الحظر والإباحة، فصل في البيع، ج: 6، ص: 392، ط: سعيد)فقط والله أعلم
                                                  
عنوان: نیشنل سیونگ سرٹیفیکیٹ اسکیم میں سرمایہ کاری کرنا
سوال: ایک آدمی جس کی عمر 62 سال ہے،  ساری زندگی سرکاری نوکری کی ہے، اب  ریٹائر ہو چکا ہے، ریٹائرمنٹ کے بعد کسی قسم کے کاروبار کرنے کا تجربہ بھی نہیں ہے،  اور صحت بھی اس بات کی اجازت نہیں دیتی،  تو ایسی مجبوری کی صورت میں کیا ایسا شخص نیشنل سیونگ سنٹر میں اپنی رقم انویسٹ کر سکتا ہے؟  اور جو نفع حاصل ہو وہ نفع اس کے لیے حلال ہوگا یا نہیں ہوگا ؟
جواب: نیشنل سیونگ سرٹیفیکیٹ  اسکیم سود ی اسکیم ہے،اس سے حاصل ہونے والا نفع سود ہے;   لہذا  مذکورہ سرٹیفیکیٹ خریدنا، اور اس پر منافع وصول کرنا جائز نہیں۔سورہ بقرہ میں ارشاد باری تعالٰی ہے:يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِن كُنتُم مُّؤْمِنِينَ (278) فَإِن لَّمْ تَفْعَلُوا فَأْذَنُوا بِحَرْبٍ مِّنَ اللَّهِ وَرَسُولِهِ ۖ وَإِن تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ (279) وَإِن كَانَ ذُو عُسْرَةٍ فَنَظِرَةٌ إِلَىٰ مَيْسَرَةٍ ۚ وَأَن تَصَدَّقُوا خَيْرٌ لَّكُمْ ۖ إِن كُنتُمْ تَعْلَمُونَ (280)ترجمہ: اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔(بیان القرآن ) فقط واللہ اعلم
                                                  
عنوان: قسطوں پر چیز کو اصل قیمت سے بڑھاکربیچنا
سوال: کسی چیز کو قسطوں پر بیچ کر اس کی جو اصل قیمت ہے جو نقدی ہونے کی صورت میں بنتی ہے،کیا قسطوں پر زیادہ وصول کرسکتے ہیں؟موبائل خریدا اس کی اصل قیمت بیس ہزار ہے لیکن قسطوں پر پچیس ہزار دینے ہوں گے،کیا یہ جائز ہے؟
جواب: واضح رہے کہ ہر شخص  کے  لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دونوں طرح  فروخت کرنے کا اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے ، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے، قسطوں پر خرید وفروخت میں  درج ذیل  شرائط کا لحاظ  اور رعایت کرنا ضروری ہے:قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار،  اور عقد کے وقت مجموعی قیمت مقرر ہو، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اور جلد ادائیگی کی صورت میں قیمت کی کمی عقد میں مشروط نہ ہو،  اگر بوقتِ عقد یہ شرط ہوگی تو پورا معاملہ ہی فاسد ہوجائے گا، ان شرائط کی رعایت کے ساتھ قسطوں پر خریدوفروخت کرنا جائز ہے،لہذا صورتِ مسئولہ میں ان شرائط کی اگر پابندی کی گئی ہے تو شرعاً یہ معاملہ درست ہے۔فتاوی شامی میں ہے:"لأن للأجل شبها بالمبيع. ألا ترى أنه يزاد في الثمن لأجله."(کتاب البیوع،باب المرابحہ،ج:5،ص:142،ط:سعید)بدائع الصنائع میں ہے:"ولو اشترى شيئا ‌نسيئة لم يبعه مرابحة حتى يبين؛ لأن للأجل شبهة المبيع وإن لم يكن مبيعا حقيقة؛ لأنه مرغوب فيه ألا ترى أن الثمن قد يزاد لمكان الأجل."(کتاب البیوع،ج:5،ص:224،ط:دارالکتب العلمیہ)شرح المجلة لرستم باز میں ہے:"البيع مع تأجيل الثمن وتقسيطه صحيح، يلزم أن تكون المدة معلومة في البيع بالتأجيل والتقسيط… لأن جهالته تفضي إلى النزاع فيفسد البيع به."( الكتاب الأول في البيوع، الباب الثالث في بيان المسائل المتعلقة بالثمن،المادة: 245،246،ج:1،ص:100، ط: فاروقيه)فقط والله أعلم
                                                  
عنوان: سودی کاروبار کرنے والے شخص کے انتقال کے بعد اس کے مال کو صدقہ خیرات کرنے کا حکم
سوال: ایک شخص سود کا کاروبار کرتاتھا،اب وفات پاچکا ہے،کیا اس کے اسی سودی مال میں سے اس کے جانے کے بعد صدقہ خیرات کرسکتے ہیں؟
جواب: صورتِ مسئولہ میں  مذکورہ شخص نے انتقال سے قبل سودی کاروبار کے دوران جن افراد سے سود لیا ہے،ورثاء سود کی مد میں وصول کردہ وہ زائد رقم مذکورہ افراد کو واپس لوٹا دیں،اور اگر مذکورہ افراد تک یا ان کے انتقال کی صورت میں ان کے ورثاء تک  وہ سودی مال واپس لوٹانا ناممکن ہو تو   اس رقم کے مالکان کی طرف سے  فقراء اور غرباء  میں یا کسی کارِ خیر میں اس رقم کاصدقہ کرنا لازم ہے، باقی اس شخص کی جو اصل حلال رقم ہے تو تمام عاقل و بالغ ورثاء کی رضامندی سے اس میں سے بحسبِ شرائط صدقہ خیرات کرسکتے ہیں۔حدیث شریف  میں ہے:"عن جابر رضي الله عنه قال: لعن رسول الله صلى الله عليه وسلم ‌آ كل ‌الربا وموكله وكاتبه وشاهديه، وقال: "هم سواء".(مشكاة المصابيح ،باب الربوا، ص: 243، ط: قدیمی)ترجمہ:”رسول اللہ صلی اللہ علیہ وسلم نے سُود کھانے والے ، کھلانے والے ، (سُود کا حساب) لکھنے والے  اورسود پر گواہ بننے والے پر لعنت کی ہے۔ ‘‘فتاوی شامی میں ہے:"ويردونها على أربابها إن عرفوهم، وإلا تصدقوا بها؛ لأن سبيل الكسب الخبيث التصدق إذا تعذر الرد على صاحبه."(كتاب الحظر والاباحة، ج:6، ص:385، ط: سعيد)وفيه ايضاً:"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه."(کتاب البیوع ، باب البیع الفاسد، ج:5، ص:99، ط:سعيد)معارف السنن میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفیة)فقط والله اعلم
                                                  
عنوان: ایکسیڈنٹ میں وفات پاجانے والے کی دیت کی مقدار
سوال: میرے والد صاحب اور دو بھائی 10مارچ 2022 کو موٹر سائیکل پر رات کو گھر آرہے تھے، اس دوران ٹرک کے ساتھ حادثہ ہوا اور تینوں اللہ کو پیارے ہوگئے، اب ہم ان سے دیت لینا چاہتے ہیں، آپ ہمیں بتائیں کہ شریعت کی رُو سے ہم ان کی کتنی دیت لے سکتے ہیں؟
جواب: اگر ایکسیڈنٹ ٹرک ڈرائیور  کی غلطی سے ہوا ہو تو یہ قتلِ خطا ہے اور  اس کی وجہ سے ڈرائیور پر کفارہ( یعنی مسلسل ساٹھ روزے) اور دیت( یعنی سونے یا چاندی کی شکل میں رقم جس کی تفصیل مندرجہ ذیل ہے) دونوں لازم  ہے۔ ایک مقتول کی دیت کی مقدار یہ ہے کہ دیت اگر  سونے کی صورت میں ادا کی جائے تو اس کی مقدار ایک ہزار (1000) دینار یعنی 375 تولہ سونا جس کا اندازہ  جدید پیمانے سے 4 کلو 374 گرام سونا یا اس کی قیمت بنتی ہے،  اور اگر دراہم (چاندی) کے اعتبار سے ادا کرنا ہو تو دس ہزار (10000) درہم یعنی 2625 تولہ چاندی جس کا اندازہ جدید پیمانے سے 30 کلو 618 گرام چاندی یا اس کی قیمت بنتی ہے،نیز ہر مقتول کی الگ الگ دیت واجب ہے،ملحوظ رہے دیت کی ادائیگی اس ڈرائیور کی ’’عاقلہ‘‘ کے ذمہ ہے، اور عاقلہ سے مراد وہ جماعت، تنظیم یا کمیونٹی ہے جس کے ساتھ اس ڈرائیور کا تناصُر (یعنی باہمی تعاون) کا تعلق ہو، نیز یہ دیت تین سال میں ادا کی جائے گی،  البتہ اگر ڈرائیور اور مقتول کے ورثاء آپس میں اپنے درمیان متعین کردہ رقم پر مصالحت کریں تو وہ بھی درست ہے۔تکملة فتح الملهم (2/ 523) :"ثم لم یذکر الفقهاء حکم السیارة لعدم وجودها في عصرهم. والظاهر أن سائق السیارة ضامن لما أتلفته في الطریق ، سواء أتلفته من القدام أو من الخلف. و وجه الفرق بینها و بین الدابة علی قول الحنفیة أن الدابة متحرکة بإرادتها، فلاتنسب نفحتها إلی راکبها، بخلاف السیارة، فإنها لاتتحرك بإرادتها ، فتنسب جمیع حرکاتها إلی سائقها، فیضمن جمیع ذلك، والله سبحانه و تعالیٰ أعلم."فتاوى ہنديہ میں ہے:"جوز الصلح عن جناية العمد والخطأ في النفس وما دونها إلا أنه لو صالح في العمد على أكثر من الدية جاز، كذا في الاختيار شرح المختار ويكون المال حالا على الجاني في ماله دون العاقلة، كذا في الحاوي.وفي الخطأ لو صالح على أكثر من الدية لايجوز، كذا في الاختيار شرح المختار."(كتاب الصلح،الباب الثاني عشر في الصلح عن الدماء والجراحات،4 / 260، ط: رشيدية)فقط واللہ اعلم
                                                  
عنوان: ملٹی لیول یعنی نیٹ ورک مارکیٹنگ کا حکم
سوال: ملٹی لیول مارکیٹنگ یعنی نیٹ ورک مارکیٹنگ کرنا کیسا ہے؟
جواب: ہماری معلومات کے مطابق   نیٹ ورک مارکیٹنگ(Network Marketing)یا ملٹی لیول مارکیٹنگ (Multi Level Marketing) میں بہت سےمفاسد ہونے کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں۔(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔)نیز شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت چین بنانے کی صورت میں دوسرے  ما تحت ممبران کی محنت پر مشروط ہوتی ہے جو کہ  شرعاً درست نہیں۔       لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔البنایہ شرح الہدایۃ میں ہے :"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أيتعليق التمليكم: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار".(کتاب البیوع ،باب البیع الفاسد،ج:8،ص:158،دارالکتب العلمیۃ)الموسوعۃ الفقہیۃ الکویتیۃ میں ہے :"وقال المحلي: صورة القمار المحرم التردد بين أن يغنم وأن يغرم".(ج:39،ص:404،طبع الوزارۃ)مزید تفصیل کے لیے فتاوی بینات ج:4،ص:233 ملاحظہ فرمائیں ۔فقط واللہ اعلم
                                                  
عنوان: fiery7 ویب سائٹ میں کی کمائی کا حکم
سوال: ایک ویب سائٹ ہے ، جس کا نام Fiery7.com‎ ہے ،  اس سے ایک لنک خریدنا ہوتا ہے ،  پھر اس پر آئی  ڈی بناتے ہیں، جس پر  ہمیں   650 روپے ایوارڈ دیتے ہیں ، یہی 650 روپے ہم ان کو دیتے ہیں کہ ہمارے ان پیسوں سے فٹ بال میچ ہوگا،  میچ جیتے یا ہاریں اس سے کچھ سروکار نہیں، بس وہ ہمیں 15 روپے روزانہ کے دیتے ہیں ، مطلب وہ ہم trade یعنی تجارت کرتے ہیں ،  لیکن اس میں اپنے پیسے بھی ڈالوا سکتے ہیں ، دوہزار تین ہزار جتنا چاہیں ، وہ پھر  اس لحاظ سے ہمیں  منافع دیتے ہیں ،  اس وقت پاکستان میں یہ  بہت آگے جارہی ہے ، اس  ویب سائٹ سے لوگ لاکھوں کما رہے ہیں ،  کیوں کہ یہاں نقصان نہیں ہوتا ،بس منافع ملتا ہے ،  اس میں کوئی غلط ایڈ نہیں  چلتا ہے ، اور اگر اس کا پیسہ ناجائز ہے تو جو میں نے کمایا وہ کسی مدرسہ یا مستحق افراد کو دے سکتا ہوں ؟
جواب: مذکورہ تفصیلات مکمل طور پر درست نہیں ہیں ، بلکہ ہماری معلومات کے مطابق اکاؤنٹ بنانے کے بعد اس ویب سائٹ سے جو پیسے ملتے ہیں ان سے فٹ بال کے میچز ( جن کے بارے میں یہ معلوم نہیں ہے کہ  واقعۃً کھیلے بھی جاتے ہیں یا نہیں ) پر bets  یعنی سٹہ کی بازی لگائی جاتی ہے، جس کو اگر چہ ٹریڈ کا نام دیا جاتا ہے، لیکن اپنی حقیقت کے اعتبار سے وہ جوا ہوتا ہے، اور چوں کہ اکثر اس  میں  میں 4-4 کی بازی لگائی جاتی ہے جس میں نفع کی فیصد  بھی کم ہوتی ہے، لیکن  نقصان کا امکان بالکل نہ ہونے کے برابر ہوتا ہے  ،اسی لیے لوگ زیادہ تر یہی بازی لگاتے ہیں، چناں چہ مذکورہ تفصیل کی رُو سے  اس ویب سائٹ کے ذریعے سے پیسے کمانا جوئے کے حکم میں ہے اور نا جائز ہے، اور سائل پر لازم ہے کہ  اب تک جتنے پیسے کمائے ہیں ان کو ثواب کی نیت کیے بغیر  مستحق افراد  میں صدقہ  کرے۔"أحكام القرآن للجصاصؒ" میں ہے:"قال الله تعالى: {يسألونك عن الخمر والميسر قل فيهما إثم كبير} قال أبو بكر: دلالته على تحريم الميسر كهي على ما تقدم من بيانه. ويقال: إن اسم الميسر في أصل اللغة إنما هو للتجزئة، وكل ما جزأته فقد يسرته; يقال للجازر: الياسر; لأنه يجزئ الجزور، والميسر الجزور نفسه إذا تجزى. وكانوا ينحرون جزورا ويجعلونه أقساما يتقامرون عليها بالقداح على عادة لهم في ذلك، فكل من خرج له قدح نظروا إلى ما عليه من السمة فيحكمون له بما يقتضيه أسماء القداح; فسمي على هذا سائر ضروب القمار ميسرا...ولا خلاف بين أهل العلم في تحريم القمار وأن المخاطرة من القمار; قال ابن عباس: إن المخاطرة قمار وإن أهل الجاهلية كانوا يخاطرون على المال، والزوجة، وقد كان ذلك مباحا إلى أن ورد تحريمه."(سورة البقرة، باب تحريم الخمر، ج:1، ص:398، ط:دار الكتب العلمية)"تبيين الحقائق"میں ہے:"لأن سبيل ‌الكسب ‌الخبيث التصدق إذا تعذر الرد على صاحبه."(كتاب الكراهية، فصل في البيع، ج:6، ص:27، ط:بولاق)فقط والله أعلم
                                                  
عنوان: مروجہ اسلامی بینکاری کا حکم/ اسلامی بینک میں نوکری کرنے والے کا کسی اور بینک میں نوکری کرنا
سوال: کیا موجودہ اسلامی بینکاری ابھی بھی حرام ہے؟ میں نے کافی سال پہلے سنا اور پڑھا تھا کہ اس میں اختلاف ہے اور یہ کہ اس میں عوام کو اختیار ہے وہ جس فتویٰ پر عمل کرنا چاہیں گناہ نہیں اور یہ بھی کہ اختلاف حرام کا نہیں افضلیت کا ہے اور وقت کے ساتھ یہ پوری طرح اسلامی ہو جائے گا، لیکن جامعہ کی ویب سائٹ پر پڑھا کہ آپ لوگوں نے اسے حرام اور سودی بینکاری ہی کی دوسری شکل لکھا ہے۔کیا اب بھی یہ اسلامی بینکنگ اسی طرح حرام ہے؟  کیا اس میں کوئی بہتری نہیں آئی کم از کم میزان بینک تو مفتی تقی صاحب کی نگرانی میں بھی ہے، تو وہ بھی ابھی تک درست بنیادوں پر استوار نہیں ؟میں سودی بینک میں تھا اور اب میزان میں ہوں آپ مجھے کیا مشورہ دیں گے میں کیا کروں؟  میں تو بہت تکلیف برداشت کر کے میزان آیا ہوں اور ابھی بھی بہت تکلیف دہ حالات میں نوکری کر رہا ہوں، تو کیا میں پرانے بینک واپس چلا جاؤں جب تک بینک سے باہر کوئی جاب نہ ملے؟
جواب: واضح رہے کہ مروجہ اسلامی بینکاری بھی دیگر روایتی بینکوں کی طرح ناجائز اور حرام ہے اور ہمارے دار الافتاء کا اس متعلق اب بھی یہی موقف ہے اور  آپ کو اس بات میں مغالطہ ہوا ہے کہ اس متعلق جو  اختلاف ہے، وہ افضلیت  کا ہے، بلکہ  یہ اختلاف  جواز اور عدمِ جواز  کا ہے۔باقی آپ کو چاہیے کہ بجائے کسی دوسرے بینک میں نوکری کرنے کے کوئی  جائز ملازمت  تلاش کریں۔فقط واللہ اعلم
                                                  
عنوان: ملازم کے انتقال پر ملنے والی رقم کا حکم
سوال: ہم تین بھائی ہیں ہمارے والد صاحب ڈاک لیبر بورڈ میں کام کرتے تھے میرے والد صاحب بیمار ہوگئے اور کام پر جانا مشکل ہو گیا تھا میرا ایک بھائی چھوٹا تھا اور ایک بھائی مجھ سے بڑا تھا میں خود باہر ملک کام کرنے کے لئے چلا گیا تھا تو تو میرے والد صاحب نے اپنی کمپنی کی پالیسی کےمطابق خود ریٹائرمنٹ لے کر اپنے بڑے بیٹے کو اس کام پر لگا دیا اور اس کے بعد میرا بڑا بھائی کام پر جاتا اور وہاں سے جو کما کر لے کے آتا ان کمائی کے پیسوں سے اپنا گھر بھی چلاتا اور اپنے گھر والوں کو بھی خرچہ چلا تھا اور اسی طرح میرے والد صاحب ان سے حساب کتاب کرتے رہتے اور پھر میرے والد صاحب کا انتقال ہو گیا میرے والد صاحب کے انتقال کے بعد میری والدہ کو کمپنی کی طرف سے میرے والد کی پینشن ملتی رہتی اور میرا بڑا بھائی بھی کام پر جاتا رہتا کچھ عرصے بعد میرے بڑے بھائی کا بھی انتقال ہو گیا میرے بڑے بھائی کے انتقال کے بعد کمپنی والوں نے میرے گھر والوں کو 80 لاکھ روپے دیئے اب مسئلہ یہ معلوم کرنا تھا کہ میرے بھائی کا کام پر جانا وہاں سے پیسے کما کے لانا آیا یہ پیسے وراثت میں ہیں یا نہیں؟  اور میرے بھائی کے انتقال کے بعد کمپنی کا میرے گھر والوں کو 80 لاکھ روپے دینا یہ پیسے بھی وراثت کے ہیں یا میرے بھائی کی بیوہ کے ہیں۔
جواب: صورت مسئولہ میں  سائل کے بھائی کے انتقال کے بعد بھائی کی ملازمت کی وجہ سےمذکورہ کمپنی کی طرف سے واجبات کے طور پر  ملنے والی رقم مرحوم بھائی کا ترکہ/میراث شمار ہو گی اور مرحوم کے تمام شرعی ورثاء میں ان کے حصوں کے مطابق تقسیم کی جائے گی۔تقسیم کا طریقہ کار مرحوم کے ورثاء کی تفصیل لکھ کر   معلوم کر سکتے ہیں۔ باقی  سائل کے بھائی نے اپنی زندگی میں جو کماکر وصول  کیا وہ اسی کی ملکیت تھا۔نیز کسی سرکاری ملازم کے انتقال پر جو پینشن جاری ہوتی ہے وہ عام طور پر مرحوم کی بیوہ کے نام جاری ہوتی ہے، اور وہ اسی کی ملکیت شمار ہو گی وہ ترکہ میں تقسیم نہیں کی جائے گی۔امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے‘‘۔(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم)فقط واللہ اعلم
                                                  
عنوان: متروکہ مکان میں تعمیر کے خرچ کا مطالبہ کرنا
سوال: میرے مرحوم شوہر نے فالج کی معذوری کی وجہ سے دوبڑے بیٹوں کو (جو اس وقت زیر تعلیم اور والد کی زیر کفالت تھے) سہولت اور مددگار کے طور پر ذاتی کاروبارشامل کرلیا۔ تمام آمدنی اسی کاروبار سے ہوتی تھی۔ وفات تک ذاتی اور گھریلو اخراجات مشترکہ طورپر کرتے تھے۔ مرحوم نے زندگی میں ذاتی مکان کی اوپری منزل کی تعمیر دوعلیحدہ پورشنز کے طور پر شروع کی ،پورشنز کوکاروبارمیں معاون دوبیٹوں کے لیے متعین بھی کردیا۔تعمیری کاموں کے اخراجات اپنے کاروبارسے حاصل شدہ آمدن سے ادا کرتے رہے ،وفات تک مکان ٪70 مکمل ہوچکا تھا۔ وفات کے بعد بقیہ تکمیل بیٹوں نے اپنے طور پر کی اوراس میں رہائش بھی اختیارکرلی۔ ہم مکان فروخت کرکے اس کی تقسیم کرنا چاہتے ہیں۔بڑے بیٹے کا دعوٰی ہے کہ والد فالج کی وجہ سے معذورتھے اورآفس میں رہتے تھے ،ساری محنت اور کام ہم ہی کرتے تھے ،اس لیےکاروبارمیں میری محنت کی کمائی اسی کی مانی جائے گی اوراوپرکی منزل میں جتنے اخراجات لگے ہیں وہ سب قرض شمار کیے جائیں اور اخراجات کی رقم مکان کے حصوں سےالگ کرکے ادا کی جائے ۔بیٹے کا اپنے مطالبے کا والد کے ساتھ پہلے سے کوئی معاہدہ یا ثبوت موجود نہیں اور نہ کبھی مرحوم شوہرنے یہ بات مجھ سے کہی۔کیا بیٹے کا مطالبہ شرعاً جائزمانا جائے گا اور اس کی لگائی ہوئی رقم کو الگ سے ادا کرنا ہوگا؟
جواب: صورتِ مسئولہ میں سائلہ کا بیان اگر واقعۃً صحیح ہے کہ مرحوم شوہر نے اپنی بیماری کی وجہ سے اپنے دونوں بیٹوں کو اپنے مملوکہ کاروبار میں بطور معاون (مددگار)شامل کیا تھا اور تمام آمدنی اسی کاروبار سے ہوتی تھی،تو ایسی صورت میں مذکورہ کل کاروبار اور اس کے تمام منافع کا مالک اکیلا شوہر تھا، مذکورہ دونوں بیٹوں کی شرعی حیثیت معاون اور مددگار کی تھی، جنہوں نے اپنے والد کے اس کاروبار میں ہاتھ بٹایا،محنت کی،ان بیٹوں میں سے کسی بیٹے کی حیثیت شریک (پارٹنر)کی نہیں تھی، لہذا مرحوم کی زندگی میں شوہر کے اس مملوکہ مکان میں شوہر کی زندگی میں جس قدر تعمیراتی کام ہوا، یا شوہر کے انتقال کے بعد بیٹوں نےمتروکہ مذکورہ کاروبار کی آمدنی سے جس قدر تعمیراتی کام کیاتو یہ تمام تعمیرات شرعاً مرحوم شوہر کا ترکہ ہے،مذکورہ بڑے بیٹے کی طرف سے تعمیراتی اخراجات کا مطالبہ کرنااور یہ دعویٰ کرنا کہ کاروبار میں اس کی محنت کی کمائی اس کی مانی جائے گی، تو یہ کہنا شرعاً درست نہیں ہے۔نیز مرحوم شوہر نے مکان کے دونوں پورشنز جو زبانی طور پر ان دونوں بیٹوں کے لیے صرف متعین کیا تھا ،ان دونوں کا مالکانہ قبضہ اور تصرف نہیں دیاتھا تو محض تعیین سے یہ دونوں بیٹے ان پورشنز کے مالک نہیں بنے، بلکہ یہ کل مکان مرحوم شوہر کا ترکہ ہے، اور تمام شرعی ورثاء میں شرعی حصوں کے تناسب سے تقسیم ہوگا۔فتاوی شامی میں ہے :"وكذا لو ‌اجتمع إخوة يعملون في تركة أبيهم ونما المال فهو بينهم سوية، ولو اختلفوا في العمل والرأي اهـ وقدمنا أن هذا ليس شركة مفاوضة ما لم يصرحا بلفظها أو بمقتضياتها مع استيفاء شروطها، ثم هذا في غير الابن مع أبيه؛ لما في القنية الأب وابنه يكتسبان في صنعة واحدة ولم يكن لهما شيء فالكسب كله للأب إن كان الابن في عياله لكونه معينا له ألا ترى لو غرس شجرة تكون للأب ثم ذكر خلافا في المرأة مع زوجها إذا ‌اجتمع بعملهما أموال كثيرة، فقيل هي للزوج وتكون المرأة معينة له، إلا إذا كان لها كسب على حدة فهو لها، وقيل بينهما نصفان"۔(كتاب  الشرکۃ ، فصل  فی الشرکۃ الفاسدۃ ، ج:4 ، ص:325 ،ط:ايچ ايم سعيد)العقود الدرية في تنقيح الفتاوى الحامدية میں ہے:"و أما قول علمائنا أب وابن يكتسبان في صنعة واحدة ولم يكن لهما شيء ثم اجتمع لهما مال يكون كله للأب إذا كان الابن في عياله فهو مشروط كما يعلم من عباراتهم بشروط منها اتحاد الصنعة وعدم مال سابق لهما وكون الابن في عيال أبيه فإذا عدم واحد منها لا يكون كسب الابن للأب وانظر إلى ما عللوا به المسألة من قولهم؛ لأن الابن إذا كان في عيال الأب يكون معينا له فيما يضع فمدار الحكم على ثبوت كونه معينا له فيه فاعلم ذلك اهـ."(کتاب الدعوی/ج:2/ صفحہ:18، ط:  دار المعرفۃ)فقط والله أعلم
                                                  
عنوان: حرام آمدنی سے تنخواہ دینا
سوال: ایک ڈرائیور ہے اس کے مالک کا کام صرف جواگری ہے اور وہ ان ہی پیسوں سے اس ڈرائیور کو تنخواہ دیتا ہے کیا یہ پیسے اس ڈرائیور کے لیے حلال ہیں  نہیں ؟
جواب: صورت مسئولہ میں اگر ملازم کا کام حلال ہےتو  تنخواہ بھی حلال ہے، البتہ مالک کے لیے حرام رقم سے تنخواہ دینا جائز نہیں ہے،اور اگر ملازم کو جوا کے کام میں تعاون کرنا پڑتا ہے پھر ملازمت اور تنخواہ دونوں حرام ہیں۔الدر المختار وحاشیہ ابن عابدین میں ہے۔"‌‌[مطلب إذا اكتسب حراما ثم اشترى فهو على خمسة أوجه].(قوله اكتسب حراما إلخ) توضيح المسألة ما في التتارخانية حيث قال: رجل اكتسب مالا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية فإنه نص في الجامع الصغير: إذا غصب ألفا فاشترى بها جارية وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي دفعا للحرج عن الناس اهـ"(کتاب البیوع،باب المتفرقات من ابوابھا،ج5،ص235،ط؛سعید)وفیہ ایضاً:"(والثاني) وهو الأجير (الخاص) ويسمى أجير وحد (وهو من يعمل لواحد عملا مؤقتا بالتخصيص ويستحق الأجر بتسليم نفسه في المدة وإن لم يعمل كمن استؤجر شهرا للخدمة أو) شهرا (لرعي الغنم) المسمى بأجر مسمى."(کتاب الاجارۃ،ج6،ص69،سعید)المبسوط للسرخسی میں ہے:"والاستئجار على المعاصي باطل فإن بعقد الإجارة يستحق تسليم المعقود عليه شرعا ولا يجوز أن يستحق على المرء فعل به يكون عاصيا شرعا."(کتاب الاجارات،باب الاجارۃ الفاسدۃ،ج16،ص38،ط:دار المعرفۃ)فقط واللہ اعلم
                                                  
عنوان: قرض ادا کرنے کے لئے بینک سے قرضہ لینے کا حکم
سوال: کیا فرماتے ہیں علماءِ کرام درجِ ذیل مسئلے کے بارے میں:میں نے اپنی زمین فروخت کی تھی چاچو لوگوں کو، انہوں نے ہمیں بیعانے کے طور پر بیس لاکھ روپے رقم دی تھی، اور باقی رقم ادا کرنے کے لئے چھ مہینے کا وقت لیا، لیکن چھ مہینے کے بعد بھی وہ رقم ادا نہیں کر رہے، اور ہم سے تقاضہ کر رہے ہیں کہ آپ لوگ اپنی زمین واپس لے لیں، اور ہمارے پیسے واپس کرلیں، اب میرے پاس اتنی رقم موجود نہیں ہےتو کیا میں اسلامک بینک یا کسی دوسری بینک سے قرضہ لوں اور رقم ادا کروں تو شرعاً درست ہے؟
جواب: صورتِ مسئولہ میں کسی بھی بینک سے سودی قرضہ لینا حرام اور ناجائز ہے، مروّجہ اسلامک بینکنگ اور عام سودی روایتی بینکوں کے طریقہ کار اور نظام میں کوئی خاص فرق نہیں، صرف نام  اور اصطلاحات کا فرق ہے، لہذا سائل کسی بھی بینک سے سودی قرض لینے سے اجتناب کرے، زیر نظر مسئلہ میں اگر دونوں فریقین زمین کی بیع کرکے بھی اقالہ پر راضی ہوں اور فی الوقت سائل کے پاس مشتری (خریدار) کی رقم وپس لوٹانے کا انتظام نہ ہو تو رقم کے انتظام تک انتظار کرلیاجائے، یا اقالہ کر کے خریدار سے رقم لوٹانے کی مہلت لے لے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول  اللہ صلی اللہ علیہ وسلم کے ساتھ اعلان جنگ قرار دیاگیا ہے۔ قرآنِ کریم میں ہے:"﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔فتاوی شامی  میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط:ایچ ایم سعید)فقط واللہ اعلم
                                                  
عنوان: بارڈر پر جانے کے لیے حکومت کی طرف سے ملنے والے ٹوکن کی خرید و فروخت کا حکم
سوال: تربت ایک باڈری علاقہ ہے، تیل لانےکے لیے گاڑیاں باڈر کو جاتی ہیں،حکومت  نےپابندی لگائی ہے،سرکاری اجازت کےبغیرکوئی گاڑی باڈرپرنہیں جائے گی،جس کےپاس سرکاری اجازت ہو اسےباڈرپر چھوڑا جاتاہےبقیہ کو نہیں ،اس اجازت نامہ کو ٹوکن کہتےہیں۔سرکار نےاجازت کایہ طریقہ رکھاہے کہ گاڑی کا  مالک اپناشناختی کارڈ،گاڑی کا انجن نمبروغیرہ سرکارکےپاس جمع کراتاہےتو یہ گاڑی سرکاری رجسٹرڈ ہوجاتی ہےپھر سرکار اپنی ترتیب کےمطابق مہینہ میں ایک یادو مرتبہ اس کو ٹوکن (اجازت نامہ) دیتی ہے پھریہ گاڑی والا اپناٹوکن اجازت نامہ دوسری گاڑی والے کو بیس یا تیس ہزار میں بیچتاہے۔سوال یہ ہے کہ یہ ٹوکن بیچناجائزہے کہ نہیں۔  بعض لوگوں کی  اپنی  گاڑی  نہیں  ہوتی  کسی  ساتھی کو منت  سماجت  کرکےسرکار کے پاس لے جاتے ہیں ،اپنےنام  پر رجسٹرکرتےہیں پھرماہانہ جواجازت ٹوکن اس کےنام نکلتاہےاسےبیچتےہیں تو یہ بیچنا جائزہے؟۔پیسےاس کے  لیے حلال ہیں؟وضاحت: ہرٹوکن صرف ایک مرتبہ کار گر ہوتاہے۔پھر دوسری مرتبہ دوبارہ نام نکلنےکاانتظارکیاجاتاہے۔
جواب: واضح رہے کہ حکومت کی طرف سے بارڈر پر جانے کے لیے جو ٹوکن یا اجازت نامہ ملتا ہے یہ سرکار کی طرف سے  صرف متعلقہ گاڑی والے کے لیے بارڈر پر جانے کا  ایک  حق ہے، یہ کوئی مال نہیں ہے اور حقوقِ مجردہ کی بیع شرعاً جائز نہیں ؛لہذا صورت ِ مسئولہ میں بارڈر پر جانے کے لیے حکومت کی طرف سے ملنے والے ٹوکن کو فروخت کرنا شرعاً جائز نہیں۔در مختار میں ہے :"و في الأشباه: لايجوز الإعتياض عن الحقوق المجردة كحق الشفعة وعلى هذا لايجوز الإعتياض عن الوظائف بالأوقاف."(ج:۴،ص:۵۱۸،مطلب فی بیع الجامکیۃ،سعید)فقط واللہ اعلم
                                                  
عنوان: B4u کمپنی میں انویسٹمنٹ کرنے کا حکم
سوال: آج کل ایک ایپ متعارف ہوئی ہے ،جس کا نام B4u company  ہے، جس میں لوگ پیسے invest کرتے ہیں اور منافع ہونے پر انہیں منافع دیا جاتا ہے،  کیا ایسی کمپنی میں invest کرنا اور منافع لینا جائز ہے؟
جواب: مذکورہ ادارے میں سرمایہ داری داری کرنے میں کئی شرعی قباحتیں پائی جاتی ہیں، لہذا اس میں سرمایہ داری کرکے نفع حاصل کرنا جائز نہیں، اس  سے اجتناب کیا جائے۔مزید تفصیل کے لیے مندرجہ ذیل لنک ملاحظہ کیجیے:B4u میں انویسٹمنٹ کرنافقط و اللہ اعلم
                                                  
عنوان: گڈ ول کی قیمت لگانا
سوال: گڈ ول کی قیمت لگانا شرعاً کیسا ہے؟
جواب: واضح رہے کہ گڈول(Goodwill) کوئی ایسی چیز نہیں جس کا خارج میں کوئی وجود ہو اور اس کی قیمت لگائی جائے، بلکہ یہ ایک  حیثیتِ عرفیہ  ہے یا نیک نامی ہے،اس کے عوض رقم لینا یا اس کی قیمت مقرر کرنا جائز نہیں ہے، جیسا کہ  مفتی محمود حسن گنگوہی رحمہ اللہ لکھتے ہیں:"گڈول یعنی ’’نام‘‘ درحقیقت مال نہیں،  بلکہ بمنزلہ حیثیت عرفیہ کی ہے، جس کی کوئی قیمت نہیں، قانون نے اس کو جوکچھ حیثیت دی ہے، وہ شریعت کی رو سے فتویٰ لے کر نہیں دی ہے، اس لیے یہ باہمی رضامندی سے معاملہ طے کرلیاجائے، جوبھائی حکمِ شرع کی قدر کرتے ہوئے عمل کرے گا ان شاء اللہ نقصان میں نہیں رہے گا، ایثار سے کام لینا دنیا وآخرت میں بہت زیادہ عزت ومنفعت کا ذریعہ ہے"۔(فتاوی محمودیہ : کتاب البیوع، باب بیع الحقوق المجردۃ (16/ 178)، ط۔ جامعه فاروقيه  کراچی)امدادالاحکام میں ہے :" محض اس قانون کے مشہور ہونے سے قرض خواہوں کا حق عنداللہ ساقط نہ ہوگا اور حقوق گڈول کی تنہا قیمت کچھ نہیں۔ ہاں یہ درست ہے کہ حقوق گڈول کی وجہ سے مجموعی دوکان کی قیمت زیادہ شمار کی جائے، مگر چوں کہ تنہا یہ حقوق شرعاً  قیمتی نہیں؛ اس لیے یہ جائز نہیں کہ ایک شریک کو صرف حقوقِ گڈول کی وجہ سے ایک لاکھ کا شریک مانا جائے، بلکہ اس کی طرف تھوڑا بہت مال بھی ہو جس کی قیمت حقوق گڈول کی وجہ سے زیادہ شمار کی جائے "۔(امداد الاحکام: کتاب البیوع، (3/ 454)، ط۔مکتبہ دارالعلوم کراچی)فتاوی شامی میں ہے:"قوله ( لا يجوز الاعتياض عن الحقوق المجردة على الملك ) قال في البدائع الحقوق المفردة لا تحتمل التمليك ولا يجوز الصلح عنها،  أقول وكذا لا تضمن بالاتلاف ".(حاشية ابن عابدين:كتاب البيوع، مطلب لا يجوز الاعتياض الحقوق المجردة (4/ 518)، ط.  سعيد)فقط والله أعلم
                                                  
عنوان: جی پی فنڈ پر نفع وصول کرنےکاحکم
سوال: جی پی فنڈ پر حکومت کی طرف سے ہر سال نفع دیا جاتا ہے۔اسے وصول کرنا جائز ہے؟
جواب: صورت مسئولہ میں سرکاری اور نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے، اور اس فنڈ میں شمولیت کے لیے  ملازمین کی تنخواہ میں سے کچھ فیصد کٹوتی کرکے ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے،اس قسم کی کٹوتی کو جبری کٹوتی کہا جاتا ہے ۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے،اس قسم کی کٹوتی کواختیاری کٹوتی کہا جاتا ہے ۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے ، اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی ؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوی کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے وہ اوراس پرمحکمہ والوں نےاپنےجانب سےجو اضافہ کیاہےان دونوں قسموں کی رقم کالینا توجائزہے،البتہ اس پرمزید بينك وغيره کی طرف سےجوسود لگتاہے،اس رقم كالیناجائزنہیں ہے۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی   ہے،اوراس پرمحکمہ والےنےاپنےجانب سےجو اضافہ کیاہےان دونوں قسموں کی رقم کاوصول کرناتوجائزہے،البتہ اس پربينك وغيره سےجواضافہ  ملتاہے،وه چونکہ سودہے،اس ليےاس كا ليناجائزنہیں ہے۔جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق ج: 7، ص: 300، ط: دارالكتاب الإسلامي)فقط واللہ اعلم
                                                  
عنوان: ایمازون کے ذریعے کاروبار کرنا
سوال: آج کل ایمازون ویب سائٹ پر آن لائن(Arbitrage)کے نام سے ایک بزنس ماڈل کام کررہا ہے، اس کے بارے میں بتادیں کہ یہ جائز ہے یا نہیں ؟
جواب: ایمازون (Amazone) پر مذکورہ بالا بزنس کا طریقہ کار اور شرائط معلوم ہونے پر ہی اس کا حکم بیان کیا جاسکتا ہے، البتہ ہماری  اجمالی معلومات کے مطابق ایمازون (Amazone) پر آن لائن کاروبار کرتے وقت اکثر و بیشتر ’’بیع قبل القبض‘‘(مال خریدنے کے بعد قبضہ کرنے سے پہلے آگے دوسرے کو فروخت کرنا)  کی صورت پیش آتی ہے جو کہ احادیث کی رو سے ناجائز ہے، اس لیے ’’ایمازون (Amazone)‘‘ پر کاروبار کی جن صورتوں میں ’’بیع قبل القبض‘‘ پائی جاتی ہے، وہ تمام صورتیں تو واضح طور پر ناجائز ہیں، اس کے علاوہ اگر آپ ایمازون (Amazone) پر مذکورہ کاروبار کرنے کا مکمل طریقہ کار اور شرائط لکھ کر بھیج  دیں تو اس کا حکم بتادیا جائے گا۔اور اگر ایمازون سے مال خریدنے کے بعد خود یا وکیل کے ذریعے قبضہ کرنے کے بعد آگے فروخت کرے تو یہ جائز ہے۔مسلم شریف میں ہے:"عن ابن عباس، أن رسول الله صلى الله عليه وسلم قال: «من ابتاع طعاماً فلايبعه حتى يستوفيه»، قال ابن عباس: وأحسب كل شيء مثله."(کتاب البیوع، باب بطلان بیع المبیع قبل القبض، ج:3/1159 ،ط:دار إحیاءالتراث العربي)وفیه أیضاً :"عن ابن عمر، قال: «كنا في زمان رسول الله صلى الله عليه وسلم نبتاع الطعام، فيبعث علينا من يأمرنا بانتقاله من المكان الذي ابتعناه فيه، إلى مكان سواه، قبل أن نبيعه»."(کتاب البیوع، باب بطلان بیع المبیع قبل القبض، ج:3/1160 ،ط:دار إحیاءالتراث العربي)فتاویٰ شامی میں ہے:"(لا) يصح ... (بيع منقول) قبل قبضه ولو من بائعه ... والأصل أن كل عوض ملك بعقد ينفسخ بهلاكه قبل قبضه فالتصرف فيه غير جائز ... وفي المواهب: وفسد بيع المنقول قبل قبضه، انتهى. ونفي الصحة يحتملهما ... (قوله: ونفي الصحة) أي الواقع في المتن يحتملهما أي يحتمل البطلان والفساد والظاهر الثاني؛ لأن علة الفساد الغرر كما مر مع وجود ركني البيع، وكثيراً ما يطلق الباطل على الفاسد."(کتاب البیوع، باب المرابحة و التولیة، فصل في التصرف في المبیع الخ،5/147،ط:سعید)فقط واللہ اعلم
                                                  
عنوان: کیا لیپ ٹاپ کی خریداری جائز ہے؟
سوال: ریسرچ کی نیت سے لیپ ٹاپ لینا کیسا ہے؟
جواب: لیپ  ٹاپ  کا  استعمال  في نفسه  جائز ہے، البتہ ناجائز مقاصد میں اس کا استعمال  ناجائز ہے، لہذا صورت مسئولہ میں سائل لیپ ٹاپ خرید سکتا ہے، البتہ  نا جائز مقاصد میں لیپ  ٹاپ  استعمال  کرنا جائز نہیں ہوگا۔رد المحتار على الدر المختار میں ہے:" (قوله: نهر) عبارته: وعرف بهذا أنه لا يكره بيع ما لم تقم المعصية به كبيع الجارية المغنية والكبش النطوح والحمامة الطيارة والعصير والخشب الذي يتخذ منه العازف، وما في بيوع الخانية من أنه يكره بيع الأمرد من فاسق يعلم أنه يعصي به مشكل.والذي جزم به في الحظر والإباحة أنه لا يكره بيع جارية ممن يأتيها في دبرها أو بيع الغلام من لوطي وهو الموفق لما مر. وعندي أن ما في الخانية محمول على كراهة التنزيه والمنفي هو كراهة التحريم، وعلى هذا فيكره في الكل تنزيها، وهو الذي إليه تطمئن النفس؛ لأنه تسبب في الإعانة، ولم أر من تعرض لهذا، والله تعالى الموفق اهـ"( كتاب الجهاد، باب البغاة، ٤ / ٢٦٨، ط: دار الفكر )فقط واللہ اعلم
                                                  
عنوان: کریڈٹ کارڈ بنانے کا حکم
سوال: میں سید ہوں  پہلے کریڈٹ کارڈ استعمال کرتا تھا، اور سودی رقم ادانہیں کرنی پڑتی تھی، اور اب مقروض ہوگیا ہوں، تو کارڈ وقت پر پے نہیں کرتا جس کی وجہ سے سود دینا پڑتا ہے، کیا میرے لئے یہ جائز ہے کہ اصل رقم میں دوں اور سودی رقم کوئی اور دے۔
جواب: صورتِ مسئولہ میں کسی معاملے کے حلال وحرام ہونے کا مدار درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے بینک اور دیگر اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا حرام ہے اسی طرح اس کا معاہدہ کرنا بھی شرعا ناجائز اور حرام ہے۔ اس بنیاد پر بالفرض اگر کریڈٹ کارڈ لینے والا  شخص  لی گئی رقم مقررہ مدت میں واپس  کردے تو بھی معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے چاہے وہ خود ادا کرے یا اس کی جگہ کوئی اور سود کے نام سے ادا کرے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے لہذا سائل پر لازم ہے کہ کریڈٹ کارڈ کا معاملہ ختم کردے تاہم ڈیبٹ کارڈ / اے ٹی ایم کارڈ کا استعمال کرنا جائز ہے۔فتاوی شامی میں ہے:"وفي الأشباه كل قرض جر نفعًا حرام فكره للمرتهن سكنى المرهونة بإذن الراهن".(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."(مطلب كلّ قرض جر نفعًا حرام، ج:5،ص:166،ط:ایچ ایم سعید)الاشباہ والنظائر میں ہے:"ماحرم فعله حرم  طلبه".(القاعدة الرابعة عشر،ج:1،ص:348،ط:مکتبه علمیه)فقط والله اعلم
                                                  
عنوان: سرکاری ملازم کا کام کے پیسے لینا
سوال: میں اراضی ریکارڈ سنٹر میں ملازم ہوں جو گورنمنٹ کا ادارہ ہے جہاں زمینوں کا لین دین ہوتا ہےاور اگر میں کسی کا کام کرتا ہوں تو مجھے میرے مانگے  بغیر کوئی کچھ روپے دے جاتا ہے تو کیا وہ رشوت ہے؟ یا میں کام کرتا ہوں اور اس میں کسی کی حق تلفی نہیں ہو رہی اور میں پیسے مانگ کر لے لیتا ہوں تو کیا یہ حرام ہوگا ؟
جواب: جو کام آپ  کی ملازمت کی ذمہ داریوں میں سے نہیں ہو تو ایسے کام  کی اجرت  باہمی رضامندی سےطے کر کے وصول کرنا جائز ہے، لیکن جو کام سرکار کی طرف سے آپ کے ذمہ ہے اور آپ کی ملازمت کی ذمہ داریوں میں سے ہے  اس کام کے لئے آپ کا  پیسے مانگنا اور لینا  شرعا رشوت کے زمرے میں آتا ہے جس کا لین دین شرعا حرام ہے،رسولِ اکرم صلی اللہ علیہ وسلم نے رشوت لینے اور دینے والے کا ٹھکانہ جہنم بتلایا ہے ،کوئی خود سے اگر کام کروانے پر کچھ رقم دے دیتا ہے اور آپ کی طرف سے صراحۃً یا اشارۃً لینے کا مطالبہ نہ ہو اور نہ آپ کے محکمے میں اس طرح لین کا رواج ہو پھر وہ رقم لینے کی گنجائش ہوگی ۔مرقاة المفاتیح میں ہے:"(وعن عبد الله بن عمرو رضي الله عنهما) : بالواو (قال: «لعن رسول الله صلى الله عليه وسلم الراشي والمرتشي» ) : أي: معطي الرشوة وآخذها، وهي الوصلة إلى الحاجة بالمصانعة، وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلماً فلا بأس به، وكذا الآخذ إذا أخذ ليسعى في إصابة صاحب الحق فلا بأس به، لكن هذا ينبغي أن يكون في غير القضاة والولاة؛ لأن السعي في إصابة الحق إلى مستحقه، ودفع الظالم عن المظلوم واجب عليهم، فلايجوز لهم الأخذ عليه".(کتاب الأمارة والقضاء، باب رزق الولاة وهدایاهم، الفصل الثاني،ج:۷ ؍۲۹۵ ،ط:دارالکتب العلمیة)فقط واللہ اعلم
                                                  
عنوان: غیر مسلم کو ان کی عبادت گاہ لے کر جانے کا کرایہ وصول کرنا
سوال: مسلم ٹیکسی ڈرائیور کسی ہندو کو مندر میں عبادت کے لیے لے جا سکتا ہے ؟
جواب: مسلم ٹیکسی ڈرائیور کو جب یہ بات معلوم ہو کہ مذکورہ شخص مندر میں عبادت کے لیے جارہا ہے ،اس صور ت میں اُسے مندر پہنچانا گناہ کے کام میں تعاون شمار ہوگا جو کہ جائز نہیں، اس لیے ایسے شخص کو مندر پہنچانا اور کرایہ وصول کرکے استعمال کرنا جائز نہیں۔المحیط البرہانی میں ہے:"وإذا استأجر الذمي من المسلم بيعة يصلَي فيها فإن ذلك لا يجوز؛ لأنه استأجرها ليصلي فيها وصلاة الذميّ معصية عندنا وطاعة في زعمه، وأي ذلك ما اعتبرنا كانت الإجارة باطلة۔۔۔۔۔۔وإذا استأجر رجل من أهل الذمة مسلماً يضرب لهم الناقوس فإنه لا يجوز لما ذكرنا، وإذا استأجر مسلماً ليحمل له خمراً ولم يقل ليشرب، أو قال ليشرب جازت الإجارة في قول أبي حنيفة خلافاً لهما، وكذلك إذا استأجر الذمي بيتاً من مسلم ليبيع فيه الخمر، جازت الإجارة في قول أبي حنيفة خلافاً لهما."(کتاب الاجارۃ،فصل فیمایجوز من الاجارۃ ومالایجوز،482/7،دارالکتب العلمیة)الموسوعۃالفقهيۃالكويتيۃ میں ہے:"اتفقوا على أنه لا يجوز للمسلم أن يؤجر نفسه للكافر لعمل لا يجوز له فعله كعصر الخمر ورعي الخنازير وما أشبه ذلك."(حرف الخاء،خدمۃ الكافر للمسلم،19/45۔46،ط:دارالسلاسل۔بیروت)فقط واللہ اعلم
                                                  
عنوان: بٹ کوائن میں پیسے انویسٹ کرنے کا حکم
سوال: کیا بٹ کوائن میں پیسے انویسٹ کرنا جائز ہے ؟
جواب: واضح رہے کہ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔فتاوی شامی میں ہے :"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر والاباحۃ،فصل فی البیع،403/6،سعید)فقط واللہ اعلم
                                                  
عنوان: ریال قرض لے کر واپسی کے وقت اتنے ہی ریال یا موجودہ قیمت کا اعتبار ہوگا
سوال: میں نے ایک آدمی کو قرض دیا 500 ریال دو سال کے بعد میں نے قرضے کی واپسی کا مطالبہ کیا ہے اور وہ مجھے پاکستانی روپوں میں دے رہا ہے،اور دو سال بعد ریال مہنگا ہوگیا ہے ،تو کیا میں پرانے ریٹ پر روپے لوں گا یا آج کے ریٹ پر ؟
جواب: صورتِ مسئولہ میں سائل نے چونکہ ریال کی صورت میں قرض دیاہے،اس لئے  اصلاً تو قرض کی ادائیگی اتنے ہی ریال  کی صورت میں لازم ہے،چاہے ریال کی قدر کم ہوئی ہو یا زیادہ، البتہ اگرپاکستانی کرنسی  کی صورت میں  مذکورہ  قرض  کی ادائیگی کی جا رہی ہےتو ایسی صورت میں ریال کی موجودہ قیمت (یعنی قرض کی ادائیگی کے وقت  جتنے پاکستانی روپے بنتے ہوں  وہ)  اداکرنی لازم ہو گی۔العقود الدرية في تنقيح الفتاوى الحامدية (1/ 279):"(سئل) في رجل استقرض من آخر مبلغاً من الدراهم وتصرف بها ثم غلا سعرها فهل عليه رد مثلها؟(الجواب) : نعم ولاينظر إلى غلاء الدراهم ورخصها كما صرح به في المنح في فصل القرض مستمداً من مجمع الفتاوى".وفیه أیضاً (2/ 227):"الديون تقضى بأمثالها".فقط والله أعلم
                                                  
عنوان: (clearance)لائسنس کےذریعےشراکت داری کاحکم
سوال: ایک شخص جو کسٹم میں کام کرتا تھا اور اس کے پاس وہاں کا امپورٹ ایکسپورٹ کو لائسنس تھا یہ (clearance) کا لائسنس کہلاتا ہے، جس کے ذریعہ امپورٹ کردہ مال کو کلیئر کر کے کسٹمر لیتا ہے،جب اس شخص کا انتقال ہوگیا تو یہ لائسنس قانونی طور پر اس کی بیوی کے نام پر کرنے کیلئے کسٹم میں کچھ مختلف فیس دینی پڑتی ہیں، وہ ساری فیس تقریبا چار پانچ لاکھ روپے اس کے بھائی نے دے کر اس لائسنس کو اپنی بہن کے نام کروادیا ، اب اس عورت کا بھائی ان سے یہ کہتا ہے کہ چونکہ آپ عورت ہیں اور باہر کا کام اور ڈیلینگ نہیں کرسکتی ہیں لہذا ایسا کرلیتےہیں کہ میں اور آپ پاٹنرشپ کرلیتے ہیں کہ اس لائسنس کی مارکیٹ ویلیو لگاتے ہیں (یہ لائسنس ایک قابل فروخت چیز ہے، جس کی مارکیٹ میں ایک ویلیو بھی ہے اور پرانا ہونے سے اس کی یہ ویلیو بڑھتی رہتی ہے) جتنی اس کی مارکیٹ ویلیو ہوگی، اتنی رقم آپ کی طرف سے ہوجائیگی اور پھر جتنی رقم میں نے یہ لائسنس آپ کے نام پر کروانے کےلیے لگائی ہے ،وہ رقم میری طرف سے ہوجائےگی ، اس سے ہم پاٹنر شپ قائم کرلیتے ہیں اور جو نفع وہاں سے آئےگا وہ آدھا آدھا ہمارے مابین ہوجائےگا۔اب پوچھنا یہ ہے کہ لائسنس پر شرکت درست ہے؟ کیا یہ بھی مال میں آتا ہے؟ اور اگر کچھ رقم عورت کی طرف سے وضع کرلی جائے تو کیا پھر بھی شرکت درست نہ ہوگی؟
جواب: صورتِ مسئولہ میں مذکورہ عورت کے بھائی کااپنی بہن کےساتھ اس طرح شراکت داری کرناکہ بھائی کی جانب سےسرمایہ میں وہ چارلاکھ روپے ہوجوکہ بھائی  نے مذکورہ لائسنس کواپنی بہن کےنام کرنےمیں لگایاہےاوربہن کی جانب سے سرمایہ صرف  (clearance)لائسنس ہو،تو اس طرح کی شراکت داری جائزنہیں ہے،شراکت کےلیے ضروری ہے کہ دونوں شرکاء کی جانب سے سرمایہ نقدرقم ہو،جب کہ بھائی کی جانب سے سرمایہ رقم قرض ہے، اور  بہن کی جانب سے سرمایہ بھی نہیں ،بلکہ صرف حق مجردہے،لہذامذکورہ صورت میں شراکت داری کےدونوں شرط مفقودہونےکی وجہ سےمذکورہ طریقہ پرشراکت داری جائزنہیں ہے۔بدائع الصنائع میں ہے:"أما) الشركة بالأموال فلها شروط: (منها) أن يكون رأس المال من الأثمان المطلقة وهي التي لا تتعين بالتعيين في المفاوضات على كل حال، وهي الدراهم والدنانير، عنانا كانت الشركة أو مفاوضة عند عامة العلماء، فلا تصح الشركة في العروض،ولأن الشركة في العروض تؤدي إلى جهالة الربح عند القسمة؛ لأن رأس المال يكون قيمة العروض لا عينها، والقيمة مجهولة؛ لأنها تعرف بالحزر، والظن فيصير الربح مجهولا؛ فيؤدي إلى المنازعة عند القسمة وهذا المعنى لا يوجد في الدراهم والدنانير؛ لأن رأس المال من الدراهم والدنانير عند القسمة عينها، فلا يؤدي إلى جهالة الربح؛ ولأن النبي - عليه الصلاة والسلام - نهى عن ربح ما لم يضمن والشركة في العروض تؤدي إلى ربح ما لم يضمن؛ لأن العروض غير مضمونة بالهلاك فإن من اشترى شيئا بعرض بعينه، فهلك العرض قبل التسليم، لا يضمن شيئا آخر؛ لأن العروض تتعين بالتعيين فيبطل البيع فإذا لم تكن مضمونة، فالشركة فيها تؤدي إلى ربح ما لم يضمن، وأنه منهي بخلاف الدراهم والدنانير، فإنها مضمونة بالهلاك؛ لأنها لا تتعين بالتعيين فالشركة فيها لا تؤدي إلى ربح ما لم يضمن بل يكون ربح ما ضمن.(ومنها) : أن يكون رأس مال الشركة عينا حاضرا لا دينا، ولا مالا غائبا، فإن كان لا تجوز عنانا، كانت أو مفاوضة؛ لأن المقصود من الشركة الربح وذلك بواسطة التصرف، ولا يمكن في الدين ولا المال الغائب، فلا يحصل المقصود."(كتاب الشركة،فصل في بيان شرائط جواز أنواع الشركة،ج:6۔ص:59 - 60،ط:دارالكتب العلمية)فتاوی شامی میں ہے:"لا يجوز الاعتياض عن ‌الحقوق ‌المجردة (قوله: لا يجوز الاعتياض عن ‌الحقوق ‌المجردة عن الملك) قال: في البدائع: الحقوق المفردة لا تحتمل التمليك ولا يجوز الصلح عنها. أقول: وكذا لا تضمن بالإتلاف قال: في شرح الزيادات للسرخسي وإتلاف مجرد الحق لا يوجب الضمان؛ لأن الاعتياض عن مجرد الحق باطل إلا إذا فوت حقا مؤكدا."(كتاب البيوع ،مطلب لايجوزالاعتياض عن الحقوق المجرده،ج:4،ص:518،ط:سعيد)فقط والله أعلم
                                                  
عنوان: کاروبار کے لیے بینک سے لون لینا
سوال: میرا چھوٹا بھائی کاروبار کرنا چاہ رہا ہے اور کاروبار کے لیے 5 لاکھ کی رقم درکار ہے جو کے میرے پاس موجود نہیں ہے ،اور میں نے اپنے عزیز و اقارب سے بھی پوچھ لیا ہے کوئی بھی پیسے دینے کو تیار نہیں جس کی وجہ سے میرے پاس ایک ہی راستہ بچتا ہے اور وہ ہے بینک لون ،میں گھر  میں سب سے بڑا ہوں اور والد صاحب اللہ کو پیارے ہوگئے ہیں، جس کی وجہ سے گھر کی ساری ذمہ داریاں مجھ پر ہیں۔ برائے مہربانی راہ نمائی فرمائیں کہ کیا میں بینک سے لون لےلوں؟
جواب: واضح رہے کہ بینک سےلون لے کر جو اضافی رقم دی جاتی ہے وہ سود ہے، جس کا لینا دینا شرعاً ناجائز اور حرام ہے،چوں کہ کسی  بھی بینک سےلون لینے کی صورت میں سود کا معاہدہ کرنا پڑتا ہے،   اس لیے کسی بھی بینک سے لون لینا  جائز نہیں ہے، لہذا اگر لون لینا ہی ہو تو بینک کے علاوہ کسی اور  سے غیر سودی قرضہ حاصل کر یں،لہذا صورتِ مسئولہ میں سائل کے بھائی کا کاروبار شروع کرنے کے لیے بینک سے لون لینا جائز نہیں،کیوں کہ اس میں سودی معاملہ کا  معاہدہ کرنا پڑتا ہے جو کہ ناجائز اور لعنت کاسبب ہے،لہذا اگر کاروبار کرنا ہےتو اپنی طاقت اور استعداد کے بقدر جو کاروبار کرسکتے ہیں وہ کریں،چھوٹے پیمانے سے کام شروع  کردیں۔حدیث شریف  میں ہے:"عن جابر رضي الله عنه قال: لعن رسول الله صلى الله عليه وسلم ‌آ كل ‌الربا وموكله وكاتبه وشاهديه، وقال: هم سواء."(مشكاة المصابيح ،باب الربوا، ص: 243، ط: قدیمی)ترجمہ:”رسول اللہ صلی اللہ علیہ وسلم نے سُود کھانے والے ، کھلانے والے ، (سُود کا حساب) لکھنے والے  اورسود پر گواہ بننے والے پر لعنت کی ہے۔ ‘‘فقط واللہ أعلم
                                                  
عنوان: کیا بائع مشتری سے بیچا ہوا پلاٹ  خرید سکتا ہے؟
سوال: میرا ایک پلاٹ تھا جو 120 گز پر مشتمل تھا اسمیں 60 گز پر گھر بناہواتھا اورباقی 60 گز خالی پلاٹ تھا جو خالی پلاٹ تھا وہ میں نے ایک بندے کے اوپر بیچ دیا5 لاکھ روپے میں اورقبضہ بھی دے دیا،بیچتے  وقت میری نیت یہ تھی کہ میں ان سے دوبارہ خریدوں گا،میں نے اس لئے بیچا کیوں کہ اس وقت مجھے پیسوں کی ضرورت تھی اب میں دوبارہ وہ پلاٹ اُ ن سے خریدنا چاہتاہوں ،وہ بندہ مذکورہ رقم سے زیادہ میں مجھے پر بیچنا چاہتاہے ،اب سوال یہ ہے کہ :1۔ جو معاملہ ہمارے درمیان خرید وفروخت کا ہواہے کیا وہ درست تھا یانہیں ؟2۔ اوراب میں جو واپس ان سے زائد رقم  میں خریدرہاہوں کیا یہ جائز ہے یا نہیں ؟وضاحت : پہلے سودے میں واپسی خریدنے کی کوئی شرط آپس میں  نہیں لگائی تھی ،بلکہ میں نے ( سائل) صرف اپنے دل میں یہ نیت کی تھی کہ بعد میں ان سے واپس خریدوں گا۔
جواب: صورتِ مسئو لہ میں  سائل اورخریدار کے درمیان پلاٹ کا سودا کرتے وقت یہ  شرط نہیں لگائی تھی کہ کچھ عرصہ بعد سائل دوبارہ یہ مکان خریدلےگا، بلکہ سائل ( مالک پلاٹ)  کے دل میں یہ بات تھی کہ میں یہ پلاٹ  دوبارہ خریدوں گاتواس سے سودے پر اثر نہیں ہوا،بلکہ  دونوں کے درمیان مذکورہ معاملہ ( پلاٹ کے خریدوفرخت) کامعاملہ شرعاً درست تھا۔اب اگرسائل اس پلاٹ کو دوبارہ خریدناچاہتاہے اوردوسرا فریق بھی اس پر راضی ہے،تو یہ خرید وفروخت درست ہے، خواہ وہ پلاٹ سابقہ قیمت پر  فروخت کرے  یا اس سے زیادہ پر اس کا پہلی بیع سے کوئی تعلق نہیں ہوگا ۔الدرمع الرد میں ہے:"(و) فسد (شراء ما باع بنفسه أو بوكيله) من الذي اشتراه ولو حكماً كوارثه (بالأقل) من قدر الثمن الأول (قبل نقد) كل (الثمن) الأول.(قوله: قبل نقد كل الثمن الأول) قيد به؛ لأنّ بعده لا فساد، ولايجوز قبل النقد، وإن بقي درهم."(كتاب البيوع،باب البيع الفاسد،ج:5،ص:74،ط:سعيد)شرح المجلۃ  میں ہے:"كل يتصرف في ملكه كيف شاء."(شرح المجلة للأتاسي،مادة 1192 ،132/4،ط:رشیديه)فقط واللہ أعلم
                                                  
عنوان: کے جی نامی ایپ (KG app) کی کمائی کا حکم
سوال: App name: KG app کے ذریعے کام کرکے کمانا جائز ہے یا نہیں؟ اس میں کام کرنے کی تفصیل کچھ یوں ہے: پہلے ڈاؤن لوڈ اور انسٹال کیا جائے تو کمپنی والے 399 روپے بونس دیتا ہے ساتھ میں تین دن تک تین تین ٹاسک   ملتے ہیں جن کو کرکے پورے 579 روپے بونس بن جاتا ہے۔انویسٹمنٹ: فری کے بعد پھر کام خریدتے ہیں  جو داخلے کی شکل میں ہوتا ہے اگر کوئی 1ہزار روپے دے تو ان کو دن میں 1 لنک دیا جاتا ہے اگر کوئی 2 ہزار روپے دیں  تو 2، کوئی 4 ہزار دے تو 4، اگر کوئی 8 ہزار روپے دے تو 8 لنکس دئیے جاتے ہیں۔لنکس: لنکس پر جاکر ویڈیو اوپن کر کے صرف لائک کر کے ان کو سکرین شاٹ سینڈ کیا جاتا ہے ۔ویڈیوز: ویڈیوز ہو یا کوئی پوسٹ ہو ذیادہ تر وہ خوراک تیار کرنے کے طریقوں پر ہوتی ہے باہر ملک والوں کی پوسٹس ہوتی ہیں۔پیسے واپس: پیسے داخلے کے لئے بہ الفاظ دیگر پیکج خریدنے کے لئے دے تو وہ واپس نہیں کرتے بلکہ ہمیں صرف کام کے پیسے ملتے ہیں جو لنکس کے حساب سے ہوتے ہیں۔کمیشن کی بات: ہم نے خود کر لیا تو پھر کمپنی والوں کے ساتھ ہم باقی بندوں کو جب انوائٹ کرتے ہیں ان کو ایپ کا پورا ڈیٹیل دیتے ہیں طریقہ سمجھاتے ہیں کام کرنا سمجھاتے ہیں، پیسے بھیجنا اور واپس لینا وغیرہ جو بھی ہو ہم ان کو حل کرتے ہیں پورے گھنٹے سمجھانے پر لگے رہتے ہیں پھر کوئی اور بات آتی ہو تو کمپنی سے رابطہ کرتے ہیں وہ کمپنی ہمیں جواب دیتی  ہیں ہم اس طرح سے اپنے ممبرز کوگائڈ کرتے ہیں اس کے بدلے کمپنی ہمیں یہ آفر دیتی ہے کہ جب کوئی بندہ داخلہ لیتا ہے یا پیکج خریدتا ہے تو اس میں کمپنی ہمیں اپنی جانب سے 16% کمیشن دیتے ہیں ۔ اور جن کو ہم نے سکھایا ہوتا ہے اور انوائٹ لنک دیا ہوتا ہے تو وہ جب اپنی ٹاسکس مکمل کرتے ہیں تو کمپنی ہمیں اپنی جانب سے 5% کمیشن دیتا ہے ۔ اس قسم کی کمائی میں شرعاًکوئی خرابی ہو تو وضاحت فرمائیں۔
جواب: صورت ِ مسئولہ میں کے جی نامی ایپ سے  درج ذیل مفاسد  کی وجہ سے رقم حاصل کرنا  ناجائز ہے ۔1۔مذکورہ ایب کی جانب سے روزانہ کلک کرنے کے لیے جو ٹاسک ملتا ہے اور اس پر کلک کرنے پر بطور معاوضہ پیسہ دیا جاتا ہے یہ بظاہر اجارہ کا معاملہ ہے ؛لیکن اس  میں خرابی یہ ہے کہ اجارہ میں اجیر سے کوئی معاوضہ نہیں لیا جاتا بلکہ اجیر کو اس کے عمل پر محنتانہ دیا جاتا ہے جبکہ مذکورہ ایپ میں اجیر کو پہلے رقم پیش کرنی ہوتی ہے اور اس پر اس کو ٹاسک ملتا ہے جتنی رقم زیادہ ہوگی اسی حساب سے روزانہ کی کمائی بھی بڑھے گی ،مزید یہ کہ ٹاسک پر کلک کرنا  فی نفسہ کوئی  مفید عمل نہیں جس پر اجارہ کو درست کہا جا سکے۔2۔مذکورہ ایپ میں لنک پر کلک کرنے کے بعد جاندار کی  یا نامحرم کی تصویر پر مشتمل ویڈیوز دیکھ کر اس کو لائک کیا جاتا ہے ۔3۔مذکورہ ایپ سے رقم حاصل کرنا چوں کہ شرعاً جائز نہیں ؛لہذا اس ایپ میں کسی کو انوائٹ کرکے اس کے عوض کمیشن لینا گناہ کے کام میں تعاون کی وجہ سے ناجائز ہے ۔قرآن مجید میں ہے :وَتَعَاوَنُوا عَلَى الْبِرِّ وَالتَّقْوَىٰ ۖ وَلَا تَعَاوَنُوا عَلَى الْإِثْمِ وَالْعُدْوَانِ ۚ وَاتَّقُوا اللَّهَ ۖ إِنَّ اللَّهَ شَدِيدُ الْعِقَابِ۔(سورة المائدة2)فتاوی شامی میں ہے :"‌والأجرة ‌إنما ‌تكون ‌في ‌مقابلة ‌العمل".(باب المہر،ج:3،ص:156،سعید)البحر الرائق میں ہے :"وظاهر كلام النووي في شرح مسلم الإجماع على تحريم تصويره صورة الحيوان وأنه قال: قال أصحابنا وغيرهم من العلماء: ‌تصوير ‌صور ‌الحيوان حرام شديد التحريم وهو من الكبائر لأنه متوعد عليه بهذا الوعيد الشديد المذكور في الأحاديث يعني مثل ما في الصحيحين عنه - صلى الله عليه وسلم - «أشد الناس عذابا يوم القيامة المصورون يقال لهم أحيوا ما خلقتم» ثم قال وسواء صنعه لما يمتهن أو لغيره فصنعته حرام على كل حال لأن فيه مضاهاة لخلق الله تعالى وسواء كان في ثوب أو بساط أو درهم ودينار وفلس وإناء وحائط وغيرها اهـ. فينبغي أن يكون حراما لا مكروها إن ثبت الإجماع أو قطعية الدليل لتواتره."(باب مایفسد الصلاۃ وما یکرہ فیہا ،ج:2،ص:29،دارالکتاب الاسلامی)الموسوعۃ الفقہیۃ الکویتیۃ میں ہے :"الإجارۃ علی المنافع المحرمۃ کالزنی والنوح والغناء والملاہی محرمۃ وعقدہا باطل لا یستحق بہٖ أجرۃ۔ ولا یجوز استئجار کاتب لیکتب لہٗ غنائً ونوحًا ، لأنہٗ انتفاع بمحرم۔ وقال أبو حنیفۃ : یجوز ، ولا یجوز الاستئجار علی حمل الخمر لمن یشربہا ، ولا علی حمل الخنزیر."(کتاب الاجارۃ،الاجارۃ علی المعاصی ،ج:1،ص:290،دارالسلاسل)حدیث میں ہے :"عن سعيد بن عمير الأنصاري قال: سئل رسول الله - صلى الله عليه وسلم - أيُّ الكسب أطيب؟قال: "عمل الرجل بيده، وكلّ بيعٍ مبرورٍ".(شعب الایمان،باب التوکل باللہ عزوجل ،ج:2،ص:434،مکتبۃ الرشد)الکاشف عن حقائق السنن میں ہے :"قوله: (مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به".(کتاب البیوع،باب الکسب وطلب الحلال،ج:7،ص:2112،مکتبۃ نزار)فقط واللہ اعلم
                                                  
عنوان: میزان بینک سے نفع حاصل کرنا
سوال: میزان بینک کے میوچل فنڈز کا نفع حلال ہے یا حرام؟ براہِ کرم تفصیل سے جواب دیں اس لیے کہ کچھ نامور حضرات  تو یو ٹیوب پر کھل کر اسے حلال کہہ رہے ہیں اور اس میں سرمایہ کاری کو جائز بتا رہے ہیں۔
جواب: جامعہ علوم اسلامیہ علامہ بنوری  ٹاؤن  کے دارالافتاء سمیت ملک کے دیگر   کئی دار الافتاؤں  کے مفتیانِ کرام  متفقہ طور پر ، اسلام کی طرف منسوب بینکاری کے نظام کو مروجہ سودی نظام کا  حصہ قراردے کراس کے عدمِ جواز کا فتویٰ صادرکرچکے ہیں۔مروجہ اسلامی بینکاری  کے عدمِ جوازکی بنیادی طور پر دو وجوہات  ہیں:1۔مروجہ اسلامی بینکاری کے لیے جوفقہی بنیادیں جن شرائط کے ساتھ فراہم کی گئی تھیں عملی طورپرمروجہ اسلامی بینکاری کانظام ان فراہم کردہ بنیادوں پرنہیں چل رہا،  جس کی وجہ سے روایتی بینکاری اورمروجہ اسلامی بینکاری میں  فرق اور خاص امتیاز نہیں رہا۔2۔ دوسری بنیادی وجہ یہ ہے کہ جن فقہی بنیادوں پر مذکورہ نظام کو قائم کیا گیا وہ بنیادیں اور اصطلاحات بھی سقم سے خالی نہیں،کئی فقہی اصطلاحات میں قطع و برید کی گئی، ضعیف اورمرجوح اقوال پر اعتماد  و  انحصار کیا گیا،بغیرضرورت  مذہبِ غیر کی جانب جانے کو مباح سمجھا گیاوغیرہ۔لہٰذا میزان بینک یا  دیگر مروجہ غیر سودی بینکوں سے تمویلی معاملات کرنا، سیونگ اکاؤنٹ  وغیرہ کھلوانا جائز نہیں ہے، مروجہ غیر سودی بینکوں کا طریقِ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ (فتوی نمبر : 144206201480)فقط واللہ اعلم
                                                  
عنوان: سیکیورٹی پر مکان لینا
سوال: سکیورٹی پر مکان لینا جسمیں لینے والا، دینے والے کے پاس ،پیسے جمع کردیتا ہے اور پھر مکان خالی کرتے وقت وہ اپنے پیسے واپس لے لیتا ہے یہ صورت ناجائز ہے؟ لیکن میرا سوال یہ ہے کہ مکان خالی کرتے وقت جتنے دن وہ اسمیں رہا اتنے دنوں کے پیسے دینا ضروری ہے کیا؟ جبکہ پیسے نہ دینے پر مکان دینے والا بھی راضی ہے؟
جواب: بصورتِ مسئولہ  مالک مکان کا  کر ایہ دار سے سیکورٹی کے طور پر (ایڈوانس)  رقم وصول کرناشرعاً جائز ہے، اور یہ رقم فی نفسہ مالک کے پاس امانت ہوتی ہے، البتہ چوں کہ عرفاً مالک مکان یا دکان کو  اس رقم کے استعمال کی اجازت ہوتی ہے؛ اس بنا پر  یہ رقم شرعاً مالک کے ذمے  قرض شمار  ہوگی، اور اس پر قرض والے اَحکام لاگو ہوں  گے۔باقی اگر مالک مکان کرایہ دارسے پیسے نہیں لیتا تو اس طرح کرنا بھی جائز ہے بشرطیکہ کرایہ نہ دینے کو ایڈوانس کی رقم کے ساتھ مشروط نہ کیا گیا ہو اگر یوں طے کیا گیا کہ کرایہ دار ایڈوانس دے گا تو کرایہ نہیں لیا جائے گا تو  یہ معاملہ سود کی اقسام میں داخل ہونے کی وجہ سے جائز نہیں ہوگا۔ النتف فی الفتاوی میں ہے:‌‌‌"انواع ‌الربا واما الربا فهو ثلاثة اوجه احدها في القروض والثاني في الديون والثالث في الرهون‌‌الربا في القروض فاما في القروض فهو على وجهين احدها ان يقرض عشرة دراهم باحد عشر درهما او باثني عشر ونحوها والآخر ان يجر الى نفسه منفعة بذلك القرض او تجر اليه وهو ان يبيعه المستقرض شيئا بارخص مما يباع او يؤجره او يهبه  او يضيفه او يتصدق عليه بصدقة او يعمل له عملا يعينه على اموره او يعيره عارية أو يشتري منه شيئا بأغلى مما يشتري او يستأجر اجارة باكثر مما يستأجر ونحوهاولو لم يكن سبب ذلك هذا القرض لما كان ذلك الفعل فان ذلك ربا وعلى ذلك قول ابراهيم النخعي كل دين جر منفعة لا خير فيه."(انواع الربا جلد ۱ ص : ۴۸۴ ، ۴۸۵ ط : دارالفرقان)فتاوی شامی میں ہے:"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضا عن منفعة القرض لا مجانا وكذا لو أخذ المقرض من المستقرض حمارا ليستعمله إلى أن يرد عليه الدراهم اهـ وهذه كثيرة الوقوع."(کتاب الاجارۃ ، باب الاجارۃ الفاسدۃ جلد ۶ ص :۶۳ ، ۶۴  ط : دارالفکر)آپ کے مسائل اور ان کے حل  میں ہے:"کرایہ دار سے ایڈوانس لی ہوئی رقم کا شرعی حکمس… مالکِ مکان کا کرایہ دار سے ایڈوانس رقم لینا امانت ہے یا قرضہ ہے؟ج… ہے تو امانت، لیکن اگر کرایہ دار کی طرف سے استعمال کی اجازت ہو  (جیسا کہ عرف یہی ہے) تو یہ قرضہ شمار ہوگا۔س… مالکِ مکان ایک طرف کرایہ میں بھاری رقم لیتا ہے، پھر ایڈوانس کے نام کی رقم سے فائدہ اُٹھاتا ہے، پھر سال دو سال میں کرایہ میں اضافہ بھی کرتا ہے، تو کیا یہ صریح ظلم نہیں، اس مسئلے کا سرِ عام عدالت کے  واسطے سے، یا علمائے کرام کی تنبیہ کے ذریعے سے سدِ باب ضروری نہیں؟ج… زَرِ ضمانت سے مقصد یہ ہے کہ کرایہ دار بسااوقات مکان کو نقصان پہنچادیتا ہے، بعض اوقات بجلی، گیس وغیرہ کے واجبات چھوڑ کر چلا جاتا ہے، جو مالکِ مکان کو ادا کرنے پڑتے ہیں، اس کے  لیے کرایہ دار سے زَرِ ضمانت رکھوایا جاتا ہے، ورنہ اگر پورا اعتماد ہو تو زَرِ ضمانت کی ضرورت نہ رہے۔"(کرایہ دار سے لی ہوئی رقم کا شرعی حکم جلد ۷ ص:۱۶۷ ، ۱۶۸ ط: مکتبہ لدھیانوی)فقط و اللہ اعلم
                                                  
عنوان: پلاٹ قسطوں پرخریدنے کی وجہ سے نقد کے مقابلے میں قیمت متعین کرکے زیادہ وصول کرنے کا حکم
سوال: قسطوں میں پلاٹ لینا شرعی جائز ہے کہ نہیں ؟جس طرح پلاٹ کی اصل قیمت دس لاکھ ہے ،قسطوں میں بارہ لاکھ کا پڑ جاۓ گا، یہ جو دو لاکھ زیادہ دیتے ہیں یہ جائز ہے کہ نہیں؟
جواب: واضح رہے کہ شریعت  مطہرہ میں جس طرح نقد  پر خریدو فروخت کر نا جائز ہے اسی طرح ادھار یا قسطوں پر بھی کسی چیز کو خریدنا یا بیچنا   جائز ہے ، البتہ قسطوں پر کسی چیز کو خریدنے  یا بیچنے کے لیے  مندرجہ ذیل  شرائط کی رعایت رکھنا ضروری ہے:(1)معاملہ متعین ہو کہ نقدکا معاملہ ہے یا ادھارکا۔(2) ہرقسط کی رقم متعین ہواورکل رقم متعین ہو ۔ (4) قسط کی  مدت متعین ہو کہ کتنی مدت میں  قسط اداکرے گا ۔(5 ) کسی قسط کی ادائیگی میں تاخیر کی وجہ سےاس میں اضافہ (جرمانہ)کی شرط نہ ہو،یہاگرشرط ہوگی توپورا معاملہ ہی فاسد ہوجائےگا۔لہذا اگر مذکورہ بالاشرائط  کا لحاظ رکھا گیا تو قسطوں پرپلاٹ کی   خریدو فروخت شرعاً  جائز ہوگی ،نیزقسطوں پربیچنے کی وجہ سے بائع(بیچنے والا)نقد کے مقابلے میں متعین کرکے کچھ زیادہ قیمت وصول کرے توشرعاًیہ جائز ہے،شرعاً یہ سود میں داخل نہیں ہے۔مجلۃ الاحکام العدلیۃ میں ہے : "البيع مع تأجيل الثمن وتقسيطه صحيح.يلزم أن تكون المدة معلومة في البيع بالتأجيل والتقسيط.إذا عقد البيع على تأجيل الثمن إلى كذا يوما أو شهرا أو سنة أو إلى وقت معلوم عند العاقدين كيوم قاسم أو النيروز صح البيع.تأجيل الثمن إلى مدة غير معينة كإمطار السماء يكون مفسدا للبيع."(الباب الثالث: فی بیان المسائل المتعلقة بالثمن، الفصل الثانی: فی بیان المسائل المتعلقة بالنسيئة والتأجیل ص: 50 ط: نور محمد كتب خانة كراتشي)"فتاوی شامی" میں ہے:"لأن للأجل شبهاً بالمبيع، ألاترى أنه يزاد في الثمن لأجله".(کتاب البیوع ، باب المرابحة ج : 5 ص : 142 ط : سعید)مبسوط سرخسی میں ہے:"وإذا عقد العقد على أنه إلى أجل كذا بكذا وبالنقد بكذا أو قال إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع وهذا هو تفسير الشرطين في بيع و مطلق النهي يوجب الفساد في العقود الشرعية و هذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد."(کتاب البیوع، باب البیوع الفاسدة ج : 7 ص : 13 ط : دارالمعرفة)فقط والله أعلم
                                                  
عنوان: انجینئر کا کونٹریکٹر سے کمیشن لینےکا حکم
سوال: گورنمنٹ کے جو کام ہوتے ہیں وہ .ایم .ایل. اے.کے واسطے سےملتے ہیں اور ایم ایل اے انجینئر کو بتاتا ہے، پھر انجینئر کنٹریکٹرکو،  تودرمیان میں جو انجینئر ہے جب یہ کسی کنٹریکٹر کو کام دلاتا ہے تو وہ کنٹریکٹر اس انجنیر کو 5 فیصد رقم دیتا ہے جو وہ ایم ایل اےسے لیتا ہے.تو کیا اس انجینئر کا یہ رقم لینا درست ہے؟
جواب: واضح رہےکہ کنٹریکٹرکو کام دلانا انجینئر کی ذمہ داریوں میں شامل ہے،جس کی تنخواہ حکومت اسےاداکرتی ہے،اوراپنی ذمہ داری پوری کرنےپرکسی دوسرےسےمعاوضہ لیناشرعاًرشوت کےزمرےمیں آتاہےجوکہ ناجائز اورحرام ہے،لہٰذاصورتِ مسئولہ میں انجنینئرکاکنٹریکٹرکوکام دلانےپراس سے5فیصد کی رقم بطور کمیشن لینا،جب کہ حکومت کی طرف سےانجینئرکو کنٹریکٹرکوکام دلانےاوردیگرذمہ داریاں پوری کرنےکی اجرت ملتی ہے، ناحق کسی کا مال کھانےاوررشوت کےزمرےمیں آتاہےجوکہ ناجائز اورحرام ہے،حدیث شریف میں رشوت لینےاوردینےکی ممانعت وارد ہوئی ہے۔قرآن کریم میں ہے:"وَ لَا تَاْكُلُوْۤا اَمْوَالَكُمْ بَیْنَكُمْ بِالْبَاطِلِ ." [البقرة: 188]ترجمہ:"اور آپس میں ایک دوسرے کے مال نا حق مت کھاؤ"۔(بیان القرآن) حدیث شریف میں ہے:"عن ‌عبد الله بن عمرو قال: "لعن رسول الله صلى الله عليه وسلم ‌الراشي ‌والمرتشي."(سنن أبي داؤد،باب في كراهية الرشوة، 326/3، ط:المطبعة الأنصارية)ترجمہ:حضرت عبداللہ بن عمرورضی اللہ عنہ سےروایت ہے،انہوں نےفرمایاکہ"رسول اللہ صلی اللہ علیہ وسلم نےرشوت دینےوالےاوررشوت لینےوالےپرلعنت فرمائی ہے"۔ایک دوسری حدیث میں ہے:"عن عبد الله بن عمرو قال: قال النبي صلى الله عليه وسلم: "الراشي ‌والمرتشي ‌في ‌النار".(مسند البزاز، باب الألف، 295/2، ط:دارالحرمين القاهرة)ترجمہ:رسول اللہ صلی اللہ علیہ وسلم نےفرمایاکہ"رشوت دینےوالا اور رشوت لینےوالا جہنم میں ہیں"۔فتاوی شامی میں ہے:"الرشوة بالكسر ما يعطيه الشخص الحاكم وغيره ليحكم له أو يحمله على ما يريد."(كتاب القضاء، 362/5، ط: سعيد)فقط واللہ اعلم
                                                  
عنوان: قاتل سے انتقام لینے پر جو خرچہ آیا اس کاحکم
سوال: تین بھائی تھے ایک کو کسی نے قتل کیا۔ دوسرے بھائی نے والد کی زمین بیچ کر انتقام لیا جس پر تقریبا پچاس لاکھ خرچہ آیا اب یہ خرچہ دونوں بھائی ادا کریں گے یا جس نے بدلہ لیا ہے؟
جواب: واضح رہے کہ کسی انسان کا قتل ناحق اسلام میں ایسا سخت ترین گناہ کبیرہ جس کی سزا دائمی جہنم ہے خدانخواستہ اگر کسی شخص نے قتل کردیا تو ایسی صورت میں مقتول کے اولیا عدالت سے رجوع کرکے انصاف حاصل کریں گے اور قانون کے مطابق قاتل کو سزا دلوائی جائے گی مقتول کے ورثا از خود انتقاما قاتل کو ہرگز قتل نہیں کرسکتے کیونکہ انہیں حدود اور قصاص کے نفاذ کا حق نہیں ان کا اقدام خود قتل ناحق شمار ہوگا۔ حکومت اگر اپنے فرائض میں کوتاہ رہے تو اس سے عوام کے لیے ناجائز اقدامات کا جواز پیدا نہیں ہوتا ؛لھذا مذکورہ بالا  سوال میں  اگر مقتول کے بھائی نے قاتل سے از خود انتقام لیا عدالت سے رجوع کیے بغیر  تو یہ عمل شرعا ناجائز ہے،البتہ  اس پر جو خرچہ آیا اگر دوسرے بھائی کی بھی اس میں صراحۃ ً یا دلالۃً  اجازت شامل تھی تو اس صورت میں دونوں خرچ میں شریک ہوں گے   اور اگر اس کی اجازت شامل نہیں تھی تو  دوسرا بھائی شریک نہیں ہوگا۔بدائع الصنائع في ترتيب الشرائع میں ہے:"فصل وأما شرائط جوازاقامتها فمنها ما يعم الحدود كلها ومنها ما يخص البعض دون البعضأما الذى يعم الحدود كلها فهو الامامة وهو أن يكون المقيم للحدوهوالامام أو من ولاه الامام".(كتاب الحدود،  فصل في شرائط جواز إقامة الحدود،ج:9، ص:165، ط:مکتبه حبیبه)فقط واللہ اعلم
                                                  
عنوان: موبائل ایپلیکیشن پر ایڈ دیکھ كر پیسے کمانا
سوال: آج کل KG کے نام سے ایک موبائل ایپلیکیشن چل رہا جس سے لوگ پیسے کماتے ہیں جس کی تفصیل کچھ اس طرح ہے کہ اپ اس میں 1000 ،2000 ، 4000 ، 8000 ، 18000 روپے deposit کرتے ہیں جس پر اپ کو روزانہ کی بنیاد پر کچھ فیس بک کے پوسٹ(ایڈ) آتے ہیں جس کو آپ نے دیکھنا ہے اور اس کے اسکرین شاٹ اپ نے ایپلیکیشن میں سبمٹ کرنے ہوتے ہیں اور اس طرح آپ کو روزانہ کی بنیاد پر پیسے آتے ہیں تو کیا اس طرح پیسے کمانا ٹھیک ہے ؟
جواب: مختلف موبائل ایپلیکیشن اور  ویب سائٹ پر ایڈ دیکھنے کو کمائی کا ذریعہ بنانا درج ذیل وجوہات کی بنا پر ناجائز ہے:1۔ اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔ 2۔ جان دار کی تصویر  کسی بھی طرح کی ہو اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3۔ ان اشتہارات میں بسا اوقات  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔4۔  نیز اس معاملے میں جس طریق پر اس سائٹ کی پبلسٹی کی جاتی ہے جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے جب کہ  اس نے  اس نئےاکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ، لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے،چناں چہ مذکورہ ایپلیکیشن کے ذریعے پیسے کمانا ناجائز ہے ۔حدیث شریف میں ہے:" عن سعيد بن عمير الأنصاري، قال: سئل رسول الله صلّى الله عليه وسلم أي الكسب أطيب؟ قال: " عمل الرجل بيده، وكلّ بيع مبرور ".(شعب الإيمان ،فصل في عذاب القبر،التوكل بالله عزوجل والتسليم لأمره تعالي فى كل شيئ،2/ 434، ط: الرشد )ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔فتاوی شامی میں ہے :"هي لغة: اسم للأجرة وهو ما يستحق على عمل الخير ولذا يدعى به، يقال أعظم الله أجرك. وشرعا (تمليك نفع) مقصود من العين (بعوض) حتى لو استأجر ثيابا أو أواني ليتجمل بها أو دابة ليجنبها بين يديه أو دارا لا ليسكنها أو عبدا أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، ولا أجر له لأنها منفعة غير مقصودة من العين بزازية"(كتاب الإجارة ،6/ 4،ط: سعيد) وفیہ ایضا :"(أو) استأجر (خبازا ليخبز له كذا) كقفيز دقيق (اليوم بدرهم) فسدت عند الإمام لجمعه بين العمل والوقت ولا ترجيح لأحدهما فيفضي للمنازعة (قوله فيفضي للمنازعة) فيقول المؤجر المعقود عليه: العمل والوقت ذكر للتعجيل ويقول المستأجر: بل هو الوقت والعمل للبيان". (كتاب الاجارة ، مطلب فى الإستئجار على المعاصى ،6/ 56،ط: سعید)الموسوعہ الفقہیہ الکویتیہ  میں ہے :"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... و لايجوز الاستئجار على حمل الخمر لمن يشربها، ولا على حمل الخنزير".(إجارة ، الفصل السابع ،الإجارة على المعاصى والطاعات ،1/ 290،ط:دارالسلاسل )فقط واللہ اعلم
                                                  
عنوان: کاسمیٹکس کے کاروبار کا حکم
سوال: کاسمیٹکس(میک اپ اور بناؤ سنگھار کی اشیاء)کا کاروبار کرنا کیسا ہے؟
جواب: کاسمیٹکس (میک اپ اور بناؤ سنگھار کی اشیاء) کی خرید و فروخت کے جواز اور عدم جواز  میں اصول یہ ہے کہ اگر یہ اشیاء حلال چیزوں سے بنائی گئی ہوں، تو ان کی تجارت اور استعمال جائز ہے، اور اگر حرام یا ناپاک اشیاء سے بنائی گئی ہوں، تو ان کی تجارت کرنااوران کا  استعمال کرنا  جائز  نہیں ہوگا۔الأشباه والنظائر  ميں ہے:"الأصل ‌في ‌الأشياء ‌الإباحة حتى يدل الدليل على التحريم."(القاعدة الثامنة،ص:60،ط:دارالكتب العلمية)فقط والله اعلم
                                                  
عنوان: سمندری مچھلی کی خرید وفروخت
سوال: سمندر میں موجود مچھلی کا سودا جائز ہے؟
جواب: واضح رہے کہ سمندر کے اندر موجود مچھلی جو ابھی تک شکاری کے قبضہ میں نہیں آئی بلکہ سمندر کے اندر ہے اسے فروخت کرنا جائز نہیں ہے،اس لئے کہ کسی چیز کو فروخت کرنے سے قبل مبیع پر قبضہ بھی ضروری ہے۔كتاب البناية شرح الهدايه ميں هے:"‌ولا ‌يجوز ‌بيع ‌السمك ‌قبل ‌أن ‌يصطاد"(كتاب البيوع،باب البيع الفاسد،ج،3،ص:44،ط:داراحياءالتراث)بدائع الصنائع میں ہے:"(ومنها) وهو شرط انعقاد البيع للبائع أن يكون مملوكا للبائع عند البيع فإن لم يكن لا ينعقد، وإن ملكه بعد ذلك بوجه من الوجوه إلا السلم خاصة، وهذا بيع ما ليس عنده «، ونهى رسول الله - صلى الله عليه وسلم - عن بيع ما ليس عند الإنسان، ورخص في السلم."( کتاب البیوع،ج:5،ص:147، ط:دار الکتب العلمیۃ)شرح المجلہ میں ہے:" کل یتصرف في ملکه کیف شاء". ( مادہ:1192،  الفصل الاول فی بیان بعض قواعد  فی احکام الاملاک،4/132، ط: رشیدیہ)فقط والله اعلم
                                                  
عنوان: بیمہ پالیسی لینا جائز نہیں
سوال: اگر کوئی انشورنس کمپنی حضرت مفتی محمد شفیع عثمانی رحمۃ اللہ علیہ کی کتاب "بیمہ زندگی انشورنس کی مختلف صورتوں کے احکام قران و سنت کی روشنی میں" مطبوعہ دارالاشاعت پہلا ایڈیشن 1967 یا 1968 میں بیمہ زندگی کے کاروبار کو سود سے پاک کرنے کے لئے دی گئی ہدایات کی روشنی میں قائم کی گئی ہو کیا  ایسی کمپنی سے  بیمہ پالیسی لی جا سکتی ہے؟
جواب: صورت مسئولہ میں ہماری معلومات کے مطابق موجودہ دور میں کوئی بھی  کمپنی مفتی اعظم پاکستان حضرت مولانا مفتی محمد شفیع رحمۃ اللہ علیہ کی دی گئی ہداہات کی روشنی میں کام نہیں کر  رہی، لہٰذا کسی بھی شخص کے لیے کسی بھی انشورنس کمپنی کے ساتھ کسی بھی قسم کی انشورنس/ بیمہ کا کوئی معاہدہ کرنا جائز نہیں ہے۔فقط واللہ اعلم
                                                  
عنوان: سولر سسٹم خرید کرآگے منافع پر فروخت کرنا
سوال: میرا ایک دوست سولر سسٹم کا کام کرتا ہے، اس کی چھوٹی سی دکان ہے، سولر کا وہ اپنے ذمہ داری پربڑے بڑے سسٹم اپنے ایک واقفیت والےبندے سے اٹھاتا ہے اور وہ اپنا منافع ڈال کر سولر سسٹم مجھے دیتا ہے، میں یہ سسٹم اس سے اٹھا کر کسی اور کو دیتا ہوں اور اپنے لئے منافع ڈالتا ہوں، کیا یہ منافع میرے لئے حلال ہیں؟
جواب: صورتِ مسئولہ میں  اگر سائل کا دوست  وہ سولر سسٹم خرید لیتا ہے اور پھر اس کو  اپنے قبضے میں لے لیتا ہے،اس کے بعد وہ  سائل کو باقاعدہ اس کی ایک قیمت مقرر کرکے فروخت کرتا ہے،پھر سائل   وہ سولر سسٹم اس سے اپنے قبضے میں لے لیتا ہے، اس کے بعد وہ اس کو  آگے منافع پر فروخت کرتا ہے تو ایسی صورت میں یہ خرید و فروخت کرنا شرعاًجائز ہوگا بغیر خرید و فروخت کے محض نفع کا لین دین کرنا جائز نہیں ہوگا۔فتاویٰ عالمگیری میں ہے:"ومن ‌اشترى ‌شيئا وأغلى في ثمنه فباعه مرابحة على ذلك جاز."(‌‌كتاب البيوع،الباب الرابع عشر في المرابحة والتولية والوضيعة،ج:3،ص:161،ط:رشيديه)تبیین الحقائق میں ہے:"هو ‌مبادلة ‌المال بالمال بالتراضي."(كتاب البيوع،ج:4،ص:2،ط: المطبعة الكبرى الأميرية)فقط واللہ اعلم
                                                  
