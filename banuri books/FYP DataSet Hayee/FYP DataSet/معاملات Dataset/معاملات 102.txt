عنوان: شراکت داری میں نفع کی تقسیم
سوال: الف کمپنی اپنے مخصوص تجارتی مال میں کسی شخص کو اس طرح شریک دار بناۓ کہ سارے انتظامی امور خود سنبھالے اور اس پے آنے والے سارے اخراجات میں سرمایہ کاری اس شخص سے کرواۓ اور تجارتی مال میں ١٠٠ فی صد ملکیت اسی شخص کی ہو۔ اور اس کے نتیجے میں جو خالص نفع حاصل ہو اس میں٥٠ فیصد نفع بشمول اصل رقم کے اس کو حصہ دار بناۓ اور بقیہ ٥٠ فی صد خود رکھے ۔ اور اسی طرح نقصان کی صورت میں ساری ذمہ داری سرمایہ کار پے ڈالے، خود کوئی ذمہ داری نہ لے ۔ تو کیا یہ طر یقہ درست ہے؟  براۓ مہربانی شریعت کی روشنی میں راہ نمائی فرمائیں۔
جواب: صورتِ مسئولہ میں سرمایہ کار کی شرعی حیثیت رب المال کی ہے، جب کہ کمپنی کی حیثیت مضارب کی ہے، اور مذکورہ شراکت داری از روئے شرع مضاربت ہے، جس کا حکم یہ ہے کہ مضارب طے شدہ شرح کے مطابق نفع میں تو شریک ہوتا ہے، البتہ نقصان کی صورت میں نقصان  رب المال  کا شمار ہوتا ہے جس میں مضارب شریک نہیں ہوتا، لہذا صورت مسئولہ میں مذکورہ طریقہ کے مطابق شراکت داری کرنا شرعاً درست ہے۔ فقط واللہ اعلم
                                                  
عنوان: ڈیوٹی چھوڑ کر سیگریٹ پینے جانا
سوال: ڈیوٹی کے اوقات میں سیگریٹ پینے کے لیے  10 یا 15 منٹ کے لیے ریلیکسیشن کے لیے جانے سے کیا سیلری حلال رہتی ہے یا نہیں؟
جواب: اگرمالک یا ادارے کی طرف سے صریح یا معنوی اجازت نہ ہو تو اس دوران کی تنخواہ حلال نہ ہوگی۔ فقط واللہ اعلم
                                                  
عنوان: قسطوں پر فروخت شدہ گاڑی فروخت کنندہ کن شرائط پر دوبارہ تبدیل یا خرید سکتا ہے؟
سوال: قسطوں پر فروخت شدہ گاڑی فروخت کنندہ دوبارہ کن شرائط پر گاڑی تبدیل یاخرید سکتا ہے جب کہ گاڑی پر بقایہ جات باقی ہیں؟
جواب: قسطوں پر گاڑی فروخت کرنے کے بعد خریدنے والا اس کا مالک بن جاتا ہے، اور اس کا ثمن خریدنے والے کے ذمہ دین ہوتا ہے، اگراس گاڑی  کی مکمل اقساط کی ادائیگی سے پہلے گاڑی فروخت کرنے والا دوبارہ گاڑی یہی گاڑی دوبارہ لینا چاہے تو اس کی چند صورتیں ہیں:(1)  قسطوں کی ادائیگی سے پہلے فروخت کرنے والا، گاڑی جتنے میں فروخت کی تھی اس سے کم قیمت پر خرید رہا ہے تو یہ صورت جائز نہیں ہے۔(2) خریدار کی رضامندی سے اس گاڑی کو واپس کررہا ہے تو یہ”اقالہ“ ہے، جو  متعاقدین کے حق میں فسخِ بیع ہے ، لہذا جتنے میں فروخت کی تھی اتنے میں ہی واپس کرنا لازم ہوگی۔(3) قسطوں کی ادائیگی سے پہلے فروخت کرنے والا، گاڑی جتنے میں فروخت کی تھی اس سےزیادہ  یا برابر  قیمت پر خرید رہا ہے تو یہ صورت جائز ہے۔(4) فروخت کرنے والا خلافِ جنس سے اس کو خرید ے، مثلاً گاڑی پیسوں کے بدلے فروخت کی تھی اب واپس کوئی اور چیز دے کر لے تو یہ صورت بھی جائز ہے۔(5) گاڑی میں کوئی عیب پیدا ہوگیا، یا کوئی نقصان ہوگیا ہو تو اس صورت میں اصل قیمت سے کم ، زیادہ، اور برابری تینوں صورتوں میں خریدنا جائز ہے۔جن صورتوں میں فروخت کرنے والے لیے کے گاڑی لیناجائز ہے ان میں یہ شرط بھی ہے کہ قسطوں پر گاڑی خریدنے والے نے اس پر قبضہ کرلیا ہو، اس لیے کہ منقولی چیز  کی بیع قبضہ سے پہلے جائز نہیں ہے۔الدر المختار وحاشية ابن عابدين (رد المحتار) (5/ 73):
"(و) فسد (شراء ما باع بنفسه أو بوكيله) من الذي اشتراه ولو حكما كوارثه (بالأقل) من قدر الثمن الأول (قبل نقد) كل (الثمن) الأول. صورته: باع شيئاً بعشرة ولم يقبض الثمن ثم شراه بخمسة لم يجز وإن رخص السعر للربا خلافاً للشافعي (وشراء من لاتجوز شهادته له) كابنه وأبيه (كشرائه بنفسه) فلا يجوز أيضاً خلافاً لهما في غير عبده ومكاتبه (ولابد) لعدم الجواز (من اتحاد جنس الثمن) وكون المبيع بحاله (فإن اختلف) جنس الثمن أو تعيب المبيع (جاز مطلقاً)كما لو شراه بأزيد أو بعد النقد.(قوله: وفسد شراء ما باع إلخ) أي لو باع شيئاً وقبضه المشتري ولم يقبض البائع الثمن فاشتراه بأقل من الثمن الأول لايجوز زيلعي: أي سواء كان الثمن الأول حالاً أو مؤجلاً هداية، وقيد بقوله: وقبضه؛ لأن بيع المنقول قبل قبضه لايجوز ولو من بائعه كما سيأتي في بابه، والمقصود بيان الفساد بالشراء بالأقل من الثمن الأول. قال في البحر: وشمل شراء الكل أو البعض. (قوله: جاز مطلقاً) أي سواء كان الثمن الثاني أقل من الأول أو لا؛ لأن الربح لايظهر عند اختلاف الجنس. اهـ منح؛ ولأن المبيع لو انتقص يكون النقصان من الثمن في مقابلة ما نقص من العين سواء كان النقصان من الثمن بقدر ما نقص منها أو بأكثر منه بحر عن الفتح (قوله: كما لو شراه إلخ) تشبيه في الجواز مع قطع النظر عن قوله مطلقاً (قوله: بأزيد أو بعد النقد) ومثل الأزيد المساوي كما في الزيلعي، وهذا قول المصنف بالأقل قبل نقد الثمن". فقط واللہ اعلم
                                                  
عنوان: فکسڈ ڈیپازٹ اکاؤنٹ اس لیے کھلوانا کہ سودی رقم غریبوں میں تقسیم کردی جائے یا اسی مقصد کے لیے انشورنس کروانا
سوال: کچھ لوگ بینک میں رقوم فکسڈ ڈیپازٹ کراتے ہیں، اور سود خوشی خوشی لے کر ثواب کی نیت کے بغیر غریبوں میں تقسیم کردیتے ہیں، اور ایسے ہی انشورنس کی زائد رقم کے ساتھ کرتے ہیں، کیا ایسا کرنا  صحیح ہے؟
جواب: واضح رہے کہ بینک میں فکسڈز ڈیپازٹ کرانا ، اسی طرح سے انشورنس کرانا شرعاً جائز نہیں، اگر کسی نے ایسا کرلیا ہو تو اسے چاہیے کہ صدقِ دل سے توبہ کرے اور توبہ کی تکمیل یہ ہے کہ جلد از جلد ایسا اکاؤنٹ، و انشورنس ختم کرادے اور جتنی رقم اس کی اپنی ذاتی ہو بس اتنی ہی وصول کرے، زائد رقم وصول کرنا جائز نہیں، اگر وصول کرلی ہو تو بینک کو یا انشورنس کمپنی کو واپس کردے ۔ اور اگر واپس کرنا ممکن نہ ہو تو اس صورت میں وہ سودی  رقم ثواب کی نیت کے بغیر کسی مستحق زکاۃ کو دینا اس پر لازم ہے۔تاہم اس نیت سے سودی اکاؤنٹ  کھلوانا یا انشورنس پالیسی حاصل کرنا کہ حاصل ہونے والی سودی رقم غریبوں میں تقسیم کروں گا، شرعاً جائز نہیں۔سودی رقم کھانے کی طرح سود لینا اور دینا بھی منع ہے، نیز سودی کے معاملے میں تعاون بھی ناجائز ہے، ان سب باتوں پر اللہ کے رسول صلی اللہ علیہ وسلم نے لعنت فرمائی ہے۔ فقط واللہ اعلم
                                                  
عنوان: کیا دادا مرحوم کی دکان میں کام کرنے سے پوتا وارث بن جائے گا؟
سوال: ایک شخص کی دکان تھی،وہ اپنے ساتھ اپنے بیٹوں کو رکھتا تھا دکان پر، اور ماہانہ خرچہ دیتا تھا،ایک بیٹا بیمار ہو گیا، وہ اپنی جگہ اپنے بیٹے کو دکان پر بھیجتا رہا،پھر مالکِ دکان کا انتقال ہو گیا،اور دکان مرحوم کے پوتےکے پاس رہ گئی،کیوں کہ مرحوم کا بیٹابیمار تھا،ایک عرصہ گزر گیا،اب مرحوم کے ورثاء تقسیم چاہتے ہیں،مرحوم کا پوتا کہتا ہے کہ دادا کی وفات کے بعد دکان کو میں نے بڑھایا،کمایا ،یہ میرا حق ہے، حال آں کہ پوتا دکان سے اپنی تمام ضروریات پورا کرتا رہا۔  اب مسئلہ یہ معلوم کرنا ہےکہ ورثہ مرحوم کے بیٹے بیٹوں میں تقسیم ہوگا یا اس پوتے کو بھی کچھ ملے گا؟
جواب: صورتِ مسئولہ میں اگر مرحوم کے پوتے کا کوئی سرمایہ اس دکان میں شامل نہ تھا اور وہ صرف اپنے والد کی جگہ اس دکان میں کام کرتا رہا تو ایسی صورت میں مرحوم کے ترکہ میں مذکورہ پوتے کا کوئی حصہ نہ ہو گا۔ فقط واللہ اعلم
                                                  
عنوان: بیسی ڈالنے کا حکم
سوال: کیا بیسی میں پیسے  رکھنا درست ہے؟
جواب: کمیٹی (بیسی)کامروجہ طریقہ قرض کے لین دین کامعاملہ ہے جس کا مقصد باہمی تعاون وتناصرہے ۔یہ معاملہ مندرجہ ذیل شرائط کے ساتھ جائز ہے :بی سی (کمیٹی) میں تمام شرکاء برابر رقم جمع کرائیں، اور انہیں برابر رقم دی جائے اورتمام شرکاءاخیرتک شریک رہیں (ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائے) اور بولی لگاکر فروخت نہ کی جائے تو اس طرح کی بی سی (کمیٹی) ڈالنا جائزہے۔اگر اس میں غلط شرائط لگائی جائیں، مثلاً: کسی کو کم، کسی کو زیادہ دینے کی شرط یا بولی لگاکر فروخت کی جائے یا جس کی کمیٹی نکلتی جائے وہ بقیہ اقساط سے بری الذمہ قرار پائے تو یہ صورتیں جائز نہیں ہیں،  بعض صورتیں سود  اور بعض جوے  اور سود کے زمرے میں داخل ہوں گی۔اسی طرح یہ بھی ضروری ہے کہ ہر شریک کو ہر وقت بطورِ قرض دی ہوئی اپنی رقم واپس لینے کے مطالبہ کا پورا حق ہو، اس پر جبر نہ ہو۔فقط واللہ اعلم
                                                  
عنوان: کرایہ پر دکان لے کر آگے پگڑی یا کرایہ پر دینا
سوال: ایک شخص دکان کرائے پر لیتا ہے اور مہینے کا 10000 کرایہ دیتا ہے، ایک دوسرا شخص آکر کرایہ دار کو کہتا ہے کہ یہ دکان مجھے دے دو میں آپ کو 5 لاکھ روپے دیتا ہوں، آپ یہ دکان میرے حوالے کر دو اس کو پگڑی کہتے ہیں، ایسا کرنا کیسا ہے؟
جواب: پگڑی کا لین دین ہی ناجائز ہے،خواہ مالک خود کرے یا کرایہ دار، لہذا کرایہ دار کے لیےمذکورہ کرایہ کی دکان کسی  دوسرے کو پگڑی پر دینا جائز نہیں ہے۔باقی اگر کرایہ دار کسی دوسرے شخص کو آگے کرایہ پر دیتا ہے تو اس کے لیے دو شرطیں ہیں:(1) وہ کسی ایسے شخص کو دکان کرایہ پر نہیں دے سکتا جس کے کام سے دکان میں نقصان ہو۔(2) دکان کا کرایہ، اصل کرایہ سے زیادہ نہ لے، ورنہ زیادتی اس کے لیے حلال نہیں ہوگی۔ہاں دو صورتوں میں وہ پہلے کرایہ سے زیادہ پر بھی آگے کرایہ پر دے سکتا ہے :(1) دوسرا کرایہ پہلے کی جنس میں سے نہ ہو، یعنی پہلے کرایہ روپے میں ہو تو یہ آگے پیسے کے بجائے کسی اور چیز پر کرایہ مقرر کرے۔(2) کرایہ دار نے اس کرایہ کی دکان میں کچھ اضافی کام (مثلاً رنگ،  ٹائئلز، یا اس میں کوئی اضافہ یادیگر تعمیراتی کام) کرایا ہو، تو ایسی صورت میں وہ پہلے کرایہ سے زیادہ پر بھی دوسرے کو کرایہ پر دے سکتا ہے۔الدر المختار وحاشية ابن عابدين (رد المحتار) (6/ 27):
"(تصح) (إجارة حانوت) أي دكان ودار بلا بيان ما يعمل فيها) لصرفه للمتعارف (و) بلا بيان (من يسكنها) فله أن يسكنها غيره بإجارة وغيرها كما سيجيء (وله أن يعمل فيهما) أي الحانوت والدار (كل ما أراد) فيتد ويربط دوابه ويكسر حطبه ويستنجي بجداره ويتخذ بالوعة إن لم تضر ويطحن برحى اليد وإن به ضر به يفتى قنية (غير أنه لا يسكن) بالبناء للفاعل أو المفعول (حدادا أو قصارا أو طحانا من غير رضا المالك أو اشتراطه) ذلك (في) عقد (الإجارة) ؛ لأنه يوهن البناء فيتوقف على الرضا.
(وإن اختلفا في الاشتراط فالقول للمؤجر) كما لو أنكر أصل العقد (وإن أقاما البينة فالبينة بينة المستأجر) لإثباتها الزيادة خلاصة.وفيها استأجر للقصارة فله الحدادة إن اتحد ضررهما، ولو فعل ما ليس له لزمه الأجر، وإن انهدم به البناء ضمنه ولا أجر؛ لأنهما لا يجتمعان. (وله السكنى بنفسه وإسكان غيره بإجارة وغيرها) وكذا كل ما لا يختلف بالمستعمل  بطل التقييد؛ لأنه غير مفيد، بخلاف ما يختلف به كما سيجيء، ولو آجر بأكثر تصدق بالفضل إلا في مسألتين: إذا آجرها بخلاف الجنس أو أصلح فيها شيئاً.(قوله: بخلاف الجنس) أي جنس ما استأجر به وكذا إذا آجر مع ما استأجر شيئا من ماله يجوز أن تعقد عليه الإجارة فإنه تطيب له الزيادة كما في الخلاصة. (قوله: أو أصلح فيها شيئا) بأن جصصها أو فعل فيها مسناة وكذا كل عمل قائم؛ لأن الزيادة بمقابلة ما زاد من عنده حملا لأمره على الصلاح كما في المبسوط والكنس ليس بإصلاح وإن كرى النهر قال الخصاف تطيب وقال أبو علي النسفي: أصحابنا مترددون وبرفع التراب لاتطيب وإن تيسرت الزراعة ولو استأجر بيتين صفقة واحدة وزاد في أحدهما يؤجرهما بأكثر ولو صفقتين فلا خلاصة ملخصاً". فقط واللہ اعلم
                                                  
عنوان: سیونگ اکاؤنٹ کے منافع کو کارڈ کی فیس میں صرف کرنا
سوال: میرا بینک اسلامی میں سیونگ اکاؤنٹ ہے جس میں مجھے ہر ماہ کچھ معمولی فرق سے نفع ملتا ہے اور اسی نفع سے کچھ ٹیکس بھی کٹتا ہے، میں نے گزشتہ چند سالوں کا حساب لگا کر وہ نفع کسی ضرورت مند کو دے دیا ہے بغیر کسی ثواب کی نیت سے۔  میرا سوال یہ ہے کہ بینک میری ذاتی رقم سے مختلف مد میں کچھ رقم کاٹ لیتی ہے جیسے کارڈ کی فیس وغیرہ تو کیا میں آئندہ بینک کی جانب سے کی گئی کٹوتی کو اپنے نفع سے سمجھ کر اپنی اصل رقم کو جو میں نے جمع کی گئی ہو کا پورا حجم کا مصرف کرسکتا ہوں؟ یعنی میں نے ایک ہزار روپے جمع کیے اس پر بینک نے 5 روپے نفع دیا مگر ساتھ کسی خدمت کی مد میں 4 روپے کاٹ لیے اور میں اپنے ہزار روپے پورا رکھتا ہوں اور زاید ایک روپیہ کسی کو بغیر ثواب کی نیت دے دیتا ہوں یہ عمل کیسا ہے؟ تفصیل سے آگاہ فرمائیں!
جواب: بینکوں میں سے کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز نہیں۔آپ نے بینک سے ملنے والے منافع کو کارڈ فیس وغیرہ کی مد میں ہونے والی کٹوتی میں صرف کرنے کا  جو طریقہ  ذکر کیا یہ طریقہ کار درست نہیں ہے ، منافع کے نام سے ملنے والی رقم سود کےزمرے میں آتی ہے اس رقم کو کارڈ یا دیگر سروس کی اجرت کی مد میں جوکہ اپنی ذاتی ذمہ داری اور واجبات  ہیں  ایڈجسٹ کرنا،جائز نہیں ہوگا۔ فقط واللہ اعلم
                                                  
عنوان: جاز کیش اکاؤنٹ پر ملنے والے فری منٹ کا حکم
سوال: جازکیش اکاؤنٹ میں 1000 کا بیلنس رکھنے اور مہینہ میں ایک بار استعمال پر روزانہ 50 منٹ ملتے ہیں، کیا یہ سود کے زمرے میں آتا ہے؟
جواب: ہماری معلومات کے مطابق جاز کمپنی اپنے صارف کو یہ سہولت دیتی ہے کہ صارف اپنے نمبر پر ہزار روپے جمع کرائے اور اس کے عوض کمپنی روزانہ 30 منٹ فراہم کرتی ہے اور ہزار روپے میں کٹوتی نہیں کرتی اور صارف جب چاہے  1000 روپے واپس بھی لے سکتا ہے؛ مذکورہ طریقہ کار میں صارف کی شرعی حیثیت قرض دینے والے کی ہوتی ہے جب کہ کمپنی کی شرعی حیثیت مقروض کی ہوتی ہے، اور  جاز کمپنی کی جانب سے صارف کو روازنہ 30 یا 50 منٹ کی فراہمی کی شرعی حیثیت قرض پر منافع کی ہے جو کہ سود ہے ؛ لہذا مذکورہ سہولت سے فائدہ اٹھا نا سود ہونے کی وجہ سے حرام ہے۔جیسا کہ ''فتاوی شامی'' میں ہے:"(قوله : كل قرض جر نفعاً حرام) أي إذا كان مشروطاً كما علم مما نقله عن البحر". ( مطلب كل قرض جر نفعاً حرام ٥/ ١٦٦ ط: سعيد)''البحر الرائق'' میں ہے:"ولايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام". ( فصل في بيان التصرف في المبيع و الثمن ٦/ ١٣٣، ط:دار الكتب الاسلامي)فقط واللہ اعلم
                                                  
عنوان: جی پی فنڈ پر ملنے والی اضافی رقم کا حکم
سوال: کیا سرکاری ملازمین کے جی پی فنڈ پر انٹرسٹ لینا جائز ہے؟
جواب: ''جی پی'' فنڈ جس کی کٹوتی ملازمین کی مرضی سے نہ ہوتی ہو  اس کی اصل رقم بمع اضافی رقم کے لینا جائز ہے اور اس کی وجہ سے تن خواہ پر اثرنہیں  پڑتا۔البتہ جہاں کٹوتی اختیاری ہو ،وہاں  اضافی رقم لینا جائز نہیں۔فقط واللہ اعلم
                                                  
عنوان: اسلامی بینک میں سیونگ اکاؤنٹ کھولنا کیسا ہے؟
سوال: "اسلامی بینک" میں سیونگ اکاؤنٹ کھولنا کیسا ہے؟
جواب: مروجہ بینکنگ نظام اسلامی اصولوں کے خلاف ہے، اور ان بینکوں میں سیونگ اکاؤنٹ میں رقم رکھوا کر اس پر نفع حاصل کرنا درست نہیں, بلکہ سود میں شامل ہے۔لہذادیگر بینکوں کی طرح مروجہ اسلامی بینکوں میں بھی سیونگ اکاؤنٹ میں رقم انویسمنٹ کرکے اس پر نفع حاصل کرناجائز نہیں ہے۔فقط واللہ اعلم
                                                  
عنوان: (NRSP, Micro Finance Bank (Islamic Division) سے قرضہ لینا
سوال: میرا تعلق مردان سے ہے، اور مردان شہر میں میر ی موٹرسائیکل ڈیکوریشن اور سپئرپارٹس کی  دُکان ہے۔ مردان شہرمیں (NRSP, Micro Finance Bank (Islamic Division) کے نام سے ایک بینک قائم ہوا ہے جو کہ دکان دار حضرات کو قرضہ دیتے ہیں اور دعوٰی کرتے ہیں یہ بلا سود  لین دین ہے جب کہ قرضے کا طریقہ کار درج ذیل ہے:بینک دُکان دار کو نقد رقم کی بجائے دکان دار کے لیے سامان خریدتا ہے ایک لاکھ سے تین چارلاکھ کی مالیت تک اور پھر ایک لاکھ پر 16000 سولہ ہزار منافع وصول کرے گا اور یہ ماہانہ اقساط کی صورت میں ہوگا اور یہ اقساط ایک سال کےعرصہ پر محیط ہوں گی، یعنی 12 ماہ میں منافع سمیت (ایک لاکھ کے ساتھ 16 ہزار روپے) یہ قرضہ واپس کرنا ہوگا۔ اقساط کی ماہانہ رقم کل رقم کی مقدار پر منحصر ہوگی، یعنی کُل رقم + منافع (ایک لاکھ +16000) تقسیم 12 فرض کریں بینک نے میرے لیے 5 لاکھ کی خریداری کی تو 5x16000+500000=580000 مجھے ایک سال میں 580000 روپے واپس کرنے ہوں گے جس کی ماہانہ قسط 48333 روپے بنتی ہے۔ اور فرض کریں اگر میں قرض لینے کے لیے درخواست دُوں اور جانچ پڑتال کے بعد قرضہ کی رقم منظور ہوکر مجھے نقد رقم دیں کہ سامان اپنے لیے خود خرید لینا اور باقی طریقہ کار اوپر والا ہو تو یہ جائز و حلال ہے؟
جواب: اس عقدمیں کئی خرابیاں جمع ہیں،شرعاً اس طرح کا معاملہ جائز نہیں ہے، یہ سودی قرض ہی ہے، اور یہ طریقہ مروجہ غیر سودی بینکوں والا ہے، اور   مروجہ غیر سودی بینکوں  کا اگرچہ یہ دعویٰ ہے کہ وہ علماء کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماء کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً  ایک جیسے ہیں، لہذا ان سے معاملات کرنےسے اجتناب کرنا ضروری ہے۔(تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے)۔ فقط واللہ اعلم
                                                  
عنوان: مروجہ اسلامی بینکنگ
سوال: اسلامک بینکنگ حلال ہے یا حرام؟  برائے کرم ایسے اسلامی بینک کا نام بھی بتادیں جو شرعی اصولوں کے مطابق تجارت کرتا ہو۔
جواب: مروجہ اسلامی بنکاری مکمل طور پر غیر سودی نہیں ہے، لہذا حصولِ منافع کے لیے ان بینکوں سے بھی معاہدات کرنے سے اجتناب کیا جائے۔ فقط واللہ اعلم
                                                  
عنوان: قومی بچت میں پیسے رکھنا
سوال: کیا قومی بچت میں پیسے رکھنا جائز ہے؟
جواب: صورتِ مسئولہ میں ڈیفنس سیونگ سرٹیفکٹ کی صورت میں جو نفع ملتا ہے وہ شرعاً سود ہے ، لہذا اس کا خریدنا اور منافع لینا درست نہیں،قرآنِ کریم میں ہے:{يا أيها الذين اٰمنوا اتقوا الله وذروا ما بقي من الربا إن كنتم مؤمنين فإن لمتفعلوا فأذنوا بحرب من اللهورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون} (البقرة : ۲۷۸ إلى ۲۸٠ )ترجمہ: اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔(بیان القرآن ) فقط واللہ اعلم
                                                  
عنوان: نوکر کو معاہدہ سے کم تخواہ دینا اور مطالبہ پر ٹالتے رہنا
سوال: مالک نے نوکر سے معاوضہ طے کیا کہ وہ ماہانہ دس ہزار دے گا.لیکن وہ دس ہزار کی بجاے پانچ ہزار دیتے ہیں.اور نوکر بار بار یاد بھی کرواتا ہے کہ آپ نے مجھ سے یہ طے کیا تھا.لیکن مالک ہر دفعہ یہی کہتا رہا دوں گا، اس طرح کرتے کرتے پانچ سال گزر گے. آیا مالک نے جو معاوضہ کم دیا ہے اس کا کیا حکم ہے؟ کیا مالک پر لازم ہے کہ جو معاوضہ کم دیا ہے اس کا حساب کرکے نوکردے؟ اور اگر نہ دے تو آیا یہ حق تلفی میں آئے گا یا نہیں؟ اس کا تفصیلی جواب دے کر عنداللہ ماجور ہوں!
جواب: صورتِ مسئولہ میں نوکر کو جس مقصد کے لیے رکھا ہے، اس کام کے کرنے پر ماہانہ جو اجرت طے کی گئی ہو وہ دینا شرعاً لازم ہے، اس میں شرعی وجہ کے بغیر کمی کرنا معاہدہ کی خلاف ورزی کے ساتھ ساتھ حق تلفی بھی ہے، لہذا صورتِ مسئولہ میں اگر واقعۃً مالک نے نوکر کا معاوضہ دس ہزار طے کیا تھا تو معاہدہ کے مطابق پوری تن خواہ دینا لازم ہے، اور گزشتہ عرصہ میں اس نے تن خواہ میں سے  جتنی رقم کم دی ہے وہ بھی ادا کرنا شرعاً لازم ہے، بصورتِ دیگر  معاہدہ کی خلاف ورزی اللہ کے دربار میں پکڑ کا باعث ہوگی۔ فقط واللہ اعلم
                                                  
عنوان: فون پربائیک خریدنے کے بعد چابی منگواکر بائیک آگے بیچنے اور بیع عینہ کی ایک صورت کا حکم
سوال: ایک آدمی فون پر بائیک کا سودا طے کر کے خریدتا ہے پھر کسی کو بھیج کر بائیک  کی چابی منگواتا ہے,پھر مشتری کسی اور کو بیچتاہے, آیا مشتری ثانی خریدنے کے بعد  بائع اول کو  بائیک بیچ سکتاہے یا نہیں؟
جواب: صورتِ مسئولہ میں اگر قرض پر سود کے لین کے متبادل طریقہ کے طور پر اس طریقہ کو اختیار کیا جائے جیسا کہ سوال سے ظاہر ہے اور عاقد کو بائیک کی کوئی ضرورت نہ ہو، بلکہ اس  کا مقصود بائیک کی خرید و فروخت کے بجائے نقد رقم یا نقد رقم پر منافع کا حصول ہو تو یہ "بیعِ عینہ" ہوگی، اور  "بیعِ عینہ" کا حکم یہ ہے کہ ایسا معاملہ کرنا مکروہِ تحریمی (ناجائز) ہے،  اور یہ سود کھانے کا قبیح ترین حیلہ ہے، امام محمد رحمہ اللہ فرماتے ہیں کہ اس قسم کی بیع کا بوجھ میرے دل میں پہاڑ کی مانند ہے، یہ قبیح ترین معاملہ ہے جس کو سود خوروں نے (بطورِ حیلہ ) ایجاد کیا ہے۔           حدیث شریف میں آتا ہے کہ رسول اللہ ﷺ نے فرمایا : جب تم "بیعِ عینہ"  کرو گے اور گائے کی دموں کے پیچھے پڑجاؤگے تو تم ذلیل ہو جاؤگے اور دشمن تم پر غالب ہو جائے گا۔  ایک اور روایت میں یہ بھی آتا ہے : اللہ تعالیٰ تمہارے بدترین لوگوں کو تم پر مسلط کردیں گے، پھر تمہارے بہترین (نیک) لوگ دعائیں مانگیں گے، لیکن ان کی دعائیں قبول نہیں ہوں گی۔مسلم شریف میں ہے:"عن ابن عباس، أن رسول الله صلى الله عليه وسلم قال: «من ابتاع طعاماً فلايبعه حتى يستوفيه»، قال ابن عباس: وأحسب كل شيء مثله".(کتاب البیوع، باب بطلان بیع المبیع قبل القبض، ج:۳ ؍۱۱۵۹ ،ط:دار إحیاءالتراث العربي)وفیه أیضاً :"عن ابن عمر، قال: «كنا في زمان رسول الله صلى الله عليه وسلم نبتاع الطعام، فيبعث علينا من يأمرنا بانتقاله من المكان الذي ابتعناه فيه، إلى مكان سواه، قبل أن نبيعه»". (کتاب البیوع، باب بطلان بیع المبیع قبل القبض، ج:۳ ؍۱۱۶۰ ،ط:دار إحیاءالتراث العربي)فتاویٰ شامی میں ہے:"(لا) يصح... (بيع منقول) قبل قبضه ولو من بائعه ... والأصل أن كل عوض ملك بعقد ينفسخ بهلاكه قبل قبضه فالتصرف فيه غير جائز ... وفي المواهب: وفسد بيع المنقول قبل قبضه، انتهى. ونفي الصحة يحتملهما ... (قوله: ونفي الصحة) أي الواقع في المتن يحتملهما أي يحتمل البطلان والفساد والظاهر الثاني؛ لأن علة الفساد الغرر كما مر مع وجود ركني البيع، وكثيراً ما يطلق الباطل على الفاسد أفاده ط". (کتاب البیوع، باب المرابحة و التولیة، فصل في التصرف في المبیع الخ،ج:۵ ؍۱۴۷، ۱۴۸،ط:سعید)فتاویٰ ھندیۃ میں ہے:"من حكم المبيع إذا كان منقولاً أن لايجوز بيعه قبل القبض". (کتاب البیوع، الباب الثاني، الفصل الثالث، ج:۳ ؍ ۱۳ ،ط:رشیدیة )فتاویٰ شامی میں ہے:"(قوله: في بيع العينة) اختلف المشايخ في تفسير العينة التي ورد النهي عنها. قال بعضهم: تفسيرها أن يأتي الرجل المحتاج إلى آخر ويستقرضه عشرة دراهم ولايرغب المقرض في الإقراض طمعاً في فضل لايناله بالقرض فيقول: لا أقرضك، ولكن أبيعك هذا الثوب إن شئت باثني عشر درهماً وقيمته في السوق عشرة؛ ليبيعه في السوق بعشرة، فيرضى به المستقرض فيبيعه كذلك، فيحصل لرب الثوب درهماً وللمشتري قرض عشرة. وقال بعضهم: هي أن يدخلا بينهما ثالثاً فيبيع المقرض ثوبه من المستقرض باثني عشر درهماً ويسلمه إليه ثم يبيعه المستقرض من الثالث بعشرة ويسلمه إليه ثم يبيعه الثالث من صاحبه وهو المقرض بعشرة ويسلمه إليه، ويأخذ منه العشرة ويدفعها للمستقرض فيحصل للمستقرض عشرة ولصاحب الثوب عليه اثنا عشر درهماً، كذا في المحيط،... وقال محمد: هذا البيع في قلبي كأمثال الجبال ذميم اخترعه أكلة الربا. وقال عليه الصلاة والسلام: «إذا تبايعتم بالعينة واتبعتم أذناب البقر ذللتم وظهر عليكم عدوكم»". (کتاب البیوع، باب الصرف، ج:۵ ؍ ۲۷۳، ط:سعید)وفیه أیضاً:"فيأتي إلى تاجر فيطلب منه القرض ويطلب التاجر منه الربح ويخاف من الربا فيبيعه التاجر ثوباً يساوي عشرة مثلاً بخمسة عشر نسيئةً فيبيعه هو في السوق بعشرة فيحصل له العشرة ويجب عليه للبائع خمسة عشر إلى أجل أو يقرضه خمسة عشر درهماً ثم يبيعه المقرض ثوباً يساوي عشرة بخمسة عشرة، فيأخذ الدراهم التي أقرضه على أنها ثمن الثوب فيبقى عليه الخمسة عشر قرضاً درر.ومن صورها: أن يعود الثوب إليه كما إذا اشتراه التاجر في الصورة الأولى من المشتري الثاني ودفع الثمن إليه ليدفعه إلى المشتري الأول، وإنما لم يشتره من المشتري الأول تحرزاً عن شراء ما باع بأقل مما باع قبل نقد الثمن... (قوله: وهو مكروه) أي عند محمد، وبه جزم في الهداية... وقال محمد: هذا البيع في قلبي كأمثال الجبال ذميم اخترعه أكلة الربا، وقد ذمهم رسول الله صلى الله عليه وسلم فقال: «إذا تبايعتم بالعينة واتبعتم أذناب البقر ذللتم وظهر عليكم عدوكم» أي اشتغلتم بالحرث عن الجهاد. وفي رواية: «سلط عليكم شراركم فيدعوا خياركم فلايستجاب لكم». وقيل: إياك والعينة؛ فإنها اللعينة. (کتاب الکفالة، مطلب بیع العینة، ج: ۵ ؍ ۳۲۵  ، ط:سعید)الموسوعۃ الفقہیۃ الکویتیۃ میں ہے:"ويمكن تعريفها - أخذاً مما يأتي - بأنها: قرض في صورة بيع، لاستحلال الفضل... وتئول العملية إلى قرض عشرة، لرد خمسة عشر، والبيع وسيلة صورية إلى الربا ... حكمها: اختلف الفقهاء في حكمها بهذه الصورة: فقال أبو حنيفة ومالك وأحمد: لايجوز هذا البيع. وقال محمد بن الحسن: هذا البيع في قلبي كأمثال الجبال، اخترعه أكلة الربا ... روي عن ابن عمر رضي الله عنهما، أن النبي صلى الله عليه وسلم قال: إذا ضن الناس بالدينار والدرهم، وتبايعوا بالعينة، واتبعوا أذناب البقر، وتركوا الجهاد في سبيل الله، أنزل الله بهم بلاءً، فلايرفعه حتى يراجعوا دينهم. وفي رواية: إذا تبايعتم بالعينة، وأخذتم أذناب البقر، ورضيتم بالزرع، وتركتم الجهاد، سلط الله عليكم ذلاً، لاينزعه حتى ترجعوا إلى دينكم". (بیع العینة، ج:۹ ؍ ۹۶ ، ۹۷ ، ط:دار السلاسل،کویت )فقط واللہ اعلم
                                                  
عنوان: قسطوں پر موٹر سائیکل بیچنے کے بعد اسے نقد خریدنے کا حکم
سوال: ایک آدمی موٹرسائیکل بیچنے کا کاروبار کرتا ہے.وہ قسطوں پر بھی فروخت کرتا ہے.آیا وہ جس شخص پر قسط کے ذریعے بیچتا ہے اس سے پھر نقد خرید سکتا ہے یا نہیں?
جواب: قسطوں پر ادھار میں موٹر سائیکل بیچنے کے بعد ثمن (رقم) کی مکمل وصولیابی سے پہلے بائع (بیچنے والا)  قیمتِ فروخت سے کم قیمت پر وہ چیز دوبارہ مشتری (خریدنے والے)  سے نہیں خرید سکتا ہے، ایسا کرنا جائز نہیں ہے۔الدر المختار وحاشية ابن عابدين (رد المحتار) (5/ 73):"(و) فسد (شراء ما باع  بنفسه أو بوكيله) من الذي اشتراه ولو حكماً كوارثه (بالأقل) من قدر الثمن الأول (قبل نقد) كل (الثمن) الأول. صورته: باع شيئاً بعشرة ولم يقبض الثمن ثم شراه بخمسة لم يجز وإن رخص السعر للربا خلافاً للشافعي (وشراء من لاتجوز شهادته له) كابنه وأبيه (كشرائه بنفسه) فلايجوز أيضاً خلافاً لهما في غير عبده ومكاتبه (ولابد) لعدم الجواز (من اتحاد جنس الثمن) وكون المبيع بحاله (فإن اختلف) جنس الثمن أو تعيب المبيع (جاز مطلقاً) كما لو شراه بأزيد أو بعد النقد.(قوله بأزيد أو بعد النقد) ومثل الأزيد المساوي، كما في الزيلعي".فقط واللہ اعلم
                                                  
عنوان: بوہری سے تجارتی معاملات کرنا
سوال: ایک بوھری معاملات میں صاف ہے، جب کہ ایک مسلم تاجر کے معاملات دھوکا دہی کے ہیں۔ تو کیا اس بوہری سے کاروباری معاملات کر سکتے ہیں؟
جواب: بوہری سے کاروباری معاملات کرنا جائز ہے۔ فقط واللہ اعلم
                                                  
عنوان: بینک کے کمپیوٹر بنانا
سوال: بینک کے کمپیوٹر اگر خراب ہو جائیں تو انہیں بنانا اور اس کی اجرت لینا کیسا ہے؟
جواب: بینک کے کمپیوٹر بنانا مکروہ ہے۔(مستفاد : جواہر الفقہ،7/ 507) فقط واللہ اعلم
                                                  
عنوان: کریم اور اوبر کا استعمال
سوال: کیا "کریم" اور "اوبر" سروس استعمال کرنا صحیح ہے؟ اور اس کی کمائی کا کیا حکم ہے؟
جواب: عام کسٹمر ز کے لیے  اجرت متعین ہونے کی صورت میں  کریم ٹیکسی میں سفر کرنا تو درست ہے۔البتہ گاڑی مالکان اور کمپنیوں کے درمیان معاملہ کی  جوحیثیت ہے، اس کے بارے میں دارالافتاء جامعۃ العلوم الاسلامیہ علامہ محمد یوسف بنوری ٹاؤن سے   مذکورہ کمپنیوں کے کام کے طریقہ کار کی مکمل تفصیل اور کمپنی اور گاڑی مالکان  وغیرہ کے درمیان معاہدوں کے مکمل وضاحت بھیج کر سوال کیا  جاسکتا ہے۔ فقط واللہ اعلم
                                                  
عنوان: بائع کا نفع کی ضمانت لینا
سوال: میں نے ایک فلیٹ اپنے دوست سے خریدا۔ دوست نے کہا کہ یہ فلیٹ زیرِ تعمیر حالت میں ایک کروڑ میں لے لو۔ جب مکمل ہوگا تو ایک کروڑ دس لاکھ میں بک جائے گا۔ میں نے اس کی بتائی ہوئی قیمت پر اس دوست پر اعتبار کرکے فلیٹ خرید لیا ۔تاہم اس فلیٹ کی قیمت میں کوئی اضافہ نہیں ہوا۔ اب دوست مجھے دس لاکھ کے بجائے پانچ لاکھ اپنی خوشی سے [میرے کسی تقاضے کے بغیر] واپس کررہا ہے۔ کیا یہ پیسے لینا میرے لیےجائز ہے؟
جواب: آپ کے دوست پر لازم نہیں کہ آپ کو کچھ ادا کرے اور نہ ہی آپ کا اس سے مطالبہ کرنا درست ہے، تاہم اگر وہ دل کی رضامندی سے آپ کو کچھ واپس کرے تو آپ کے لیے لینا جائز ہے۔ فقط واللہ اعلم
                                                  
عنوان: غیر مسلموں کے گھراور بینکوں وغیرہ میں ائرکنڈیشنڈ (A.C) کی مرمت کا کام کرنا
سوال: میرا ائر کنڈیشنڈ کی مرمت اور نئے A.Cانسٹا لیشن کا کام ہے، اور میں تقریباً ہر قسم کے لوگوں کے گھروں میں جاتا ہوں  A.Cکے کام کے لیے، یعنی ہندوؤں، شیعہ وغیرہ ، اور بینکوں میں بھی جاتا ہوں A.C کے کام کے لیے ۔ تو پوچھنا یہ چاہتا ہوں کے ان کے A.Cکی مرمت اور انسٹا لیشن کا کام کرنا اورکام کی اجرت لینا جائز ہے کہ نہیں؟
جواب: صورتِ مسئولہ میں آپ کے لیے مذکورہ جگہوں پر ائر کنڈیشنڈ کا کام کرنا اور اس کی اجرت لینا جائز ہے، البتہ بینک میں مذکورہ خدمات فراہم کرنے سے اجتناب کرنا چاہیے۔الأشباه والنظائر لابن نجيممیں ہے:"القاعدة الثانية: الأمور بمقاصدها كما علمت في التروك. وذكر قاضي خان في فتاواه:إن بيع العصير ممن يتخذه خمراً إن قصد به التجارة فلايحرم وإن قصد به لأجل التخمير حرم، وكذا غرس الكرم على هذا (انتهى)". (ص:12، الفن الاول،  القاعدۃ الثانیۃ، ط: سعید)الدر المختار وحاشية ابن عابدين (رد المحتار) (5/ 235):
"توضيح المسألة ما في التتارخانية حيث قال: رجل اكتسب مالاً من حرام ثم اشترى فهذا على خمسة أوجه: أما إن دفع تلك الدراهم إلى البائع أولاً ثم اشترى منه بها، أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقاً ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولايجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية؛ فإنه نص في الجامع الصغير: إذا غصب ألفاً فاشترى بها جاريةً وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي؛ دفعاً للحرج عن الناس اهـ. وفي الولوالجية: وقال بعضهم: لا يطيب في الوجوه كلها، وهو المختار، ولكن الفتوى اليوم على قول الكرخي؛ دفعاً للحرج؛ لكثرة الحرام اهـ وعلى هذا مشى المصنف في كتاب الغصب تبعاً للدرر وغيرها".   فقط واللہ اعلم
                                                  
عنوان: پرائز بانڈ کی خرید و فروخت اور اس پر ملنے والے انعام کا حکم
سوال: کیا پرائز بانڈ لینا جائز ہے؟ اور اس کا انعام نکلتا ہے وہ جائز ہے؟ مختلف علماء کی مختلف رائے ہے، کیا اس بارے میں آپ لوگوں کا کوئی فتویٰ ہے؟ تفصیل سے سمجھا دیجیے!
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے، کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ تعریف ایک حدیث میں ان الفاظ کے ساتھ آئی ہے ”کل قرض جر منفعة فهو ربوا “یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے اور جوا ہر وہ معاملہ ہے جو نفع و ضرر کے درمیان دائر ہو یعنی یہ احتمال بھی ہو کہ معمولی رقم کے عوض میں بہت سارا مال مل جائے اور یہ بھی احتمال ہو کہ کچھ نہ ملے، اور یہ ہی صورتِ حال پرائز بانڈ کی خرید و فروخت میں پائی جاتی ہے، کیوں کہ پرائز بانڈ خریدنے والے کی یہ طمع ہوتی ہے کہ اس کے بدلے ایک خطیر رقم وصول ہو جائے اب اس میں یہ احتمال بھی ہوتا ہے کہ واقعۃً بڑی رقم حاصل ہو جائے اور یہ بھی احتمال ہوتا ہے کہ اس کے بدلے کوئی اضافی رقم وصول نہ ہو، لہذا جب یہ معاملہ ابتدا میں خطرے میں رہا، اس لیے اس میں جوا پایا گیا جو شرعاً حرام ہے۔أحكام القرآن للجصاص ط العلمية (2/ 582):
"وحقيقته تمليك المال على المخاطرة".واضح ہوا کہ  پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: ڈیبٹ کارڈ کے ذریعہ ادائیگی کرنے کی وجہ سے ملنے والے انعام(ڈسکاؤنٹ یا پوائنٹ وغیرہ) سے فائدہ اٹھانے کا حکم
سوال: کسی بھی قسم سے ڈیبٹ کارڈ سے ملنے والے انعام کا کیا حکم ہے چاہے وہ انعام رقم کی صورت میں ہو یا پوائنٹ کی صورت میں ہو یا بچت کی صورت میں ؟
جواب: ڈیبٹ کارڈ کے ذریعہ سے ادائیگی کرنے کی صورت میں جو انعام (نقد رقم، پوائنٹ یا بچت و ڈسکاؤنٹ وغیرہ) ملتے ہیں اس کے حکم میں یہ تفصیل ہے :1۔ اگر یہ انعام بینک کی طرف سے ملتا ہوتو اس صورت میں اس انعام کا حاصل کرنا اور اس سے فائدہ اٹھانا شرعاً ناجائز ہوگا، کیوں کہ یہ انعام بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہا ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ انعام اس ادارے کی جانب سے ہو جہاں سے کچھ خریدا گیاہے یاوہاں کھاناکھایا گیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر انعام دونوں (یعنی بینک اور ادارہ ) کی طرف سے مشترکہ طور پر  ہو تو بینک کی طرف سے دیے جانے والے انعام کے بقدر انعام سے فائدہ اٹھانا درست نہ ہوگا۔4۔اگر  انعام نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے  ہو، تو اگر اس ادارے کے تمام یا اکثر معاملات بھی جائز ہوں اور ان کی آمدن کل یا کم از کم اکثر حلال ہو تو اس صورت میں بھی اس انعام سے فائدہ اٹھانے کی اجازت ہوگی۔5۔ اگر معلوم نہ ہوکہ یہ انعام کس کی طرف سے ہے تو پھر اس انعام سے فائدہ اٹھانے سے اجتناب کرنا چاہیے۔الدر المختار وحاشية ابن عابدين (رد المحتار) (5/ 166):"وفي الأشباه: كل قرض جر نفعاً حرام".الدر المختار وحاشية ابن عابدين (رد المحتار) (5/ 167):"في الذخيرة: وإن لم يكن النفع مشروطاً في القرض، ولكن اشترى المستقرض من المقرض بعد القرض متاعاً بثمن غال، فعلى قول الكرخي: لا بأس به، وقال الخصاف: ما أحب له ذلك، وذكر الحلواني: أنه حرام، لأنه يقول: لو لم أكن اشتريته منه طالبني بالقرض في الحال". فقط واللہ اعلم
                                                  
عنوان: چائنیز  رن (  RMB￥)  قرض لے کر پاکستانی کرنسی میں ادا کرنا
سوال: ایک آدمی سے ہم دس لاکھ چائنیز  رن (  RMB￥)  ادھار لے رہے ہیں ایک ماہ یا دو ماہ کے لیے، آج مارکیٹ میں چائنیز رن کا ریٹ 21 اکیس روپے ہے، چوں کہ ہم ان سے ایک یا دو ماہ کے لیے ادھار لے رہے ہیں تو ہم نے ان سے 24 چوبیس روپے ریٹ کے حساب سے معاہدہ کرلیا ہے، آج 10 دس لاکھ  رن اکیس روپے ریٹ کے حساب سے دوکروڑ دس لاکھ پاکستانی روپے بنتے ہیں،ہم نے ان سے دس لاکھ  رن  چوبیس روپے ریٹ کے حساب سے لیا جو دوکروڑ چالیس لاکھ پاکستانی روپے بنتے ہیں۔ہم اس شخص سے دس لاکھ  رن  اس طرح آج لے رہے ہیں اور جب انہیں واپس کریں گے تو چائنیز  رن  کے بجائے انہیں ہم دوکروڑ چالیس لاکھ پاکستانی روپے اداکریں گے. تو کیا شرعاََ اس طرح ادھار رن لے کر پھر پاکستانی روپے دینا جائز ہوگا ؟
جواب: قرض کی ادائیگی کا ضابطہ یہ ہے کہ جتنا قرض لیا ہے اتنا ہی واپس کیا جائے، اس میں کمی یا زیادتی کرنا سود ہوگا، لہذا صورتِ مسئولہ میں اگر دس لاکھ چائینر رن قرضہ لیا تو اتنے ہی  چائینر  رن یعنی  دس لاکھ  رن ادا کرنے ہوں گے، اور اگر ادائیگی کے دن باہمی رضامندی سے چائینز  رن کے بجائے  پاکستان کی کرنسی کی اس دن کی قیمت کے حساب سے ادا کیاجائے تو اس کی بھی گنجائش ہے،  لیکن قرض دیتے وقت ہی یہ طے کرنا کہ 21 روپے چائینر رن کے حساب سے لیا ہوا دس لاکھ رن کا قرضہ ، 24 روپے فی چائینز رن کے حساب سے ادا کیا جائے گا شرعاً ناجائز ہے، یہ قرض پر نفع کی صورت ہوگی جو ناجائز اور حرام ہے۔العقود الدرية في تنقيح الفتاوى الحامدية (1/ 279):
"(سئل) في رجل استقرض من آخر مبلغاً من الدراهم وتصرف بها ثم غلا سعرها فهل عليه رد مثلها؟
(الجواب) : نعم ولاينظر إلى غلاء الدراهم ورخصها كما صرح به في المنح في فصل القرض مستمداً من مجمع الفتاوى".
وفیہ أیضاً (2/ 227)::
" الديون تقضى بأمثالها". فقط واللہ اعلم
                                                  
عنوان: پگڑی پر دوکان دینے کا حکم
سوال: کیا فرماتے ہیں مفتیان کرام مسئلہ ذیل میں:ایک شخص دوکان کرائے پر لیتا ہے اور مہینے کا 10000 کرایہ دیتا ہے، ایک دوسرا شخص آکر کرایہ دار کو کہتا ہے کہ یہ دکان مجھے دے دو میں آپ کو 5 لاکھ روپے دیتا ہوں، آپ یہ دکان میرے حوالے کر دو اس کو پگڑی کہتے ہیں، ایسا کرنا کیسا ہے؟
جواب: پگڑی پر دوکان یا مکان دینا شرعاً جائز نہیں، لہذا کرایہ دار مذکورہ طریقہ کے مطابق دوکان نہیں دے سکتا۔ فقط واللہ اعلم
                                                  
عنوان: سودی بینک میں اکاؤنٹ کھلوانا
سوال: میرے بھائی کا کہنا ہے کہ سودی بنک میں اکاؤنٹ کھولو،  حکومت میزان بنک کو نہیں مانتی؛ کیوں کہ  ہم نے بلیک منی کو وائٹ کرنا ہے، کیوں کہ ہم نے گاڑی خریدنی ہے، لیکن ہم بنک کے ذریعے نہیں لے رہے ہیں ،سودی بںک میں اکاؤنٹ کھولنا پڑے گا؟
جواب: کسی بھی بینک میں سودی اکاؤنٹ (مثلا سیونگ اکاؤنٹ وغیرہ) کھلوانا جائز نہیں ہے، بوقتِ ضرورت کرنٹ اکاؤنٹ کھلوانے کی گنجائش ہے۔ پیسہ اگر خلافِ شریعت نہیں ہے تو وائٹ کرنے کے لیے کو ئی جائزتدبیر اختیارکی جاسکتی ہے۔ فقط واللہ اعلم
                                                  
عنوان: شراکت داری میں نفع کی تقسیم تناسب کے اعتبار سے
سوال: میں ایک کارپینٹرہوں، میراکام مختلف قسم کی کرسیاں بناناہے، چنددوکان دارمجھ سےآرڈرپرمال بنواتےہیں۔کبھی کبھارمیرےپاس سرمایہ نہیں ہوتا، میرادوست مجھےسرمایہ فراہم کرنا چاہ رہاہے۔صورت یہ تجویزہوئی ہے:میرےگاہک دوکان داروں میں سےایک دوکان دارعبداللہ کوہم نےمتعین کردیاہے، عبداللہ دوکان دارجب مجھےآرڈر دے گا تو میں اپنے دوست سےخام مال خریدنےکےلیے سرمایہ لوں گا، جس سےعبداللہ دوکان دار کاآرڈر پوراکروں گا جب مال تیارہوجاے گاتومیں اپنےملازم (جس کومیرےدوست نےاپنا وکیل بنایاہواہے)سےکہوں گامیرےدوست کومال تیارہونےکی اطلاع کردو ۔ملازم اطلاع کرکے اس کی اجاز ت سےدوکان دار کواطلاع کرتاہے کہ مال اٹھالیں ۔دوکان دار اپنےملازم کوبھیج کرمال اٹھوالیتاہے۔نفع کی تقسیم اس طرح ہے:ایک کرسی پرلاگت 170روپےآتی ہے۔دوکان دارکو ہم 250 کی دیتےہیں 80 روپےنفع میں سے50 سرمایہ دینے والے دوست کےاور 30 میرےہوتےہیں۔کیااس طرح کاہمارامعاملہ شرعی لحاظ سےجائزہے؟
جواب: بصورتِ مسئولہ اگر حاصل ہونے والے نفع کی تقسیم تناسب کے اعتبار سے طے کی گئی ہے تو  مذکورہ طریقہ کے مطابق شراکت داری اور تناسب کے اعتبار سے نفع کی تقسیم شرعاً درست ہے۔ فقط واللہ اعلم
                                                  
عنوان: کیا قرآن مجید پڑھانے والے قاری صاحب حق الخدمت لے سکتے ہیں؟
سوال: آج کل آن لائن قرآن مجید پڑھانے کا رواج عام ہوگیا ہے، جس کے ذریعہ ملکی و غیر ملکی طلبہ کو قرآنِ مجید پڑھایا جاتا ہے اور اس پر اجرت لی جاتی ہے یا ہدیہ کے طور پر کچھ نہ کچھ لیا جاتا ہے، کیا آن لائن قرآنِ مجید پڑھانے پر اجرت لینا جائز ہے؟
جواب: قرآنِ مجید پڑھانے والے استاذ درحقیقت اپنے وقت کا معاوضہ وصول کرتے ہیں، جس کے وصول کرنے میں شرعی کوئی قباحت نہیں، لہذا صورتِ مسئولہ میں آن لائن پڑھانے والے افراد حق الخدمت وصول کرسکتے ہیں، تاہم ویڈیو لنک کے ذریعہ پڑھانا خصوصاً نا محرم خواتین کو پڑھانا جائز نہیں۔ فقط واللہ اعلم
                                                  
عنوان: انشورنس کمپنی میں ملازمت کرنے کا حکم
سوال: انشورنس کمپنی میں ملازمت کرنے کا کیا حکم ہے؟
جواب: انشورنس کمپنی میں ملازمت کرنا جائز نہیں ہے کیوں کہ انشورنس کمپنی کا کام سود و قمار پر مشتمل ہوتا ہے جو کہ شرعاً ناجائز و حرام ہیں۔ فقط واللہ اعلم
                                                  
عنوان: سود کے پیسوں سے مسجد کے بیت الخلاء تعمیر کرنے کا حکم
سوال: کیا بینک کے سودکے پیسے سے مسجد کے بیت الخلاء بنا سکتے ہیں؟
جواب: سود کے پیسوں سے مسجد کے بیت الخلاء تعمیر کرنا جائز نہیں ہے۔ فقط واللہ اعلم
                                                  
عنوان: بینک سے لیزنگ پر کار لینے کا حکم
سوال: بینک سے کار لیزنگ کرنا کیسا ہے؟
جواب: بینک سے لیزنگ پر کار (گاڑی) لینا جائز نہیں ہے۔فقط واللہ اعلم
                                                  
عنوان: بینکوں میں کرنٹ اکاؤنٹ کھلوانا
سوال: سودی، غیر سودی اسلامی بینک (میزان بینک دبئی اسلامی بینک)میں کرنٹ اکاؤنٹ کھلوانا کیسا ہے؟
جواب: کسی بھی بینک میں کرنٹ اکاؤنٹ کھلوانا جائز ہے، اس لیے کہ پیسے رکھوانے اور ادائیگیوں  کےلیے اس کی ضرورت ہے۔ درر الحكام شرح مجلة الأحكام لعلي حيدر :"ما أبيح للضرورة يتقدر بقدرها". فقط واللہ اعلم
                                                  
عنوان: موبائل کمپنی کی طرف سے رقم جمع کروانے کی شرط پرقارض کو مفت سہولیات فراہم کرنا
سوال: یہ جو موبائل اکاؤنٹ میں رقم رکھنے پر مفت منٹ ملتے ہیں کیا یہ مفت منٹ لینا جائز ہے؟
جواب: سیلولر کمپنیوں کی طرف سے اکاؤنٹ ہولڈر کو جو مختلف قسم کی مفت سہولیات فراہم کی جاتی ہیں وہ اس شرط پر فراہم کی جاتی ہیں کہ صارف اپنی سیلولر کپمنی کے پاس ایک مخصوص اکاؤنٹ کھلوائے اور اس اکاؤنٹ میں سیلولر کمپنی کی طرف سے اعلان کردہ مخصوص رقم مثلاً 1000 روپے جمع کرائے، درحقیقت یہ رقم کمپنی کے ذمہ قرض ہوتی ہے جس کی وجہ سے صارف مذکورہ رقم جب نکلوانا چاہے کمپنی جمع شدہ رقم واپس کرنے کی پابند ہوتی ہے، پس کمپنی مخصوص رقم جمع کرانے کی شرط پر اکاؤنٹ ہولڈر کو یومیہ فری منٹس اور میسیجز وغیرہ کی سہولت فراہم کرتی ہے ، مذکورہ مفت فراہم کردہ سہولیات چوں کہ قرض پر مشروط نفع کے طور پر کمپنی کی طرف سے صارف/اکاؤنٹ ہولڈر کو فراہم کی جاتی ہیں جو کہ شرعاً ناجائز ہے۔ اس لیے کہ قرض پر شرط لگا کر نفع اٹھانے کو نبی کریم ﷺ نے سود قرار دیا ہے۔ (مصنف بن أبی شیبہ، رقم: ۲۰۶۹۰ ) " فتاوی شامی " میں ہے: " وفي الأشباه: کلّ قرضٍ جرّ نفعاً فهو حرام". ( ج: ۵، ص: ۱۶۶، ط: سعید)اگر کوئی کمپنی اس طرح کا '' ایزی پیسہ اکاؤنٹ'' بنائے جس میں صرف اصل جمع کردہ رقم کے برابر ہی استفادہ کیا جاسکتاہو، اضافی کوئی نفع نہ دیا جاتاہو تو  ایسے اکاؤنٹ سے فائدہ اٹھانا جائز ہوگا۔ فقط واللہ اعلم
                                                  
عنوان: سات بھائیوں اور چار بہنوں میں تقسیم ترکہ
سوال: میری غیر شادی شدہ بہن کا انتقال ہوگیا، اب بہن بھائیوں(سات بھائیوں اور چار بہنوں) میں وراثت کیسے تقسیم کریں؟والدین کا انتقال ہوگیا ، کیا بھانجوں اور بھتیجوں کو بھی حصہ ملے گا؟
جواب: مرحومہ کا ترکہ اس کے بھائیوں اور بہنوں میں تقسیم ہوگا،بھائیوں کی موجودگی میں بھتیجوں اور بھانجوں کا شرعاً  کوئی حق نہیں ہے،تقسیم کا طریقہ یہ ہے کہ کل ترکہ کے اٹھارہ حصے کرکے دو  دو حصے ہر بھائی کو اور ایک ایک حصہ ہر بہن کو ملے گا۔فقط واللہ خیر الوارثین
                                                  
عنوان: میاں گروپ آف چکوال / قسطوں پر کاروبار کا حکم
سوال: میاں گروپ آف چکوال ایک کمپنی ہے چیزیں قسطوں پر دیتی ہے، آیا قسط پر کاروبار کرنا جائز ہے؟ اور اس کمپنی میں نوکری کرنا کیسا ہے؟
جواب: قسطوں پر خرید و فروخت جائز ہے، بشرطیکہ مجلسِ عقد میں ہی یہ طے ہوجائے کہ خریدنے والا ادھار خریدے گا یا نقد، نیز  مجموعی قیمت مقرر کرلی جائے، اورکسی قسط کی قبل ازوقت ادائیگی یا تاخیر کی صورت میں مقررہ قیمت میں کمی بیشی نہیں کی جائے گی، پس مذکورہ شرائط کو ملحوظ رکھتے ہوئے میاں گروپ آف چکوال اگر قسطوں پر تجارت کرتا ہو اور ناجائز و حرام اشیاء فروخت بھی نہ کرتا ہو تو ان کا کاروبار حلال ہوگا اور اس کمپنی میں نوکری کرنا بھی جائز ہوگا. بصورتِ  دیگر کاروبار حلال نہ ہوگا۔مذکورہ گروپ کے کاروبار کے جائز یا ناجائز ہونےکا مدار ان کے طریقہ کار پر ہے، اور اس کا جواب کاروبار کی شرائط اور تفصیل دیکھ کر ہی دیا جاسکتاہے۔فقط واللہ اعلم
                                                  
عنوان: بنک اسلامی میں ڈپازٹ پر پرافٹ کاکیا حکم ہے؟
سوال: بنک اسلامی میں ڈپازٹ پر پرافٹ کاکیا حکم ہے؟
جواب: ناجائز ہے۔فقط واللہ اعلم
                                                  
عنوان: جانور کے اسپرم کی خریدو فروخت
سوال: جانور کے اسپرم کی خریدو فروخت کیسی ہے؟
جواب: جانوروں کی افزائشِ نسل کے لیے ان کے مادہ منویہ کی تلقیح جائز ہے، تاہم مادہ منویہ (اسپرم)  کی خریدوفروخت اور اس کا کاروبار جائز نہیں ہے۔صحيح البخاري (3/ 94):
"عن نافع، عن ابن عمر رضي الله عنهما، قال: «نهى النبي صلى الله عليه وسلم عن عسب الفحل»".بدائع الصنائع في ترتيب الشرائع (5/ 145):
"ولاينعقد بيع الملاقيح، والمضامين الذي، ورد النهي عنه؛ لأن المضمون ما في صلب الذكر، والملقوح ما في رحم الأنثى، وذلك ليس بمال، وعلى هذا أيضاً يخرج بيع عسب الفحل؛ لأن العسب هو الضراب، وأنه ليس بمال، وقد يخرج على هذا بيع الحمل أنه لاينعقد؛ لأن الحمل ليس بمال".
شرح مختصر الطحاوي للجصاص (3/ 97):
"قال: (ولايجوز بيع عسب الفحل).
قال أحمد: يعني ما يلقح، وذلك لأنه من الملاقيح، وقد نهى عنه رسول الله صلى الله عليه وسلم. وروى ابن عمر أن النبي صلى الله عليه وسلم "نهى عن عسب الفحل". وقال جابر: "نهى رسول الله صلى الله عليه وسلم عن بيع ضرب الفحل".فقط واللہ اعلم
                                                  
عنوان: ایرانی پیٹرول استعمال کرنا
سوال: ایران سے لائے ہوئے پیٹرول کا کار و بار کیساہے؟
جواب: ایران سے لایا گیا پیٹرول چوں کہ غیر قانونی ذریعہ سے درآمد کیا جاتا ہے، جوکہ قانوناً جرم ہے اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے، لہذا حکومتِ وقت کی جانب سے انتظامی معاملات کے پیشِ نظر جو قوانین بنائے جاتے ہیں ان کی پاس داری ہر شہری پر لازم ہوتی ہے، لہذا غیر قانونی کاروبار سے اجتناب کریں، تاہم اگر کوئی ایسا پیٹرول فروخت کرتا ہے تو اس کی آمدنی حرام نہیں ہوتی۔ فقط واللہ اعلم
                                                  
عنوان: دکان پر خیر وبرکت کے لیے اجرت پر قرآن پڑھنا
سوال: دکان پر خیر و برکت کے لیے قرآن پڑھنا اس پر اجرت لینا کیسا ہے؟
جواب: دکان یا مکان پر خیر وبرکت کے لیےوظیفہ کے طور پر  قرآن پڑھوانا جائز ہے، اور اس کے عوض لینے دینے کی بھی گنجائش ہے، جیسا کہ احادیث سے ثابت ہے کہ صحابہ کرام رضی اللہ تعالیٰ عنہم اجمعین نے بیمار کو دم کرنے پر تیس بکریوں کا ریوڑ مقرر کیا تھا، اور حضور ﷺ نے  اس سے انکار نہیں فرمایا۔لیکن اس میں یہ خیال کیا جائے کہ قرآنِ کریم کی تلاوت صحیح کی جائے، غلط سلط نہ پڑھا جائے، ورنہ اس حدیث کا مصداق ہوگا کہ: بہت سے قرآن پڑھنے والے ایسے ہیں کہ قرآن ان پر لعنت کرتا ہے۔ (مستفاد از فتاوی جامعہ بنوری ٹاون ، غیر مطبوع)صحيح البخاري (7/ 132)
" عن ابن عباس: أن نفراً من أصحاب النبي صلى الله عليه وسلم مروا بماء، فيهم لديغ أو سليم، فعرض لهم رجل من أهل الماء، فقال: هل فيكم من راق، إن في الماء رجلا لديغاً أو سليماً، فانطلق رجل منهم، فقرأ بفاتحة الكتاب على شاء، فبرأ، فجاء بالشاء إلى أصحابه، فكرهوا ذلك وقالوا: أخذت على كتاب الله أجراً، حتى قدموا المدينة، فقالوا: يا رسول الله! أخذ على كتاب الله أجراً، فقال رسول الله صلى الله عليه وسلم: «إن أحق ما أخذتم عليه أجراً كتاب الله»".فقط واللہ اعلم
                                                  
عنوان: موبائل میں ایڈوانس لون لینا
سوال: موبائل کا بیلنس ختم ہوجانے کے بعد ہم ضرورت پر ایڈوانس لون لیتے ہیں ، کیا یہ سود میں آتا ہے؟
جواب: بیلنس ختم ہونے کے بعد بعض موبائل کمپنیاں جو میسج بھیجتی ہیں اس سے معلوم ہوتا ہے کہ کمپنی جو ایڈوانس کی سہولت دیتی ہے  اور اس پر تھوڑی بہت رقم کاٹتی ہے وہ سروس چارجز  کی مد میں کاٹتی ہے، یعنی ایڈوانس  کی سہولت فراہم کرنے کا عوض ہے جو کہ جائز ہے، اس لیے ایسی موبائل کمپنیوں سے ایڈوانس کی سہولت حاصل کرنا اور اس کے عوض کمپنی کا سروس چارجز (زائد) وصول کرنا جائزہے، تاہم  زیادہ  بہتر اوراحتیاط اسی میں ہے کہ حتی الامکان ایڈوانس کی سہولت حاصل نہ کی جائے۔''فتاوی شامی'' (6/ 4):" وشرعاً (تمليك نفع) مقصود من العين (بعوض)".  فقط واللہ اعلم
                                                  
عنوان: پراویڈنٹ فنڈ کا حکم
سوال: سرکاری ملازمین کو جو پراویڈنٹ فنڈ ملتا ہے اس کا شرعی حکم کیا ہے؟اس بات کی وضاحت فرمادیں کہ کیا اس میں سود ہوتا ہے؟
جواب: سرکاری و نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فی صد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض کمپنیز اپنے ہر ملازم کو جبراً اس فنڈ کا حصہ بناتی ہیں اور ملازم کو عدمِ شمولیت کا اختیار نہیں دیتیں، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض کمپنیز کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ کمپنی اپنے ملازمین کو اختیار دیتی ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور کمپنی ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتی رہتی ہے۔3۔ بعض کمپنیز ہر ملازم کو جبراً اس فنڈ کا حصہ بنانے کے ساتھ ساتھ ملازمین کو یہ اختیار بھی دیتی ہے کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ احتیاطاً یہ اضافہ نہ لیا جائے تو بہترہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاً سود ہونے کی وجہ سے لینا جائز نہیں ہوتا ۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا ۔ فقط واللہ اعلم
                                                  
عنوان: زیادہ ایڈوانس دینے کی شرط پر کرایہ میں کمی کرنا
سوال: کیا زیادہ ایڈوانس دے کر کم کرایہ پر گھر لینا ٹھیک ہے؟کسی نے بتایا ہے کہ یہ سود ہوتا ہے، راہ نمائی فرمادیں!
جواب: ایڈوانس زیادہ جمع کرانے کی صورت میں مروجہ کرایہ میں کمی کرنا سود کی اقسام میں سے ایک قسم ہونے کی وجہ سے ناجائز ہے؛  اس لیے کہ ایڈوانس رقم درحقیقت مالکِ  مکان کے ذمہ قرض ہوتی ہے اور قرض کے عوض میں کسی قسم کا مشروط نفع اٹھانا سود ہونے کی وجہ سے حرام ہے، لہذا اس طرح عقد نہ کیا جائے۔ النتف فی الفتاوی میں ہے:"أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک )الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه.‘‘ (النتف في الفتاوی ، ص: ٤٨٤، ٤٨٥)فقط واللہ اعلم
                                                  
عنوان: مچھلی کی خرید وفروخت
سوال: مچھلی کا کاروبار کرنا کیسا ہے، وہ مچھلی جسکا شکار خود کیا ہو؟
جواب: جس مچھلی کا خود سمندر یا دریا وغیرہ سے شکار کیا ہو  تو شکار کرنےوالا اس کو پکڑنے کے بعد اس کا مالک بن جاتا ہے، اور مالک کو اپنی چیز میں ہر جائز تصرف کا حق حاصل ہوتا ہے، لہذا مچھلی خواہ خودشکار کی ہو یا کسی سے خریدی ہو بہرصورت اس کی خریدوفروخت جائز ہے۔ فقط واللہ اعلم
                                                  
عنوان: بڑے بیٹے کا مرحوم والد کے ترکہ پر قبضہ کرنے اور تقسیم نہ کرنے کا حکم
سوال: میرے سسر کی زندگی میں ان کے گھر کے اوپر والے حصے پر فیکٹری تھی جو ان کے تین بیٹے چلاتے تھے اور اس فیکٹری کی آمدنی اپنے والدین اور اپنی فیملی پر خرچ کرتے تھے، اب سسر کا انتقال ہو گیا ہے اور دو بھائی بھی امریکہ چلے گئے ہیں، صرف ایک بھائی ہی فیکٹری کے معاملات اور آمدنی کا مالک رہ گیا ہے، باقی بھائیوں کو اس  نے اپنے حساب سے کچھ کیش (نقدی) دے کر فیکٹری سے دست بردار کروالیا ہے جس پر وہ دونوں بھائی  بھی خوش نہیں ہیں ،لیکن کوئی حل نہیں ہے، پانچ بہن اور چار بھائیوں میں سب خاموش ہیں، صرف بڑے بھائی سسر کے گھر پر اپنا بزنس (کاروبار) چلا رہے ہیں، کیا سسر کے گھر کو بیچ کر باقی بچوں کو حصہ دینا لازمی نہیں ہے؟  ایک سال سے وہ اکیلے سب کچھ لے کر بیٹھ گئے ہیں اور بہت بدزبانی بھی کرتے ہیں، البتہ بہنوں کو کوئی اعتراض نہیں ہے، سب کہتی ہیں کہ چھوڑو ! بڑے بھائی ہیں، ہم کو ضرورت نہیں ہے۔ واضح کردوں کہ وہ (بڑے بھائی) کوئی ضرورت مند نہیں ہیں، اپنی بیٹی کی شادی ابھی تیس لاکھ  روپے میں کی ہے انہوں نے۔
جواب: آپ کے سوال میں لین دین کے معاملہ کی مکمل وضاحت نہیں ہے، البتہ آپ کے سسر کے انتقال کے بعد ان کی تمام جائے داد منقولہ و غیر منقولہ ان کا ترکہ ہے اور اس ترکہ میں ان کے تمام شرعی ورثاء (بیٹے، بیٹیوں وغیرہ) کا میراث کے ضابطہ شرعی کے موافق حق ہے، مرحوم کے بڑے بیٹے کا مرحوم کی تمام جائے داد پر قبضہ کرلینا اور ورثاء کے درمیان  ترکہ کو تقسیم نہ کرنا انتہائی غلط فعل اور نا انصافی ہے،  مرحوم کے بڑے بیٹے اور دیگر ورثاء کو چاہیے  کہ تمام ترکہ کی تفصیل لکھ کر کسی مستند دار الافتاء سے  پوچھ لیں کہ ہر وارث کا کتنا حق بنتا ہے، پھر اس حساب سے ہر ایک کو اس کا حق دے دیا جائے، میراث ایک حق جبری ہے؛ اس لیے مرحوم کی بیٹیوں کے یہ کہنے سے کہ   ’’ چھوڑو ! بڑے بھائی ہیں، ہم کو ضرورت نہیں ہے‘‘ ان کا حق ترکہ میں سے ختم نہیں ہوگا، البتہ اپنا حق وصول کرنے کے بعد اگر وہ خوشی سے کسی کو بھی دینا چاہیں تو ان کی مرضی ہے۔ فقط واللہ اعلم
                                                  
عنوان: مقروض قرض واپس کرتے ہوئے زائد رقم بھی دے
سوال: زید نے عمرو کو ایک لاکھ روپیہ بطور قرضِ حسنہ دیا ہے، اب جب عمرو اس کو واپس کرتا ہے  تو ایک لاکھ اور پانچ  ہزار واپس کرتا ہے ، زید پانچ ہزار زیادہ لینے سے انکار کرتا ہے، لیکن عمرو کہتا ہے  کہ یہ میں بطیب النفس دے رہا ہوں تو صورتِ مذکورہ میں زید کے لیے پانچ ہزار زیادہ لینا جائز ہے یا نہیں؟
جواب: صورتِ مسئولہ میں اگر زید نے قرض دیتے وقت اصل رقم سے زائد رقم واپس کرنے کی شرط نہیں لگائی تھی اور عمرو قرض واپس کرتے ہوئے اپنی خوشی سے اصل رقم کے ساتھ زائد رقم بھی دے رہا ہے تو یہ زائد رقم زید کے لیے لینا جائز ہے، جیساکہ فتاوی شامی میں ہے:"(قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا كَمَا عُلِمَ مِمَّا نَقَلَهُ عَنْ الْبَحْرِ، وَعَنْ الْخُلَاصَةِ وَفِي الذَّخِيرَةِ: وَإِنْ لَمْ يَكُنْ النَّفْعُ مَشْرُوطًا فِي الْقَرْضِ، فَعَلَى قَوْلِ الْكَرْخِيِّ لَا بَأْسَ بِهِ"۔ ( [مَطْلَبٌ كُلُّ قَرْضٍ جَرَّ نَفْعًا حَرَامٌ]، ٥/ ١٦٦، ط: سعيد) فقط واللہ اعلم
                                                  
عنوان: حلال کمائی میں حرام کمائی شامل کرنا
سوال: کیا حلال کمائی میں تھوڑی سی حرام کمائی شامل کرنے سے ساری کمائی حلال ہی رہتی ہے؟
جواب: جتنی مقدار حرام کمائی کی شامل ہو اتنی مقدارحرام ہوگی۔  فقط واللہ اعلم
                                                  
عنوان: شراب خریدنے پرحد یا سزا
سوال: ایک آدمی شراب خرید رہا تھا، پولیس نے پکڑلیا، کیا اس پر سزا جاری ہوگی؟
جواب: صورتِ مسئولہ میں شراب خریدنے پر شراب پینے کی حدِ شرعی جاری نہیں ہوگی، تاہم تعزیراتِ پاکستان کے مطابق قانون نافذ کرنے والے ادارے اسے سزا دیں گے۔ فقط واللہ اعلم
                                                  
عنوان: کیا شریک اجیر بن سکتا ہے؟
سوال: ایک آدمی بیک وقت شریک اور تن خواہ دار بن سکتا ہے یا نہیں؟باحوالہ جواب عنایت فرمائیں!
جواب: اگر دویازائد افراد کسی کاروبار میں شریک ہوں اور ہرایک کے لیے  نفع کاتناسب طے کرلیاجائے تواب کوئی ایک فریق اپنے لیے الگ سےتن خواہ کامطالبہ نہیں کرسکتا؛ اس لیے کہ شراکت کے ساتھ ساتھ ایک شریک بطورِ اجرت کام کرے اس صورت  میں شریک کا اجیر ہونا لازم آتا ہے اور شرکت اوراجارہ جمع نہیں ہوسکتے ۔الدر المختار وحاشية ابن عابدين (رد المحتار) (6/ 60):
’’(ولو) استأجره (لحمل طعام) مشترك (بينهما فلا أجر له)؛ لأنه لا يعمل شيئاً لشريكه إلا ويقع بعضه لنفسه؛ فلا يستحق الأجر‘‘.فقط واللہ اعلم
                                                  
عنوان: آئی کیو آپشن (IQ Option)  کے ذریعے آن لائن ٹریڈنگ کرنا
سوال: IQ   Option  میں کام کرنا کیسا ہے؟  IQ   Option اسٹاک ایکس چینج کی طرح ہے، اس میں ڈالر انویسٹ کرنا پڑتا ہے،  اس کا منافع حلال ہے یا نہیں؟
جواب: (IQ Option) ’’آئی کیو آپشن‘‘ ایک ڈیجیٹل آن لائن ٹریڈنگ کا پلیٹ فارم ہے، جو 2013 میں وجود میں آیا ہے، جس کے ذریعے آن لائن سٹاک ٹریڈنگ، فاریکس کرنسی ٹریڈنگ، ایکسچینج ٹریڈڈ فنڈز (ای ٹی ٹیز) وغیرہ کی سہولیات حاصل کی جاتی ہیں، اس میں  مختلف ممالک اور مختلف انٹرنیٹ ویب سائٹس سشامل ہیں، اس میں ٹریڈنگ کے لیے  اکاؤنٹ میں پیسے جمع کر کے اسے آن لائن کرنسی یا الیکٹرانک منی میں تبدیل کر کے کرنسی کی خرید و فروخت کرتے ہیں،  اور   کرنسی کی خرید و فروخت کا طریقہ کار بھی قرعہ اندازی جیسا ہوتا ہے۔ایک منٹ کا وقت ہوتا ہے،اس سے زیادہ بھی وقت آپ منتخب کرسکتے ہیں،اور اس میں اپنے پیسوں کا نقصان بھی ہو سکتا ہے اور فائدہ بھی ہو سکتاہے۔   (www.iqoption.com)نیز اس میں بڑے  پیمانے پر فاریکس ٹریڈنگ کی جاتی ہے، جس کے تحت کئی قسم کے کاروبار آتے ہیں، مثلا:1۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے,اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے, یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں:۱۔مختلف بینک:  اکثر بڑے سودے  بینک کرتے ہیں ,کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔2۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل ، مختلف دھاتیں جیسے کاپر، لوہا وغیرہ  اور مختلف اجناس  جیسے گندم ، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے، مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے , اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا  آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔شرعی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے ، یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔حاصل یہ ہے کہ  تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو  سامنے والے فریق کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا ۔نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہے، جب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا، اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔نیز   (IQ Option) کے طریقہ کار میں قمار (جوئے) کا عنصر بھی غالب ہے، کہ مثلا ایک ڈالر سے ایک منٹ میں ٹریڈ کی ، ممکن ہے کہ وہ ڈالر بھی ضائع ہوجائے اور اس میں یہ بھی ممکن ہوتا ہے زیادہ بھی مل جائے، اور جوا شریعت میں حرام ہے۔لہذا (IQ Option) کے ذریعہ آن لائن ٹریڈنگ جائز نہیں ہے۔باقی شئیرز کے کاروبار کی تفصیل کے لیے درج ذیل لنک پر جامعہ کا فتوی ملاحظہ فرمائیں:   شیئرز کے کاربار کی شرائطفقط واللہ اعلم
                                                  
