عنوان: بینک لون
سوال: میرا حبیب بینک میں پرسنل سیلری اکاؤنٹ ہے، اور  مجھے بینک  کی طرف سے کبھی کبھار لون لینے کا پیغام آتا ہے۔ کیا کسی بھی بینک میں اکاؤنٹ موجود ہونے کی صورت میں کوئی لون وغیرہ لینااسلامی شرعی فیصلہ کی رو سے کیسا ہے؟
جواب: مروجہ بینکنگ نظام کے تحت بینک سے جو قرض دیا جاتاہے، وہ سودی بنیاد پر دیا جاتاہے؛ لہٰذا بینک   سے  سودی  بنیاد پر  لون جائز نہیں ہے؛ کیوں کہ سودی معاملہ کرنا اللہ تعالی اور اس کے رسول ﷺکے ساتھ اعلانِ جنگ ہے، قرآنِ کریم میں ہے:﴿ يا أيها الذين اٰمنوا اتقوا الله وذروا ما بقي من الربا ان كنتم مؤمنين فان لم تفعلوا فأذنوا بحرب من الله ورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون﴾ [البقرة : ۲۷۸ إلى ۲۸٠]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر کوئی  ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔  (بیان القرآن )فقط واللہ اعلم
                                                  
عنوان: میزان بینک سے گاڑی لینا
سوال: بینک  سے گاڑی  لینا جائز ہے، میزان بینک سے؟   اگر کسی اور نے لی ہوئی ہے تو اس سے لے سکتے ہیں؟ ماہانہ اقساط وہ دوست ہی ادا کرتا رہے گا!
جواب: مروجہ غیر سودی بینکوں کا طریقہ کار شرعی اصولوں کے مطابق نہیں ہے؛ لہٰذا  میزان بینک  سے  بھی گاڑی لینا جائز نہیں ہے۔ البتہ کسی اور   نے   آپ کے کہے بغیر خود لے لی ہو   اور  آپ اس سے شرعی اصول کے مطابق خریدیں تو  یہ جائز ہے۔ فقط واللہ اعلم
                                                  
عنوان: سوفٹ وئیر کاپی کرنا اور کتاب کی سیکنڈ کاپی لینا
سوال: 1۔پیسوں میں  ملنے والے سافٹ ویئرغیر قانونی طریقےسے مفت ڈاؤن لوڈ کرنے کا حکم یا پھر مارکیٹ سے ان کی سی ڈی  لینا جو  کمپنی  کی اجازت کے بغیر بنائی جاتی ہیں کیسا ہے؟2۔اسی طرح کچھ عصری کتاب جن کی کاپی رائٹ  کی اجازت نہیں ہوتی ہمیں کم قیمت میں ان کی سیکنڈ کاپی  مل جاتی ہے، اس کا لینا کیسا ہے؟
جواب: 1۔مختلف قسم کے سافٹ ویئر جو کہ اس کے بنانے والے کے علاوہ کی جانب سے فراہم کیے جاتے ہیں جو عموماً مفت ہوتے ہیں ان کے استعمال  کی گنجائش ہے ؛ اس لیے کہ اس کی جو کاپی سی ڈی انٹر نیٹ پر فراہم کی جارہی ہے وہ اس بنانے والے کی ملکیت کا حصہ نہیں ہے، تاہم چوں کہ یہ قانونًا ممنوع ہے، اس لیے اس سے اجتناب کرنا چاہیے۔2۔  کتابوں کورائلٹی کی صورت میں محفوظ کرنا درست نہیں،اس لیے مصنف کی اجازت کے بغیربھی  سیکنڈ کاپی خریدنا جائز ہے ؛اس لیے کہ اس کی جو کاپی سی ڈی انٹر نیٹ پر  یا دوکان پر فراہم کی جارہی ہے وہ اس بنانے والے کی ملکیت کا حصہ نہیں ہے۔تفصیل کے لیے فتاویٰ بینات جلد دوم ،کتاب المعاملات صفحہ:124تا131 کامطالعہ کیاجائے۔مزید دیکھیے:کریکڈ سوفٹ ویئر استعمال کرنافقط واللہ اعلم
                                                  
عنوان: سوسائٹی میں کمیٹی کی اجازت کے بغیر کام کرنے والوں کے خلاف عدالت میں کیس کرنا اور اس پر سوسائٹی کا عمومی فنڈ استعمال کرنے کا حکم
سوال: ایک سوسائٹی ہے،جس میں کچھ گھر والوں نے سوسائٹی کے اصولوں کی خلاف ورزی کرتے ہوئے  کمرشل کام کروایا، جس کی وجہ سے سوسائٹی کی کمیٹی نے سوسائٹی والوں کی بھلائی کے لیے ان کے خلاف عدالت میں کیس کردیا، اس پر دونوں طرف سے پیسہ خرچ ہوا ، ہمارے پاس جو پیسے تھے وہ سوسائٹی والوں کے تھے،اور کیس کو بھی دس پندرہ سال ہوگئے ہیں ۔ اب ہم چاہتے ہیں کہ عدالت میں چوں کہ پیسہ بہت خرچ ہورہا ہےاور کچھ پتہ نہیں کیس کب تک چلے،  اگر ہم کیس جیت بھی گئے تو اخراجات کے لیے دوبارہ کیس کرناپڑےگا اور اس پر کتنا وقت اورپیسہ لگے گا کچھ معلوم نہیں ،اس لیے ہم چاہتے ہیں کہ عدالت کا کیس ختم کردیں اور ان سے بطورِ تجویز کہہ دیں کہ  آپ اپنی خوشی سے سوسائٹی کو کچھ کنٹری بیوٹ (contribute)کردیں ، چاہے وہ مسجد کےلیے ہی کیوں نہ ہو۔مثلاًہمارا عدالت میں کیس کراتے وقت جو خرچہ ہو اوہ چار لاکھ روپے ہے ، اور وہ چار لاکھ روپے آج ہوتے تو پتہ نہیں کتنے زیادہ ہوچکے ہوتے ، تو ہم چاہ رہے ہیں کہ علاقے میں لڑائی کا جو ماحول بنا ہوا ہے، اسے ختم کریں اور مل بیٹھ کر کوئی فیصلہ کریں اوران سے سیٹلمنٹ کرتے ہوئے  ایگریمنٹ بنالیں کہ جوآپ کمرشل کام کررہے ہیں اس پر مل بیٹھ کرکوئی بات کرتے ہیں اور  جائز حق آپ کا ہے وہ ہم آپ کو دیں گے ۔ توا س کا م کے لیے ان سے کچھ اضافی رقم لے رہےہیں، جسے ہم ہرجانہ کے نام سے یاد کر رہے ہیں۔اس بارے میں مناسب تجویز کیا ہے ، شریعت کی روشنی میں رہنمائی فرمائیں۔
جواب: صورتِ مسئولہ میں اگرمذکورہ فریقین کے درمیان  باہمی رضامندی سے صلح واقع ہو جائے تو شرعی حدود کی رعایت کرتے ہوئے کمیٹی والوں کو صرف اتنی ہی رقم لینے کا حق ہوگا جتنی رقم انہوں نےعدالت میں کیس پر  خرچ کی ہے ،اس سے زیادہ رقم لینا شرعاً ناجائز ہے ۔ صلح نہ ہونے کی صورت میں اگر مذکورہ کمیٹی نے سوسائٹی کے لوگوں سے اجازت لیے بغیر ان کے فنڈ کی رقم کو کیس پر خرچ کیا تو مذکورہ کمیٹی نے چوں کہ بلا اجازت غیر کےمال میں تصرف کیا ہے اس وجہ سے کیس پر کیے گئے تمام اخراجات کے وہ ضامن ہوں گے ۔فتاوی شامی میں ہے:"والحاصل أن المذهب عدم التعزیر بأخذ المال".(باب التعزیر، مطلب فی التعزیر بأخذ المال،ج:۴، ص:۶۲،ط: سعید)وفیہ ایضا:"لایجوز لأحد من المسلمین أخذ مال أحد بغیر سبب شرعي". (باب التعزیر، مطلب فی التعزیر بأخذ المال،ج:۴، ص:۶۱،ط:سعید)فقط واللہ أعلم
                                                  
عنوان: جوئے کی ایک صورت کا حکم
سوال: ایک کمپنی ہر مہینے یا ہر ہفتہ قرعہ اندازی کرتی ہے جس میں لوگوں کے 10 ملین درہم نکلتے ہیں ان کے قرعہ کا طریقہ یہ ہےکہ ان کے ویب سائٹ میں آن لائن 35 درہم میں پانی کی  بوتل خریدنا پڑے  گی، جس کو کمپنی والے donate کریں گے ،خریدنے کے بعدآپ کونمبرکوڈز ملیں گے ان کو ڈز میں سے آپ اپنے لیے 5 کوڈ منتخب کرکے اپنے پاس محفوظ رکھیں گے ایک ہفتہ بعد وہ لوگ کمپیوٹر کے ذریعے قرعہ ڈالیں گے اور 5 کوڈز کو منتخب کریں گے اگر وہ پانچوں کوڈز آپ کے کوڈ سے مطابقت رکھتے ہو تو آپ 10 ملین کے مستحق ہوں گے اگر چار برابر ہوتو ایک ملین اگر تین برابر ہو تو صرف350 درہم  ملیں گے ،اس کے علاوہ کوئی انعام نہیں،براہ کرم باحوالہ جواب درکار ہے!
جواب: صورتِ  مسئولہ میں ذکر کردہ تفصیل کے مطابق مذکورہ  صورت بھی سود اور جوئے کی ایک قسم ہے ،لہذا اس میں شامل ہوکر انعام حاصل کرنا  ناجائز اور حرام ہے۔فتاوی شامی میں ہے:"وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص۔"(کتاب الحظر والاباحۃ ،فصل فی البیع ج:6،ص:403 ط:سعید)وفیہ ایضاً:"وشرعا (فضل) ولو حكما فدخل ربا النسيئة۔۔۔(خال عن عوض بمعيار شرعي) مشروط لأحد المتعاقدين) أي بائع أو مشتر فلو شرط لغيرهما فليس بربا بل بيعا فاسدا (في المعاوضة)"(کتاب البیوع ،باب الربا ج:5، ص :168، ط:سعید)فقط واللہ اعلم
                                                  
عنوان: میراث کی تقسیم میں تاخیر کرنا درست نہیں
سوال: (1)کسی کے والد کا انتقال ہوجائے اور والد مرحوم وراثت میں مکان چھوڑ جائے،تو انتقال کے فوراً بعد اسے تقسیم کرنا چاہیے یا نہیں؟اگر کسی وجہ سے میراث کی تقسیم میں تاخیر ہوجائے تو اس کی وجہ سے مرحوم پر کوئی گناہ تو نہیں ہوگا؟(2)والد مرحوم کے دو بیٹے اور دو بیٹیاں ہیں،ان میں سے ایک بیٹا اوردو بیٹیاں جائیداد کی فوراً تقسیم کے قائل ہیں اور ایک بیٹا یہ کہتا ہے کہ "جب تک میری بیٹی کی شادی نہ ہوجائےمیں اس وقت تک میں جائیداد کی تقسیم کا قائل نہیں ہوں"،بیٹی کی شادی میں ایک سال ،بلکہ دس سال بھی لگ سکتے ہیں،اس طرح تاخیر کرنے کی کیا شریعت اجازت دیتی ہے یا نہیں؟
جواب: (1،2)واضح رہے کہ میراث کی تقسیم میں حتی الامکان جلدی کرنی چاہیے،بغیر کسی سخت مجبوری کے تاخیر کرنا درست نہیں،اس لیے کہ اگر بر وقت میراث کی تقسیم نہ  کی جائے تو آگے چل کر بہت سے مسائل کھڑے ہوجاتے ہیں، اگربغیر کسی مجبوری کےمیراث کی تقسیم میں تاخیر کی جائےتواس کی وجہ سے مرحوم پر کوئی گناہ نہیں ہوگا،بلکہ اس کا وبال اس پر ہوگا جو بغیر کسی وجہ کے میراث کی تقسیم میں رکاوٹ بنے گا۔لہذا صورتِ مسئولہ میں  جب مرحوم کے دیگر ورثاء(بيٹے،بیٹیاں)فوراًمرحوم کی متروکہ جائیداد کی تقسیم کے قائل ہیں،تو ایک بیٹے کا یہ کہنا کہ "جب تک میری بیٹی کی شادی نہ ہوجائےمیں اس وقت تک جائیداد کی تقسیم کا قائل نہیں ہوں" شرعاً درست نہیں،بلکہ جتنا جلدی ہوسکےمرحوم کےتمام ترکہ کوتمام ورثاء کے درمیان ان کے شرعی حصوں کے مطابق تقسیم کردیا جائے۔الدر المختار میں ہے:"(وقسم) المال المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم ‌بطلب ‌كل وعليه الفتوى، لكن المتون على الأول فعليها المعول"( كتاب القسمة، ج:6، ص:260، ط:سعيد)فقط والله تعالیٰ اعلم
                                                  
عنوان: بی سی کی شرعی حیثیت کیا ہے؟
سوال: کمیٹی ( بی سی) کا کیا حکم ہے؟کیا یہ " کل قرض جرنفعا" میں داخل ہے؟ نیز اس کی فقہی تکییف کیا ہے؟
جواب: مروجہ بی سی  کی شرعی حیثیت قرض کی ہے، یعنی بی سی  میں شامل ممبران میں سے ہر ممبر ایک معین رقم قرض دیتا ہے اور قرعہ اندازی میں نام نکلنے پر قرض دی ہوئی رقم وصول کر لیتا ہے، پس  اگر تمام ممبران شروع سے آخر تک بی سی میں شریک رہیں اور برابر رقم جمع کرائیں اور انہیں برابر برابر رقم ملے تو یہ نظام شرعاً درست ہے، اس میں شرعا  کوئی قباحت نہیں۔تاہم بعض جگہ ایسا بھی ہوتا ہے کہ بی سی جمع کرنے والا بی سی کے پیسوں میں سے ہی اپنی دی ہوئی رقم سے کچھ زیادہ وصول کرتا ہے،یا بعض جگہوں پر یہ ہوتا ہے کہ جس کی بی سی نکل جاتی ہے، وہ آئندہ نہیں دیتا، اس طرح کی بی سی سود اور قمار پر مشتمل ہونے کی وجہ سے  شرعاً  نا جائز ہے، کیوں کہ یہ صورت قرض پر مشروط نفع کی ہے جو کہ سود ہونے کی وجہ سے حرام ہے۔اسی طرح شریعت کا ایک ضابطہ یہ بھی ہے کہ جب کوئی شخص قرض دے تو اُس قرض دینے والے کو  یہ حق حاصل ہوتا ہے کہ کسی بھی وقت اپنی قرض دی ہوئی رقم کا مطالبہ کر لے اگرچہ قرض کی واپسی کے لیے  ایک مدت متعین کر لی ہو؛ لہذا کمیٹی کے ممبران کو بھی کسی بھی وقت اپنی دی ہوئی رقم واپس لینے کا حق حاصل ہو گا۔ لہذا اگر شرعی شرائط کوملحوظ رکھتے ہوئے بی سی ڈالی جائے تو جائز ہے اور "کل قرض جر نفعا حرام" کے تحت داخل نہیں، لہذا اسے حرام قرار نہیں دیا جاسکتا ۔رد المحتار علي الدر المختار میں ہے:(قوله كل قرض جر نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به( فصل في القرض، مطلب كل قرض جر نفعا حرام، ٥ / ١٦٦، ط: دار الفكر)ردالمحتار  علی الدر المختار میں ہے:(قوله لأنه يصير قمارا) لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص( كتاب الحظر و الإباحة، فصل في البيع، ٦ / ٤٠٣، ط: دار الفكر)الدر المختار وحاشية ابن عابدين (رد المحتار)  میں ہے:(ولزم تأجيل كل دين) إن قبل المديون (إلا) ... (القرض) فلا يلزم تأجيله (قوله: فلا يلزم تأجيله) أي أنه يصح تأجيله مع كونه غير لازم فللمقرض الرجوع عنه، لكن قال في الهداية: فإن تأجيله لا يصح؛ لأنه إعارة وصلة في الابتداء حتى يصح بلفظة الإعارة ولا يملكه من لا يملك التبرع كالوصي والصبي، ومعاوضة في الانتهاء فعلى اعتبار الابتداء لا يلزم التأجيل فيه كما في الإعارة إذ لا جبر في التبرع، وعلى اعتبار الانتهاء لا يصح؛ لأنه يصير بيع الدراهم بالدراهم نسيئة وهو ربا اهـ.ومقتضاه أن قوله لا يصح على حقيقته؛ لأنه إذا وجد فيه مقتضى عدم اللزوم ومقتضى عدم الصحة، وكان الأول لا ينافي الثاني؛ لأن ما لا يصح لا يلزم وجب اعتبار عدم الصحة، ولهذا علل في الفتح لعدم الصحة أيضا بقوله: ولأنه لو لزم كان التبرع ملزما على المتبرع، ثم للمثل المردود حكم العين كأنه رد العين وإلا كان تمليك دراهم بدراهم بلا قبض في المجلس والتأجيل في الأعيان لا يصح اهـ ملخصا، ويؤيده ما في النهر عن القنية التأجيل في القرض باطل.( كتاب البيوع، باب المرابحة والتولية، فصل في التصرف في المبيع والثمن قبل القبض والزيادة والحط فيهما وتأجيل الديون، ٥ / ١٥٧ - ١٥٨، ط: دار الفكر)۔فقط واللہ اعلم
                                                  
عنوان: اپنا حق معاف کرنے کا حکم
سوال: میں نے  موٹرسائیکل سے ایک بندے  (مثلًا: زید) کی گاڑی کو ٹکر مار دی اور اس حادثہ میں قصور  میرا تھا، پوچھنا یہ ہے کہ حادثے کے وقت  زید نے  میرے بھائی سے گاڑی بنوانے کا مطالبہ کیا تھا  جب کہ  میں کماتا نہیں ہوں، اور  کسی قسم کے پیسے نہیں  ہیں میرے پاس ، (میرا گزر بسر والد کے صاحب کے ذریعے ہے)،   میرے بھائی نے عید کے بعد (حادثہ عید سے پہلے ہوا تھا ) پیسے کی ادائیگی کی بات کر لی،  لیکن پھر خود  زید سے رابطہ نہیں کیا، کچھ دن بعد زید کا فون آیا  میرے بھائی کے پاس  کہ اس نے گاڑی خود بنوا لی ہے اور پیسے نہیں لیں گے، جب کہ حادثے کے وقت  زید نے  میرے بھائی سے کہا تھا کہ وہ پیسے ضرور لے گا ۔ اب کیا  میرے  ذمہ ابھی اس کے پیسے واجب الادا ہیں  اگر  میں کمانا شروع کردیتا ہوں؟
جواب: اگر صاحبِ حق اپنا حق معاف کر دے تو  اُس کے  لیے ایسا کرنا درست ہے اور جس شخص پر حق کی ادائیگی لازم ہوتی ہے وہ ادائیگی اُس سے ساقط ہو جاتی ہے، لہذا مسئلہ مذکورہ میں اگر  زید اپنا حق معاف کر دیتا ہے اور پیسوں کا مطالبہ نہیں کرتا تو اس کا ایسا کرنا درست ہے اور  سائل پرپیسوں کی ادائیگی لازم نہیں رہے گی۔ الموسوعة الفقهية الكويتية (30/ 168):"يختلف الحكم التكليفي للعفو باختلاف ما يتعلق به الحق ، فإن كان الحق خالصا للعبد فإنه يستحب العفو عنه."فقط واللہ اعلم
                                                  
عنوان: بروکری کا حکم
سوال: کسی ڈیری فارم والے کے کہنے پر زید نے ایک دوکان دار کو تیار کیا کہ اپنی دوکان میں اس ڈیری فارم والے کا دودھ بیچنے کے لیے رکھے، زید کی بات ڈیری فارم والے سے سالانہ 75 لاکھ میں ہوئی تھی، جب کہ زید نے 10 لاکھ کمیشن رکھ  کر دوکان دار کو  85  لاکھ پر تیار کیا اور کہا کہ آخر میں 10 لاکھ  آپ نے مجھے دینے ہیں، 10 لاکھ کمیشن دینے پر دوکان دار راضی بھی ہے، لیکن ڈیری فارم والے کو اس کا علم نہیں ہے، کیا زید کے لیے اس طرح 10 لاکھ روپے کمیشن لینا جائز ہے؟
جواب: مذکورہ صورت میں اگر زید  نے ڈیری فارم والے کے  وکیل کی حیثیت سے دوکان دار سے معاملہ کیا تھا تو  پھر زید صرف وکالت کی اجرت کا مستحق ہوگا، یہ اضافی کمیشن لینا جائز نہ ہوگا، اور اگر زید کی حیثیت بروکر کی تھی، اور اس سلسلے میں کوئی معتد بہ چلت پھرت بھی کی ہو تو بروکری کے طور پر یہ رقم لینا جائز ہوگا، بشرطیکہ اپنی اجرت پہلے سے متعین کردی ہو۔فتاویٰ شامی میں ہے:"و أما الدلال فإن باع العين بنفسه بإذن ربها فأجزته على البائع وإن سعى بينهما وباع المالك بنفسه يعتبر العرف، وتمامه في شرح الوهبانية". (ج:4، ص: 560، ط: سعيد) فقط واللہ اعلم
                                                  
عنوان: معاوضہ دے کر اسائنمنٹ لکھوانا
سوال: آج کل متعدد ممالک کے سکول کالج اور یونیورسٹی کے  طلبہ اپنے اسائنمنٹ (گھر کے لیے دیا گیا کام)  معاوضہ دے کر کرواتے ہیں۔ اس کاروبار میں اسائنمنٹ حل کرنے والے ماہر تک ایک یا دو ایجنٹوں تک پہنچتا ہےـ اور سب لوگ طے شدہ بیع  کے مطابق کماتے ہیں۔ کیا اس کاروبار سے ملنے والی رقم حلال ہے؟ ـ جب کہ ٹیچر کی طرف سے اسائنمنٹ طالب علم کے لیے ہوتا ہے کہ وہ اس کو حل کرے اور اپنی قابلیت کے مطابق گریڈ حاصل کرلےـ۔ جب کہ وہ پیسے دے کر کسی ماہر سے کام کروا کر نسبتاً اچھے گریڈ حاصل کر لیتا ہے۔ ـ کیا شرعی لحاظ سے اس کاروبار سے حاصل کی گئی آمدن حلال ہے؟
جواب: تعلیمی خدمات  چاہے دینی ہوں یا دنیوی فراہم کرنے پر اجرت لینا فی نفسہ جائز ہے،  شرعی طور پر اس میں کوئی حرج نہیں۔ البتہ کسی بھی تعلیمی ادارے کی جانب سے طالبِ علم(Student) کو دیا گیا وہ کام جس  سے اس طالبِ  علم کی صلاحیت کا امتحان مقصود ہو، اس کی کارکردگی کا تعین ہو  اور اس کی بنیاد پر مستقبل میں اس طالب علم کو سند (Degree) جاری کی جاتی ہو ، ایسا تعلیمی کام طالبِ علم  پر بذاتِ خود سرانجام دینا لازم ہے۔ورنہ مستقبل میں یہی طالبِ  علم  نا اہلی کے باوجود اس ڈگری کی بنیاد پر وہ سہولیات  حاصل کرے گا جو اصل ڈگری والوں کا حق ہے۔لہذا ایسے طلبہ کے لیے اجرت لے کر اسائنمنٹ (Assignment) ، مقالہ جات ، مضامین لکھنا جھوٹ ، دھوکا  دہی اور دوسروں کی حق تلفی میں شامل ہے،اور ایسے ناجائز تعاون پر اجرت لینا بھی جائز نہیں ہے۔البتہ  جزوی معاونت،حوالہ جات کی فراہمی یا کمپوزنگ و سیٹنگ میں تعاون کرنا اس میں  داخل نہیں ہے۔أحكام القرآن للجصاص،ط:العلمية (2 / 381):"و قوله تعالى: {و لاتعاونوا على الاثم  و العدوان} نهي عن معاونة غيرنا على معاصي الله تعالى."فقط واللہ اعلم
                                                  
عنوان: مقروض کا استطاعت کے باوجود قرض واپس نہ کرنا
سوال: ایک شخص پر ہمارا 6 لاکھ ساٹھ ہزار قرض ہے ،لیکن وہ شخص اب ہمارے پیسے واپس نہیں کر رہا ،میں نے اسے چار ماہ کی مہلت بھی دی،  لیکن مقررہ مدت پوری ہونے کے بعد وہ مکر گیا اور اس کے پاس پیسے ہونے کے باوجود وہ مجھے واپس نہیں کر رہا ہے، مہربانی فرماکرشرعی حل بتلائیں!
جواب: واضح رہے کہ قرض اتارنے  کی قدرت ہونے کے باوجود قرض اتارنے میں ٹال مٹول کرنا  ظلم ہے، اور ایسے شخص کو رسولِ اکرم صلی اللہ علیہ وسلم کے فرمان کی رو سے شرعاً ظالم کہا جائے گا، نیز  استطاعت کے باوجود اگر کوئی قرض نہ اتارے تو اندیشہ ہے کہ کہیں اس وعید  کا مستحق نہ بن جائے جس کے مطابق مقروض شہید بھی ہوجائے تو قرض کے وبال سے اسے خلاصی نہیں ملے گی، جب کہ شہید کے تمام گناہ معاف کردیے جاتے ہیں۔یہی وجہ تھی کہ رسولِ اکرم صلی اللہ علیہ وسلم کی خدمت میں جب کوئی جنازہ لایا جاتا تو آپ صلی اللہ علیہ وسلم دریافت فرماتے کہ اس پر قرض تو نہیں ہے؟ اگر میت مقروض نہ ہوتی تو رسولِ اکرم صلی اللہ علیہ وسلم جنازہ پڑھاتے اور اگرمیت مقروض ہوتی اور اپنے پیچھے قرض کی ادائیگی کا انتظام نہ چھوڑا ہوتا اور کوئی اس کے قرض کی ضمانت بھی نہ لیتا تو صحابہ سے کہہ دیتے کہ اپنے بھائی کا جنازہ ادا کرلو، اور آپ ﷺ ایسے افراد کی نمازِ جنازہ ادا نہ فرماتے؛ تاکہ امت کو قرض میں ٹال مٹول کی برائی اور اس کی شدت کا احساس ہو۔لہٰذا سوال میں ذکر کردہ صورت میں جب کہ مقروض قرض ادا کرنے کی استطاعت بھی رکھتا ہے اور مہلت دیئے جانے کے باوجود قرض ادا نہیں کرتا مقروض کا ذکر کردہ طرزِ عمل شرعاً ظلم اور ناجائز ہے،سائل اپنے قرضے کے حصول کے لیے  قانونی کار روائی کا شرعاً حق رکھتا ہے،قانونی چارہ جوئی کے ذریعہ سائل اپنا قرض وصول کرسکتا ہے۔نیز کثرت سے درج ذیل دعا کا وِرد رکھیے:"حَسْبُنَا الله وَ نِعْمَ الْوَكِيْل نِعْمَ الْمَوْلَي و نِعْمَ النَّصِيْر".فقط واللہ اعلم
                                                  
عنوان: کریڈٹ کا رڈ کا حکم
سوال: سود کا معاہدہ کرنا حرام ہے،  براہِ  مہربانی  اس بارے میں کوئی دلیل دے دیں اور جیسے کریڈٹ کارڈ میں سود کا معاہدہ آتا ہے تو اس بارے میں بھی رہنمائی فرما دیں کہ کریڈٹ کارڈ میں کیسے سود کا معاہدہ آتا ہے اور یہ کیوں حرام ہے؟
جواب: لین دین کرنے کو  ہی عربی میں معاہدہ  اور معاملہ کہتے ہیں۔قرآنِ مجید میں  جب سود کی حرمت آئی  اس وقت جو سودی معاملات و معاہدات رائج تھے ان میں ایک صورت یہ بھی تھی کہ قرض دینے والا ابتدا سے مطلقًا سود وصول کرنے کی شرط نہیں رکھتا تھا، بلکہ ایک مقررہ وقت تک کسی اضافے کے بغیر قرض دیتا تھا، اگر اس مقررہ مدت تک قرض واپس  نہ کیا جاتا تو اضافی  مہلت کے حساب سے سود میں اضافہ کیا جاتا تھا۔ اس معاملہ کی قرآن مجید میں سخت ممانعت آئی ہے، چناں چہ ارشاد باری تعالیٰ ہے:{ يَا أَيُّهَا الَّذِينَ آمَنُوا لا تَأْكُلُوا الرِّبَا أَضْعَافًا مُضَاعَفَةً وَاتَّقُوا اللَّهَ لَعَلَّكُمْ تُفْلِحُونَ وَاتَّقُوا النَّارَ الَّتِي أُعِدَّتْ لِلْكَافِرِينَ } [آل عمران:130، 131]ترجمہ: اے ایمان والو سود مت کھاؤ (یعنی نہ لو اصل سے) کئی حصے زائد (کرکے) اور اللہ تعالیٰ سے ڈرو کہ تم کامیاب ہو، اور اس آگ سے بچو جو کافروں کے لیے تیار کی گئی ہے۔  (بیان القرآن، سورۂ آل عمران، آیت: 130، 131، جلد: 1، ص: 280، ط: رحمانیہ لاہور)بالکل اسی طرح کریڈٹ کارڈ لینے والا  شخص کریڈٹ کارڈ جاری کرنے والے بینک اور دیگر اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا حرام ہے اسی طرح اس کا معاہدہ کرنا بھی شرعا ناجائز اور حرام ہے۔ اس بنیاد پر بالفرض اگر کریڈٹ کارڈ لینے والا  شخص  لی گئی رقم مقررہ مدت میں واپس  کردے تو بھی معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔ارشادِ باری تعالیٰ ہے:"اللہ تعالیٰ سود کو مٹاتا ہے اور صدقات کو بڑھاتا ہے"۔ [البقرہ۲۷۶]"حضرت عبداللہ بن مسعود رضی اللہ عنہ سے مروی ہے کہ اللہ کے رسول ﷺ نے سود کھانے والے، کھلانے والے، اس کی گواہی دینے والے اور اس کا معاملہ لکھنے والے سب پر لعنت فرمائی۔"(سنن ابن ماجه، کتاب التجارۃ، باب التغلیظ في الربا، رقم الحدیث:2277، ج:2، ص:764، ط:داراحیاءالکتب العربیۃ)فقط واللہ اعلم
                                                  
عنوان: ایزی پیسہ اکاؤنٹ کھلوانا
سوال: میری اسٹیشنری کی دوکان ہے،  ایزی پیسہ کا اکاؤنٹ کھولنا ہے،  یعنی بل جمع کرنا ،ایزی پیسہ کرنا اس اکاؤنٹ کے بارے میں اسلام کاکیا حکم ہے جائز یا ناجائز ہے؟
جواب: ایزی پیسہ اکاؤنٹ  کھولتے وقت چوں کہ سودی معاملہ کرنا پڑتا ہے، (اگرچہ بعد میں عملًا سودی منافع کے استعمال سے بچا جائے)؛  لہذا مذکورہ اکاؤنٹ کھلوانا شرعًا جائز نہیں۔تفصیل کے  لیے دیکھیے:ایزی پیسہ اکاونٹ کی شرعی حیثیت فقط واللہ اعلم
                                                  
عنوان: قرآن کی بے حرمتی کی سزا
سوال: ہمارے علاقے میں ایک غیر مسلم لڑکے نے قرآن مجید کی بےحرمتی کی ہے ،اس کی کیا سزا ہے؟
جواب: قصداً قرآنِ مجید  کی بے حرمتی کرنا انتہائی گھناؤنا فعل ہے، پاکستان کے قانون میں بھی اس پر سخت سزا لاگو کی گئی ہے، چنانچہ تعزیراتِ پاکستان کی  دفعہ 295 بی کے تحت توہینِ قرآن کے مجرم کو عمر قید کی سزا دی جاتی ہے۔ایسا شخص اگر مسلمان ہو تو وہ دائرہ اسلام سے خارج ہوجاتا ہے ، اور غیرمسلم ہے تب بھی اس کا یہ فعل قابلِ سزا ہے، ایسے شخص کو قانون کے حوالے کرناچاہیے ، اور ثبوت کی صورت میں مقرر کردہ سزا اس پر جاری کرنا متعلقہ محکمہ کی ذمہ داری ہے۔ فقط واللہ اعلممزید تفصیل کے لیے درج ذیل لنک پر فتویٰ ملاحظہ کیجیے:قرآنِ مجید کے بوسیدہ اَوراق جلانے والے کا حکم
                                                  
عنوان: قرض پر مشروط نفع دینے کا حکم
سوال: کسان وغیرہ جو حضرات بینک سے ایک بڑی رقم قرض لے لیتے ہیں اور سال میں ایک بار پیسہ پلٹی کرنا ہوتا ہے، اس میں بینک صرف اپنا انٹرسٹ کاٹ لیتے ہیں اورباقی پیسہ کسان واپس نکال لیتا ہے،  یہ معروف طریقہ ہے ، اب اس میں یہ شکل ہوتی ہےکہ ایک بینک کا ملازم ہے،  کسان اس سے کہتے ہیں کہ میرے پرایک لاکھ بینک کا قرض ہے اور انٹرسٹ سات ہزار  ہوگیا،  اور میرے پاس صرف سات ہزار انٹرسٹ والے ہیں، ایک  لاکھ نہیں ہے، یہ آپ اپنے پاس سے جمع کردو، کل نکال کر آپ اپنے پیسے رکھ لینا،  اس کے بدلہ میں آپ کو کچھ پیسے انعام کے طور پر دے دوں گا تو کیا بینک کے ملازم کے  لیے اپنے ایک لاکھ روپے کے بدلے یہ انعام لینا جائز ہے؟
جواب: واضح رہے کہ بینک سے سودی قرضہ لینا حرام ہے،  پس اگر کسی نے ایسا قرضہ لیا ہو  تو اُسے جلد از جلد اس سے چھٹکارے کی کوشش کرنی چاہیے،  اورکسی دوسرے شخص کے لیے جائز حدود میں رہ کر اس کا قرض اتروانے کے لیے تعاون کرنا تو جائز ہے، لیکن ناجائز معاملے میں معاون بننا یا ناجائز معاملہ کرکے نفع حاصل کرنا جائز نہیں ہے۔صورتِ  مسئولہ میں بینک ملازم یا کسی اور شخص  سے لاکھ روپے اس شرط پر جمع کرانا کہ نکالنے پر کسان اسے کچھ انعام دے گا، قرض پر مشروط نفع ہے، جوکہ  سود ہونے کی وجہ سے حرام ہے۔فتاوی شامی میں ہے:"[مَطْلَبٌ كُلُّ قَرْضٍ جَرَّ نَفْعًا حَرَامٌ](قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا كَمَا عُلِمَ مِمَّا نَقَلَهُ عَنْ الْبَحْرِ، وَعَنْ الْخُلَاصَةِ وَفِي الذَّخِيرَةِ وَإِنْ لَمْ يَكُنْ النَّفْعُ مَشْرُوطًا فِي الْقَرْضِ، فَعَلَى قَوْلِ الْكَرْخِيِّ لَا بَأْسَ بِهِ وَيَأْتِي تَمَامُهُ."(كتاب البيوع، باب المرابحة و التولية، فصل في القرض،٥ / ١٦٦، ط: دار الفكر) فقط واللہ اعلم
                                                  
عنوان: والد نے بیٹے کو کاروبار کے لئے رقم دی، اب بیٹے کا کہنا ہے کہ والد نے بطور حصہ رقم دی تھی جبکہ والد منکر ہے
سوال: ہم دس بہن بھائی ہیں، جس میں آٹھ بھائی اور دو بہنیں ہیں ،اور والد اور والدہ دونوں اللہ کے فضل سے حیات ہیں ،اب ہمارے والد محترم نے عین دستور کے مطابق اپنا پیسہ اور کاروبار (جس میں دو یا دو سے زائد گاڑیاں بھی تھیں ) اپنے بڑے بیٹے کو کاروبار چلانے کی مد میں دیں، اور کاروبار میں اور گاڑیوں میں  جب فائدہ یا نقصان ہوتا اس میں سب شریک ہوتے تھے اور اکثر نقصان ہونے کی صورت میں والد صاحب اور ہم سب مل جل  کر اس نقصان کی کا حل کرتے تھے،  جب تک نقصان ہوتا رہا ہم سب شریک تھے ،پھر جیسے ہی کاروبار میں ترقی ہوئی تو اب بڑا بیٹا یہ کہتا ہے کہ:"جو مجھے والد صاحب نے دیا تھا وہ میں نے وراثت میں لے لیا ہے ،اور اب اس پر کسی بھی بہن بھائی کا کوئی حق نہیں ہے یہ سب میری ذاتی محنت ہے"۔سوال یہ ہے کہ کیا اب اس طرح بڑا بھائی باپ کے دیے ہوئے کاروبار کا وارث بن سکتا ہے؟ جب کہ والد ِ محترم حیات ہیں  اور وہ یہ سب کے سامنے بتا رہے ہیں کہ میں نے کسی کو کوئی بھی جائیداد یا کاروبار وراثت میں کبھی بھی نہیں دیا۔
جواب: واضح رہے کہ آدمی کا مال، اُس کی وفات پر وراثت کا مال بنتا ہے، زندگی میں نہیں،لہذا صورتِ مسئولہ میں اگر سائل کے والد نے سائل کے مذکورہ بھائی کو اپنے  کاروبار کے لیے اپنے پیسے دیے تھے تو وہ کاروبار اور اس سے کمایا ہوا سارا پیسا والد کا شمار ہو گا، سائل کے   مذکورہ بھائی کا اس پیسے اور کاروبار کو اپنے وراثت کے حصے میں شمار کرنا یا   اس مال کا تنہا دعویٰ کرنا کہ یہ سب میرا ہے، یہ دعویٰ غلط اور باطل ہےاور اگر اس کا اصرار ہے کہ والد نے اسے یہ رقم مالکانہ طور پر دی تھی تو اس پر معتبر ثبوت یا دو شرعی گواہ پیش کرنا ضروری ہے، بغیر ثبوت کے اس کا دعویٰ قابل اعتبار نہیں ۔السنن الکبری للبیہقی میں ہے:"عن ابي حرة الرقاشي عن عمه ان رسول الله صلي الله عليه وسلم قال:لا يحل مال امرئ مسلم الا بطيب نفس منه"۔(كتاب الغصب،باب من غصب لوحا،فادخله في سفينةاو بني عليه جدارا،ج:6،ص:166،رقم:11545،ط:دار الکتب العلمیہ)فتاوی شامی  میں  ہے: "الأب وابنه يكتسبان في صنعة واحدة ولم يكن لهما شيء فالكسب كله للأب إن كان الابن في  عيالهلکونہ معیناً لہ ، ألا تری أنہ لو غرس شجرة تکون للأب الخ"۔(کتاب الشرکۃ،فصل في الشرکة الفاسدة،ج:٤،ص:٣٢٥،ط:سعيد)فتاوی شامی میں ہے:"وشروطه: ثلاثة: موت مورث حقيقة، أو حكما كمفقود، أو تقديرا كجنين فيه غرة ووجود وارثه عند موته حيا حقيقة أو تقديرا كالحمل والعلم بجهة إرثه"۔(کتاب الفرائض،شرائط المیراث،ج:6،ص:758،ط:سعید)فقط واللہ اعلم
                                                  
عنوان: کریکڈ سوفٹ ویئر استعمال کرنا
سوال: کریکڈ سوفٹویئر،اوپریٹینگ سسٹم (جیسے ونڈوز)، کورسز یا   کتاب استعمال کرنا کیسا ہے؟ ان کو اگر کسی دوکان سے خریدا گیا ہو تو پھر وہ کیسا ہے؟ان کو صرف اپنے لیے استعمال کرنا اور پیسے کمانے کے لیے استعمال کرنے پر الگ الگ روشنی ڈال دیں۔اور شرعی اعتبار سے  کاپی رائٹس پر کیا موقف ہے؟
جواب: اگر کسی سافٹ ویئر کمپنی کی جانب سے بنائے گئے کسی بھی قسم کے سافٹ ویئر یا اوپریٹینگ سسٹم کی کاپی کرنے کی اجازت نہ ہو اور یہ قانونی طور پر جرم ہوتو اس صورت میں سافٹ ویئر  یا اوپریٹینگ سسٹم(جیسے ونڈوز) کاپی کرکے استعمال کرنے یا کاپی کرکے فروخت کرنے سے اجتناب کرنا چاہیے۔تاہم اگر کسی کے پاس ایسا سوفٹ ویئر موجود ہو  یا  اس نے خریدا ہو تو اس کے استعمال کی گنجائش ہوگی۔یہی حکم دنیاوی کورسز اور کتب کا ہے ۔البتہ دینی امورسے متعلق تصنیفات ،دینی کتابوں کورائلٹی کی صورت  میں محفوظ کرنا درست نہیں،اس لیے مصنف کی اجازت کے بغیربھی اسلامی کتب کو اَپ لوڈ کیاجاسکتاہے اورکمپیوٹرمیں بھی محفوظ کرسکتے ہیں۔تفصیل کے لیے فتاویٰ بینات جلد دوم ،کتاب المعاملات صفحہ:124تا131 کامطالعہ کیاجائے۔فقط واللہ اعلم
                                                  
عنوان: آن لائن  سولات حل کرکے اجرت لینا
سوال: بعض لوگ انٹر نیٹ پر کچھ سوالات بھیج کر کہتے ہیں کہ ہمیں اتنےوقت میں ان کے جواب دے دیں تو ہم آپ کو اتنی اجرت دیں گے ،لگتا یہ ہے کہ یہ ان کے کسی آن لائن امتحان کے سوالات ہوتے ہیں تو کیا یہ جائز ہے یا نہیں ؟ نیز یہ اجرت اور آمدنی حلال ہے یا حرام ہے ؟
جواب: صورتِ مسئولہ میں امتحان کے دوران سوالات پوچھنے والے کو جواب بتانا اور اس پر اجرت لینا جائز نہیں، حاصل ہونے والی اجرت حلال نہیں، کیوں کہ امتحان میں نقل کرانے کی شرعاً اجازت نہیں،  اس لیے کہ امتحانات کا بنیادی مقصد طلبہ کی استعداد،قابلیت اور صلاحیت کو جانچنااور پرکھنا ہوتاہے،اور اسی کے مطابق امتحانی بورڈ یا متعلّقہ اداروں کی طرف سے طلبہ کو سندات جاری  کی جاتی ہیں،جوکہ اعلیٰ اور ادنیٰ استعداد والے  طلبہ کے معلوم کرنے کا معیار ہوتا ہے۔البتہ اگر ان سوالات کی نوعیت یہ ہو کہ ان  کے جوابات معلوم کرکے یاد کرنا ہو  اور پھر اس  کے بعد ان کا امتحان ہوتا ہے تو یہ نقل کے زمرے میں نہیں آتا، بلکہ یہ  تعاون جائز ہے ، اگر اس پر تعاون کرنے والے کو اجرت دی جائے تو یہ بھی جائز ہے اور اس کااستعمال کرنا بھی حلال ہے۔قرآن کریم میں ہے:﴿ إِنَّ اللَّهَ لَا يُحِبُّ الْخَائِنِينَ ﴾(سورةالانفال:58)ترجمہ :بلا شبہ اللہ تعالی خیانت کرنے والوں کو پسند نہیں کر تے ۔﴿ وَاجْتَنِبُوا قَوْلَ الزُّورِ ﴾(سورةالحج:30)ترجمہ:اور جھوٹی بات سے کنارہ کش رہو۔حدیث شریف میں ہے : "عن أبي هريرة رضي الله عنه،عن النبيّ صلى الله عليه وسلّم قال: آية المنافق ثلاث: إذا حدّث كذب، وإذا وعد أخلف، وإذا اؤتمن خان."(صحيح البخاري، كتاب الإيمان، باب علامة المنافق، ج:1،ص:143 مكتبةالبشرى)ترجمہ: حضرت ابو ہریرہ ؓ سے روایت ہے آپ ﷺ نے فرمایا : منافق کی تین علامتیں ہیں : جب بات کرے تو جھوٹ بولے،جب وعدہ کرے تو خلاف کرے ،اور جب   (اس کے پاس )امانت رکھوائی  جائے  تو خیانت کرے ۔فقط واللہ اعلم
                                                  
عنوان: سامان میں انعامی ٹوکن رکھنا
سوال: ہمارا اسپئیر پارٹس کا کام ہے،  مارکیٹ میں کچھ لوگ اپنا مال بیچنے کے لیے مال میں ٹوکن ڈالتے ہیں اور ٹوکن کی رقم عموماً مکینک رکھتا ہے۔ کیا اپنے مال میں ٹوکن ڈال کر  مال بیچنا جائز ہے ؟کیا ٹوکن کسی صورت میں جائز بھی ہے؛ کیوں کہ  وہ لوگ اکثر کہتے ہیں کہ ہمارے پاس فتویٰ موجود ہے؟ کیا ٹوکن کی رقم مکینک  کے لیے جائز ہے ؟
جواب: اگر مصنوعات بنانے والی کمپنیوں نے کسی بھی پروڈکٹ کے بنانے میں معیار(Quality)کا لحاظ رکھا ہو، یعنی وہ چیز غیر معیاری اور ناقص نہ ہو۔کمپنی نے اس چیز کی قیمت بھی اتنی ہی مقرر کی ہو جتنی قیمت مارکیٹ میں رائج ہو، انعامی ٹوکن ڈال کر قیمت کو مارکیٹ ریٹ سے بڑھایا نہ ہو۔نیز خریداروں کا اصل مقصود اس چیز کی خریداری سے اس چیز سے نفع اٹھانا ہو محض انعامی ٹوکن کا حاصل کرنا مقصود نہ ہو، نیز اگر انعام نقدی کی صورت میں دیا جائے تو پراڈکٹ کی قیمت اس میں موجود نقد انعام سے زیادہ ہونا ضروری ہوگا۔اگر ان شرائط کا لحاظ  رکھا گیا ہو تو کمپنی کا کسی پروڈکٹ کے  ڈبے میں انعامی رقم وغیرہ کا ٹوکن رکھنا درست ہے۔البتہ اس انعامی ٹوکن کا مالک خریدار ہوتاہے، دکاندار اگر اس چیز کو کسی گاہک پر فروخت کردے، یا کسی گاہک نے وہ سامان خریدا اور مکینک نے وہ سامان اس گاہک کو(کسی چیز مثلاً گاڑی وغیرہ میں) لگاکر دے دیا ، تو دونوں صورتوں میں اس انعامی ٹوکن کا حق دار گاہک ہے نہ کہ مکینک۔ اس لیے مکینک کے لیے اس انعامی ٹوکن یا رقم کا حاصل کرنا گاہک کی اجازت کے بغیر درست نہیں ہے۔ البتہ اگر گاہک خود اجازت دے دے یا مکینک اس کی اجازت سے اس ٹوکن کو رکھ لیتا ہے یا وہ  گاہک مکینک سے یوں معاملہ کرتا ہے کہ سامان کی خریداری آپ کے ذمے ہوگی، مجھے بس گاڑی کا یہ کام کرکے دے دیں،  اور مجموعی رقم طے ہوجائے ، پھر وہ چیز مکینک ہی خریدے تو اس کے لیے انعامی ٹوکن لینا جائز ہے۔مزید تفصیل کے لیے درج ذیل فتوی بھی ملاحظہ فرمائیں:چپس کے پیکٹ میں انعام رکھنا اور دوکان دار کو انعام دیناکسی چیز کو بیچنے کے لیے مختلف ریٹ رکھناکمپنی کا اپنی مصنوعات کی خرید پر انعام مقرر کرناخریداری پر بذریعہ قرعہ اندازی انعام ملنے کا حکمفقط واللہ اعلم
                                                  
عنوان: پیداوار سے مخصوص حصہ طلب کرنا
سوال: سال یا آدھے  سال میں فصل میں سے مخصوص حصہ مانگنا،  یہاں لوگ اسے اجارہ کہتے ہیں یہ جائز ہے یا نہیں ؟یہ اجارہ میں آسکتی ہے ؟
جواب: زراعت کے لیے زمین دینے کو شریعت کی اصطلاح میں ''مزارعہ''  کہا جاتا ہے، جس کے صحیح  ہونے کی چند شرائط ہیں، ان میں سے ایک شرط یہ ہے کہ پیدار وار کی متعین مقدار عاقدین میں سے کسی ایک کے لیے مقرر نہ کی جائے۔ پس اگر کسی ایک کے لیے متعین مقدار طے کی گئی تو اس صورت میں شرعاًعقدِ مزارعہ باطل ہو جاتا ہے۔لہذا اگر سوال سے مقصود یہ ہے کہ زمین کسی کو کاشتکاری کے لیے دی جائے اور یہ شرط رکھی جائے کہ اسی فصل کا مخصوص حصہ ، یا اسی فصل میں سے وزن کے اعتبار سے مخصوص مقدار اپنے لیے متعین کی جائے تو یہ دونوں صورتیں ناجائز ہیں ۔ البتہ اگر الگ  سے زمین کا کرایہ طے کرلیاجائے، یا   یوں طے کیا جائے کہ جو بھی پیداوار ہوگی اس کا نصف   یا ایک  تہائی یا دو تہائی وغیرہ  ایک کا ہوگا،یا مطلقًا یوں طے کیا جائے کہ فلاں غلہ  کی اتنی مقدار  (مثلًا: اتنے من گندم) لی جائے گی اور وہ غلہ چاہے اس زمین میں کاشت کار بوئے  یا نہ بوئے ،  کہیں اور سے خرید کر دے  یا بازار سے خرید کر دے ، ان صورتوں میں معاملہ درست ہوگا۔اور اگر آپ کے سوال کا مقصود اس کے علاوہ ہے تو وضاحت کرکے دوبارہ دریافت کرلیں۔الجوهرة النيرة - (3 / 461):"قوله: ( فإن شرط لأحدهما قفزانا مسماة فهي باطلة ) ؛ لأن به تنقطع الشركة لجواز أن لا تخرج الأرض إلا ذلك القدر فيستحقه أحدهما دون الآخر ، وكذا إذا شرط صاحب البذر أن يرفع بقدر بذره ويكون الباقي بينهما فهو فاسد ؛ لأنه يؤدي إلى قطع الشركة في بعض معين أو في جميعه بأن لا تخرج إلا قدر البذر ."الهداية شرح البداية - (4 / 55): "قال ولا تصح المزارعة إلآ على مدة معلومة لما بينا وأن يكون الخارج شائعا بينهما تحقيقا لمعنى الشركة فإن شرطا لأحدهما قفزانا مسماة فهي باطلة لأن به تنقطع الشركة لأن الأرض عساها لا تخرج إلا هذا القدر فصار كاشتراط دراهم معدودة لأحدها في المضاربة ."تبيين الحقائق شرح كنز الدقائق - (11 / 362):"وقال بعضهم صورة فساد المزارعة بالشرط الفاسد بأن عقدا المزارعة وشرطا لأحدهما قفزانا مسماة أو شرطا أن يرفع صاحب البذر بذره ويكون الباقي بينهما نصفين فهي باطلة لأنه عسى أن لا تخرج الأرض إلا هذا المقدار ا هـ ."الدر المختار شرح تنوير الأبصار في فقه مذهب الإمام أبي حنيفة - (6 / 57): "والحيلة أن يفرز الأجر أولا أو يسمى قفيزا بلا تعيين ثم يعطيه قفيزا منه فيجوز ."فقط واللہ اعلم
                                                  
عنوان: آرڈر پر زیورات بناتے وقت ریٹ طے کر لینے میں حرج نہیں
سوال: مسئلہ یہ ہے کہ  ایک تولے کی انگوٹھی کا آرڈر دیں،  لیکن سنار یہ بات کرے کہ اگر پیسے ابھی دیں گے تو ریٹ فکس ہو گا  اور  اگر ابھی نہیں دیں گے یا پورے پیسے نہیں  دیں گے تو  ریٹ اس دن کا ہو گا جس دن آپ انگوٹھی لیں گے ۔ اب اس آرڈرکے ریٹ فکس نہ کرنے کا کیا حکم ہے ؟
جواب: واضح رہے کہ سونے کے زیورات کی سونے یانقدرقم کے بدلے فروخت ’’بیع صر ف کہلاتی ہے‘‘جس کے شرعًا جائزہونے کے لیے ضروری ہے کہ معاملہ دونوں جانب سے نقدہو۔ایک ہاتھ سے سونے کے زیوارت دیے  جائیں  اور دوسرے  ہاتھ  سے سونایارقم لی جائے۔ادھارکی صورت میں یہ معاملہ ناجائزہوگا۔صورت مسئولہ میں آج کل  آرڈر  پر  زیورات (انگوٹھی وغیرہ) بنانے کا عرف ہے، اور چونکہ یہ استصناع کی ایک صورت ہے؛ اس لیے آرڈر پر زیورات تیار کرنا جائز ہے۔ سنار کو آرڈر لیتے وقت  انگوٹھی کی بناوٹ پر جتنی لاگت آئےگی اس کے حساب سے اس کا ریٹ بھی متعین کر دینا چاہیے، شرعاً اس میں کوئی حرج نہیں ہے۔البتہ   سونے یا چاندی کا زیور  تیار ہونے سے قبل اس کی قیمت لے لینا اور  زیور بعد میں تیار کر کے دینا جائز نہیں ہے، اس صورت میں مبیع ادھار ہو جائے گی اور بیع صرف میں ادھار جائز نہیں ہے، دونوں جانب سے معاملہ نقد ہونا ضروری ہے۔اس کی جائزصورت یہ ہوسکتی ہے کہ پیشگی زرضمانت لے کر مطلوبہ زیورتیارکیاجائے ،جب زیورات  تیار ہوجائیں، اس مجلس میں رقم اور سونے کا نقدی تبادلہ کرکے  حتمی  سودا کرلیا جائے۔    فقط واللہ اعلم
                                                  
عنوان: بیع ایجاب وقبول سے تام ہو جاتی ہے
سوال: مالک مکان نے مکان بیچ دیا،  قبضہ چھ مہینوں کے بعد دے گا جب خریدار  رقم پوری ادا کردے گا ۔ان چھ مہنیوں کے دوران مالک مکان اس مکان کو کرائے پر  دے سکتا ہے اور کرایہ اپنے پاس رکھ سکتا ہے یا نہیں؟
جواب: صورتِ  مسئولہ میں بیع ایجاب وقبول   سےتام ہو چکی ہے، اگرچہ مشتری کو  فی الحال مبیع پر قبضہ نہیں ملا، قیمت موصول ہونے تک بائع  کے لیے مکان کرائے پر دے کر  کرایہ حاصل کرنا جائز نہیں ہے، اگر مکان کرایہ پر  ہے تو کرایہ خریدار  کا ہوگا۔العناية شرح الهداية میں ہے:"(البيع ينعقد بالإيجاب والقبول) الانعقاد هاهنا تعلق كلام أحد العاقدين بالآخر شرعا على وجه يظهر أثره في المحل. والإيجاب الإثبات."(کتاب البیوع، ج: 6، صفحہ: 248، ط: دار الفکر)فقط واللہ اعلم
                                                  
عنوان: لائف انشورنس سے ملنے والی رقم کاحکم
سوال: جناب عالی ! مجھے کچھ پیسے تیس لاکھ کے قریب لائف انشورنس کمپنی سے ملنے ہیں ، آپ سے یہ پوچھنا ہے کہ میں یہ پیسے اپنے ضرورت مندرشتہ داروں یااپنےبہن بھائیوں کوبغیرکسی ثواب کی نیت سے دے سکتاہوں ،یایہ پیسے صرف انہی لوگوں کودیے جاسکتےہیں جوخیرات یازکوۃ کے مستحق ہیں۔مجھے یہ بھی بتائیے کہ یہ پیسےمیں خودبھی استعمال کرسکتاہوں یانہیں میراتعلق سیدفیملی سے ہےاورسیدپرزکوۃ لینانہیں بنتا، تواس صورت میں اپنے بہن بھائیوں یارشتہ داروں کودے سکتاہوں یانہیں ؟
جواب: واضح رہے کہ شرعی نقطہ نظرسےاسٹیٹ لائف انشورنس کمپنی سے منافع حاصل کرناجائز نہیں ہے کیونکہ یہ منافعسود اور جوئے کا مجموعہ ہیں،  سود  "اس اعتبار سے ہے کہ حادثہ کی صورت میں جمع شدہ رقم سے زائد رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی،بلکہ انشورنس کمپنی اس رقم کی مالک بن جاتی ہے۔ لہذاصورت مسئولہ میں  کمپنی کی طرف سے اصل رقم کے علاوہ جواضافی رقم ملےگی وہ حرام ہوگی ۔اورحرامرقم کو اگر اس کے مالک تک پہنچانا ممکن نہ ہوتو اس کا مصرف یہی ہے کہ کسی مستحقِ زکوۃ(غیرسید)کو وہ رقم ثواب کی نیت کے بغیر مالک بناکر دے دی جائے۔سائل اوراس کے بہن بھائی چونکہ سیدہیں اورسید کے لئے  زکوۃ اور صدقات واجبہ لینا جائز نہیں، اس لیے سائل اوراس کے بہن بھائی اس رقم کواپنے استعمال  میں نہیں لاسکتےالبتہ اگرکوئی رشتہ دارغیرسیدمستحق زکوۃ ہے تواسے دیناجائزہے۔صحیح مسلم  میں ہے:عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(صحیح مسلم ، کتاب المساقات،3/1219، دار احیاء التراث ، بیروت)فتاوی شامی میں ہے:(قوله لأنه يصير قمارا) لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص.(ردالمحتار علی الدر المختار ، کتاب الحظر والاباحة،فصل فی البیع، ۶/۴۰۳،ط:سعید)فتاوی شامی میں ہے :والحاصل أنه إنعلم أرباب الأموال وجب رده عليهم وإلا فإن علم عين الحرام لا يحل له ويتصدق به بنية صاحبه.(ردالمحتار علی الدر المختار ، باب البیع الفاسد۵/ ۹۹ ط : سعید)البحرالرائق میں ہے :لو مات رجل وكسبه من ثمن الباذق والظلم أو أخذ الرشوة تعود الورثة ولا يأخذون منه شيئا وهو الأولى لهم ويردونه على أربابه إن عرفوهم وإلا يتصدقوا به لأن سبيل الكسب الخبيث التصدق إذا تعذر الرد ۔(البحرالرائقفصل فی البیع۸ / ۲۲۹ ط : دارالمعرفۃ بیروت)فقط واللہ اعلم
                                                  
عنوان: قسطوں پر پلاٹ فروخت کرنے کی شرائط، سودا کینسل ہونے کی صورت میں بروکر کی مزدوری کا حکم
سوال: میں تیسیر ٹاؤن میں پلاٹ کی خرید و فروخت کا کام کرتا ہوں، میرے پاس اس وقت 120 گز کے 18 پلاٹ ہیں، میں ان میں سے کچھ قسطوں پر دینا چاہتا ہوں، پلاٹ کی ویلیو ڈھائی لاکھ روپے کیش میں ہے، میں قسطوں پر ساڑھے چار لاکھ روپے میں فروخت کروں گا، تقریبا 35 ماہ سے 40 ماہ کی اقساط ہوں گی۔پوچھنا یہ ہے کہ:1)میں قسطوں پر پلاٹ فروخت کر سکتا ہوں؟2) میرا ارادہ یہ ہے کہ اگر کوئی قسطوں پر لے کر دوبارہ واپس کرنا چاہے تو  میں اس کو پورا ایڈوانس اور ساری اقساط بغیر کچھ کاٹے واپس کر دوں گا ، لیکن وقفے وقفے  کے ساتھ، اب جو بروکر دونوں پارٹیوں سے مزدوری لے گا اگر ہم وہ پارٹی کو واپس نہ کریں تو کوئی مسئلہ تو نہیں ہے؟یا پھر بروکر کی بروکری بھی سودا کینسل ہونے کے بعد پارٹی کو واپس کرنا  ضروری ہے؟
جواب: 1) واضح رہے کہ قسطوں پر خرید و فروخت کے جائز ہونے کے لیے چند شرائط ہیں:خرید و فروخت کی مجلس ہی میں قسطوں پر بیچی جانے والی چیز کا ثمن  ( قیمت )  متعین ہو ، یعنی یہ صورت نہ ہو کہ خریدار سے یہ کہا جائے کہ اگر تم نقد پر خریدو تو 250000 روپے میں اور اگر ادھار پر خریدو تو 450000 روپے میں دوں گااور ایک صورت متعین ہونے سے قبل دونوں جدا ہو جائیں۔ثمن ادا کرنے کا  وقت اور ہر قسط کی مقدار   ابتدا  ہی میں متعین ہو۔اگر خریدار مقررہ وقت پر قسط ادا نہ کرسکے تو اس سے زائد رقم کا مطالبہ نہ کیا جائے۔صورتِ مسئولہ میں مذکورہ بالا شرائط کا لحاظ رکھتے ہوئے قسطوں پر پلاٹ کی خرید و فروخت جائز ہے۔2)قسطوں پر سودا  طے ہو جانے کے بعد دونوں پارٹیوں نے بروکر کو جو مزدوری دی وہ بروکر کی ملکیت میں آگئی، اب اگر خریدار سودا ختم کر کے پلاٹ واپس کرتا ہے تو سائل پر لازم ہے کہ ایڈوانس رقم  اور اس کی ادا کی ہوئی قسطیں واپس کردے ، اس کے علاوہ بروکر کی مزدوری  جو خریدار نے ادا کی تھی اسےلوٹانا سائل یا بروکر کسی کے ذمہ لازم نہیں ہے۔مبسوطِ سرخسی میں ہے:"وإذا عقد العقد على أنه إلى أجل كذا بكذا وبالنقد بكذا أو قال إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي - صلى الله عليه وسلم - عن شرطين في بيع وهذا هو تفسير الشرطين في بيع ومطلق النهي يوجب الفساد في العقود الشرعية وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد".(كتاب البيوع،باب البيوع الفاسدة13/ 7-8،ط:دار المعرفة)درر الحكام في شرح مجلة الاحكام میں ہے:"(المادة 245) البيع مع تأجيل الثمن وتقسيطه صحيح يصح البيع بتأجيل الثمن وتقسيطه بشرط أن يكون:أولا: بخلاف جنسه.وثانيا: أن يكون دينا لا عينا ليس للبائع أن يطالب بالثمن قبل حلول الأجل...(المادة 246) يلزم أن تكون المدة معلومة في البيع بالتأجيل والتقسيط الأجل يتعين بكذا سنة أو شهرا أو يوما أو إلى الشهر الفلاني وما أشبه ذلك فإذا عقد البيع على أجل مجهول فسد البيع".(الكتاب الأول في البيوع،الباب الثالث: في بيان المسائل المتعلقة بالثمن،الفصل الثاني: في بيان المسائل المتعلقة بالنسيئة والتأجيل،1/ 228-227، ط:دار الجیل)العقود الدریۃ فی تنقيح الفتاوى الحامدیۃ میں ہے:"(سئل) في دلال سعى بين البائع والمشتري وباع البائع المبيع بنفسه والعرف أن الدلالة على البائع ثم إن المشتري رد المبيع على البائع قام البائع يطالب الدلال بالدلالة التي دفعها له فهل ليس له ذلك؟(الجواب) : نعم ذكر في الصغرى دلال باع ثوبا وأخذ الدلالة ثم استحق المبيع أو رد بعيب بقضاء أو غيره لا تسترد الدلالة وإن انفسخ البيع؛ لأنه لم يظهر أن البيع لم يكن فلا يبطل عمله عمادية من أحكام الدلال".(كتاب البيوع1/ 247، ط:دار المعرفة)فقط والله أعلم
                                                  
عنوان: امام اور مؤذن کا چھٹی پر ایک دوسرے کی نیابت کرلینے کی صورت میں تنخواہ کا حکم
سوال: ایک مسجد میں ایک امام اور ایک خادم و موذن ہیں، دونوں علماء ہیں، دونوں میں سے جو بھی چھٹی پر جائے وہ ایک دوسرے کی جگہ اپنے ساتھی کی ڈیوٹی بھی کرلیتا ہے،اب پوچھنا یہ تھا کہ کیا ایسا کرنے سے جو تنخواہ ملتی ہے وہ جائز ہے؟
جواب: صورتِ مسئولہ میں  امام اور مؤذن کی  تنخواہ کے جائز یا ناجائز ہونے کا تعلق ان کے  اور مسجد انتظامیہ کے درمیان طے پانے والے معاہدے اور معاہدہ نہ ہونے کی صورت میں عرف پر ہے، لہذا   اگر کمیٹی کی اجازت ہو  یا یہ طے ہو کہ جب آپ ہوں تو آپ نماز پڑھائیں، ہر نماز میں موجود ہونا لازم نہیں، یا یہ طے ہوا کہ جب خود نہ ہوں تو نائب مقرر کردیں اور وہ اپنا نائب مقرر کردیں  یا کبھی  اکا دکا نماز میں عذر کی وجہ سے امام کسی کو نائب بنادے، یا مؤذن کسی کو نائب بنادے  تو  اس صورت میں  تنخواہ جائز ہوگی۔البتہ  اگر کوئی امام یا مؤذن اکثر غیر حاضر رہیں، اور کمیٹی کی اجازت بھی نہ  ہو، نیز کوئی شرعی مجبوری نہ ہو تو  غیر حاضریوں کے بقدر تنخواہ جائز نہیں ہو گی۔فتاوی شامی میں ہے:"هذا وفي القنية من باب الإمامة إمام يترك الإمامة لزيارة أقربائه في الرساتيق أسبوعًا أو نحوه أو لمصيبة أو لاستراحة لا بأس به ومثله عفو في العادة والشرع اهـ وهذا مبني على القول بأن خروجه أقل من خمسة عشر يوما بلا عذر شرعي، لا يسقط معلومه، وقد ذكر في الأشباه في قاعدة العادة محكمة عبارة القنية هذه وحملها على أنه يسامح أسبوعا في كل شهر، و اعترضه بعض محشيه بأن قوله في كل شهر، ليس في عبارة القنية ما يدل عليه قلت: و الأظهر ما في آخر شرح منية المصلي للحلبي أن الظاهر أن المراد في كل سنة."(4/419، کتاب الوقف ، ط: سعید)فقط واللہ اعلم
                                                  
عنوان: اپنے مال میں سے صدقہ کی وصیت کرنا
سوال: میت  نے   20000   روپے   جمع کیے  تھے اور  وصیت  کی  تھی  کہ  میرے   مرنے  کے  بعد  یہ  صدقہ  و  خیرات میں  دینا تو اب اس بارے شریعت کا کیا حکم ہے؟
جواب: صورتِ مسئولہ میں مرحوم کا کل ترکہ اگر بیس ہزار  ہی ہو تو اس  بیس ہزار   کا ایک تہائی یعنی چھ ہزار چھ سو چھیاسٹھ عشاریہ چھ چھ  روپے صدقہ کرنا لازم ہوگا، اور بقیہ  تمام رقم مرحوم کے شرعی ورثاء میں حصصِ شرعیہ کے تناسب سے تقسیم کرنا ضروری ہوگا، کل بیس ہزار  صدقہ کرنے کی شرعاً  اجازت نہ ہوگی، البتہ اگر ان بیس ہزار کے علاوہ بھی ترکہ ہو اور یہ بیس ہزار  کل ترکہ کے ایک تہائی یا اس سے کم بنتے ہوں تو مذکورہ بیس ہزار صدقہ کرنے لازم ہوں گے۔ اور اگر بیس ہزار روپے کل ترکہ کا ایک تہائی سے زیادہ بنتے ہوں تو ایسی صورت میں صرف ایک تہائی رقم صدقہ کی جائے گی، جب کہ بقیہ رقم ورثاء میں تقسیم شرعی کے مطابق تقسیم کی جائے گی۔  تبيين الحقائق شرح كنز الدقائق وحاشية الشلبي (6/ 182):"ثم تصح الوصية للأجنبي بالثلث من غير إجازة الوارث، و لاتجوز بما زاد على الثلث".فقط والله أعلم
                                                  
عنوان: کرایہ پر کتاب لینا
سوال: کیا کسی دکان سے کتاب کرائے پر لے کر پڑھنا جائز ہے، شریعت اس کے متعلق کیا کہتی ہے ؟ مثال کے طور پر ایک کتاب کی قیمت ایک ہزار روپے ہے میں، وہ کتاب ایک ہزار روپے میں خریدنا نہیں چاہتا،  بلکہ میں یہ چاہتا ہوں کہ میں دکاندار کو بارہ سو روپے ایڈوانس رکھوا کر وہ کتاب لے جاؤں اور گھر پر اس کتاب کو مکمل پڑھ لینے کے بعد دکاندار سے ہزار روپے واپس لے لوں اور دو سو روپے اس کو دے دوں یہ دوسو روپے کرائے کی مد میں آئیں گے،  کیا ایسا کرنا جائز ہے؟
جواب: واضح رہے کہ جو  کتب  و  رسائل فحش اور خلاف شرع مضامین پر مشتمل ہوں انہیں کرایہ پرلینا اور   دینا معصیت اور گناہ میں تعاون کرنا ہے جو ناجائز ہے۔ البتہ جو کتب و  رسائل اسلامی ہیں  یا جن کے مضامین خلافِ شرع نہیں ہیں ان کو کرایہ پر دینے کے بارے میں حضرات فقہاءِ کرام کا اختلاف ہے،   فقہاءِ  احناف  کی عام تصریحات کے مطابق یہ بھی کرایہ پر دینا ناجائز ہے۔لہذا صورتِ مسئولہ میں میں کسی کتاب کا کرایہ پر لینا یا دینا جائز نہیں ۔ فتاوی محمودیہ میں ہے(جلد 16 ص:607): "کتابیں کرایہ پر دینا سوال:  ایک دکان دار جس کی آمدنی صرف کتابوں کو کرایہ پر دینے سے حاصل ہوتی ہے،  اس کی آمدنی کا کیا حکم ہے،  کیا کتابیں کرایہ پر دینا گناہ ہے؟جواب:  فتاوی عالمگیری میں ہے کہ کتابیں کرایہ پر دینا منع ہے اور اس اجارہ کو باطل قرار دیا ہے ۔"فقط واللہ اعلم
                                                  
عنوان: بینک میں بلا معاوضہ انٹرنشپ کرنا
سوال: میں ایک سٹوڈنٹ ہوں اور میں عسکری بنک میں انٹرنشپ کرنا چاہتا ہوں اور انٹرنشب کے دوران کوئی تنخواہ، کوئی الاؤنس نہیں دیا جائے گا ۔ کیا یہ اس طرح بنک میں کام کرنا جائز ہو گا؟
جواب: بینک کے اکثر کام سودی معاملات پر مشتمل ہوتے ہیں جو کہ ناجائز ہے۔ اور ناجائز کاموں میں معاونت کرنا بھی ناجائز ہے۔صورتِ مسئولہ میں بینک میں بلا معاوضہ انٹرنشپ کرنے میں بھی چوں کہ بینک کے ناجائز معاملات میں تعاون ہے، اس لیے اس طرح انٹرنشپ کرنا ناجائز ہے۔أحكام القرآن للجصاص ط العلمية (2 / 381):"و قوله تعالى: {ولا تعاونوا على الأثم والعدوان} نهي عن معاونة غيرنا على معاصي الله تعالى."فقط واللہ اعلم
                                                  
عنوان: جس نے دکان سودی پیسے سے لی، اس کے بھائی کے ساتھ اس دکان پر ایک ساتھ کاروبار کرنا
سوال: میری بائک سپیر پارٹس کی دکان تھی جوکہ کرایہ زیادہ ہونے اور اخراجات کی وجہ سے ختم کردی۔ اب جو اس دکان کا مالک ہے، وہ  مجھے آفر کررہا ہے پارٹنر شپ کی۔ انویسٹمنٹ ساری وہ کررہا ہے، تقریباً 20 لاکھ تک اور دکان کا کرایہ بھی وہ ادا کرے گا، اور میں دکان چلاؤں گا۔ وہ صرف دو سے تین گھنٹے ڈیوٹی دے گا۔ اب مسئلہ یہ ہے کہ ان کی یہ جائیداد، گھر، دکانیں، کاروبار، سب کچھ ان کے بڑے بھائي نے بنایا ہے سود کے ذریعے، جو کہ اب ان سے علیحدہ رہتا ہے، مگر سودی معاملات اب بھی کرتا ہے اور جو  مجھے پارٹنر شپ کا کہہ رہا ہے، وہ سودی معاملات نہیں کرتا۔ تو اب آپ بتایئے کہ کیا میں اس کے ساتھ پارٹنر شپ کرسکتا ہوں یا نہیں؟
جواب: صورتِ مسئولہ میں آپ کا مذکورہ شخص کے  ساتھ شراکت (پارٹنرشپ)  کرنا درست ہے۔ البتہ جب وہ شخص دکان کا مالک ہے، اور رقم اور عمل دونوں چیزوں میں پارٹنر بھی ہوگا تو دکان کا کرایہ کس کو دے گا؟ بہتر ہے کہ  شراکت داری کے معاملے کی تفصیلات (ذمہ داریوں اور نفع و نقصان وغیرہ سے متعلق) کسی مستند مفتی کی مشاورت سے طے کرکے پھر معاملہ کریں۔ فقط واللہ اعلم
                                                  
عنوان: طیب تکافل کا حکم
سوال: اسٹیٹ لائف کمپنی کا نیا طیب تکافل شروع ہوا ہے، جو علماء کی نگرانی میں چل رہا ہے، وہ درست ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ،  یہ نظام  بھی شرعًا درست نہیں ہے، لہذا کسی بھی قسم کی تکافل کی پالیسی لینے  سے اجتناب کرنا لازم ہے۔مزید تفصیل کے لیے درج ذیل پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکمفقط و اللہ اعلم
                                                  
عنوان: سود کی رقم صدقہ کرنے کے بجائے کاروبار میں لگا کر نفع کمانے کا حکم
سوال: ایک شخص نے کسی آدمی کو سود کی رقم دی اور کہا کہ اس رقم کو غرباء پر تقسیم کر دینا، اس آدمی نے وہ رقم کاروبار میں لگائی اور نفع کمایا تو اس کا کیا حکم ہے؟
جواب: اگر کسی کے پاس کسی بھی طریقے سے حرام مال آگیا ہو تو اس کا حکم یہ ہے کہ اگر وہ بلاعوض حاصل کیا گیا ہو اور اس کا مالک معلوم ہو ، جیسے: سود، چوری، رشوت وغیرہ تو اس کے مالک کو واپس کرےاگر مالک وفات پاچکا ہو تو اس کے ورثاء کو لوٹا دیا جائے اور اگر یہ ممکن نہ ہوتو  ثواب کی نیت کے بغیر  اسے کسی غریب کو دینا ضروری ہے اور اگر حرام کا مال کسی چیز کے بدلے میں حاصل کیا گیا ہو، جیسے حرام ملازمت وغیرہ کے ذریعے کمائی گئی آمدنی ہو تو اسے مالک کو واپس کرنا درست نہیں ہے، بلکہ  اسے ثواب کی نیت کے بغیر صدقہ کردیا جائے۔لہذا  صورتِ مسئولہ میں مذکورہ شخص کا سودی رقم کو کاروبار میں لگانا جائز نہیں، بلکہ اسے جلد از جلد ثواب کی نیت کے بغیر کسی غریب کو دینا ضروری ہے۔ تفصیل کے لیے درج ذیل لنکس پر فتاویٰ دیکھیے:حرام رقم سے مال کمانا اور اس کو صدقہ کرنابینک کی کمائی سے شروع کیے گئے کاروبار کا حکمعمدۃ القاری میں ہے:"مطابقته للآية التي هي مثل الترجمة من حيث إن آيات الربا التي في آخر سورة البقرة مبينة لأحكامه وذامة لآكليه، فإن قلت: ليس في الحديث شيء يدل على كاتب الربا وشاهده؟ قلت: لما كانا معاونين على الأكل صارا كأنهما قائلان أيضا: إنما البيع مثل الربا، أو كانا راضيين بفعله، والرضى بالحرام حرام".(عمدة القاري شرح صحيح البخاري، كتاب البيوع،باب آكل الربا وشاهده وكاتبه،ج:11/ 200،ط:دار احياث العربي۔بيروت)''فتاوی شامی'' میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه".  ( كتاب البيوع، باب البيع الفاسد 5/ 99 ط: سعید)  فتاوی شامی میں ہے:"(قوله: اكتسب حراما إلخ) توضيح المسألة ما في التتارخانية حيث قال: رجل اكتسب مالًا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية فإنه نص في الجامع الصغير: إذا غصب ألفا فاشترى بها جارية وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي دفعا للحرج عن الناس اهـ. وفي الولوالجية: وقال بعضهم: لا يطيب في الوجوه كلها وهو المختار، ولكن الفتوى اليوم على قول الكرخي دفعا للحرج لكثرة الحرام اهـ وعلى هذا مشى المصنف في كتاب الغصب تبعا للدرر وغيرها."( كتاب البيوع، باب المتفرقات من ابوابها، مطلب إذا اكتسب حراما ثم اشترى فهو على خمسة أوجه، ٥ / ٢٣٥، ط: دار الفكر) فقط واللہ اعلم
                                                  
عنوان: معاہدہ اور معاملات کے متعلق تفصیلی سوال
سوال: زید نے بکر کو ایک قطعہ زمین سڑک کے شمال کی طرف اس شرط پر دی کہ وہ ہمواری زمین پلاٹنگ کمرشل پر جو خرچہ آئے گا برداشت کرے گا، فروخت ہونے کے بعد قیمت فروخت پر زید  60 فیصد ، بکر 40 فیصد کا حق دار ہوگادکان کی قیمت کم از کم تین لاکھ  اور پلاٹ کی  قیمت کم از کم پانچ لاکھ ہوگی یعنی اس  سے کم پر فروخت نہیں کرے گا اور اس سے زیادہ کی کوئی قید نہیں، یعنی بکر کے ذمہ زمین ہموار کرنا، نقشہ بنوانا، دکانوں اور پلاٹوں کی حد بندی شامل ہے، پلاٹوں اور دکانوں کے بکنے کے بعد زید کو 60 فیصد اور بکر کو 40 فیصد مقرر کردہ  سے ملے گااور زمین کے ایک ایک انچ کو بکر ہر قسم کے قبضہ مافیا سے محفوظ رکھنے کا پابند ہوگا، معاہدہ ہونے کے بعد اس میں بکر کی مہارت، ایمانداری، معاملات دیکھ کر اس سے متصل سڑک کے دوسری جانب جنوبی طرف والی زمین نئے سرے سے نئے ایگریمنٹ کے تحت دی جائے گی، اب اس معاہدے کے متعلق چند سوالات ہیں۔1۔کیا اصل مالک(زید) اس معاہدہ کی بناء پر اپنے حق ملکیت سے دستبردار ہوگا اور محروم ہوگا؟  یعنی ابھی اس کا مالک کون ہے؟(2) اگرزید نےمعاہدے سے پہلے ایک کارنر والی جگہ مسجد کے لیے وقف کردی تو کیا بکر کو اختیار ہےوہ کسی دوسرے حصے پر مسجد بنائےاس پہلی جگہ کو چھوڑ کرجہاں آمد ورفت بھی نہ ہولیکن بکر مسجد دوسری جگہ بنانا چاہ رہا ہے جہاں آمدو رفت بھی نہیں ہے، کیا اس کا یہ فعل صحیح ہے؟(3) کیا ہمیں شرعاً اختیار ہے کہ ہم بکر سے اس بات کا ثبوت مانگیں اس نے کون سی زمین بیچی اور کس کو بیچی تاکہ نفع کا تعین ہو سکے اور ہم حساب کتاب چیک کرسکتے ہیں؟ اور وہ ہمیں حساب کتاب دینے کا پابند ہے یا نہیں؟ جب کہ ہمیں اس کی باتوں پر اعتماد نہیں(4) بکر نے دونوں جانب میں کچھ حصہ بلا عوض علاقے کے سرکردہ افراد  کو دیا اس کا ذمہ دار کون ہے؟ اور کس کے حساب سے کاٹا جائے گا؟(5) بکر  نے ایک تیسرے شخص کو دکان اور پلاٹ نقد زیادہ قیمت میں بیچی لیکن اس نے زید  کو حساب کتاب میں کم قیمت میں ادھار فروخت دکھلائی پھر اسی سے نقد خرید کر آگے زیادہ قیمت میں بیچ دی اور بکر کا زید کو ایسا دکھانا اس وجہ سے ہے تا کہ اس سے اصل رقم سے حساب نہ کرنا پڑے آیا بکر کا ایسا کرنا جائز ہے؟
جواب: 1۔ صورت مسئولہ میں  مذکورہ معاہدہ کی بناء  زید کی ملکیت کا حق ختم نہیں ہوا بلکہ مذکورہ زمین کا  مالک بدستور زید ہی ہے۔مجلۃ الاحکام العدلیۃ میں ہے:المادة (1248) أسباب التملك ثلاثة:الأول , الناقل للملك من مالك إلى مالك آخر كالبيع والهبة.الثاني: أن يخلف أحد آخر كالإرث.الثالث: إحراز شيء مباح لا مالك له            (الباب الرابع فی بیان شرکۃ الاباحۃ، ص/240، ط/نور محمد)2۔ صورتِ مسئولہ میں جب زید  مذکورہ زمین کا مالک ہے اور  اس نےزمین کے کارنر والے پلاٹ کو مسجد کے لیے وقف کردیا تو یہ وقف کرنا صحیح ہوا،بکر پر لازم ہے کہ جو جگہ زید نے مسجد کے لیے وقف کی تھی اسی جگہ مسجد بنائے، اس کے لیےزید کی اجازت کے بغیر دوسری جگہ  مسجد بنانا جائز نہیں۔ مجلۃ الاحکام العدلیۃ میں ہے:(المادة 96) : ‌لا ‌يجوز ‌لأحد ‌أن ‌يتصرف في ملك الغير بلا إذنه            (المقالۃ الثانیۃ فی بیان القواعد الکلیۃ الفقھیۃ، ص/27، ط/نور محمد)3۔ صورتِ مسئولہ ميں زید کے لیے بکر سےخرید و فروخت کی تفصیل جاننا اور  حساب کتاب کا مطالبہ کرنا جائز ہے، شرعاً بکر  پر لازم ہے کہ وہ زید کو تمام  تفصیلات اور حساب کتاب کا معاملہ دکھاکر مطمئن کرے۔4۔  بکر کے لیے زمین کا کچھ حصہ علاقے کے سرکردہ افراد کو بغیر معقول عوض کےدینا جائز نہیں، بکر کے ذمہ لازم ہے کہ وہ مذکورہ زمین واپس لے اور اب وہ لوگ جن کو زمین دی تھی وہ زمین واپس نہ لوٹائےتو بکر کے ذمہ اس زمین کی قیمت ادا کرنا ہوگی لیکن اگر ان سرکردہ افراد کو دیے بغیر اس زمین کو محفوظ بنانا اس  پر کام کرنا، اسے قابل فروخت بنانا ممکن نہ ہو تو نقصان دونوں کو برداشت کرنا ہوگا۔فتاوی عالمگیری میں ہے:ويجب على الغاصب رد عينه على المالك وإن عجز عن رد عينه بهلاكه في يده بفعله أو بغير فعله فعليه مثله إن كان مثليا كالمكيل والموزون فإن لم يقدر على مثله بالانقطاع عن أيدي الناس فعليه قيمته            (کتاب الغصب، ص/119، ج/5، ط/رشیدیہ)5۔ بکر کا کسی شخص کو فرضی طور پر کم قیمت میں ادھار پلاٹ فروخت کرنا پھر اس سے نقد رقم کے  بدلے خریدنے کا معاہدہ کر کے آگے زیادہ قیمت پر فروخت کرنا شرعاً جائز نہیں۔یہ محض دھوکہ ہے اور زید سے اصل رقم جو نقد تھی اس کے مطابق ہی حساب کیا جائے گا۔صحیح مسلم میں ہے:عن أبي هريرة: أن رسول الله صلى الله عليه وسلم قال: «من حمل علينا السلاح فليس منا، ومن غشنا فليس منا»            (کتاب الایمان، ص/70، ج/1، ط/قدیمی)فتاوی شامی میں ہے:لا يجوز لأحد من المسلمين أخذ مال أحد بغير سبب شرعي            (باب التعزیر، ص/61، ج/4، ط/سعید)فقط واللہ اعلم
                                                  
عنوان: میزان بینک سے ہاؤس لون لینا
سوال: میزان بینک آسانی ہاؤس لون دے رہا ہے،  مجھے نیا فلیٹ یا گھر دلا رہا ہے، جس کی رقم بیس لاکھ ہے، میں صرف دس فیصد اپنا حصہ ڈالوں گا اور باقی 90 فیصد حصہ بینک دے گا، اور اس گھر یا فلیٹ کے کاغذات بینک کے پاس رکھیں ہوں گے،  میں اس گھر میں رہوں گا، اور ساتھ ساتھ اس کا کرایہ سمیت 13199 ماہانہ ادا کروں گا اور مجھے یہ قسط بیس سال یعنی 240 مہینہ ادا کرنی ہوگی، جس کی ٹوٹل رقم 31 لاکھ روپے  مجھے بینک کو ادا کرنا ہوں گے، مضاربہ مشارکہ کی بنیاد پر مجھے یہ لون دے گا بنا سود کے، آپ راہ نمائی فرمادیں؟
جواب: میزان بینک کی ویب سائٹ پر موجود معلومات کے مطابق میزان بینک  "میرا پاکستان میرا گھر " نامی اسکیم میں شرکتِ متناقصہ (diminishing musharka) کے ذریعہ فائنینسنگ کرتا ہے۔ یہ طریقہ شرعی تقاضوں کو پورا نہ کرنے (مثلًا: ایک ہی عقد میں کئی عقود جمع کرنے ) کی وجہ  سے ناجائز  ہے اور سودی معاملہ کے مشابہ ہے؛ لہذا اس سکیم کے تحت گھر لینا جائز نہیں ہے۔واضح رہے کہ جو قرض ہاؤسنگ اسکیم کے تحت لیا جاتا ہے اس میں بینک سے قرض لینے والے  صارف کو بھی خود کچھ نہ کچھ قرض سے زائد اضافی رقم دینا ضروری ہوتا ہے، (گو اس کی مقدار کم ہے) اسی وجہ سے مذکورہ قرض لینا جائز نہیں ہے۔ فقط واللہ اعلم
                                                  
عنوان: شرکت یا مضاربت کی بنیاد پر رقم لگانا اور نفع اور نقصان کی تقسیم کا طریقہ
سوال: میری ایک بڑی بہن ہے جو کہ شادی شدہ ہے اور اُن کا شوہر بھی کمانے والا ہے، لیکن میری بہن اپنے شوہر کے پیسے اُن کی اجازت سے  میرے کاروبار میں لگانا  چاہتی ہیں  اور کہتی  ہیں: یہ پیسے آپ اپنے کاروبار میں لگائیں  اور جو فائدہ ہوگا  اس کا  چوتھائی حصہ یعنی پچاس ہزار اگر میں کماتا ہوں تو دس ہزار کا بجٹ میں اپنے بہن کو دوں گا اور دوسری بات اگر بہن مجھے دو لاکھ دیتی ہے اور ایک لاکھ میں لگاتا ہوں ٹوٹل تین لاکھ کی اگر میں خریداری کرلوں اور آگے میں تین لاکھ سے چار لاکھ بناؤں تو اس میں میری بہن کا کتنا حصہ ہوگا اور میرا؟
جواب: کاروبار میں سرمایہ لگاکر جائز نفع حاصل کرنے کے لیے شرعًا یہ ضروری ہے کہ حاصل شدہ منافع میں فیصد / حصص کے اعتبار سے تقسیم ہو،  یعنی یہ طے ہوجائے کہ اس سرمایہ سے جتنا نفع ہوگا اس کا اتنے فیصد ایک فریق اور اتنے فیصد دوسرے فریق کا ہے۔اب اگر صورتِ  مسئولہ میں پیسے آپ  کے بہنوئی کے ہوں جو آپ کی بہن  آپ کے کاروبار کے لیے دے اور محنت  آپ کی ہو تو   یہ معاملہ شریعت میں "مضاربت" کا شمار ہوتا ہے۔ اس میں نفع  کے فیصد کے حساب  سے نفع کی تقسیم کا تناسب مقرر کرلیا جائے کہ جو بھی نفع ہوگا اس کا آدھا آدھا تقسیم ہوگا یا آپ کا 75 فیصد اور آپ کی بہن کا 25 فیصد ہوگا، اور  اگر خدانخواستہ  کاروبار میں نقصان ہو تو  اس کا حکم یہ ہے کہ اولًا خسارہ نفع میں سے پورا کیا جائے گا، اگر خسارہ پورا ہونے کے بعد بھی کچھ نفع باقی رہتاہے تو نفع کا جو تناسب باہمی رضامندی سے طے ہوا ہو ، اسی اعتبار سے بقیہ نفع تقسیم کیا جائے گا، اور اگر کل نفع خسارے میں چلا گیا تو مضارب (ورکنگ پارٹنر) کو کچھ نہیں ملے گا، اور انویسٹر کو بھی نفع نہیں ملے گا، اور اگر نفع کے  ساتھ  ساتھ  سرمائے میں سے بھی کچھ رقم یا کل رقم ڈوب گئی تو  رب المال (سرمایہ دار) کو نقصان برداشت کرنا پڑے گا، بشرطیکہ مضارب  (ورکنگ پارٹنر) کی طرف سے تعدی  اور کوتاہی ثابت نہ ہو۔اور اگر معاملہ یوں ہو کہ آپ کے  بہنوئی کے پیسوں کے ساتھ آپ کے بھی پیسے لگے ہوئے  ہوں تو  یہ معاملہ شرعًا "شراکت" ہے، اس میں بھی نفع کی تعیین  نفع کے فیصد/حصص کے اعتبار سے کرنا ضروری ہے،  مثلاً نفع دونوں کے درمیان آدھا آدھا ہوگا، یا کسی ایک فریق کے لیے ساٹھ فیصد اور دوسرے کے لیے چالیس فیصد یادونوں کے سرمایہ کے بقدرنفع تقسیم کیاجائے، یا اگر دونوں شریک کام کرتے ہوں اور ایک شریک زیادہ محنت کرتاہے یاکاروبار کوزیادہ وقت دیتاہے تو اس کے لیے نفع کی شرح باہمی رضامندی سے بڑھانادرست ہے، اورنفع کے حصول کےیہ طریقے جائز ہیں۔ اگر دونوں شریک ہیں، لیکن ایک شریک کام کرتاہے دوسرا شریک کام نہیں کرتا تو جو کام کرتاہے اس کے لیے نفع کا تناسب سرمائے کے تناسب سے زیادہ مقرر کرنا درست ہوگا، لیکن جو شریک کام نہیں کرتا اس کے لیے نفع کا تناسب اس کے سرمائے سے زیادہ مقرر کرنا جائز نہیں ہوگا، بلکہ ایسی صورت میں سرمائے کے تناسب سے نفع تقسیم ہوگا۔اور شرکت میں نقصان ہونے کی صورت میں ہر فریق کا اپنے سرمایہ کے بقدر نقصان ہوگا۔لہذا اگر آپ کی بہن آپ کو  دو لاکھ شرکت کے طور پر دیتی اور آپ کے ایک لاکھ روپے ہوں،اور  نفع یہ طے ہو کہ چوتھائی یعنی 25 فیصد آپ کی بہن کو اور  75 فیصد آپ کا  تو اس صورت میں ایک لاکھ نفع ہونے کی صورت میں 25000 آپ کی بہن کے ہوں گے اور 75000 آپ کے ہوں گے۔البحرالرائق میں ہے :"(قوله: وتصح مع التساوي في المال دون الربح وعكسه ) وهو التفاضل في المال والتساوي في الربح  وقال زفر والشافعي: لايجوز؛ لأن التفاضل فيه يؤدي إلى ربح ما لم يضمن فإن المال إذا كان نصفين والربح أثلاثاً فصاحب الزيادة يستحقها بلا ضمان؛ إذ الضمان بقدر رأس المال؛ لأن الشركة عندهما في الربح كالشركة في الأصل، ولهذا يشترطان الخلط فصار ربح المال بمنزلة نماء الأعيان؛ فيستحق بقدر الملك في الأصل.ولنا قوله عليه السلام: الربح على ما شرطا، والوضيعة على قدر المالين. ولم يفصل؛ ولأن الربح كما يستحق بالمال يستحق بالعمل كما في المضاربة، وقد يكون أحدهما أحذق وأهدى أو أكثر عملاً فلايرضى بالمساواة؛ فمست الحاجة إلى التفاضل. قيد بالشركة في الربح؛ لأن اشتراط الربح كله لأحدهما غير صحيح؛ لأنه يخرج العقد به من الشركة، ومن المضاربة أيضاً إلى قرض باشتراطه للعامل، أو إلى بضاعة باشتراطه لرب المال، وهذا العقد يشبه المضاربة من حيث أنه يعمل في مال الشريك ويشبه الشركة اسماً وعملاً فإنهما يعملان معاً، فعملنا بشبه المضاربة وقلنا: يصح اشتراط الربح من غير ضمان وبشبه الشركة حتى لاتبطل باشتراط العمل عليهما. وقد أطلق المصنف تبعاً للهداية جواز التفاضل في الربح مع التساوي في المال، وقيده في التبيين وفتح القدير بأن يشترطا الأكثر للعامل منهما أو لأكثرهما عملاً". (5/188)"مبسوط سرخسی" میں ہے:"والشريكان في العمل إذا غاب أحدهما أو مرض أو لم يعمل وعمل الآخر فالربح بينهما على ما اشترطا؛ لما روي أن رجلاً جاء إلى رسول الله صلى الله عليه وسلم فقال: أنا أعمل في السوق ولي شريك يصلي في المسجد، فقال رسول الله صلى الله عليه وسلم: "لعلك بركتك منه"، والمعنى أن استحقاق الأجر بتقبل العمل دون مباشرته والتقبل كان منهما وإن باشر العمل أحدهما، ألا ترى أن المضارب إذا استعان برب المال في بعض العمل كان الربح بينهما على الشرط أو لا ترى أن الشريكين في العمل يستويان في الربح وهما لا يستطيعان أن يعملا على وجه يكونان فيه سواء، وربما يشترط لأحدهما زيادة ربح لحذاقته وإن كان الآخر أكثر عملاً منه، فكذلك يكون الربح بينهما على الشرط ما بقى العقد بينهما وإن كان المباشر للعمل أحدهما ويستوي إن امتنع الآخر من العمل بعذر أو بغير عذر لأن العقد لا يرتفع بمجرد امتناعه من العمل واستحقاق الربح بالشرط في العقد".(11/287،دارالفکر) فقط واللہ اعلم
                                                  
عنوان: مرحوم کے قرض خواہ کا پتہ نہ چلے
سوال: میرے والد صاحب نے اپنے آخری لمحات میں کسی ایسے شخص کا ذکر کیا جو شہر میں رہتا ہے  جن کے  وہ مقروض  تھے۔ چوں کہ قرض  دینے والا ایک بڑے شہر کا رہنے والا تھا اور  قرض لگ بھگ  پچاس سال سے بھی پہلے کا لیا ہوا ہے اور نہ ہی  اس   شخص کا پورا اتہ پتہ  ہے۔ اب میں اپنے والد صاحب کی وصیت کو کیسے پورا کروں یعنی ان کا قرض کیسے چکاووں اور کس کو دوں؟
جواب: بصورتِ  مسئولہ   حتی الامکان   تمام ممکنہ  ذرائع   سے پتہ لگانے کی کوشش کریں  کہ قرض خواہ کون  تھا، اس کا پتہ  چل  جائے یا اس کے ورثاء کا،  تو ان کو ادا کریں ، تلاش کے باوجود بھی کوئی سراغ  نہ مل سکے  تو  پھر اس قرض خواہ  کی طرف سے قرض کے بقدر رقم صدقہ کردیں، اور بالفرض بعد میں  قرض خواہ کا پتہ چل جائے  تو اس کو صدقہ کی اطلاع دے دے ،اور وہ اس صدقہ کی اجازت نہ دے تو اس کی رقم اس کوواپس کرنا ہوگی۔ اس صورت میں وہ صدقہ سائل کی طرف سے ہوجائے گا۔ فتاوی عالمگیری(الفتاوى الهندية ) میں ہے:"وَنَوْعٌ آخَرُ يُعْلَمُ أَنَّ صَاحِبَهُ يَطْلُبُهُ كَالذَّهَبِ وَالْفِضَّةِ وَسَائِرِ الْعُرُوضِ وَأَشْبَاهِهَا وَفِي هَذَا الْوَجْهِ لَهُ أَنْ يَأْخُذَهَا وَيَحْفَظَهَا وَيُعَرِّفَهَا حَتَّى يُوَصِّلَهَا إلَى صَاحِبِهَا ... إنْ كَانَ الْمُلْتَقِطُ مُحْتَاجًا فَلَهُ أَنْ يَصْرِفَ اللُّقَطَةَ إلَى نَفْسِهِ بَعْدَ التَّعْرِيفِ، كَذَا فِي الْمُحِيطِ، وَإِنْ كَانَ الْمُلْتَقِطُ غَنِيًّا لَايَصْرِفُهَا إلَى نَفْسِهِ بَلْ يَتَصَدَّقُ عَلَى أَجْنَبِيٍّ أَوْ أَبَوَيْهِ أَوْ وَلَدِهِ أَوْ زَوْجَتِهِ إذَا كَانُوا فُقَرَاءَ، كَذَا فِي الْكَافِي."(كتاب اللقطة، ج:2، ص:290، ط:مكتبه رشيديه)فقط والله اعلم
                                                  
عنوان: پگڑی پردکان لینے کا حکم
سوال: میں ایک دکان پگڑی پر لینا چاہتا ہوں ،دریافت یہ کرنا ہے کہ پگڑی پر دکان لینا شرعاًجائز ہے  یا نا جائز ہے ؟
جواب: واضح رہے کہ مروجہ پگڑی کا  معاملہ شرعاً درست نہیں ہے، کیوں کہ  پگڑی  نہ تو مکمل   خرید و فروخت کا معاملہ ہے، اور نہ ہی مکمل اجارہ (کرایہ داری) کا معاملہ ہے، بلکہ یہ دونوں کے درمیان  مخلوط(  ملا جلا) معاملہ ہے، جس کی وجہ سے پگڑی پر لیے گئے مکان یا  دکان پر بدستور مالک کی ملکیت برقرار رہتی ہے۔لہذا صورتِ مسئولہ میں پگڑی پردکان لینا شرعاً درست نہیں ، اس کا متبادل کرایہ داری  کا معاملہ ہے۔ جس میں شرعاً کوئی قباحت نہیں۔وفي الدر المختار :"وفي الأشباه لا يجوز الاعتياض عن الحقوق المجردة كحق الشفعة وعلى هذا لا يجوز الاعتياض عن الوظائف بالأوقاف۔"وفی الرد:"(قوله: لا يجوز الاعتياض عن الحقوق المجردة عن الملك) قال: في البدائع: الحقوق المفردة لا تحتمل التمليك ولا يجوز الصلح عنها. أقول: وكذا لا تضمن بالإتلاف۔"(کتاب البیوع،4/ 518/ ط:سعید)فقط واللہ اعلم
                                                  
عنوان: صرف اپنا پاپسپورٹ استعمال کے عوض رقم لینا
سوال: باہرملکوں میں کمپنیوں والےاپنےدوست احباب کے پاسپورٹ پر گاڑیاں پاکستان  بھیجتے ہیں۔ پھر جب وہ گاڑی اس بندےسے پاکستان میں وصول کرتے ہیں تو اس کو کچھ  رقم بھی دیتے ہیں ۔کیا ایساکرناجائز ہے؟
جواب: بیرون ملک سے پاکستان گاڑی منگوانے  کے لیے محض پاسپورٹ دینے کے عوض پاسپورٹ والے کارقم لینا دینا جائز نہیں ہے۔تفصیل کے لیے درج ذیل لنک پر فتویٰ ملاحظہ کیجیے:اورسیز پاکستانی کے پاسپورٹ پر گاڑی منگوانافتاویٰ شامی میں ہے:"وأما الدلال فإن باع العين بنفسه بإذن ربها فأجزته على البائع وإن سعى بينهما وباع المالك بنفسه يعتبر العرف، وتمامه في شرح الوهبانية". (ج:4، ص: 560، ط: سعيد)فقط واللہ اعلم
                                                  
عنوان: قرض لیا ہو تو کرنسی کی قدر میں تبدیلی کا حکم
سوال: قرض کے حوالے سے مغرب سے مرعوب طبقہ ایک انوکھے طریقہ سے سودی قرض کے جواز کی ترغیب دے رہا ہے کہ دیکھیں آج قرض جب لے رہے ہیں روپے کی مارکیٹ ویلیو اور ہے اور سال بعد اور ہوگی تو یہ سود کیسے بن جاتا ہے؟ اس کی کیا حقیقت ہے؟
جواب: واضح ہو کہ قرض دیتے  وقت جو  رقم دی جائے، قرض لوٹاتے ہوئے اتنی ہی رقم لوٹانا ضروری ہوتا ہے۔کرنسی کی قدر کم ہونے کی وجہ سے مقروض سے کوئی اضافہ وصول کرنا سود ہے۔شامی میں ہے :"أنه مضمون بمثله فلا عبرة بغلائه و رخصه."(5 / 162، سعید)مزید دیکھیے:قرض واپسی کرتے وقت سونے کی قیمت کا اعتبار کرنے کا حکمفقط واللہ اعلم
                                                  
عنوان: بینک ملازم کے ساتھ کسی کاروبارمیں شراکت کرنا
سوال: زید ایک بینک ملازم (کیشئیر) ہے، کیا زید کے ساتھ بینک تنخواہ پہ بینک سے باہر کسی اور کاروبار میں شراکت کرنا جائز ہے؟
جواب: اگر کسی شخص کے پاس حلال آمدنی موجود ہو اور اس آمدنی سے اس کے لیے کاروبار کرنا ممکن ہو تو اس کو چاہیے کہ کسی حرام آمدنی والے شخص کے ساتھ کاروباری شراکت نہ کرے بلکہ اکیلے ہی کاروبار کرے، لیکن اگر اس کی آمدنی کم ہو جو کاروبار کے لیے کفایت نہ کر سکتی ہو  تو ایسی صورت میں بھی کوشش یہی کرنی چاہیے کہ کسی حلال آمدنی والے شخص کو کاروبار میں شریک بنایا جائے، لیکن اگر ایسا کوئی شخص بھی دست یاب نہ ہو سکے تو مجبورًا  بینک کیشئر سے  سرمایہ لے کر اس کو اپنے  ساتھ کاروبار میں شریک  کرنے کی گنجائش ہوگی،  لیکن اس صورت میں جس شخص (بینک ملازم) کو شریک کیا جا رہا ہے اس کو چاہیے کہ کسی  حلال آمدن والے سے  قرض لے کر کاروبار میں شریک ہو جائے اور  اس قرض کو اپنے ذخیرہ سے ادا کر دے۔ امداد الفتاوی میں ہے:"جن کا مال خراب ہے وہ کسی سے قرض لے کر شرکت کر لیں ، پھر وہ قرض اپنے ذخیرہ سے ادا کریں۔ اور بدون اس تدبیر کے خزانہ میں جمع کرنا یا نوٹ خریدنا اس خرابی کا رافع نہیں ہو سکتا۔"عمدة القاري شرح صحيح البخاري (24/ 108):"و الاحتيال للهروب عن الحرام و التباعد عن الوقوع في الآثام لا بأس به، بل هو  مندوب إليه."فقط واللہ اعلم
                                                  
عنوان: ایک دکان دار کا دوسرے دکان دار سے مال لے کر بیچنا
سوال: ہمارے یہاں دکان میں بعض اوقات گاہک آتا ہے، ہماری دکان  میں وہ چیز موجود نہیں ہوتی ہیں تو ہم دوسری دکان سے لاکر اس کو دکھاتے ہیں، پسند آنے پر اس کو بیچ دیتے ہیں اور اس کو پسند نہ آنے پر پہلے دکان والے کو واپس کر دیتے ہیں اور یہ بات ملحوظ رہے کہ وہ چیز ہم دکان والے کی رضامندی سے لے کر آتے ہیں، کیا یہ طریقہ خرید و فروخت درست ہے؟
جواب: مذکورہ معاملے کی چند صورتیں ممکن ہیں، ذیل میں وہ صورتیں اور ان کے اَحکام لکھتے جاتے ہیں:1- ایک دکان دار کا اپنے گاہک کے مطالبہ پر مطلوبہ چیز نہ ہونے کی صورت میں وہ چیز دوسری دکان سے لاکر اپنے گاہک کو دینے کا حکم یہ ہے کہ اگر پہلا دکان دار ، دوسرے دکان دار سے مطلوبہ چیز بطورِ قرض (loan ) لیتا ہے تو  اس میں کوئی حرج نہیں، اگر گاہک مطلوبہ چیز خرید لے تو پہلا دکان دار اپنا مال آنے کے بعد وہ چیز دوسرے دکان دار کو واپس کردے، لیکن اگر گاہک مطلوبہ چیز نہ خریدے تو پہلا دکان دار دوسرے دکان دار سے لی ہوئی چیز واپس کردے۔2- دوسری صورت یہ ہے کہ پہلا دکان دار، دوسرے  سے مطلوبہ چیز خرید کر لیتا ہے اپنے گاہک کو دینے کے لیے، یہ ’’بیع تعاطی‘‘  کہلائے گی، اور یہ صورت بھی درست ہے، پھر اگر پہلے دکان دار سے گاہک مطلوبہ چیز خرید لے تو ٹھیک، لیکن اگر گاہک نے وہ چیز نہ خریدی تو  پہلا دکان دار ، دوسرے کو وہ چیز واپس لینے پر مجبور نہیں کرسکتا، بلکہ اسے وہ چیز خود ہی رکھنی پڑے گی، البتہ اگر دوسرا دکان دار وہ چیز اپنی خوشی ورضامندی سے واپس لے لے تو یہ جائز، بلکہ اس کے لیے باعثِ اجر و ثواب ہے۔البتہ اس صورت میں سونے چاندی اور کرنسی کی اُدھار بیع درست نہیں ہوگی، اس کی تفصیل آخر میں آرہی ہے۔ 3- تیسری  صورت یہ ہے کہ پہلا دکان دار مطلوبہ چیز دوسرے دکان دار  سے اس شرط پر خریدے کہ اگر میرے گاہک نے یہ چیز لے لی تو ٹھیک، ورنہ میں آپ کو یہ چیز واپس کردوں گا تو یہ صورت جائز نہیں ہوگی، کیوں کہ یہ بیع شرط فاسد  پر مشتمل ہونے کی وجہ سے بیع فاسد ہے۔4- چوتھی صورت یہ ہے کہ پہلا دکان دار، دوسرے سے مطلوبہ چیز نہ ہی بطور قرض لے، اور نہ ہی خریدے، بلکہ یوں کہے کہ فلاں چیز ذرا دینا، میں ابھی بتاتا ہوں کہ خرید رہا ہوں یا نہیں، تو اس صورت میں اگر گاہک مطلوبہ چیز لینے پر راضی ہو جائے تو  پہلے دکان دار کے لیے وہ چیز گاہک پر فروخت کرنا اس وقت تک جائز نہ ہوگا جب تک وہ باقاعدہ اس چیز کو دوسرے دکان دار سے خرید نہ لے، ورنہ غیر مملوکہ چیز کو بیچنا لازم آئے گا جو کہ ناجائز ہے۔5- ایک  جائز صورت یہ بھی ہوسکتی ہے کہ پہلا دکان دار ، دوسرے سے مطلوبہ چیز   خریدتے ہوئے خیارِ شرط لگالے کہ میں یہ چیز آپ سے خرید رہا ہوں، لیکن مجھے تین دن تک اختیار ہوگا، اگر میں چاہوں تو تین دن کے اندر یہ چیز آپ کو واپس کر سکتا ہوں، تو اس صورت میں اگر دوسرا دکان دار اس شرط کو قبول کر لے تو پہلے دکان دار کو مطلوبہ چیز خریدنے کے باوجود (بوجہ بیع تام نہ ہونے کے )  تین دن تک اسے واپس کرنے کا اختیار ہوگا، اور اس شرط سے یہ بیع فاسد نہیں ہوگی؛ کیوں کہ بیع میں خیارِ شرط لگانے کا جواز حدیث سے ثابت ہے، لیکن تین دن سے زیادہ کا خیار رکھنا جائز نہیں ہے۔لیکن دو باتوں کا خیال رکھنا ضروری ہے:1- دونوں دکان داروں کو چاہیے کہ آپس کے لین دین کے وقت یا پہلے سے اس لین دین کی حیثیت متعین کرکے معاہدہ کرلیں، تاکہ بعد میں کسی نزاع اور جھگڑے کا باعث نہ بنے، اور ایک جائز صورت متعین ہو،  ورنہ مجہول لین دین ہونے کی صورت میں بھی یہ معاملہ ناجائز ٹھہرے گا۔2- جب تک فروخت کردہ چیز پہلے دکان دار کی ملکیت میں نہ آجائے وہ اپنے گاہک سے یوں نہ کہے کہ میں نے یہ تمہیں بیچ دی، یا یوں نہ کہے کہ میرے پاس موجود ہے، کیوں کہ پہلی صورت میں غیر مملوک کی بیع لازم آئے گی اور دوسری صورت میں جھوٹ لازم ہوگا۔نوٹ: سونا، چاندی اور کرنسی کی خرید و فروخت میں چوں کہ مجلسِ عقد میں ہی جانبین سے قبضہ ضروری ہے؛ لہٰذا اگر کسی سُنار کے پاس کوئی خریدار آئے اور  سنار کے پاس مطلوبہ زیور موجود نہ ہو، اور دوسرے سے لے کر اپنے گاہک کو دے تو اُسے چاہیے کہ وہ دوسرے سنار سے قرض کا معاملہ کرے، یعنی اس زیور کا جتنا وزن ہے اتنا زیور بطورِ قرض لے، یا دوسرے سنار کا وکیل بن کر اپنے گاہک سے نقد سودا کرے، اور جانبین سے مجلسِ عقد میں ہی قبضہ پایا جائے،اگر پہلے سنار سے نے دوسرے سنار سے یوں سودا کیا کہ یہ ابھی مجھے یہ زیور دے دو، میں بعد میں اس کی قیمت دے دوں گا، یہ اُدھار سودا ہے، لہٰذا یہ جائز نہیں ہوگا، خواہ خیارِ شرط کے ساتھ ہو یا بیعِ تعاطی کی صورت میں۔اسی طرح کرنسی کی خرید و فروخت کا حکم ہوگا، لہٰذا اگر کسی منی ایکسچینج والے کے پاس کوئی گاہک آئے اور مثلًا اسے ریال چاہیے ہوں، اور اُس کے پاس ریال موجود نہ ہوں تو وہ دوسرے دکان دار سے ریال بطورِ قرض لے لے، اور بعد میں اتنے ہی ریال واپس کردے، خواہ ان کی قیمت بڑھے یا گھٹے، اگر یوں سودا کیا کہ مجھے ریال دے دو، بعد میں جو قیمت ہوگی، میں دوسری کرنسی (مثلًا: روپے) میں ادا کردوں گا، اس طرح سودا کرنا جائز نہیں ہوگا۔ فقط واللہ اعلم
                                                  
عنوان: انجینئرز کا اپنے سرٹیفکیٹ کمپنی میں جمع کرانا
سوال: آج کل انجینئر اپنے سرٹیفیکیٹ کسی کمپنی کے حوالے کر دیتے ہیں، مگر اس کمپنی میں کام نہیں کرتے، کمپنی ان کو سالانہ طے شدہ معاوضہ دیتی ہے، اور ان کے سرٹیفکیٹ دکھا کر ٹھیکے لیتی ہے اور بتاتی ہے کہ ہمارے پاس اتنے اتنے انجینئر ہیں، جب کہ وہ انجینیئر ان کے پاس کام نہیں کر رہا ہوتا،  کیا اس سرٹیفیکیٹ کے بدلے میں ملنے والی رقم اس انجینئر کے لیے استعمال کرنا جائز ہے؟
جواب: بصورتِ  مسئولہ انجینئر کے  لیے محض اپنی  سندات کمپنی کو فراہم کرنے کے عوض ماہانہ یا حسبِ  معاہدہ رقم وصول کرنا شرعًا جائز نہیں، جب کہ اس کمپنی میں مذکورہ انجینئر کسی قسم کی عملی خدمات فراہم نہ کرتا ہو۔مزید تفصیل کے لیے دیکھیے:انجینئرنگ لائنسس/ کارڈ کمپنی کو سالانہ کرایہ پر دے کر آمدنی حاصل کرناکنسٹرکشن کمپنی کا انجینئر سے کرایہ پر لائسنس حاصل کرکے ٹھیکہ لینا / انجینئر کا کمپنی کا اپنا لائسنس کرایہ پر دینافقط واللہ اعلم
                                                  
عنوان: لائف انشورنس پالیسی کی ایک صورت اور اس کا حکم
سوال: میں ایک کمپنی میں ملازمت کرتا ہوں، کمپنی والوں نے میری لائف انشورنس کی ہے، پیسے میری تنخواہ سے بھی نہیں کٹ رہے، بلکہ کمپنی خود پیمنٹ کرتی ہے، ایسے میں میرا سوال ہے کہ لائف انشورنس کی شرعی حیثیت کیا ہے اور کیا یہ جائز ہے؟
جواب: اگر مذکورہ انشورنس پالیسی لینے میں آپ کی اجازت حاصل نہ ہو،بلکہ کمپنی یا ادارہ اپنی جانب سے ملازم کے لیے پیسے جمع کروائے اور  پھر ملازم کو موت یا ریٹائرمنٹ کی صورت میں اپنی جانب سے جمع کرائے گئے پیسوں سے زائد رقم دے تو ملازم کے لیے اس رقم کا حصول درست ہے۔اس لیے کہ  اس میں ملازم کا عمل دخل نہیں ہے اور یہ ملازم کے لیے عطیہ کی طرح ہے، اس کا لینا ملازم کے لیے جائز ہے۔ فقط واللہ اعلم
                                                  
عنوان: حجام کی اجرت کا حکم
سوال: حجام کی دکان میں پیسے لگا کر منافع لینا جائز یا نہیں ؟ چاہے  سرکے بال کاٹے یا داڑھی کے ؟اگر حجام صرف سرکے بال کاٹتا ہو تو پھر کیا صورت ہے ؟
جواب: حجامت یعنی بال کاٹنے والے کی اجرت کے حلال یا حرام ہونے میں تفصیل یہ ہے کہ جو کام حرام ہیں، یعنی داڑھی مونڈنا یا بغرضِ تحسین بھنویں بنانا، ان کاموں کی اجرت بھی حرام ہے، اور جو کام جائز ہیں جیسے سر کے بال کاٹنا یا ایک مشت سے زائد ڈاڑھی کو  شرعی طریقے پر درست کرنا، ان کاموں کی اجرت بھی حلال ہے، البتہ جس طرح خلافِ شرع بال (مثلاً: سر کے کچھ حصے کے بال چھوٹے اور کچھ کے بڑے) رکھنا ممنوع ہے، اسی طرح خلافِ شرع بال کاٹنے کی اجرت بھی حلال طیب نہیں۔اگر حجام  مذکورہ تفصیل کے مطابق صرف جائز کام کرے اس صورت میں اس کے ساتھ شراکت درست ہے اور نفع بھی حلال ہے، اور اگر ناجائز کام کرکے ان کی اجرت لے اس صورت میں شراکت درست نہیں ہے۔البتہ شراکت کی کیا صورت ہوگی ؟ اس کے جواز یا عدم جواز کے بارے میں تفصیل لکھ کر دریافت کرسکتے ہیں۔ فقط واللہ اعلم
                                                  
عنوان: آٹا چکی کی دکان دے کر متعین آٹا وصول کرنا
سوال: زید نےعمر کو اپنی آٹاچکی بشمول دکان کے اس شرط پر دی ہے کہ وہ ان کو متعین آٹا ہر ہفتہ دیا کرے گا، کیا یہ جائز ہے؟
جواب: زید نے آٹاچکی اور دکان ایک متعین اجرت مثلاً ہر ہفتے ایک من آٹا پر عمر کو دی ہے تو یہ صورت درست ہے، اور اگر زید یہ شرط لگاتا ہے کہ اسی چکی سے حاصل شدہ آٹے میں سے اتنا آٹا دیا جائے تو یہ صورت درست نہیں ہوگی۔ فقط واللہ اعلم
                                                  
عنوان: زنا کرنے کی بنا پر مالی جرمانہ لینا
سوال: کسی لڑکے  نے شادی شدہ لڑکی کے ساتھ زنا کیا، اب لڑکی کے شوہر کو معلوم ہوا تو اس نے اپنی بیوی کو تین طلاق دے دیں، گاؤں کے لوگوں نے بیٹھ کر فیصلہ کیا کہ جس لڑکے نے زنا کیا ہے اس سے مزنیہ لڑکی کو  پانچ  لاکھ دینا ہوگا ۔  اب دریافت طلب امر یہ ہے کہ کیا زنا  کے بدلے پانچ لاکھ لینا درست ہے ؟ اور یہ معاملہ غیر اسلامی حکومت میں ہو ا ہے ۔
جواب: صورتِ مسئولہ میں مذکورہ لڑکے اور لڑکی کا فعل بہت ہی بڑا گناہ تھا، جس پر دونوں کو سچی توبہ کرنا اور آئندہ اپنے اَحوال کی اِصلاح  کرنا واجب ہے، تاہم اس گناہ کے بدلے  میں  کسی بھی قسم کا مالی جرمانہ لینا  جائز نہیں ہے۔فتاوی شامی میں ہے:"و في شرح الآثار : التعزير بالمال كان في ابتداء الإسلام ثم نسخ .والحاصل أن المذهب عدم التعزير بأخذ المال."(4/61)فقط واللہ اعلم
                                                  
عنوان: قرض واپسی کرتے وقت سونے کی قیمت کا اعتبار کرنے کا حکم
سوال: ادھار روپے لے كر واپسی کے وقت سونے کی قیمت کا اعتبار کرنا کیسا ہے ؟
جواب: واضح رہے کہ قرض لیتے یا دیتے وقت جس کرنسی میں قرض دیا گیا ہو واپسی کی صورت میں وہی کرنسی واپس کی جائے گی،چاہے واپسی کے وقت اس کرنسی کی مالیت بازار میں کم ہوچکی ہو یا زیادہ ہوچکی ہے۔چنانچہ اگر کسی نے مثلًا ایک سال پہلے ایک لاکھ روپے قرض لیا ہو اور اس وقت ایک لاکھ روپے میں ایک تولہ سونا آتا ہو، لیکن آج قرض ادا  کرتے وقت ایک تولہ سونا سوا لاکھ کا ہوچکا ہو تب بھی آج اگر وہ قرض واپس کر رہا ہے تو ایک لاکھ روپے ہی ادا  کرنے کا پابند ہے،اس سے اگر قرض خواہ ایک لاکھ سے زائد کا مطالبہ کرے گا تو یہ سود کے زمرے میں آنے کی وجہ سے ناجائز اور حرام ہوگا۔وفي العقود الدرية في تنقيح الفتاوى الحامدية:"(سئل) في رجل استقرض من آخر مبلغاً من الدراهم و تصرف بها ثم غلا سعرها فهل عليه رد مثلها؟(الجواب) : نعم و لاينظر إلى غلاء الدراهم و رخصها كما صرح به في المنح في فصل القرض مستمداً من مجمع الفتاوى".(1/ 279ط: دار المعرفة)وفیه أیضاً :" الديون تقضى بأمثالها".(2/ 227ط: دار المعرفة)فقط واللہ اعلم
                                                  
عنوان: طلاق کے بعد عورت کی میراث میں حصہ لینا درست نہیں ہے
سوال: ایک صاحب نے اپنی تایازاد سے شادی کی، ایک بیٹی پیدا ہوئی،  اس کے ایک سال بعد طلاق دے دی،  مطلقہ نےباقی زندگی اپنی بیٹی اور بیٹی کی وفات کے  بعد نواسے کے ہاں گزاری،  جب وہ وفات پاگئیں توسابقہ شوہر نے مرحومہ کی وراثت (ان کے والد کی طرف ملنے والی جائیداد )میں سے اپنے حصے کا مطالبہ کردیا اور مرحومہ کے بھائیوں سے حصہ وصول کر لیا۔ سوال یہ ہے کہ کہ کیا طلاق  دے دینے کے بعد موصوف مرحومہ کی وراثت کے حق دار تھے بھی یا نہیں ؟
جواب: صورتِ مسئولہ میں جب شوہر نے اپنی بیوی کو طلاق دے دی تو عدت گزارنے کے بعد عورت اور مرد کا رشتہ بالکل ختم ہوچکا تھا،لہذا عورت کے انتقال کے بعد شوہر اپنی سابقہ بیوی کی میراث میں حصے دار نہیں تھا جو حصہ اس نے وصول کیا ہے وہ اس کے لیے حلال نہیں ہے۔فقط واللہ اعلم
                                                  
عنوان: شیئرز کے کاروبار کا حکم
سوال: کیا شیئرز کا کام جائز ہے؟ جیسے پاکستان اسٹاک ایکسچینج میں کسی کمپنی کے شیئرز لے سکتے ہیں؟
جواب: شیئرز کا کاروبار نہ تو مطلقاً جائزہے اور نہ ہی بالکل حرام ،بلکہ  شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔ اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے، وغیرہ)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔ لیکن بہتر یہی ہے کہ اس کاروبار سے اجتناب کیا جائے، اس لیے کہ اسٹاک ایکسچینج میں ان تمام شرائط کے ساتھ شیئرز کا کاروبار بہت مشکل ہے؛ اس لیے اجتناب کا مشورہ دیا جاتا ہے۔ فقط واللہ اعلممزید تفصیل کے لیے درج ذیل لنک پر فتاویٰ ملاحظہ کیجیے:پاکستان اسٹاک ایکسچینج میں شیئرز (حصص) کی خرید و فروخت کا حکماسٹاک ایکسچینج میں سرمایہ کاری کرنا / شیئرز کی خرید و فروخت / ذخیرہ اندوزی کرنا
                                                  
عنوان: تعمیری خرچہ کا موجودہ ویلیو کے اعتبارسے مطالبہ کرنا درست نہیں ہے
سوال: ہم نے آپ کے دار الافتاء سے  فتوی لیا تھا جو استفتاء کے ساتھ منسلک ہے ،جس میں یہ ذکر تھا کہ بکر نےزید کی اجازت سے اس کے مکان کی پہلی منزل پر جوتعمیر کی تھی  بکر کی اولاد  اسی تعمیری خرچ  کی حق دار ہے ۔ اب مسئلہ یہ ہے کہ بکر کی اولاد کہہ رہی ہے کہ ہمیں موجودہ ویلیوکے اعتبارسے تعمیر کا خرچہ دو ، کیا ان کا یہ مطالبہ درست ہے ؟انہوں نے اس وقت کے حساب سے جوخرچہ کیاتھا وہ لینے سے انکارکردیا ہے تو ہم اس رقم کا کیا کریں ؟اگرہم امانۃً سنبھال کررکھیں او رپھر ان کی طرف سے ایصالِ ثواب کردیں تو کیا یہ درست ہے ؟اگر یہ کرسکتےہیں تو کتنےعرصہ تک سنبھال کررکھیں ؟  پہلی منزل پر جو انہوں نے تعمیر کی تھی کیااب وہ  ہماری ہوگئی؟ اور ہم اب اسے استعمال کرسکتے ہیں اورکیا اپنا  مکان اس منز ل سمیت فروخت کرسکتے ہیں ؟
جواب: صورتٍ مسئولہ میں زید نے اپنی جگہ پر بکرکو تعمیرکرنے کی اجازت دی تھی تو یہ جگہ زید کی ہے جبکہ تعمیرات بکر کی شمار ہوں گی، بکر نے جورقم ان تعمیرات پر خرچ کی تھی اس کے ورثاء وہی رقم لینے کے حق دار ہیں،اس میں دونوں فریق کی رعایت ہے۔باقی اگر زید اور بکر کے ورثاء باہمی رضامندی سے ان تعمیرات کی کوئی درمیانی قیمت مقررکرکےبکرکےورثاء کودے دیتے ہیں توصلحاً ایساکرنا بھی درست ہے۔سائل نے جودوصورتیں ذکرکی ہیں کہ۱۔بکرکے ورثاء کی رقم محفوظ رکھی جائےاوربعد میں صدقہ کردی جائے ، یہ شرعاً درست نہیں ہے،صاحبِ حق جب معلوم ہے تو اُسے ہی اس کا حق دیا جاناضروی ہے ۔۲۔پہلی منزل کی تعمیر ہماری(زید کےورثاء کی) ہوگئی ہے تو زید کے ورثاء بکر کی اولاد کو تعمیری خرچ کی رقم ادا کرنےکے بعدمکان کی مذکورہ پہلی منزل کو استعمال کرسکتے ہیں۔اگر آپس کی بات چیت سے مسئلہ حل نہ ہوتو بہتر ہے کہ کسی کو اپنے درمیان ثالث مقررکرکےفیصلہ کرالیں۔فقظ واللہ اعلم
                                                  
عنوان: بینک میں چوکیدار، کلینر یا ٹی بوائے کی ملازمت کرنے کا حکم
سوال: عام بنک میں بطور چوکیدار، کلینر یا ٹی بوائے ڈیوٹی کرنا کیسا ہے؟
جواب: واضح رہے کہ بینک کا مدار سودی نظام پر ہے، اور  سود کا لینا دینا، لکھنا ،اس میں گواہ بننا یا کسی قسم کا تعاون کرنا سب ناجائز  اور حرام ہے، اور بینک  ملازم سود لینے ، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں۔صورتِ مسئولہ میں بینک  کی ملازمت  ناجائز ہے، خواہ وہ کسی بھی شعبہ میں ہو، اور اس ملازمت سے حاصل ہونے والی  تنخواہ بھی حرام ہے، اس لیے  کہ بینک کے علاوہ  کسی اور جگہ  جائز ملازمت تلاش کرنی چاہیے، اور سود کی گندگی سے اپنے  آپ  کو محفوظ رکھنے کی پوری کوشش کرنی چاہیے  ، کیوں کی حرام  کے مقابلے میں حلال  مال  تھوڑا   ہی کیوں  نہ ہو  اس میں  سکون اور برکت   ہوتی ہے،  جب کہ حرام مال خواہ  کتنا ہی زیادہ  ہو اس  میں بے برکتی، تباہی اور بربادی ہوتی ہے۔       ارشاد باری  تعالی ہے:{يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ ، فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}[البقرة: 278، 279]ترجمہ:اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔(از بیان القرآن)ارشاد باری تعالیٰ ہے:{يَمْحَقُ اللَّهُ الرِّبَا وَيُرْبِي الصَّدَقَاتِ} [البقرة: 276]       ترجمہ: اللہ سود کو مٹاتے ہیں ،  اور صدقات کو بڑھاتے ہیں۔(از بیان القرآن)ارشاد باری تعالی ہے:{ وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن)حدیث مبارکہ میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»."(الصحیح لمسلم، 3/1219، باب لعن آكل الربا ومؤكله، ط: دار احیاء التراث ، بیروت)(مشکاۃ المصابیح،  باب الربوا، ص: 243، قدیمی)ترجمہ: رسول اللہ ﷺ نے سود کھانے والے، کھلانے والے، سودی معاملہ کو لکھنے والے اور سودی معاملہ پر گواہ بننے والے پر لعنت فرمائی ہے اور فرمایا ہے کہ یہ سب برابر ہیں۔ایک اور حدیث مبارکہ میں ہے:"وعن ابن مسعود قال: قال رسول الله صلى الله عليه وسلم: " إن الربا وإن كثر فإن عاقبته تصير إلى قل: رواهما ابن ماجه والبيهقي في شعب الإيمان".(مشکاۃ المصابیح، باب الربوا، ص: 246، ط؛ قدیمی) فقط واللہ اعلم
                                                  
