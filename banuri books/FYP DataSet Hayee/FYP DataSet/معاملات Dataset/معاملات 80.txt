عنوان: ایک بیوہ، ایک بیٹی، والد اور والدہ کے درمیان میراث کی تقسیم
سوال: ایک شخص ٹریفک حادثہ میں جاں بحق ہوگیا اور پس ماندگان میں والد، والدہ، ایک بیوہ، اور ایک آٹھ ماہ کی بچی چھوڑ گیا۔ اب اس شخص کی دیت کی ادائیگی کرنا ہے۔ ورثاء میں ادائیگی کا تناسب یعنی فی صد حصہ ہرایک کا کیا ہوگا ؟
جواب: صورتِ مسئولہ میں ٹریفک حادثہ میں جاں بحق ہونے والے شخص کی دیت اس کا ترکہ ہے، مذکورہ مرحوم شخص کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیرمنقولہ میں سے مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد باقی کل ترکہ کو چوبیس (۲۴) حصوں میں تقسیم کر کے اس میں سے ۳ حصے مرحوم کی بیوہ کو، ۱۲ حصے مرحوم کی بیٹی کو، ۴ حصہ مرحوم کی والدہ کو اور ۵ حصے مرحوم کے والد کو ملیں گے۔ فیصد کے اعتبار سے 100 فیصد میں سے 12.5 فیصد مرحوم کی بیوہ کو، 50 فیصد مرحوم کی بیٹی کو، 16.666 فیصد مرحوم کی والدہ کو اور 20.8333 فیصد مرحوم کے والد کو ملے گا۔ فقط واللہ اعلم
                                                  
عنوان: بچہ دب کرمرجانے کی صورت میں دیت، کفارہ اور میراث کاحکم
سوال: 12 ماہ کے بچے کو  ماں دودھ پلاتے پلاتے سوجاۓ اور ماں کی چھاتی یا کروٹ لیتے ہوۓ بچے کی سانس رُک جاۓ، اس سے بچہ مرجاۓ تو  اس عورت پر کیا دیت ہے اور کفارہ؟ اور  یہ عورت میراث سے بھی محروم ہوگی یا نہیں؟
جواب: 1-  بچہ سوتے میں ماں کے نیچے دب کر مرجائے یہ قتل جاری مجری خطا ہے، اس میں عاقلہ پر دیت اور والدہ پر  کفارہ لازم ہے،  دیت کی مقدارسو اونٹ یا دس ہزار درہم یا ایک ہزار دینار(موجودہ زمانے کے اعتبار سے 30 کلو 618 گرام چاندی)  یا اس کے برابر قیمت ہے،   دیت میں حاصل شدہ مال مقتول کے ورثہ میں شرعی اعتبار سے تقسیم ہو گا۔  جو وارث اپنا حصہ معاف کر دے گا اس قدر معاف ہو جائے گا اوراگر سب نے معاف کر دیا تو سب معاف ہو جائے گا۔2-  کفارے میں مسلسل ساٹھ روزے رکھنا   لازم ہو گا،  کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے، ہاں! عورت کے حیض کی وجہ سے تسلسل ختم نہیں ہو گا، یعنی اگرعورت   60 روزے کفارہ میں رکھ رہی ہے تو  60 روزے رکھنے کے دوران ماہ واری کے آنے سے کوئی فرق نہیں پڑے گا وہ ماہ واری سے فراغت کے بعد 60 روزوں کو جاری رکھے گی۔3- یہ عورت اپنے بچے کی  میراث سے محروم ہوجائے گی۔فتاوی شامی میں ہے:"(قوله: الموجب للقود أو الكفارة) الأول هو العمد وهو أن يقصد ضربه بمحدد أو ما يجري مجراه في تفريق الأجزاء، والثاني ثلاثة أقسام: شبه عمد، وهو أن يعتمد قتله بما لايقتل غالبًا، كالسوط، وخطأ كأن رمى صيدًا فأصاب إنسانًا، وما جرى مجراه كانقلاب نائم علی شخص أو سقوطه عليه من سطح، فخرج القتل بسبب؛ فإنه لايوجبهما كما لو أخرج روشنًا أو حفر بئرًا أو وضع حجرًا في الطريق؛ فقتل مورثه أو أقاد دابةً أو ساقها فوطئته أو قتله قصاصًا أو رجمًا أو دفعًا عن نفسه أو وجد مورثه قتيلًا في داره أو قتل العادل الباغي وكذا عكسه إن قال: قتلته وأنا على حق وأنا الآن على الحق، وخرج القتل مباشرةً من الصبي والمجنون؛ لعدم وجوب القصاص والكفارة. وتمامه في سكب الأنهر وغيره".(767/6ط: سعید) فقط واللہ اعلم
                                                  
عنوان: اپنے نام سے سودی قرضہ لینے کی اجازت دینے اور کاغذات پر دستخط کرنے کا حکم
سوال: میرے کزن نے میرے نام کا زرعی ترقیاتی بنک سے قرض لیا ہے، اس کے تمام کاغذات اور جو ضرورت کی کام وہ کزن نے خود ادا کیے، میں نے صرف ان کاغذات پر دستخط کیے، قرضہ وہ لے گیا،  ادا بھی وہی کرے گا،  قرضہ پچاس ہزار ملا ہے جو چھ ماہ بعد ستاون ہزار ادا کرے گا۔ اب یہ جو سود ہے، کیا اس کا  گناہ مجھے بھی ہو گا؟اور اللہ جانتا ہے کہ کتنا میں اس کو ٹال مٹول کرتا رہا،  لیکن کچھ مجبوری تھی، میں انکار بھی نہیں کر سکتا تھا۔
جواب: سودی قرض کا لین دین قرآن و حدیث کی رو سے ناجائز و حرام ہے، اور کسی حرام و ناجائز کام میں کسی کی معاونت کرنا بھی ناجائز اور گناہ کا باعث ہے، آپ کے لیے اپنے کزن کو اپنے نام سے سودی قرض لینے کی اجازت دینا اور کاغذات پر دستخط کرنا جائز نہیں تھا،  ایسا کرنے کی وجہ سے آپ بھی اس سودی قرض لینے کے گناہ میں شریک ہوگئے ہیں، آپ کو  چاہیے کہ خود بھی توبہ و استغفار کریں اور اپنے کزن کو بھی سودی قرضے کی حرمت سے آگاہ کر کے اس گناہ سے توبہ کر کے جلد سے جلد اس سودی قرضہ سے جان چھڑانے کے لیے آمادہ کریں، اور آئندہ کبھی بھی کسی سودی معاملے میں کسی ساتھ  کسی بھی قسم کا کوئی تعاون نہ کریں۔ فقط واللہ اعلم
                                                  
عنوان: پروفیسر کا کالج کے اوقات میں تلاوت کرنے کا حکم، تاخیر سے کالج پہنچنے کا حکم
سوال: میں ایک کالج میں پروفیسر ہوں، ملازمت کے کیا مسائل ہیں،  دورانِ  ملازمت میں قرآنِ  پاک کی تلاوت کرتا ہوں،  کیا یہ جائز ہے؟  اور کبھی کبھار کالج سے لیٹ ہو جاتا ہوں! راہ نمائی فرمایئے!
جواب: کالج انتظامیہ کے ساتھ آپ کا ملازمت کا جو معاہدہ ہوا ہے اس کی رو سے آپ کے جو اوقاتِ ملازمت ہیں ان میں تو کالج کا ہی کام کرنا چاہیے،  البتہ انتظامیہ  کی طرف سے آپ کو درمیان میں تھوڑا  بہت وقت ایسا دیا گیا ہے جس میں آپ کو فارغ رکھا گیا ہو اور اس وقت میں آپ کے ذمہ کالج کا کوئی کام نہ ہو تو ایسے وقت میں تلاوت کرنے میں کوئی حرج نہیں ہے۔اگر آپ کالج کے مقرر کردہ وقت سے لیٹ ہوجائیں تو مہینے بھر کل ملا کر جتنی تاخیر آپ کو ہوئی ہو اس کا حساب  رکھ  کر  (استحقاقی رخصت سے اوقات زائد ہونے کی صورت میں) مہینے کے آخر میں اس وقت کے بقدر اپنی تنخواہ میں سے پیسے کٹوالیا کریں۔ فقط واللہ اعلم
                                                  
عنوان: ترکہ کی تقسیم کی ایک صورت
سوال: ایک شخص کا انتقال ہوا، اس نے ایک بیوہ ایک بیٹی اور تین بیٹے سوگوار چھوڑے ہیں، مرحوم نے وراثت میں ایک مکان چھوڑا تھا،  جو کہ فروخت کردیاگیا ہے، جس کی قیمت پچاسی لاکھ پچاس ہزار موصول ہوئے ہیں ، 8،550،000/= برائے مہربانی شرعی طور پر رقم کی تقسیم فرمائیں!
جواب: صورتِ مسئولہ میں مرحوم  کی وفات کےبعد تجہیز و تکفین کا خرچہ نکال کر اگر کوئی قرضہ ہو تو اس کو ادا کرنے کے بعد اگر مرحوم نے کوئی وصیت کی ہو تو اس کو ایک تہائی سے نافذ کرنے کے بعد ما بقیہ کل ترکہ کو  آٹھ حصوں میں تقسیم کرکے 1/ حصہ مرحوم کی بیوہ کو ، دو دو حصے ہر ایک بیٹے کو ، ایک حصہ مرحوم کی بیٹی کو ملے گا ، 8،550،000 میں سے 10 لاکھ اڑسٹھ ہزار سات سو پچاس بیوہ کو، اتنے ہی بیٹی کو  او ر اکیس لاکھ سینتیس ہزار پانچ سو روپے ہر ایک بیٹے کو ملیں گے۔فقط واللہ اعلم
                                                  
عنوان: انشورنس پالیسی سے ملنے والی اضافی رقم کا حکم
سوال: میرے  پاس دو  انشورنس پالیسیاں تھیں، جس میں پیسہ صرف موت یا کسی حادثے کی بنا پر ہی ملتا ہے۔اس کے علاوہ میں دوہزار روپے ہر ماہ جمع کرتا تھا، اس پیسے کو وہ کمپنی شیئر مارکیٹ میں لگاتی تھی، اور کچھ شیئر میرے اکاؤنٹ میں جمع کرادیتی تھی،  میں نے پورے بیس سال میں دو لاکھ چالیس ہزار روپے جمع کیے؛ کیوں کہ وہ کمپنی مجھے شیئر دیا کرتی تھی،  اس لیے ان کی قیمت گھٹتی اور بڑھتی رہتی تھی۔ بیس سال کے بعد جب میں نے یہ پالیسی بند کرائی تو مجھے دو لاکھ تیئس ہزار کا نفع ہوا۔  کیوں کہ مجھے یہ نہیں معلوم کہ وہ کمپنی کس طرح کی کمپنیوں سے شیئر خریدتی تھی، یعنی ان کا کاروبار شریعت کے مطابق تھا یا نہیں، تو کیا میرے لیے یہ نفع جائز ہے یا نہیں؟ اگر جائز نہیں ہے تو میں اس کا استعمال کہاں کروں ؟
جواب: انشورنس کی مروجہ تمام اقسام شرعی خرابیوں کی بنا پر ناجائزہیں، ان میں حصہ لیناجائزنہیں ہے۔  اس بارے میں شرعی حکم یہی ہے کہ جتنی رقم آپ نے بیس سال میں جمع کروائی ہے، وہ رقم  آپ   استعمال کرسکتے ہیں اور جو رقم آپ کو  آپ  کی اصل رقم پر زائدملی ہے وہ سود ہے،  جسے ادارے کوواپس کرنا لازم ہے،اگر واپسی ممکن نہ ہو تو کسی مستحقِ زکاۃ شخص کو بغیر ثواب کی نیت کے دے دی جائے۔فقط واللہ اعلم
                                                  
عنوان: اشتہارات کلک کرکے کمانا
سوال: آج کل انٹرنیٹ پر ایک ویب سائٹ ہے، اس پر کام کرنے کے پیسے دیتے ہیں، تین ہزار روپے لیتے ہیں اور تین مہینے وہ ویب سائٹ چلتی ہے، اس میں کچھ ایڈز دیکھنے ہوتے ہیں، روزانہ چالیس ایڈ دیکھنے کے ایک سو  روپے دیں گے،کیا یہ کام کرنا شرعاً  کیسا ہے؟
جواب: بصورتِ مسئولہ اشتہارات دیکھ کر روپے کمانا شرعاً درست نہیں، تفصیل کے لیے درج ذیل لنک ملاحظہ ہو :ایڈ پر کلک کرکے پیسہ کمانافقط واللہ اعلم
                                                  
عنوان: میزان بینک کے ساتھ لین دین کرنے کا حکم
سوال: میزان بینک کے ساتھ لین دین کرنا کیسا ہے؟
جواب: میزان بینک سمیت کسی بھی مروجہ اسلامی بینک کے معاملات مکمل طور پر شرعی اصولوں کے مطابق نہیں ہیں، اس لیے ان بینکوں میں سیونگ اکاؤنٹ کھلوانا یا کسی بھی طرح کی سرمایہ کاری کرنا جائز نہیں ہے، البتہ کرنٹ اکاؤنٹ کھلوانا یا رقم کی منتقلی وغیرہ جیسے معاملات جس طرح عام بینکوں کے ساتھ کرنے کی گنجائش ہے، اسی طرح میزان بینک اور دیگر مروجہ اسلامی بینکوں کے ساتھ بھی ایسے معاملات کرنے کی گنجائش ہے۔ فقط واللہ اعلم
                                                  
عنوان: قرض کی واپسی پر زائد رقم سروس چارجز کے نام پر لینا
سوال: ایک ادارہ جو کہ بلاسود قرضہ دینے کا دعوے دار ہے، یہ ادارہ مختلف امور کا قرضہ دیتا ہے اور بغیر کسی زیادتی کےقرض قسطوں میں واپس لیتا ہے،  لیکن ابھی انہوں نے مکان کی تعمیر کےلیےقرض دینے کا پراجیکٹ نکالا ہے جس میں پانچ لاکھ تک قرض پانچ سال کے لیے دیں گے،  لیکن ہر ایک لاکھ پر سالانہ 4500 روپے زائد وصول کریں گے،  یعنی پانچ لاکھ پر ایک لاکھ دس ہزار روپے زائد لیں گے ادارہ کے ذمہ دار کا کہنا یہ ہے کہ یہ سود نہیں ہے، بلکہ زائد رقم ہم سروس چارجز کی مد میں وصول کر رہے ہیں۔ ہمارا پورے ملک میں سسٹم ہے عملہ کی تنخواہیں ہیں تو یہ سروس چارجز ہیں۔ پہلے یہ چارجز حکومت یا ادارہ برداشت کرتے تھے، لیکن اب حکومت انکاری ہے اور ادارہ یہ بوجھ نہیں اٹھا سکتا؛ لہذا صارفین سے یہ چارجز  کے ہر ایک لاکھ کے بدلے 4500 روپے زائد وصول کریں گے،  دو لاکھ ہوں گے تو 9ہزار روپے زائد وصول کریں گے ۔ اب سوال یہ ہے کہ اس ادارے سے اس قسم کا قرض لینا شرعاً  کیسا ہے ؟ اور زائد رقم سروس چارجز کے طور کے ادا کرنا کہیں سود تو نہیں؟
جواب: صورتِ  مسئولہ میں قرضہ اس شرط پر دینا کہ واپسی پر ہر لاکھ کے ساتھ  4500  روپے زائد سروس چارچز کے نام پر ادا کرنے ہوں گے،  شرعاً درست نہیں، لہذا مذکورہ ادارے سے قرض لینا جائز نہیں۔ فقط واللہ اعلم
                                                  
عنوان: گرافک ڈیزائننگ یا ویب سائٹس بنا کر بیچنا
سوال: فری لانسنگ کے ذریعے پیسے کمانے کا کیا حکم ہے؟ مثلاً  گرافک ڈیزائننگ کا کام کرنا یا ویب سائٹس بنا کر بیچنا اور اس سے ڈالرز کمانا؟
جواب: فری لانسنگ  کے ذریعہ گرافک ڈیزائننگ یا ویب سائٹس بنا کر بیچنا اور اس سے رقم کمانا شرعاً جائز ہے، بشرطیکہ اس میں جان دار کی تصاویر اور موسیقی وغیرہ ناجائز امور شامل نہ ہوں۔  فقط وا للہ اعلم
                                                  
عنوان: حرام آمدنی والے شخص سے ٹیوشن پڑھانے کی اجرت لینے کا حکم
سوال: ناجائز کاربار کرنے والے سے بچوں کو پڑھانے کی اجرت لے سکتے ہے یا نہیں ؟
جواب: حرام آمدنی والے شخص سے کسی جائز کام کی اجرت لینا مکروہ ہے۔
                                                  
عنوان: کھیل، موسیقی کی ٹکٹس کی سروس کی آمدن
سوال: ہم ایک سوفٹ ویئرہاؤس چلاتے ہیں، اُس میں امریکی کمپنی جو ٹکٹس بیچتی ہیں اُس کو اپنی سروسز دیتے ہیں، جس میں ٹکٹس کی خرید فروخت بھی ہوتی ہے اور ٹکٹس ہر قسم کے ہوتے ہیں،  مثلاً موسیقی، کھیل وغیرہ کے، ہماری یہ سروس جائز ہے؟
جواب: واضح رہے کہ گناہ کے کام کی سروس دے کر اس کے پیسے لینا ناجائز ہے؛  لہذا آپ کے لیے ناجائز کاموں مثلاً موسیقی وغیرہ کی ٹکٹس کی سروس کا معاوضہ لینا ناجائز ہے اور جائز کام کی سروس کے معاوضہ میں پیسے وصول کرنا جائز ہے۔الدر المختار وحاشية ابن عابدين (رد المحتار) (6 / 391):"(و) جاز (بيع عصير) عنب (ممن) يعلم أنه (يتخذه خمرا) لأن المعصية لا تقوم بعينه بل بعد تغيره".أحكام القرآن للجصاص ت قمحاوي (3 / 296):
"وقوله تعالى: {ولا تعاونوا على الإثم والعدوان} نهي عن معاونة غيرنا على معاصي الله تعالى". فقط واللہ اعلم
                                                  
عنوان: B4U Trades کا حکم
سوال: ایک کمپنی ہے،  جس کا نام B4U Trades ہے۔ اس میں سرمایہ کاری کا شرعی حکم کیا ہے؟
جواب: مذکورہ ادارے کی ویب سائٹ سے حاصل شدہ معلومات کے مطابق B4U ٹریڈز  نامی ادارہ کرپٹو کرنسی کے ذریعہ بزنس کرتا ہے، کرپٹو کرنسی حکومت پاکستان کی جانب سے منظور شدہ نہیں ہے؛ فی الحال اس کرنسی کے جواز و عدمِ جواز پر توقف اختیار کیا گیا ہے، پس جب تک مذکورہ کمپنی کے تمام پہلو  مکمل واضح نہ ہو جائیں، اس وقت تک اجتناب کیا جائے۔B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading ۔ فقط واللہ اعلم
                                                  
عنوان: کسی چیز میں ملاوٹ کرنے کے بعد لوگوں کو بتاکر بیچنے کا حکم
سوال: کسی چیز میں ملاوٹ کر کے اور لوگوں  کو بتا کر مال بیچنا جائز ہے یا نہیں؟
جواب: کسی چیز میں ملاوٹ کرنے کے بعد لوگوں کو ملاوٹ کے بارے میں واضح طور پر بتاکر اسے بیچنا شرعاً جائز ہے، (یعنی ہر خریدار کو علم ہو کہ اس میں ملاوٹ ہے)۔  البتہ واضح طور پر بتائے بغیر بیچنا چوں کہ دھوکا  دہی پر مشتمل ہے؛  اس لیے جائز نہیں ہے۔ فقط واللہ اعلم
                                                  
عنوان: کپڑوں کی اسمگلنگ کاحکم
سوال: کسٹم ڈیوٹی بڑھنے سے آج کل لوگ باہر ممالک سے کپڑوں کی اسمگلنگ کرتے ہیں، باہر ممالک سے کپڑوں کی اسمگلنگ کرنا کیساہے؟
جواب: ناجائز اشیاء کی اسمگلنگ ناجائز  اورجائز کی فی نفسہ جائز ہے، لیکن جب عوام الناس کے مفاد  کی خاطر حکومتی سطح پر جائز اشیاء  کی اسمگلنگ ممنوع ہو تو  اس سے اجتناب  ضروری ہے؛ کیوں کہ کسی بھی ریاست میں رہنے والا شخص اس ریاست میں رائج قوانین پر عمل درآمد کا (خاموش)  معاہدہ کرتاہے، اور جائز امور میں معاہدہ کرنے کے بعد اسے پورا کرنا دیانۃً ضروری ہوتاہے؛  اس طرح کے جائز امور  سے متعلق قانون کی خلاف ورزی گویا معاہدہ کی خلاف ورزی ہے، اور معاہدے کی خلاف ورزی سے شریعت نے منع کیا ہے۔ نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا شرعاً ضروری ہے؛ لہذا اس طرح کپڑوں کی اسمگلنگ سے اجتناب کرنا چاہیے۔البتہ  جائز اشیاء   کی اسمگلنگ سے جو  نفع  حاصل  ہو گا ، وہ حرام نہیں ہو گا۔فقط واللہ اعلم
                                                  
عنوان: قصائی کو اجرت میں گوشت دینا
سوال: قصائی کسی متقی شخص سے گائے وغیرہ ذبح کراتے ہیں اور ذبح کرنے کا اجرت گوشت دیتے ہیں اور اس اجرت سے دونوں خوش بھی رہتے ہیں تو  کیا یہ جائز ہے?
جواب: قصائی کے لیے اسی کے ذبح کردہ جانور کا گوشت اجرت میں  طے کرنا جائز نہیں، جائز صورت یہ ہوسکتی ہے کہ آپ اپنی  اجرت طے کرلیں، مثلاً ایک جانور ذبح کرنے پر پانچ کلو گوشت   بطورِ اجرت طے کرلیا جائے،   لیکن یہ شرط نہ لگائی جائے کہ  اسی ذبح کردہ جانور سے  مذکورہ اجرت دی جائے گی، اگرچہ بعد میں اسی گوشت سے  طے شدہ اجرت دے دی جائے۔عمدۃ القاري شرح صحیح البخاريمیں ہے:’’وَكَذَا قَالُوا: لَا يجوز إِذا اسْتَأْجر حماراً يحمل طَعَاماً بقفيز مِنْهُ، لِأَنَّهُ جعل الْأجر بعض مَا يخرج من عمله، فَيصير فِي معنى قفيز الطَّحَّان وَقد نهى عَنهُ صلى الله عَلَيْهِ وَسلم، وَأخرجه الدَّارَقُطْنِيّ وَالْبَيْهَقِيّ من حَدِيث أبي سعيد الْخُدْرِيّ، قَالَ: نهى عَن عسب الْفَحْل وَعَن قفيز الطَّحَّان، وَتَفْسِير: قفيز الطَّحَّان: أَن يسْتَأْجر ثوراً ليطحن لَهُ حِنْطَة بقفيز من دقيقه، وَكَذَا إِذا اسْتَأْجر أَن يعصر لَهُ سمسماً بِمن من دهنه أَو اسْتَأْجر امْرَأَة لغزل هَذَا الْقطن أَو هَذَا الصُّوف برطل من الْغَزل، وَكَذَا اجتناء الْقطن بِالنِّصْفِ، ودياس الدخن بِالنِّصْفِ، وحصاد الْحِنْطَة بِالنِّصْفِ، وَنَحْو ذَلِك، وكل ذَلِك لَا يجوز‘‘. (کتاب الزراعة، باب المزارعة بالشطر و نحوه، ج:۱۲ ؍ ۱۶۶ ،ط: دار إحیاء التراث العربي)فتاویٰ شامی میں ہے:’’(ولو) (دفع غزلاً لآخر لينسجه له بنصفه) أي بنصف الغزل (أو استأجر بغلاً ليحمل طعامه ببعضه أو ثوراً ليطحن بره ببعض دقيقه) فسدت في الكل؛ لأنه استأجره بجزء من عمله، والأصل في ذلك نهيه صلى الله عليه وسلم عن قفيز الطحان وقدمناه في بيع الوفاء. والحيلة أن يفرز الأجر أولاً أو يسمي قفيزاً بلا تعيين ثم يعطيه قفيزاً منه فيجوز.(قوله: والحيلة أن يفرز الأجر أولاً) أي ويسلمه إلى الأجير، فلو خلطه بعد وطحن الكل ثم أفرز الأجرة ورد الباقي جاز، ولا يكون في معنى قفيز الطحان إذ لم يستأجره أن يطحن بجزء منه أو بقفيز منه كما في المنح عن جواهر الفتاوى. قال الرملي: وبه علم بالأولى جواز ما يفعل في ديارنا من أخذ الأجرة من الحنطة والدراهم معاً، ولا شك في جوازه اهـ. (قوله: بلا تعيين) أي من غير أن يشترط أنه من المحمول أو من المطحون فيجب في ذمة المستأجر، زيلعي.‘‘ (کتاب الإجارة، باب الإجارة الفاسدة، ج:۶ ؍ ۵۶ ،۵۷ ،۵۸ ، ط:سعید)فتاویٰ عالمگیری میں ہے:’’صورة قفيز الطحان أن يستأجر الرجل من آخر ثوراً ليطحن به الحنطة على أن يكون لصاحبها قفيز من دقيقها أو يستأجر إنساناً ليطحن له الحنطة بنصف دقيقها أو ثلثه أو ما أشبه ذلك فذلك فاسد، والحيلة في ذلك لمن أراد الجواز أن يشترط صاحب الحنطة قفيزاً من الدقيق الجيد ولم يقل من هذه الحنطة، أو يشترط ربع هذه الحنطة من الدقيق الجيد؛ لأن الدقيق إذا لم يكن مضافاً إلى حنطة بعينها يجب في الذمة والأجر كما يجوز أن يكون مشاراً إليه يجوز أن يكون ديناً في الذمة، ثم إذا جاز يجوز أن يعطيه ربع دقيق هذه الحنطة إن شاء. كذا في المحيط‘‘. (کتاب الإجارة، الباب الخامس عشر في بیان ما یجوز من الإجارة و ما لا یجوز،ج:۴ ؍۴۴۴،ط:رشیدیة)فقط واللہ اعلم
                                                  
عنوان: بکروں کا کام
سوال: میں نے بکروں کا کام شروع کیا ہے جس میں میں خرید کر بیچتا ہوں اور پلائی پر بھی لیتا ہوں، کیا یہ کام صحیح ہے؟میں نے چھوٹے بچے بھی پالے ہیں۔ کبھی ایسا ہوجائے کہ بچہ بیمار ہوجائے اور اس کی زندگی کا آخری وقت ہو تو میں اس کو قربان کر سکتا ہوں؟ اور کم سے کم عمر کی کوئی قید ہے؟
جواب: بکروں کو خرید کر اس پر اپنا منافع رکھ کر اسے بیچنا جائز ہے۔بکری کا بچہ پیدا ہونے کے بعد  پالنے پر اس کی اجرت متعین کرکے لینا بھی جائز ہے، اور بچے پالنے کے لیے عمر کی حد متعین نہیں ہے، اسی طرح بوقتِ ضرورت بچہ ذبح کرنے کے لیے بھی عمر کی کوئی قید نہیں ہے،  اگر غالب گمان ہو کہ جانور کا آخری وقت ہے اور اس کے مالک کی طرف سے ایسی حالت میں ذبح کرنے کی اجازت ہو تو اسے ذبح کرسکتے ہیں۔ البتہ جانور پال کر مقررہ مدت کے بعد جانور آدھے آدھے تقسیم کرلینا درست نہیں ہے۔ مزید تفصیل کے لیے درج ذیل لنک پر تفصیلی فتویٰ ملاحظہ کیجیے:جانور کو آدھے حصے پر پالنے کے لیے دینافقط واللہ اعلم
                                                  
عنوان: جیز کیش
سوال: 1- دو مسئلے جاز کمپنی سے متعلق میں نے جیز کیش میں میں کچھ رقم بطور امانت کے رکھی ہے جس پر مجھے روزانہ کی بنیاد پر سو  منٹ ملتے ہیں ہیں اور جب میں یہ رقم جیز سے نکلواؤ ںگا تو کیا میں اس امانت کی فیس کے بدلے جو ہر ایک ہزار پر 20 روپے ہے منٹس کو استعمال کر سکتا ہوں؟  کیا یہ قرض کی صورت ہے یا امانت کی؟ برائے مہربانی مکمل تفصیل سے بتائیں، میرا ذہن کہتا ہے کہ یہ امانت کی صورت ہے،  جس میں ملنے والے منٹس کو استعمال کر سکتا ہوں.2-  دوسرا مسئلہ یہ ہے کہ جیز کمپنی والے مجھے اکثر میری  سم کا بیلنس بغیر کسی وجہ کے کاٹ لیتے ہیں، کیا اس بیلنس کاٹنے کے بدلے میں یہ منٹس استعمال کر سکتا ہوں ہو  جو مجھے اس امانت کے بدلے ملتے ہیں،  یعنی جو امانت میں نے جیز اکاؤنٹ میں رکھی ہوئی ہے.
جواب: 1- اکاؤنٹ میں رکھی گئی رقم کی تکییف  علماءِ کرام نے قرض سے کی ہے اور قرض کی وجہ سے نفع اٹھانا سود ہے؛ لہذا مذکورہ اکاونٹ میں رقم رکھ کر فری منٹس وغیرہ حاصل کرنا ناجائز اور حرام ہے۔ مذکورہ رقم کمپنی استعمال میں لاتی ہے، امانت اس رقم کو کہتے ہیں جو امین کے پاس محفوظ رکھی جائے، نیز امانت کے ہلاک ہونے  کی صورت میں ضمان نہیں ہوتا، جب کہ اس رقم میں یہ دونوں باتیں نہیں پائی جاتیں۔2- آپ کا بیلنس کیوں کٹتا ہے؟  اس کی معلومات کمپنی کے نمائندہ سے کرکے تفصیل ارسال کرکے اس کے متعلق دوبارہ سوال ارسال کریں۔ فقط واللہ اعلم
                                                  
عنوان: کمیشن لینے کا حکم / بینک میں اکاؤنٹ کھلوانا / بینک میں نوکری کرنا
سوال: 1۔  کمیشن لینا کیسا ہے؟  پوری تفصیل بیان کریں۔2۔ بینک میں رقم رکھنا کیسا ہے ؟3۔ بینک کی نوکری کی تفصیل بیان کریں!
جواب: 1۔ جائز کام کاکمیشن جائز ہے، بشرطیکہ پہلے سے طے کردیا گیا ہواور ناجائز کام کا کمیشن ناجائز ہے۔ نیز  کمیشن دلالی ( بروکری) لینا شرعاً اس وقت جائز ہوتا ہے جب کہ بروکر سامان کی خریداری یا فروخت کرنے میں اپنا کردار ادا کرے، پس جب جب وہ کردار ادا کرے اس کے لیے بروکری یا کمیشن وصول کرنا جائز ہوتا ہے، البتہ اگر کسی پارٹی سے مال ڈلوانے کے بعد وہ دونوں پارٹیاں ڈائریکٹ ہوکر بعد میں کوئی سودا کرتے ہیں، جس میں تعارف کرانے والے شخص کی کوئی سعی و کوشش نہیں ہو تو ایسی صورت میں تعارف کرانے والے شخص کوکمیشن کے مطالبہ کا شرعاً حق نہیں ہوتا۔ البتہ وہ افراد جو کسی کمپنی میں ملازم ہوں اور کمپنی کا مال بیچنے یا کمپنی کے لیے مال خریدنے پر مامور ہوں اور اس کام کی تنخواہ بھی وصول کرتے ہیں، ان کے لیے کمیشن وصول کرنا شرعاً جائز نہیں، نیز وہ شخص جس کو کسی نے مال خریدنے کے حوالہ سے اپنا وکیل بنا کر بھیجا ہو اس کے لیے قیمتِ خرید سے زائد کے واؤچر بنوا کر اپنے مؤکل (اصل خریدار) سے بطور کمیشن وصول کرنا بھی جائز نہیں۔ اسی طرح سرکاری شعبوں میں مخلتف کاموں کے لیے ذمہ داران جو رقم کمیشن کے نام سے وصول کرتے ہیں وہ لینا بھی جائز نہیں۔فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً:’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦)2۔ ضرورت کے پیشِ نظر بینک میں صرف کرنٹ اکاؤنٹ کھلوانے کی یا لاکر میں رقم رکھنے کی اجازت ہے۔ ایسا اکاؤنٹ جس میں بینک کی جانب سے اصل رقم پر زائد رقم ملتی ہو، سود ہونے کی وجہ سے کھلوانا جائز نہیں۔3۔ مروجہ بینک کا طریقۂ تمویل چوں کہ سودی ہے، لہذا اس میں کسی قسم کی نوکری کرنے کی شرعاً اجازت نہیں۔ فقط واللہ اعلم
                                                  
عنوان: حرام آمدن والے شخص سے فیس وصول کرنا
سوال: حرام کاروبار کرنے والے ایک شخص نے اپنے بچوں کو پڑھانے کے لیے کہا،  میں نے پڑھایا اجرت میں وہی پیسہ دیا جو اس نے حرام کاروبار سے کمایا ہے،  وہ پیسہ میرے لیے حلال ہے یا نہیں؟
جواب: صورتِ مسئولہ میں  ان سے وصول کردہ فیس کی رقم میں کراہت ہوگی۔ فقط واللہ اعلم
                                                  
عنوان: ملازمت کے اوقات میں نوافل کی ادائیگی کا حکم
سوال: ملازمت کے اوقات میں نماز کے بارے میں کیا احکامات ہیں؟ نیز نماز کے وقفے والے اوقات کے علاوہ نماز ادا کرنا جائز ہے؟  کیانماز قبول ہو گی یا نہیں؟
جواب: ملازمت کے جو اوقات باہمی معاہدہ میں طے ہوجائیں ان اوقات میں ملازم کے لیے نماز کی ادائیگی لیے صرف اتنی دیر پہلے مسجد جانا چاہیے جس میں استنجا اور وضو وغیرہ سے فارغ ہوکر اعتدال کے ساتھ سنتِ مؤکدہ کی ادائیگی اور تکبیر اولیٰ کے ساتھ جماعت سے نماز مل سکے۔ اگر وضو وغیرہ کا تقاضا نہ ہو تو اذان ہوتے ہی جانا ٹھیک نہیں، بلکہ جماعت سے اتنا پہلے چلے جائیں جس میں سنتِ مؤکدہ اعتدال سے ادا کرکے جماعت میں شامل ہوسکیں۔ جن نمازوں میں فرض سے پہلے سننِ مؤکدہ نہیں ہیں (عصر، مغرب اور عشاء)، ان میں اگر پہلے سے باوضو ہوں تو اس طرح جائیں کہ تکبیرِ اولیٰ کے ساتھ جماعت میں شریک ہوجائیں۔اور جن نمازوں کے بعد سنتِ مؤکدہ ہیں(ظہر، مغرب اور عشاء) ان میں نماز کے بعد سنتِ مؤکدہ ادا کرنے کی اجازت ہے، اور جس نماز کے بعد سنتِ مؤکدہ نہیں ہے اس کے بعد دعا مانگ کر فوراً دفتر آنا چاہیے، باقی اذکار اور تسبیحات راستے میں پڑھ لیا کریں، یا اگر دفتری کام میں مخل نہ ہو تو دفتر پہنچ کر بھی وہ تسبیحات پوری کی جاسکتی ہیں۔ملازمت کے اوقات میں فقہاء نے نوافل کی ادائیگی سے منع کیا ہے، البتہ اگر ادارے کی جانب سے اس کی اجازت ہو اور ملازمت میں مفوضہ امور کی سرانجام دہی میں کوئی خلل نہ پڑتاہو تو اوقاتِ ملازمت میں فرض نماز کے علاوہ بھی نماز کی ادائیگی درست ہوگی۔اور اگر فرض نمازوں کے اوقات میں ملازم کو مذکورہ تفصیل کے مطابق نماز کی ادائیگی کی اجازت ہو اور نوافل کی ادائیگی کی اجازت نہ ہو تو ملازم کے لیے دفتری اوقات میں نوافل پڑھنے کی اجازت نہیں ہوگی، البتہ ادا کیے گیے نوافل کراہت کے ساتھ ادا ہوجائیں گے۔ اور اگر نوافل اتنی مقدار یا اتنے وقت میں  پڑھے کہ مفوضہ امور کی ذمہ داری میں خلل پیدا ہو تو  اس کے بقدر آمدن حلال نہیں ہوگی۔     فتاوی شامی میں ہے:"(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولايشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لايؤدي نفلاً، وعليه الفتوى".(6/70،  کتاب الإجارة، ط: سعید)فقط واللہ اعلم
                                                  
عنوان: میزان بینک میں سیونگ اکاؤنٹ کھلوانے کا حکم
سوال: میزان بینک کا سیونگ اکاؤنٹ جائز ہے یا نہیں؟
جواب: میزان بینک سمیت کسی بھی مروجہ اسلامی بینک میں سیونگ اکاؤنٹ کھلوانا جائز نہیں ہے۔ فقط واللہ اعلم
                                                  
عنوان: دو بیٹے سات بیٹیاں دو بیویاں تقسیمِ وراثت
سوال: دو بھائی  ہیں اور سات بہنیں ہیں اور دو مائیں ہیں ان کو کتنا حصہ ملےگا؟
جواب: مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد اگر شرعی ورثاء صرف بیان کردہ ہی ہیں تو  باقی کل ترکہ کو /176 حصوں میں تقسیم کرکے، ہر بیوہ کو 11 حصے ، مرحوم کی  ہر ایک بیٹی کو  14 حصے اور ہر بیٹے کو /28 حصے  ملیں گے۔ فقط واللہ اعلم
                                                  
عنوان: اپنی جگہ بینک کو کرایہ پر دینا
سوال: کیا ہم اپنی جگہ بینک کو کرایہ پر دے سکتے ہیں؟ کرایہ کی صورت میں جو بھی آمدنی ہوگی وہ حلال ہوگی؟
جواب: بینک ایک سودی ادارہ ہے، جہاں سودی لین دین ہوتاہے، جو گناہِ کبیرہ ہے، اور قرآنِ کریم میں اس معاملہ کو  اللہ اور اس کے رسول ﷺکے ساتھ جنگ کے متردف قرار دیاگیاہے، ایسے سودی ادارے کو اپنی جائیداد  کرایہ پردینا گناہ کے کام میں معاونت ہے جوکہ شرعاً ناجائزہے، اورجوکرایہ بینک ادا کرے گا، ظاہرہے وہ اپنی سودی آمدنی سے ادا کرے گاجو کہ جائز نہیں۔لہذاکسی بھی بینک کو اپنی جائیداد کرایہ پر دینا اور کرایہ استعمال میں لانا درست نہیں ہے۔یادرکھیں! حرام چاہے جتنا بھی زیادہ نظر آئے، بالآخر اس کی انتہا ہلاکت، بربادی، بے برکتی اور  اللہ تعالیٰ کی ناراضی ہے۔  اس کے بالمقابل حلال میں اللہ تعالیٰ کی رضا کے ساتھ ساتھ برکت ہی برکت ہے۔ لہذا قلیل حلال پر قناعت کی جائے اور کثیر حرام کی طلب نہ کی جائے۔فقط واللہ اعلم
                                                  
عنوان: پراپرٹی ڈیلنگ کا شرعی حکم
سوال: پراپرٹی ڈیلنگ  یعنی بطور ایجنٹ کے کام کرنا کیسا ہے؟ اگر کوئی اپنی جائیداد فروخت کرنا چاہے اور بطور ایجنٹ اس کی پراپرٹی فروخت کروا دی جائے اور اس سے کمیشن لیا جائے اور جس کو فروخت کی جاۓ اس سے بھی کمیشن لیا جائے تو یہ کام کرنا جائز ہے یا ناجائز؟
جواب: پراپرٹی ڈیلنگ  (مکانات وغیرہ  کی خریدوفروخت میں ایجنٹ اور بروکری )کا کام کرنا جائز ہے اور بروکر کے لیے بروکری کی اجرت لینا جائز ہے، بشرطیکہ جس کام پر کمیشن لیا جا رہا ہے وہ کام فی نفسہ جائز ہو، کام بھی متعین ہو، کمیشن ایجنٹ واقعی کوئی معتد بہ عمل انجام دے اور کمیشن جانبین کی رضامندی سے بلاکسی ابہام کے متعین ہو اور ایجنٹ کسی معاملے میں خودخریدار یا فروخت کنندہ ہو تو  بروکری نہ لے۔  نیز طرفین کی جانب سے جو معاوضہ مقرر کر لیا جائے وہ درست ہے، خواہ وہ مارکیٹ ریٹ ہو یا کچھ اور ہو۔ فقط واللہ اعلم
                                                  
عنوان: حمایہ تکافل کا حکم
سوال: کیا ’’حمایہ تکافل‘‘  شرعاً جائز ہے ؟ حمایہ تکافل کا مطلب اگر تفصیل سے معلوم ہو جائے!
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  ”تکافل“ کے نام سے جو نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے۔مروجہ    تکافل کے نظام کو جائز قرار دینے والے  اس  کی بنیاد  ’’وقف‘‘ کے قواعد  پر قرار دیتے ہیں ، لیکن  اس نظام میں وقف کے  قواعد کی مکمل رعایت نہیں کی جاتی۔ لہذا کسی بھی مروجہ تکافل کمپنی  کے ساتھ   کسی  قسم کا معاہدہ کرنا اور اس کا ممبر بننا شرعاً جائز نہیں ہے۔حمایہ تکافل کے حوالے سے مدلل تفصیلی فتوی ہماری ویب سائٹ پر موجو دہے،  مندرجہ ذیل لنک سے آپ حاصل کرسکتے ہیں:( EFU ) ای ایف یو حمایہ تکافل کا شرعی حکمفقط واللہ اعلم
                                                  
عنوان: پرائز بانڈ لینے کا شرعی حکم
سوال: کیا بانڈ لینا صحیح ہے؟  اگر حرام ہے تو  کیوں؟
جواب: پرائز  بانڈ  کی خرید وفروخت اور اس پر ملنے والا انعام ناجائزا ور حرام ہے،  اس میں ’’سود‘‘ اور ’’جوا‘‘ پایا جاتا ہے۔  پرائز بانڈز میں ’’سود‘‘ کا وجود تو بالکل ظاہر ہے،  کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ، بعینہ یہی حقیقت بانڈز  کے انعام میں بھی موجود ہے؛  کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے؛  کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے، اسی طرح سود کی ایک اور حقیقت جو قرآنِ  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے، سود کی یہ حقیقت ایک حدیث میں ان الفاظ کے ساتھ آئی ہے ”کل قرض جرّ منفعةً فهو ربوا“  یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہو وہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے؛  کیوں کہ  بانڈز کی حیثیت قرض کی ہوتی ہے،  حکومت اس قرضہ کو  استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں ’’جوا‘‘ بھی شامل ہے اور ’’جوا‘‘ ہر وہ معاملہ ہے جو نفع و ضرر کے درمیان دائر ہو،  یعنی یہ احتمال بھی ہو کہ معمولی رقم کے عوض میں بہت سارا مال مل جائے اور یہ بھی احتمال ہو کہ کچھ نہ ملے، اور یہ ہی صورتِ حال پرائز بانڈ  کی خرید و فروخت میں پائی جاتی ہے؛  کیوں کہ پرائز بانڈ خریدنے والے کی یہ طمع ہوتی ہے کہ اس کے بدلے ایک خطیر رقم وصول ہو جائے،  اب اس میں یہ احتمال بھی ہوتا ہے کہ واقعۃً بڑی رقم حاصل ہو جائے اور یہ بھی احتمال ہوتا ہے کہ اس کے بدلے کوئی اضافی رقم وصول نہ ہو، لہذا جب یہ معاملہ ابتدا میں خطرے میں رہا، اس لیے اس میں ’’جوا‘‘ پایا گیا جو شرعاً حرام ہے۔ أحكام القرآن للجصاص ط العلمية (2/ 582):"وحقيقته تمليك المال على المخاطرة".واضح ہوا کہ  پرائز بانڈز جوئے اور سود کا مجموعہ ہے، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: غیر مسلم کو ٹیکسی میں اس کے عبادت خانہ لےجانا
سوال: غیر مسلم کو عبادت کےلیےعبادت خانے ٹیکسی پرلیے جانا جائز ہے کہ نہیں یعنی کیا ٹیکسی کا کرایہ لینا جائز ہوگا ؟
جواب: صورتِ مسئولہ میں  ٹیکسی والا اسے ایک جگہ سے دوسری جگہ لےجانے کا کرایہ وصول کر رہا ہے؛ لہذا اس کا کرایہ لینا جائز ہے۔ تاہم پہلے سے علم ہونے کی صورت میں ایک گونہ  گناہ میں تعاون ہے۔الدر المختار وحاشية ابن عابدين (رد المحتار) (6 / 391):"(و) جاز (بيع عصير) عنب (ممن) يعلم أنه (يتخذه خمرا) لأن المعصية لا تقوم بعينه بل بعد تغيره".أحكام القرآن للجصاص ت قمحاوي (3 / 296):
وقوله تعالى: {ولا تعاونوا على الإثم والعدوان} نهي عن معاونة غيرنا على معاصي الله تعالى". فقط واللہ اعلم
                                                  
عنوان: کرنسی کی خرید و فروخت میں کمی بیشی کرنا
سوال: کرنسی میں کمی بیشی جائز ہے?
جواب: کرنسی کی خرید و فروخت کے معاملے میں دیکھا جائے گا کہ جن دو کرنسیوں کا آپس میں تبادلہ کیا جارہا ہے وہ دونوں ایک ہی جنس کی کرنسی ہے ( مثلاً پاکستانی روپے کے بدلے میں پاکستانی روپے) تو اس صورت میں کمی بیشی کرنا جائز نہیں ہوگا، البتہ اگر دونوں جانب کی کرنسی آپس میں ایک ہی جنس کی نہ ہو (مثلاً روپے کے بدلے ڈالر یا ریال) تو اس صورت میں کرنسی کی خرید و فروخت میں کمی بیشی کرنا تو جائز ہوگا، البتہ ادھار کر کے بیچنا جائز نہیں ہوگا، بلکہ مجلسِ عقد میں دونوں طرف سے کرنسی پر قبضہ کرنا لازم ہوگا۔اور اگر معاملہ خرید و فروخت کا نہ ہو، بلکہ قرض لیا ہو تو ادائیگی کے وقت اسی جنس کی اتنی ہی کرنسی لوٹانا اصل ہے، اگر ادائیگی کے وقت باہمی رضامندی سے دوسری کرنسی دینی ہو تو اس وقت قرض میں دی گئی کرنسی کے مارکیٹ ریٹ کے اعتبار سے ادائیگی کی اجازت ہوگی، مارکیٹ ریٹ سے ہٹ کر اپنی طرف سے کمی یا زیادتی کے ساتھ قرض کی ادائیگی درست نہیں ہوگی۔فقط واللہ اعلم
                                                  
عنوان: میزان بینک میں سیونگ اکاونٹ
سوال: میزان بینک میں سیونگ اکاؤنٹ کھولنا جائز ہے، اس میں منافع لینا سود ہے؟
جواب: جس طرح سود لینا اور استعمال کرنا ناجائز ہے،  اپنی رضامندی اور اختیار سے سود کا معاہدہ کرنا بھی ناجائز ہے۔ میزان بینک یا کسی بھی بینک میں سیونگ اکاؤنٹ کھلوانے میں چوں کہ سودی معاہدہ ہوتا ہے؛ لہذا میزان بینک سمیت کسی بھی بینک میں سیونگ اکاؤنٹ کھلوانا ہی جائز نہیں ہے۔ شدید مجبوری ہو تو کرنٹ اکاونٹ کھلوانے کی اجازت ہے۔ اگر لاعلمی میں سیونگ اکاؤنٹ کھول لیا ہو یا اپنے اختیار کے بغیر ادارے نے کھول دیا ہو تو اولاً اسے کرنٹ اکاؤنٹ میں تبدیل کردیا جائے اور  اصل رقم پر اضافہ وصول نہ کیا جائے۔ اور اگر فی الحال کرنٹ اکاؤنٹ میں تبدیل کرنا ممکن نہ ہو تو سودی/ منافع کی رقم وصول ہی نہ کی جائے۔فقط واللہ اعلم
                                                  
عنوان: میزان بینک کا پی ایف فنڈ
سوال: میزان بینک اپنے ملازمین کو جو پی ایف فنڈ سے نفع دے رہا ہے تو کیا وہ حلال ہے؟میں الیکٹرک کا ملازم ہوں۔
جواب: مروجہ اسلامی بینکوں کا طریقہ تمویل اکثر اہلِ فتویٰ  کی اب تک کی تحقیق کے مطابق اسلامی  نہیں ہے،  لہٰذا ایسے اداروں میں ملازمت اختیار کرنا شرعاً جائز نہیں ہوگا، اور اس کی تنخواہ بھی حلال نہیں. نیز اس تنخواہ کی بنیاد پر جو پی ایف فنڈ بنتا ہے، اس کی رقم بھی حلال نہ ہوگی۔ فقط واللہ اعلم
                                                  
عنوان: پرائز بانڈ پر انعام نکلنے کی صورت  کا شرعی حکم
سوال: پرائز بانڈ کے اُٹھنے سے جو پیسے ملتے ہیں یہ جائز ہوتے ہیں یا نہیں؟ کیوں کہ بانڈ پر لکھا ہوتا ہے  کہ یہ پیسے علاوہ سود  دیے جاتے ہیں۔
جواب: پرائز بانڈ چوں کہ سود اور جوئے پر مشتمل ہوتا ہے؛ اس وجہ سے اس کی خرید و فروخت جائز نہیں، اس سے حاصل ہونے والی رقم شرعاً سود کے حکم میں ہے، اگر لاعلمی میں لے لیا ہو یا  تبادلے میں آگیا ہو  تو بانڈ پر انعام نکلنے کی صورت میں صرف اصل رقم استعمال کرنا جائزہے،  انعامی رقم کا استعمال شرعاً جائز نہیں اور ثواب کی نیت کے بغیر مستحقِ زکاۃ کو دینا ضروری ہے۔  فقط واللہ اعلم
                                                  
عنوان: موبائل پر لون لینے کے بارے میں کیا حکم ہے؟
سوال: موبائل پر لون لینے کے بارے میں کیا حکم ہے؟
جواب: بیلنس ختم ہونے کے بعد بعض موبائل کمپنیاں جو میسج بھیجتی ہیں اس سے معلوم ہوتا ہے کہ کمپنی جو ایڈوانس کی سہولت دیتی ہے  اور اس پر تھوڑی بہت رقم کاٹتی ہے وہ سروس چارجز  کی مد میں کاٹتی ہے، یعنی ایڈوانس  کی سہولت فراہم کرنے کا عوض ہے جو کہ جائز ہے، اس لیے ایسی موبائل کمپنیوں سے ایڈوانس کی سہولت حاصل کرنا اور اس کے عوض کمپنی کا سروس چارجز (زائد) وصول کرنا جائزہے، تاہم  زیادہ  بہتر اوراحتیاط اسی میں ہے کہ حتی الامکان ایڈوانس کی سہولت حاصل نہ کی جائے۔"فتاوی شامی" (6/ 4):" وشرعاً (تمليك نفع) مقصود من العين (بعوض)".  فقط واللہ اعلم
                                                  
عنوان: زندگی میں مکان وقف کرنے کی وصیت کرنا اور پھر اس سے رجوع کرنا
سوال: میرے حق مہر میں ایک مکان ہے جس میں,  میں ابھی رہائش پذیر ہوں، میری کوئی اولاد نہیں، آج سے دس پندرہ سال پہلے میں نے اور میرے شوہر نے یہ فیصلہ کیا تھا کہ مکان کے ساتھ متصل ایک مسجد  ہے، ہمارے مرنے کے بعد یہ گھر اس مسجد کو وقف ہوگا؛ کیوں کہ شوہر فوت ہوچکے ہیں، میری کوئی اولاد نہیں ہے اور شوہر کے مرنے کے بعد میں نے اپنی بھانجی اس کے شوہر اور تین بچیوں کو اپنے پاس رہائش پذیر رکھ لیا ہے، جب کہ مسجد پر  بریلوی حضرات کا قبضہ ہے، مسجد میں ان کا زور ہے، میرے مرنے کے بعد اگر یہ گھر مسجد کو دے دیا تو یہ لوگ بے دینی پھیلانےکا ذریعہ بنائیں گے، جب کہ دس پندرہ سال پہلے شوہر کی موجودگی میں محلےمیں قابل اعتبار پرانے لوگ آباد تھے،  ان میں سے اکثر   وفات پا چکے ہیں، کچھ محلہ چھوڑ کر چلے گئے ہیں، اور محلے میں قابلِ اعتبار لوگ نہیں ہیں جس کی وجہ سے قوی امکان ہے کہ یہ گھر بے دینی پھیلانے کا ذریعہ بنےگا تو کیا میں اپنی یہ وصیت تبدیل کر سکتی ہو ں، جب کہ مالکِ مکان میں خود ہوں۔  اور اب میرا ارادہ ہے کہ مکان بیچ کر اس 1/3 الگ کر کے بقایا رقم سے اپنی اس بھانجی کو گھر خرید کر دے دوں؛ چوں کہ بھانجی کا گزارا بمشکل چلتا ہے اور بھانجی کے حالات اس قابل نہیں کہ کرائے کے گھر میں رہ سکے۔  میرےسمیت 4 بہنیں اور ایک بھائی ہیں وہ تمام اس گھر میں اپنے حصہ سے دست بردار ہونے کو تیار ہیں۔برائے مہربانی میری راہ نمائی فرمادیجیے کیا شرعی طور پر میں ایسا کرسکتی ہوں؟  شوہر اور میں نے یہ تحریر ایک اسٹام پیپر پر لکھی تھی کہ جب تک ہم یا کوئی ایک زندہ ہے تو یہ گھر میں ہم رہائش پذیر رہیں گے، لیکن جب ہم فوت ہوجائیں گے تو یہ گھر مسجد کو وقف ہو جائے گا، جب کہ مسجد والوں کو اس سلسلے میں ابھی تک کچھ نہیں بتایا گیا۔
جواب: صورتِ مسئولہ میں مذکورہ مکان جو آپ کو حق مہر میں دیا گیا تھا یہ آپ کی ملکیت ہے، آپ نے اپنی زندگی میں  جو زبانی اور تحریری طور پر یہ طے کیا تھا کہ” جب تک میں اور میرا شوہر یا ہم میں سے کوئی ایک زندہ ہے تو  اس گھر میں ہم رہائش پذیر رہیں گے،  لیکن جب ہم فوت ہوجائیں گے تو یہ گھر مسجد کو وقف ہو جائے گا“ تو  شرعاً موت کے بعد کسی چیز کےوقف کو معلق کرنا ”وصیت“ کے حکم میں ہوتا ہے، اور انتقال کے بعد ایک تہائی ترکہ میں سے اس وصیت کو پورا کرنا لازم ہوتا ہے، لیکن وصیت کرنے والا خود اپنی زندگی میں اپنی وصیت سے رجوع کرنا چاہے تو اس کو اس اختیار حاصل ہوتا ہے۔لہذا چوں کہ مذکورہ مکان آپ کی ملکیت ہے اور آپ کا یہ جملہ وصیت کے حکم میں ہے اور آپ بعض وجوہات کی بنا پر اپنی وصیت سے رجوع کرنا چاہتی ہیں تو شرعاً آپ کو اس کا حق حاصل ہے، اس کے بعد اپنی ملکیت میں سے اپنی بھانجی کو مکان دلانا چاہتی ہیں اور دیگر ورثاء کو نقصان پہنچانا بھی مقصود نہیں ہے اور وہ خود بھی اس پر راضی ہیں تو شرعاً اس میں حرج نہیں ہے۔البحر الرائق شرح كنز الدقائق  (5/ 208):
"وفي التبيين: لو علق الوقف بموته ثم مات صح ولزم إذا خرج من الثلث؛ لأن الوصية بالمعدوم جائزة كالوصية بالمنافع، ويكون ملك الواقف باقيًا فيه حكمًا يتصدق منه دائمًا".الدر المختار وحاشية ابن عابدين (رد المحتار) (6/ 658):
"(وله) أي للموصى (الرجوع عنها بقول صريح) أو فعل يقطع حق المالك عن الغصب (بأن يزيل اسمه) وأعظم منافعه كما عرف في الغصب (أو) فعل (يزيد في الموصى به ما يمنع تسليمه إلا به كلت السويق) الموصى به (بسمن والبناء) في الدار الموصى بها بخلاف تجصيصها وهدم بنائها لأنه تصرف في التابع (وتصرف) عطف على بقول صريح وعطف ابن كمال تبعًا للدرر بأو وعليه فهو أصل ثالث في كون فعله يفيد رجوعه عنها كما يفيده متن الدرر فتدبر (يزيل ملكه) فإنه  رجوع عاد لملكه ثانيًا أم لا (كالبيع والهبة).(قوله: وله الرجوع عنها)؛ لأن تمامها بموت الموصي، ولأن القبول يتوقف على الموت والإيجاب المفرد يجوز إبطاله في المعاوضات كالبيع، ففي التبرع أولى، عناية".  فقط واللہ اعلم
                                                  
عنوان: ادھار خرید وفروخت/ ایل سی ڈی، ایم پی تھری اور ڈش انٹینا فروخت کرنے کاحکم
سوال: 1- ہم دس گیارہ مہینے کے ادھار پہ سامان بیچتے ہیں،  پچیس سو کی  چیز  پانچ ہزار پے بیچتے ہیں،  کبھی اس سے بھی مہنگا بیچتے ہیں، پانچ سو روپے  یا 1000،  کبھی ایڈوانس بھی لیتے ہیں،  ایڈوانس ضروری نہیں،  بس جس سے مرضی ہو لیتے  ہیں،  خریدار سے کبھی کبھی کھانا بھی کھاتے ہیں  تو یہ سب سود کے زمرے میں آتا ہے یا نہیں؟2 - ایل سی ڈی ، ایم پی تھری اور ڈش انٹینا وغیر بھی بیچتے ہیں تو ان کا گناہ ہوگا یا نہیں؟
جواب: 1- واضح رہے کہ خرید و فروخت کے شرعاً درست ہونے کے لیے  سودا کرتے وقت قیمت متعین کرنا (خواہ قیمت کم طے کرے یا زیادہ) شرعاً ضروری ہے، پس باہمی رضامندی سے نقد فروخت کرنے کی صورت میں کم قیمت اور ادھار فروخت کرنے کی صورت میں زیادہ قیمت متعین کرنا شرعاً درست ہے، بشرطیکہ عقد کے وقت نقد یا ادھار کوئی ایک صورت متعین کردی جائے۔  نیز ادھار فروخت کرنے میں عقد کے صحیح ہونے کے لیے ایک شرط یہ بھی ہے کہ خریدار کی جانب سے قیمت کی ادائیگی میں تاخیر کی صورت میں جرمانہ وغیرہ کے نام سے قیمت میں اضافہ نہ کیا جائے، اور قیمت جلد ادا کرنے کی صورت میں خریدار کے ذمے سے قیمت کم نہ کی جائے، بلکہ جو قیمت عقد کے وقت طے کردی گئی ہو اسی کے مطابق عقد انجام پذیر ہو۔  اگر اس شرط کی خلاف ورزی کی گئی تو سودا  شرعاً درست نہیں ہوگا۔باقی خریدار سے ادھار  معاملہ کرتے ہوئے کچھ رقم بطورِ ایڈوانس لینا بھی جائز ہے۔ البتہ خریدار سے کھانے کے بارے میں یہ تفصیل ہے کہ اگر خریدار اس سودے  کی وجہ سے مجبور ہوکر کھانا کھلائے تو طیبِ نفس نہ ہونے کی وجہ سے یہ کھانا درست نہیں، البتہ اگر پرانے تعلق اور بے تکلفی کی بنیاد پر کھانا کھلائے اور اس کھلانے کا سودے پر کوئی اثر ظاہر نہ ہو تو اس میں کوئی حرج نہیں۔2- ’’ایل سی ڈیز ‘‘ مختلف انواع کی ہوتی ہیں، بعض کمپیوٹر کے مونیٹر کے طور پر استعمال ہوتی ہیں، اور بعض کا استعمال  محض ٹی وی کے طور پر ہوتا ہے اور بعض ایل سی ڈیز میں دونوں مقاصد میں استعمال کیے جانے کی خصوصیت پائی جاتی ہے، پس پہلی اور تیسری قسم کی ایل سی ڈیز کے کاروبار کی شرعاً اجازت ہے، تاہم دوسری قسم کی ایل سی ڈیز کا کاروبار حلال نہیں، لہذا صورتِ  مسئولہ میں اگر مذکورہ کمپنی پہلے اور تیسری قسم کی ایل سی ڈیز کا کاروبار کرتی ہو تو  اس کا تمام منافع حلال شمار ہوگا، البتہ اگر دوسری قسم کی ایل سی ڈیز کا کاروبار کرتی ہو یا ایل سی ڈیز میں یہ قسم بھی شامل ہو تو اس صورت میں ان کی فروخت سے حاصل شدہ منافع  کا حصہ حلال نہ ہوگا۔’’ایم پی تھری‘‘ کاکاروبار کرناجائز ہے اور اس سے حاصل ہونے والا نفع حلال ہے۔ اگر کوئی  شخص اسےخرید کر  ناجائز امور میں استعمال کرتا ہےتو   اس کا گناہ اسے ہی ملے گا۔’’ڈش انٹینا‘‘  کا کاروبار کرنا شرعاً ناجائز ہے۔فتاوی شامی میں ہے:"( و ) جاز ( بيع عصير ) عنب ( ممن ) يعلم أنه ( يتخذه خمراً )؛ لأن المعصية لا تقوم بعينه بل بعد تغيره۔ وقيل: يكره؛ لإعانته على المعصية، ونقل المصنف عن السراج والمشكلات: أن قوله: ممن أي من كافر، أما بيعه من المسلم فيكره، ومثله في الجوهرة و الباقاني وغيرهما، زاد القهستاني معزياً للخانية: أنه يكره بالاتفاق، ( بخلاف بيع أمرد ممن يلوط به وبيع سلاح من أهل الفتنة )؛ لأن المعصية تقوم بيعنه، ثم الكراهة في مسألة الأمرد مصرح بها في بيوع الخانية وغيرها، واعتمده المصنف على خلاف ما في الزيلعي و العيني وإن أقره المصنف في باب البغاة.قلت: وقدمنا ثمة معزياً للنهر أن ما قامت المعصية بعينه يكره بيعه تحريماً، وإلا فتنزيهاً فليحفظ توفيقاً". ( كتاب الحظر و الإباحة، فصل في البيع ٦/ ۳۹۱ ط: سعید) فقط واللہ اعلم
                                                  
عنوان: قرض دے کر مقروض کے مکان سے نفع اٹھانا
سوال: میں نے ایک شخص کو پانچ لاکھ روپے ادھار دیے، اس کے بدلے میں اس کامکان میں نے گروی رکھ کر کرایہ پر دیا، دس ہزار ما ہ وار پر، وہ شخص مجھے میری رقم دوسال بعد دے گا جوکہ پانچ لاکھ روپے ہی ہوگی، دو سال کا کرایہ میں لوں گا  تیسرے فریق سے،  کیا یہ جائز ہے؟
جواب: آپ جو مذکورہ شخص کے گھر کا کرایہ وصول کر رہے ہیں یہ آپ کے دیے ہوئے قرضے کے مقابلے میں نفع اٹھانا ہے اور اپنے  دیے ہوئے قرض سے نفع اٹھانا شرعاً سود کےحکم میں ہونے  کی وجہ سے ناجائز اور حرام ہے؛ اس لیے آپ کا مذکورہ معاملہ کرنا ناجائز ہے۔’’أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون.الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک )الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه.‘‘ (النتف في الفتاوی ، ص ۴۸۴، ۴۸۵)حاشية رد المحتار على الدر المختار (5/ 166):
’’لايحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملاً فتبقى له المنفعة فضلاً؛ فتكون رباً، وهذا أمر عظيم، قلت: وهذا مخالف لعامة المعتبرات من أنه يحل بالإذن إلا أن يحمل على الديانة وما في المعتبرات على الحكم. ثم رأيت في جواهر الفتاوى: إذا كان مشروطاً صار قرضاً فيه منفعة وهو رباً، وإلا فلا بأس به ا هـ ما في المنح ملخصاً‘‘. ’’وَالْغالِبُ مِنْ اَحْوَالِ النَّاسِ اَنَّهَمْ اِنَّمَا یُرِیْدُونَ عِنْدَ الْدَفْعِ اَلاِنْتِفَاعَ وَلَولَاه لَمَا اَعْطَاه الْدَّرَاهمَ وَهذا بِمَنْزِلَةِ الْشَرْطِ؛ لِأَنَّ الْمَعْرُوفَ کَالْمَشْرُوطِ وَهوَ یُعِیْنُ الْمَنْعَ‘‘. (الدر المختار مع ردالمحتار، ج۵/ ص۳۱۱) فقط واللہ اعلم
                                                  
عنوان: جی پی فنڈ کے متعلق شرعی حکم
سوال: جی پی فنڈ کے متعلق شرعی حکم بتائیں!
جواب: واضح رہے بعض اداروں میں کٹوتی کا ملازم کو اختیار ہوتا ہے کہ اگر وہ نہ چاہے تو  جی پی کی مد میں کٹوتی ہی نہیں ہوگی، اس طرح کے اختیار کی صورت میں اصل رقم جو محکمہ تنخواہ سے وضع کرتا ہے اس کا لینا جائز ہے اورجو اضافی رقم ادارہ اپنی طرف سے اس میں شامل کرتاہے اس کا لیناجائزہے۔ البتہ ان دونوں رقموں کے اوپر جو اضافی رقم ہوتی ہے، اسے لینا جائز نہیں ہوگا۔اور جن محکموں میں بہرصورت جی پی کی مد میں کٹوتی ہوتی ہے ان میں اصل اور اضا فہ دونوں کا لینا جائز اور حلال ہے؛  کیوں کہ محکمہ کے اس کو سود کہنے سے وہ رقم سود نہیں ہوجاتی جب تک کہ اس میں سود کی حقیقت نہ ہو۔ اور تحقیق یہی ہے کہ وہ رقم سود نہیں ہوتی ۔اگر مکمل تفصیل درکار ہو تو مفتی محمد شفیع دیوبندی رحمۃ اللہ علیہ کا رسالہ پراویڈنٹ فنڈ ملاحظہ کیا جاسکتا ہے۔ فقط واللہ اعلم
                                                  
عنوان: ایزی پیسہ اکاؤنٹ کھلوانا جائز نہیں
سوال: کیا ایزی پیسہ اکاؤٹ کھلوانا اور اس سے لین دین کرناجائز ہے  یا نہیں؟  1000 روپے اکاؤنٹ میں رکھنے کی صورت میں کسٹمر کو مفت منٹ اور ایم بی دیتے ہیں۔  اب اگر کوئی صرف اپنی ضروت کے لیے، مثلاً: بل جمع کرنے یا ایزی لوڈ کےلیے استعمال کرتا ہے اور سود کی نیت نہیں ہے تو  اس کو استعمال کیا جاسکتاہے؟
جواب: مروجہ ایزی پیسہ اکاؤنٹ پر ملنے والے منافع درحقیقت قرض پر مشروط نفع کے قبیل سے ہونے کی وجہ سے سود کے زمرے میں داخل ہیں، لہذا مذکورہ اکاؤنٹ سے منافع حاصل کرنا جائز نہیں، اور نہ ہی مذکورہ اکاؤنٹ کھلوانے کی اجازت ہے، اگر کسی نے کھلوالیا ہو تو مسئلہ معلوم ہوجانے کے بعد ایسا اکاؤنٹ بند کروادے۔ فقط واللہ اعلم
                                                  
عنوان: بائع کا مشتری سے مبیع خریدنا
سوال: کیا بائع مشتری سے بیچی ہوئی چیز خرید سکتا ہے؟جب کہ ابھی کچھ رقم کی ادائیگی مشتری کی جانب سے باقی ہو۔
جواب: اگر کسی شخص نے کوئی چیز بیچی اور ابھی تک اس کی  پوری قیمت وصول نہیں کی اور اب وہ یہ چاہے کہ وہ چیز پہلے مشتری سے دوبارہ خرید لے تو اگر پہلی قیمت سے کم پر خریدتا ہے تو ایسا کرنا درست نہیں اور اگر پہلی والی قیمت یا اس سے زائد قیمت پر خریدتا ہے تو  ایسا کرنا درست ہے۔الدر المختار وحاشية ابن عابدين (رد المحتار) (5/ 74):"(و) فسد (شراء ما باع بنفسه أو بوكيله) من الذي اشتراه ولو حكماً كوارثه (بالأقل) من قدر الثمن الأول (قبل نقد) كل (الثمن) الأول.(قوله: قبل نقد كل الثمن الأول) قيد به؛ لأنّ بعده لا فساد، ولايجوز قبل النقد، وإن بقي درهم". فقط واللہ اعلم
                                                  
عنوان: کسی کے سودے پر سودا کرنا
سوال: مالکِ مکان اور فریقِ اول کے درمیان پلاٹ کا سودا چل رہا تھا، ایجاب و قبول ہوگیا، بیعانہ بھی طے ہوگیا، لیکن ابھی دیا نہیں تھا، آدھے گھنٹے کے بعد مالک مکان یہ کہتا ہے کہ میں آپ کا بیعانہ قبول نہیں کرسکتا؛ کیوں کہ میرے گھر پہنچنے پر میری والدہ نے بتایا کہ یہاں دوسرا فریق آیا ہے، جو پہلے فریق سے زیادہ رقم دے رہا ہے، اور پلاٹ خریدنے کو تیار ہے،  بعد ازاں تمام معاملات ہونے کے بعد فریقِ اول بھی فریقِ دوم کے برابر قیمت دینے پر تیار ہے، ایسی صورت میں مالک مکان کو یہ پلاٹ کس فریق کو دینا چاہیے؟ اور جو معاملہ گزشتہ ہوا ہے اس کی وجہ سے گناہ گار تو نہیں ہوگا؟
جواب: مذکورہ صورت میں جس شخص نے مالک سے پہلے ایجاب وقبول کرکے سودا طے کیا ہے یہ شخص مذکورہ پلاٹ کا زیادہ استحقاق رکھتاہے،  نیز جب ایک شخص ایجاب وقبول کرچکا ہو تو درمیان میں کسی اور شخص کا (پہلے سودے کا علم ہوتے ہوئے) شامل ہوکر زیادہ قیمت لگانا اورپہلے شخص کے سودے کو ختم کرنے کی کوشش کرنایا فروخت کرنے والے کا ایجاب و قبول کے باوجود زیادہ قیمت ملنے کی بنا پر  پہلے خریدار کو بتائے بغیر اور اس سے بیع ختم کیے بغیر کسی دوسرے شخص کے ساتھ ایجاب و قبول کرلیناشرعی طور پر ناپسندیدہ امر ہے، جیساکہ حدیث شریف میں ہے:’’حضرت ابوہریرہ رضی اللہ عنہ فرماتے  ہیں کہ رسول کریم صلی اللہ علیہ وسلم نے فرمایا :کوئی شخص اپنے مسلمان بھائی کے سودے پر سودا نہ کرے‘‘۔یعنی کسی سے خرید وفروخت کا معاملہ ہو رہا ہو تو اس میں مداخلت نہ کرے اور چیز کے زیادہ دام نہ لگائے،  یہ حکم اس صورت میں ہے جب کہ بیچنے والا اور خریدار دونوں کسی ایک قیمت پر راضی ہو گئے ہوں؛ لہذا اب کسی اور کے لیے مناسب نہیں ہے کہ وہ اس چیز کو لینے کا ارادہ کرے اور زیادہ دام لگا کر ان کا معاملہ خراب کرے ایسا کرنا مکروہ ہے،  اگرچہ بیع صحیح ہو جائے گی۔(مشکاۃ  مع مظاہر حق)بہرحال مذکورہ صورت میں اب تک پلاٹ نہ دیا ہو تو پہلے فریق کو دینا چاہیے۔ فقط واللہ اعلم
                                                  
عنوان: فاریکس ٹریڈنگ
سوال: میں فاریکس ٹریڈنگ میں کرنسی اور سونے چاندی کا کاروبار کرنا چاہتا ہوں،  برائے کرم راہ نمائی فرما دیں  کہ یہ جائز ہے یا نہیں؛ کیوں کہ آن لان کاروبار میں قبضہ نہیں ہوتا اور میں نے سنا ہے کہ قبضہ کے بغیر تجارت جائز نہیں؟
جواب: فاریکس ٹریڈنگ کا کاروبار ناجائز ہے اور اس کے عدمِ جواز کی ایک وجہ وہی ہے جو آپ نے سوال میں ذکر کی ہے۔ مزید تفصیل کے لیے درج ذیل لنک پر جامعہ کا فتویٰ ملاحظہ کیجیے:فاریکس ٹریڈنگ کا حکمفقط واللہ اعلم
                                                  
عنوان: پنشن کے لیے اپنی بیوی کو نامزد کرنا وصیت نہیں
سوال: ایک سرکاری ملازم کا اپنی زندگی میں اپنی گریجوٹی اور پینشن کے لیے بیوی کو نامزد کرنا کیسا ہے؟ یہ وصیت کے حکم میں ہوگا یا نہیں؟ اور اگر اس شخص کے فوت ہونے کے بعد پینشن کی یہ رقم ثلث سے زائد ہو یا فقط اتنی ہی رقم ہو، مرحوم کا مزید ترکہ نہ ہو جس کی بنا پر والدین یا دیگر اقرباء محروم ہورہے ہوں تو اس بنا پر تقسیم کا حکم کیا ہوگا ؟ اور کیا دیگر ورثاء کے محروم ہونے کی وجہ سے صرف بیوی کے لیےپینشن کی نامزدگی کرنے والا گناہ گار تو نہیں ہوگا؟ اور کیا اس نامزدگی میں دیگر ورثاء کی رعایت رکھنا ضروری ہوگا؟
جواب: ہر انسان اپنے ترکہ، ملکیت کے مال میں وصیت کا حق رکھتا ہے ۔ گریجویٹی فنڈ ہو یا پنشن یہ ادارے کی طرف سے عطیہ اور انعام ہوتے ہیں جو کسی شخص کی وفات کے بعد بعض اوقات مرنے والے کے نامزد کردہ شخص کو  بعض دفعہ  ادارے کی پالیسی کے مطابق  نامزد شخص کو  دیے جاتے ہیں،  اسے مرنے والے کے ترکہ میں شامل کرنا اور اس میں وصیت کا حکم جاری کرنا درست نہیں۔لہذا جو رقم پنشن کی مد میں مرحوم کی بیوہ کو  دی جارہی ہے،  دیگر ورثاء کا میراث کی بنا  پراس میں کوئی حق نہیں۔ فقط واللہ اعلم
                                                  
عنوان: کیا چھٹی کے دنوں کی تنخواہ کے حق دار امام اور مؤذن ہوں گے؟
سوال: اگر کسی مسجد کا مؤذن یا امام صاحب ایک مہینے کے لیے  کہیں جائے اور اس کے بدلے میں ان کی ذمہ داری کوئی اور ادا کرے تو اس مہینے کا وظیفہ شرعاً کس کو ملے گا؟
جواب: صورتِ مسئولہ میں مسجد انتظامیہ امام و مؤذن سے طے کر لے کہ سالانہ کتنے یوم کی چھٹی مع وظیفہ کرنے کی اجازت ہوگی، اور اس سے زائد چھٹی کرنے کی صورت میں وظیفہ میں سے منہا کیا جائے گا،  پس معاہدے کے مطابق چھٹی کے ایام کی تنخواہ کے امام و مؤذن حق دار ہوں گے، اور ان کے متبادل کو تنخواہ مقررہ امام یا مؤذن  کی تنخواہ سے کٹوتی کرکے نہیں دی جائے گی، البتہ مقررہ چھٹی کے ایام سے زائد ایام چھٹی کرنے کی صورت میں ان ایام کے وظیفہ کے وہ حق دار نہ ہوں گے، جیساکہ فتاوی محمودیہ میں ہے:’’لیکن شریعت نے طرفین کو اختیار دیا ہے کہ اپنے معاملہ میں جس قدر امام کی چھٹی بلاتنخواہ اور جس قدر مع تنخواہ چاہیں، رضامندی سے طے کرلیں، کسی خاص بات پر مجبور نہیں کیا‘‘۔ (فتاویٰ محمودیہ ۲۳ / ۱۸۶ ، ط: میرٹھ)  فقط واللہ اعلم
                                                  
عنوان: سودی رقم سے ہسپتال کا بل ادا کرنا
سوال: میرے والد کا  13 سال قبل انتقال ہوا۔ وفات کے وقت 7  لاکھ  روپے کا قرض تھا۔ مرض الوفات میں ہسپتال کا خرچ ڈیڑھ لاکھ روپے آیا۔ دریافت طلب مسئلہ یہ ہے کہ میری ماں اس وقت بھی صاحبِ نصاب تھیں، لیکن ہمارے چھوٹے ہونے اور ان ہسپتال کے اخراجات کی وجہ سے والدہ کی ایک سہیلی نے کسی مفتی صاحب سے معلوم کر کے چالیس ہزار کی رقم انٹرسٹ کی دواخانہ کے بل کے لیے کہہ کر حوالے کی تھی، کیا وہ رقم ہمارے لیے صحیح تھی؟
جواب: صورتِ مسئولہ اگر اس وقت آپ کے والد صاحب مستحقِ زکاۃ تھے تو  مذکورہ رقم سے اگر  ہسپتال کا  خرچہ ادا  کر دیا گیا  تھا تو وہ ادا ہو گیا۔ اور اگر والد مرحوم اس وقت مستحقِ زکاۃ نہیں تھے یا وہ رقم والد مرحوم کے علاج میں صرف نہیں ہوئی، تو بہر صورت   مذکورہ رقم کسی مستحقِ زکاۃ کو ثواب کی نیت کے بغیر دینا ضروری ہوگا، اپنے استعمال میں لانے کی شرعاً اجازت نہیں۔ فقط واللہ اعلم
                                                  
عنوان: ایزی پیسہ اکاؤنٹ سے حاصل شدہ منافع کا حکم
سوال: ایزی پیسہ اکاؤنٹ میں جو  ’’کیش بیک‘‘  ملتا ہے، اس میں 1000 روپے رکھنے کی شرط نہیں، البتہ یہ شرط ہے  کہ آپ ٹرانزیکشن 5 روپے سے زیادہ کریں گے، اور یہ ٹرانزیکشن mobile load کی  صورت میں ہوگی۔1۔تو کیا یہ صورت "سود" میں داخل ہے یا نہیں?2) اور اگر اس CASH BACK کو نقدی کی  صورت میں نکالے بغیر موبائل ہی میں استعمال کریں تو اس کا کیا حکم ہے؟
جواب: 1۔ 2۔ ’’ایزی پیسہ اکاؤنٹ ‘‘ ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، اپنے یا کسی اور کے  موبائل میں بیلنس لوڈ کرنا، پیٹرول ڈلوا کر اس کی ادائیگی کرنا وغیرہ۔تحقیق کرنے پر یہ معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "،  یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔مذکورہ اکاؤنٹ ہولڈر کو کمپنی کی جانب سے دی جانے والی سہولیات کے استعمال پر مختلف قسم کے منافع دیے جاتے ہیں،  جیسے فری منٹس،  ایس ایم ایم،  انٹرنیٹ ایم بیز،  پیٹرول کی ادائیگی پر ڈسکاؤنٹ، اور کیش بیک وغیرہ، تاہم ان منافع کے حصول کے لیے کمپنی کی جانب سے کم از کم 1000 روپے صارف کی جانب سے ہمہ وقت اکاؤنٹ میں جمع رہنا ضروری ہوتا ہے،  اور جو صارف 1000 روپے جمع نہیں کراتا وہ کسی بھی قسم کے منافع کا حق دار قرار نہیں پاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم  کمپنی پر قرض ہوتی ہے ،  جس کی وجہ سے  صارف جب چاہے کمپنی سے اپنی جمع شدہ رقم واپس لے سکتا ہے، اور کمپنی واپس کرنے کی پابند ہوتی ہے۔ہر ایسا قرض جس پر مشروط نفع قرض خواہ کو حاصل ہوتا ہو، از روئے حدیث حرام ہے، اور ایسا نفع سود کے زمرے میں داخل ہے، پس صورتِ مسئولہ میں مروجہ ایزی پیسہ اکاؤنٹ پر ملنے والے منافع درحقیقت قرض پر مشروط نفع کے قبیل سے ہونے کی وجہ سے سود کے زمرے میں داخل ہیں، لہذا مذکورہ اکاؤنٹ سے منافع حاصل کرنا جائز نہیں۔ملحوظ رہے کہ سائل نے جو معلومات درج کی ہیں، وہ کمپنی سے حاصل شدہ معلومات کے بر خلاف ہیں، منافع کے حق دار ہونے کے لیے کمپنی کی جانب سے 1000 روپے صارف کی جانب سے جمع کرانا شرط ہے۔ ’’فتاوی شامی‘‘ میں ہے:"وفي الأشباه: كلّ قرض جرّ نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعًا، ط: سعید)"اعلاء السنن"میں ہے: "قال ابن المنذر: أجمعوا علی أنّ المسلف إذا شرط علی المستسلف زیادةً أو هدیةً فأسلف علی ذلك، إن أخذ الزیادة علی ذلك ربا". (14/513، باب کل قرض جر  منفعة، کتاب الحوالة، ط: إدارة القرآن) فقط واللہ اعلم
                                                  
عنوان: یوٹیلٹی بلوں کی تاخیر پر عائد جرمانہ کا حکم
سوال: حکومت کی طرف سے بجلی کے بل بروقت ادا نہ کرنے پر جو جرمانہ بھیجتے ہے تو کیا یہ سود کے ضمن میں آتا ہے یا نہیں؟
جواب: شریعتِ مطہرہ نے معاشرہ کی اصلاح اور معاہدوں کی پاسداری کرنے کی جہاں تعلیم دی ہے اور خلاف ورزی کرنے سے منع کیا ہے، وہیں ایک دوسرے پر ظلم کرنے اور ناحق دوسرے کا مال کھانے سے بھی منع کیا ہے، ارشاد باری تعالی ہے: ﴿ يَايُّها الَّذِيْنَ امَنُوْا لاَ تَأْكُلُوا أَمْوَالَكُمْ بَيْنَكُمْ بِالْبَاطِلِ إلاَّ أَنْ تَكُوْنَ تِجَارَةً عَنْ تَرَاضٍ مِنْكُمْ ﴾پس صورتِ مسئولہ میں تاخیر سے بل جمع کرانے پر جو مالی جرمانہ لیا جاتا ہے وہ اگرچہ اصطلاحی سود کے زمرہ میں نہیں آتا،  مگر مالی جرمانہ و سزا دینا شرعاً ظلم ہے اور بغیر کسی شرعی سبب کے دوسرے کے مال کا ناحق مالک بننا ہے، جس کی وجہ سے ناجائز ہے۔  جیسا کہ "فتاوی شامی" میں ہے: (قوله: لا بأخذ مال في المذهب)... إذ لا يجوز لأحد من المسلمين أخذ مال أحد بغير سبب شرعي. ( شامي: باب التعزير: مطلب في التعزير بأخذ المال ٦١/٤ ط: سعيد).فقط و اللہ اعلم
                                                  
عنوان: ٹیکس کی واجب رقم سے کم رقم دینا کیسا ہے؟
سوال: ٹیکس کی واجب رقم سے کم رقم دینا کیسا ہے؟
جواب: واضح رہے کہ  کسی بھی مملکت اور ریاست کو ملکی انتظامی امور چلانے کے لیے،مستحقین کی امداد ،سڑکوں،پلوں اور تعلیمی اداروں کی تعمیر،بڑی نہروں کا انتظام،سرحد کی حفاظت کا انتظام، فوجیوں اور سرکاری ملازمین کو مشاہرہ دینے کے لیےاور دیگر ہمہ جہت جائز اخراجات کو پورا کرنے کے لیے وسائل کی ضرورت ہوتی ہےاوران وسائل کو پورا کرنے کے لیےنبی کریمﷺ،خلفاء راشدین رضوان اللہ علیہم اجمعین کے مبارک عہداور ان کے بعد کے روشن دور میں بیت المال کا ایک مربوط نظام قائم تھااور اس میں مختلف قسم کے اموال جمع کیے جاتے تھے،مثلاً:1۔ ’’خمسِ غنائم‘‘ یعنی جو مال کفار سے بذریعہ جنگ حاصل ہو اس کے چار حصے مجاہدین میں تقسیم کرنے کے بعدباقی پانچواں حصہ۔2۔ مالِ ِ فییٔ یعنی وہ مال جو بغیر کسی مسلح جدو جہد کے حاصل ہو۔3۔ ’’خمسِ معادن‘‘یعنی مختلف قسم کی کانوں سے نکلنے والی اشیاء میں سے پانچواں حصہ۔4۔ ’’خمسِ رکاز ‘‘  یعنی جو قدیم خزانہ کسی زمین سے برآمد ہو ، اس کا بھی پانچواں حصہ۔5۔ غیر مسلموں کی زمینوں سے حاصل شدہ خراج اور ان کا جزیہ اور ان سے حاصل شدہ تجارتی ٹیکس اور وہ اموال جو غیر مسلموں سے ان کی رضامندی کے ساتھ مصالحانہ طور پر حاصل ہوں۔6۔ ’’ضوائع‘‘  یعنی لا وارث مال ، لاوارث شخص کی میراث وغیرہ۔لیکن آج کے دور میں جب کہ یہ اسباب و وسائل  ناپید ہوگئے ہیں توان ضروریات اور اخراجات کو پورا کرنے کے لیےٹیکس کا نظام قائم کیا گیا؛ کیوں کہ اگر حکومت ٹیکس نہ لے تو فلاحی مملکت کا سارا نظام خطرہ میں پڑ جائے گا۔البتہ اس میں شک نہیں کہ مروجہ ٹیکس کے نظام میں کئی خرابیاں ہیں ،سب سے اہم یہ ہے کہ ٹیکس کی شرح بعض مرتبہ نامنصفانہ، بلکہ ظالمانہ ہوتی ہے، اور یہ کہ وصولی کے بعد  اِسراف کے ساتھ اور غیر مصرف میں ٹیکس کو خرچ کیا جاتا ہے، لیکن بہرحال ٹیکس کے بہت سے جائز مصارف بھی ہیں؛ اس لیے امورِ مملکت کو چلانے کی خاطر حکومت کے لیے بقدرِ ضرورت اور رعایا کی حیثیت کو مدِّ نظر رکھ کر ٹیکس لینے کی گنجائش نکلتی ہے۔  اوپر ذکر کردہ تفصیل کے مطابق اگر حکومت کے  جائزمصارف دیگر ذرائعِ آمدنی سے پورے نہیں ہوتےتو  چند شرائط کے ساتھ حکومت کو اپنے مصارف پورا کرنے کے لیے ٹیکس لینےکی اجازت ہوگی:1۔ بقدرِ ضرورت ہی ٹیکس لگایا جائے۔2 ۔لوگوں کے لیے قابلِ برداشت ہو۔3۔وصولی کا طریقہ مناسب ہو۔4۔ ٹیکس کی رقم کو ملک و ملت کی واقعی ضرورتوں اور مصلحتوں پر صرف کیاجائے۔ جس ٹیکس میں مندرجہ بالا شرائط کا لحاظ نہ کیا جاتا ہو تو حکومت کے لیے ایسا ٹیکس جائز نہیں، اور ایسا ٹیکس لینے والوں کے متعلق احادیث میں وعید آئی ہے۔خلاصہ یہ کہ جو ٹیکس لینا حکومت کے لیے جائز ہے اس میں بہتر یہ ہی ہے کہ ٹیکس مکمل ادا کیا جائے اور جس ٹیکس کا لینا حکومت کے لیے جائز نہیں، اس میں کمی کرنا یا نہ دینا شرعاً ممنوع نہیں۔ فقط واللہ اعلم
                                                  
عنوان: کیا کرایہ کے مکان کو کرائے پر دے سکتے ہیں؟
سوال: کیا کرایہ کے مکان کو کرائے پر دے سکتے ہیں؟
جواب: کرایہ کا مکان جتنے کرائے پر لیا ہے اتنے ہی کرائے پر کسی اور کو دینا جائز ہے،  تاہم اگر پہلے کرایہ دار نے مالکِ مکان سے مکان لینے کے بعد اس  پر کچھ خرچہ وغیرہ  کیا ہو، مثلاً کوئی اضافی تعمیرات کرائی ہوں  یا مرمت وغیرہ کرائی تو اس صورت میں زائد کرایہ پر دینا جائز ہوگا۔المحيط البرهاني للإمام برهان الدين (7 / 762):
"قال محمد رحمه الله: وللمستأجر أن يؤاجر البيت المستأجر من غيره، فالأصل عندنا: أن المستأجر يملك الإجارة فيما لايتفاوت الناس في الانتفاع به؛ وهذا لأنّ الإجارة لتمليك المنفعة والمستأجر في حق المنفعة قام مقام الآجر، وكما صحت الإجارة من الآجر تصح من المستأجر أيضاً فإن أجره بأكثر مما استأجره به من جنس ذلك ولم يزد في الدار شيء ولا أجر معه شيئاً آخر من ماله مما يجوز عند الإجارة عليه، لاتطيب له الزيادة عند علمائنا رحمهم الله".الفتاوى الهندية - (35 / 395):
"وَإِذَا اسْتَأْجَرَ دَارًا وَقَبَضَهَا ثُمَّ آجَرَهَا فَإِنَّهُ يَجُوزُ إنْ آجَرَهَا بِمِثْلِ مَا اسْتَأْجَرَهَا أَوْ أَقَلَّ ، وَإِنْ آجَرَهَا بِأَكْثَرَ مِمَّا اسْتَأْجَرَهَا فَهِيَ جَائِزَةٌ أَيْضًا إلَّا إنَّهُ إنْ كَانَتْ الْأُجْرَةُ الثَّانِيَةُ مِنْ جِنْسِ الْأُجْرَةِ الْأُولَى فَإِنَّ الزِّيَادَةَ لَا تَطِيبُ لَهُ وَيَتَصَدَّقُ بِهَا ، وَإِنْ كَانَتْ مِنْ خِلَافِ جِنْسِهَا طَابَتْ لَهُ الزِّيَادَةُ وَلَوْ زَادَ فِي الدَّارِ زِيَادَةً كَمَا لَوْ وَتَّدَ فِيهَا وَتَدًا أَوْ حَفَرَ فِيهَا بِئْرًا أَوْ طِينًا أَوْ أَصْلَحَ أَبْوَابَهَا أَوْ شَيْئًا مِنْ حَوَائِطِهَا طَابَتْ لَهُ الزِّيَادَةُ ، وَأَمَّا الْكَنْسُ فَإِنَّهُ لَا يَكُونُ زِيَادَةً وَلَهُ أَنْ يُؤَاجِرَهَا مَنْ شَاءَ إلَّا الْحَدَّادَ وَالْقَصَّارَ وَالطَّحَّانَ وَمَا أَشْبَهَ ذَلِكَ مِمَّا يَضُرُّ بِالْبِنَاءِ وَيُوهِنُهُ، هَكَذَا فِي السِّرَاجِ الْوَهَّاجِ". فقط واللہ اعلم
                                                  
عنوان: کفارہ قتل میں تداخل کا حکم
سوال: اگر کسی شخص سے ایک ہی دفعہ میں گاڑی سے چار افراد کی اموات ہوجائے تو  اب کفارۂ  قتل میں تداخل ہوگا کہ نہیں؟
جواب: اگر شخص کی غلطی سے کسی حادثہ میں متعدد اموات ہوجائیں جس پر قتلِ  شبہِ  عمد یا قتلِ  خطا کا تحقق ہوتا ہو تو اس صورت میں مذکورہ شخص پر  ان سب کی طرف سے ایک ہی کفارہ ادا کرنا کافی ہوجائے گا،  یعنی کفارۂ قتل میں تداخل ہوجاتا ہے۔البحر الرائق شرح كنز الدقائق ومنحة الخالق وتكملة الطوري (4 / 109):
"وأما صفتها: فهي عقوبة وجوباً؛ لكونها شرعت أجزيةً لأفعال فيها معنى الحظر، عبادة أداءً؛ لكونها تتأدى بالصوم والإعتاق والصدقة وهي قرب، والغالب فيها معنى العبادة إلا كفارة الفطر في رمضان، فإنّ جهة العقوبة فيها غالبة؛ بدليل أنها تسقط بالشبهات كالحدود، ولاتجب مع الخطأ، بخلاف كفارة اليمين؛ لوجوبها مع الخطأ، وكذا كفارة القتل الخطأ.
وأما كفارة الظهار فقالوا: إنّ معنى العبادة فيها غالب، وخالفهم صدر الشريعة في الأصول، فجعلها ككفارة الفطر معنى العقوبة فيها غالب؛ لكونه {منكراً من القول وزوراً} [المجادلة: 2] وردّه في التلويح بأنه فاسد نقلاً وحكماً واستدلالاً، أما الأول؛ فلتصريحهم بخلافه، وأما الثاني؛ فلأنّ من حكم ما تكون العقوبة فيه غالبة أن تسقط بالشبهة وتتداخل ككفارة الصوم حتى لو أفطر مراراً لم تلزمه إلا كفارة واحدة، ولا تداخل في كفارة الظهار حتى لو ظاهر من امرأته مراراً لزمه بكل ظهار كفارة، وأما الثالث؛ فلأنه لم يتحقق كونه جنايةً؛ لاحتمال أن يكون التشبيه للكرامة، وتمامه فيه". فقط واللہ اعلم
                                                  
عنوان: ایزی پیسہ اکاؤنٹ
سوال: ایزی پیسہ اکاؤنٹ میں پیسے رکھنے سے مفت منٹس اور ایم بی ملتی ہیں، کیا وہ جو یہ مفت دیتے ہیں سود ہے؟
جواب: موبائل اکاؤنٹ کھلوانے کی صورت میں رقم رکھنے کے بدلہ میں جو فری منٹس/فری انٹرنیٹ دیے جاتے ہیں، وہ سود  کے حکم میں ہونے کی وجہ سے جائز نہیں، اور ایسا اکاؤنٹ کھلوانا بھی جائز نہیں ۔ فقط واللہ اعلم
                                                  
