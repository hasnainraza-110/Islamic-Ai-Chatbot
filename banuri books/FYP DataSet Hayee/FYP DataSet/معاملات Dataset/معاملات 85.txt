عنوان: والد کی آمدنی حلال نہ ہو
سوال: میرے والد بینک میں مینیجر ہیں۔ان کی آمدن حلال ہے یا حرام؟ میرے بارے میں  کیا حکم ہے؟
جواب: بینک کے معاملات سود پر مشتمل ہونے کی وجہ سے بینک میں ملازمت کرنا اور بینک سے تنخواہ وصول کرنا ناجائز  اور حرام ہے، لہذا اگر آپ عاقل بالغ ہیں اور اپنا ذاتی حلال مال موجود ہے تو آپ کے لیے والد کی حرام  آمدنی اور اس سے خریدی گئی اشیاء کو استعمال کرنا جائز نہیں ہے، اور اگر آپ کمانے پر قادر نہیں ہیں تو حلال مال کے حصول تک والد کی مذکورہ آمدن استعمال کرنے کی گنجائش ہے۔وفی القرآن الکریم :(يَاأَيُّهَا الَّذِينَ آمَنُوا لَاتَأْكُلُوا الرِّبَا أَضْعَافًا مُضَاعَفَةً وَاتَّقُوا اللَّهَ لَعَلَّكُمْ تُفْلِحُونَ)[آل عمران:۱۳۰] ترجمہ: اے ایمان والو! نہ کھاؤ سود کئی گنا بڑھاکر، اور اللہ سے ڈرو؛ تاکہ تم کامیاب ہوجاؤ۔ فقط واللہ اعلم
                                                  
عنوان: قرض لینے جانے کاکرایہ لینا
سوال: قرض لینے جانے آنے کا کرایہ مقروض سے لے سکتا ہے یا نہیں ؟اگر مقروض ٹال مٹول کرے تو کیا حکم ہے؟
جواب: کسی مسلمان کے کام آتے ہوئے قرض دینا کارِ ثواب ہے،  یہی وجہ ہے کہ قرض کا ثواب صدقہ سے زیاد بتایا گیا ہے، قرض کا مکمل معاملہ ہی احسان وتبرع پر مبنی ہے؛ لہذا قرض کے ساتھ ساتھ وصولی کے لیے جانے کا کرایہ کے اضافے کے ساتھ مطالبہ کرنا جائز نہیں۔ تاہم باوجود استطاعت کے قرض میں ٹال مٹول کرنا ظلم ہے ۔صحیح بخاری ،  کتاب الاستقراض
"باب : ادائیگی میں مال دار کی طرف سے ٹال مٹول کرنا ظلم ہے "حدیث نمبر : 2400"حدثنا مسدد، حدثنا عبد الأعلى، عن معمر، عن همام بن منبه، أخي وهب بن منبه أنه سمع أبا هريرة ـ رضى الله عنه ـ يقول: قال رسول الله صلى الله عليه وسلم: ‏مطل الغني ظلم‏". 
ترجمہ: ۔۔۔ ہمام بن منبہ (وہب بن منبہ کے بھائی) نے حضرت ابوہریرہ رضی اللہ عنہ سے سنا کہ رسولِ کریم صلی اللہ علیہ وسلم نے فرمایا:  مال دار کی طرف سے ( قرض کی ادائیگی میں ) ٹال مٹول کرنا ظلم ہے۔  فقط واللہ اعلم
                                                  
عنوان: والد مرحوم کا قرضہ معاف کروانا
سوال: میرے والد کے ذمے کچھ قرض تھا، والد نے مجھے وہ قرض ادا کرنے کی وصیت کی، مگر ساتھ میں یہ بھی کہا کہ یہ قرض جس شخص کا دینا ہے اس سے پلاٹ کی مد میں پیسے لیے تھے، مگر اس جگہ پلاٹ نہ مل سکا اور پیسے پلاٹ کے لین دین میں ضائع ہوگئے، اب نقصان پورا کرنے کے لیے دوسری جگہ آفر کی ہے، مگر لینے والا رضا مند نہ ہوا، ہم دونوں دوست ہیں اس پر ہماری دل شکنی بھی ہوئی اور میں نے حرم پاک میں بیٹھ کر اللّٰہ تعالیٰ کے ڈر سے معاملہ حل کرنے کی کوشش کی ہے، مگر میرا دوست پلاٹ کے بجائے پیسوں کا ہی مطالبہ کرتا رہا، اب میں اس کو یہ کہہ کر چلا گیا کہ میرے پاس پیسے ہوئے تو دوں گا، نہ ہوئے تو اللّٰہ عزوجل کے ذمے، بعد میں حالات ایسے ہوئے کے پیسوں کی مکمل ادائیگی نہ ہو سکی، کل رقم 2 لاکھ  82  ہزار تھی  جس میں سے 1لاکھ 82 ہزار ادا کر دیے گئے ہیں، 1 لاکھ باقی ہے،  والد کا 60 ہزار کسی جگہ سے قرض آنا تھا اور وہ مل گیا ہے۔اب سوال یہ ہے کہ میں ضرورت مند بھی ہوں اور مقروض بھی ہوں،  ہم 6 بہن بھائی اور والدہ ہیں، اگر میں سب بہن بھائیوں سے اس 60 ہزار کی اجازت اس طرح لوں کہ یہ 60 ہزار میں والد کے 1 لاکھ قرض کی ادائیگی کے لیے لے جا رہا ہوں اور جا کر اس آدمی سے اپنے حالات بتا کر قرض معاف کرا دوں اور رقم اپنے اور والدہ کی ضروریات پر خرچ کروں تو کیا یہ جائز ہوگا؟
جواب: آپ کے والدِ مرحوم کے ترکے میں سے ان کی تجہیز و تکفین کے اخراجات نکالنے کے بعد ان کے ذمے جو ایک لاکھ روپے قرض ہے، سب سے پہلے اس کی ادائیگی ضروری ہے، البتہ اگر قرض خواہ  خوشی سے پورا قرضہ یا کچھ قرضہ معاف کردے تو جائز ہے۔ البتہ ایسی صورت میں معاف شدہ قرضہ اور باقی ترکہ کو شرعی طریقے کے مطابق تقسیم کیا جائے گا  اور اگر معاف نہ کرے تو  اس قرضہ کا ترکہ میں سے  ادا کرنا ضروری ہوگا۔لہٰذا اگر مذکورہ قرض خواہ قرض کا کچھ حصہ معاف کرے تو بقیہ ادا کرنا ضروری ہوگا، اور اگر مکمل قرض معاف کردے تو یہ رقم (60 ہزار روپے) تمام ورثہ میں ان کے شرعی حصص کے مطابق تقسیم کی جائے گی۔ فقط واللہ اعلم
                                                  
عنوان: بیوہ، ایک بیٹے اور چار بیٹیوں کے درمیان میراث کی تقسیم
سوال: والد صاحب کی متروکہ گیارہ لاکھ  کی رقم میں سے میرا میری چار بہنوں اور ماں کا کتنا حصہ بنتا ہے؟
جواب: گیارہ لاکھ روپے کو  48 حصوں میں تقسیم کر کے اس میں سے 6 حصے آپ کی والدہ کو، 14 حصے آپ کو اور  7  حصے آپ کی ہر ایک بہن کو ملیں گے، یعنی گیارہ لاکھ روپے میں سے ایک لاکھ سینتیس ہزار پانچ سو (137,500) روپے آپ کی والدہ کو، تین لاکھ بیس ہزار آٹھ سو تینتیس روپے تینتیس پیسے (320,833.33) آپ کو اور  ایک لاکھ ساٹھ ہزار چار سو سولہ روپے سڑسٹھ پیسے (160,416.67) آپ کی ہر ایک بہن کو ملیں گے۔ فقط واللہ اعلم
                                                  
عنوان: مضاربت سے اپنا پیسہ نکالنا/ کسی شریک کا اس حصہ کو خریدنے کاحکم
سوال: آٹھ افراد مضاربت میں شریک ہیں، اب ایک اپنا کام چھوڑنا چاہتا ہےتو کیا باقی شرکاء میں سے کوئی اس کا حصہ خریدسکتاہے؟  نیز ان کے حصہ معلوم کرنے کا کیا طریقہ کار ہوگا؟
جواب: اگر آٹھ افراد نے مل کر ایک آدمی کو مضاربت کے لیے رقم دی ہے اور اب ایک شخص مضاربت سے اپنا پیسہ نکالنا چاہتا ہے تو اس کا طریقہ یہ ہےکہ کاروبار کی مجموعی مالیت (نقدی, مال تجارت ,قابل وصول رقم)لگالی جائے پھراصل رقم اور منافع کوالگ کرکے اس آدمی کا سرمایہ اور منافع میں جو اس کاحصہ بنتا ہے اسے جمع کرکے اس کاحصہ متعین کردیا جائے اس کے بعد اگر کوئی شریک اس حصہ کو اپنی طرف کرنا چاہتا ہوتو وہ یہ رقم علیحدہ ہونے والے کو ادا کردے اور اس کا حصہ اپنی طرف کرلے۔  فقط واللہ اعلم
                                                  
عنوان: شکارکوپیشہ بنانا
سوال: شکار کو پیشہ بنانا کیسا ہے؟
جواب: شکار کرنا جائز ہے، بشرطیکہ اس سے لہو ولعب مقصود نہ ہو، نیز شکار کو پیشہ بنانااور شکارکرکے فروخت کرنا یہ بھی جائز  اور درست ہے۔البتہ شرعی حدود  کا خیال اور عبادات کا اہتمام بھی ساتھ لازم ہے۔شکار کی وجہ سے نمازیں قضا کرنا درست نہ ہوگا۔فتاوی شامی میں ہے :"( هو مباح ) بخمسة عشر شرطاً مبسوطة في العناية، وسنقرره في أثناء المسائل ( إلا ) لمحرم في غير المحرم أو ( للتلهي ) كما هو ظاهر (أو حرفةً) على ما في الأشباه.قال المصنف: وإنما زدته تبعاً له، وإلا فالتحقيق عندي إباحة اتخاذه حرفةً؛ لأنه نوع من الاكتساب، وكل أنواع الكسب في الإباحة سواء على المذهب الصحيح، كما في البزازية وغيرها". (27/234)المبسوط للسرخسی میں ہے :"( كتاب الصيد ) قال الشيخ الإمام الأجل الزاهد شمس الأئمة وفخر الإسلام أبو بكر محمد بن أبي سهل السرخسي رحمه الله إملاءً: اعلم بأن الاصطياد مباح في الكتاب والسنة، أما الكتاب فقوله تعالى: {وإذا حللتم فاصطادوا} وأدنى درجات صفة الأمر الإباحة، وقال الله تعالى: {أحل لكم صيد البحر} الآية، والسنة قوله صلى الله عليه وسلم: {الصيد لمن أخذه}، فعلى هذا بيان أن الاصطياد مباح مشروع؛ لأن الملك حكم مشروع فسببه يكون مشروعاً، وهو نوع اكتساب وانتفاع بما هو مخلوق لذلك فكان مباحاً، ويستوي إن كان الصيد مأكول اللحم أو غير مأكول اللحم لما في اصطياده من تحصيل المنفعة بجلده أو دفع أذاه عن الناس". (11/398)فتح الباری میں ہے :"(قوله: باب كل لهو باطل ) إذا شغله أي شغل اللاهي به عن طاعة الله أي كمن النهي بشيء من الأشياء مطلقاً سواء كان مأذوناً في فعله أو منهياً عنه كمن اشتغل بصلاة نافلة أو بتلاوة أو ذكر أو تفكر في معاني القرآن مثلاً حتى خرج وقت الصلاة المفروضة عمداً فإنه يدخل تحت هذا الضابط، وإذا كان هذا في الأشياء المرغب فيها المطلوب فعلها فكيف حال ما دونها". (11/91ط:دارالمعرفة) فقط واللہ اعلم
                                                  
عنوان: فوریکس ٹریڈنگ کا حکم
سوال: فورکس ٹریڈننگ کے نام سے آج کل ایک کاروبار بہت مشہور ہے اور چل رہا ہے, اس کے متعلق آپ کی تحقیق ہے تو براہِ مہربانی مطلع فرمائیں!
جواب: فاریکس ٹریڈنگ کے تحت کئی قسم کے کاروبار ہوتے ہیں ،جن میں سے چند ایک درج ذیل ہیں:۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے, اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے, یہ طریقہ بینک اور دیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اور زیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں۔۱۔مختلف بینک:  اکثر بڑے سودے  بینک کرتے ہیں, کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔فاریکس کے بارے میں مذکورہ تفصیلات درج ذیل مواضع سے حاصل کی گئی ہیں۔۱-https://en.wikipedia.org/wiki/Foreign_exchange_market2-http://www.forex.com/uk/forex-video-tutorials.html3-http://www.learntotradethemarket.com/forex-university/introduction-what-is-forex-trading۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل، مختلف دھاتیں جیسے کاپر، لوہا وغیرہ  اور مختلف اجناس  جیسے گندم، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے , اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا میں   آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے، لہذا اسپاٹ ٹریڈ ہو یا فیوچر ٹریڈ ، ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ الحاصل تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا ۔ نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔فقط واللہ اعلم
                                                  
عنوان: دوکان کا انشورنس کرانا
سوال: کیا دوکان کا انشورنس کرانا حرام ہے؟
جواب: کسی بھی اثاثے کی انشورنس کی مروجہ تمام اقسام جوئے اور سود کا مجموعہ ہونے کی وجہ سے ناجائز اور حرام ہیں، لہذا انشورنس کی پالیسی اگر لے لی ہو تو اس کو فی الفور ختم کردیں، اور توبہ واستغفار بھی کریں، اور اس صورت میں آپ کے لیے جمع کرائی اصل رقم کا استعمال جائز ہوگا، زائد رقم کا  استعمال جائز نہیں ہوگا، بلکہ اسے ثؤاب کی نیت کے بغیر صدقہ کرنا لازم ہوگا۔ فقط واللہ اعلممزید تفصیل کے لیے درج ذیل لنک پر جامعہ کا فتوی ملاحظہ فرمائیں:انشورنس کی شرعی حیثیت
                                                  
عنوان: بینک سے گاڑی لینا
سوال: کیا بینک کے ذریعے گاڑی لینا حرام ہے؟ بعض لوگ کہتے ہیں کہ یہ سود میں آتا ہے؛ کیوں کہ بینک والے آپ کو گاڑی اصل قیمت سے زیادہ دیتے ہیں اور اس میں انشورنس کے پیسے بھی لیتے ہیں جو کہ حرام ہے۔
جواب: جی ہاں! بینک کے ذریعہ گاڑی لینا حرام ہے ، بینک کے معاملات سود  سے خالی نہیں ہیں،  اس سے اجتناب لازم ہے۔فقط واللہ اعلم
                                                  
عنوان: لائف انشورنس اور تکافل کا حکم
سوال: مجھے اسٹیٹ لائف انشورنس کے بارے میں پوچھنا ہے کہ یہ لائف انشورنس جو کمپنی کرواتی ہیں، جیسا کہ آج کل بہت ساری کمپنیاں ہیں پاکستان میں، جوبلی لائف انشورنس، اسٹیٹ لائف انشورنس، ای ایف یو انشورنس وغیرہ اس قسم کی کمپنیوں میں ہم اپنی لائف کی انشورنس کروا سکتے ہیں؟ اگر کروا سکتے ہیں تو کس قسم کی انشورنس کر سکتے ہیں؟ اور نہیں کر سکتے تو کس قسم کی نہیں کر سکتے؟ اور تکافل کے بارے میں کیا فتوی ہے؟
جواب: لائف انشورنس کی مروجہ تمام اقسام سود اور جوئے پرمشتمل ہونے کی بنا پرناجائز ہیں، نیز  آج کل انشورنس اور بیمہ کے متبادل کے طور  پر "  تکافل کمپنیز " جو مختلف ناموں سے تکافل کی سہولیات دے رہی ہیں، ان کا طریقہ کار درست نہیں ، اس طریقہ کار میں بھی بعض وہی خرابیاں شامل ہیں جوکہ عام انشورنس اور بیمہ میں ہیں ۔لہٰذا تکافل بھی ناجائز ہے۔ فقط واللہ اعلم
                                                  
عنوان: اسٹاک ایکسچینج والے میچول فنڈ میں پیسے رکھنا
سوال: 1.  میزان اسلامک بینک کے  سٹاک ایکچینج والے میچول فنڈ میں نفع و نقصان میں شراکت کی بنیاد پر روپے رکھنا کیسا ہے؟2.  صکوک بانڈ کی تعریف اور شرعی حیثیت بیان فرمائیں؟
جواب: 1. اہلِ فقہ وفتوی کی ایک بڑی تعداد کی رائے کے مطابق میزان بینک کے میوچل فنڈز میں سرمایہ کاری جائز نہیں ہے۔مزید تفصیل کے لیے درج ذیل لنک پر تفصیلی فتویٰ ملاحظہ کیجیے:المیزان انویسٹمنٹ میں سرمایہ کاری کرنا (اسلامک میوچل فنڈز اور اسٹاک مارکیٹ کے شئیرز کا حکم)2. پرائز بانڈ کی خرید وفروخت اور اس پر ملنے والا انعام تو  ناجائزا ور حرام ہے،  اس میں سود اور جوا پایا جاتا ہے۔  البتہ صکوک بانڈ  (اسلامی بانڈ) کا حکم  جاننے کے لیے اس کی مکمل تفصیل درکار ہو گی، اگر آپ کے پاس موجود ہو تو اس سے آگاہ کر دیں پھر اس کا جواب دے دیا جائے گا۔ فقط واللہ اعلم
                                                  
عنوان: کیا کار بک کرنے کے بعد آگے فروخت کر سکتے ہیں؟
سوال: میں نے ایک کار سوزوکی کمپنی سے ایک ڈیلر کے زیرِ اہتمام بک کروائی. کار سوزوکی کمپنی نے میرے نام ک رسید پر ڈیلر کو دے دی. کیا میں یہ کار کسی اور کو فروخت کر سکتا ہوں؟
جواب: صورتِ مسئولہ میں جب تک مذکورہ کار آپ کے ہاتھ  یعنی  قبضہ میں نہیں آجاتی اس وقت تک اسے فروخت کرنے کی اجازت نہیں، البتہ قبضہ میں آنے کے بعد فروخت کر سکتے ہیں، جیساکہ مسند احمد میں حضرت زید بن ثابت رضی اللہ عنہ سے مروی ہے کہ رسول اللہ صلی اللہ علیہ وسلم نے اس وقت تک سامان خریدنے سے منع فرمایا ہے جب تک کہ تاجر  اسے اپنی حفاظت میں نہ لے لے۔"زيد بن ثابت أن النبي صلى الله عليه وسلم: نهى أن تباع السلع حيث تبتاع حتى يحوزها التجار إلى رحالهم. رواه أحمد".سنن بیہقی میں حکیم بن حزام رضی اللہ عنہ سے مروی ہے کہ میں نے کہا: اے اللہ کے رسول! میں خرید و فروخت کرتا رہتا ہوں، اس میں سے میرے  لیے کیا حلال اور کیا حرام ہے؟  تو رسول اللہ صلی اللہ علیہ وسلم نے فرمایا: اے بھتیجے! تم کوئی چیز فروخت نہ کرو جب تک کہ  اس پر قبضہ نہ کرلو۔"حديث حكيم بن حزام عند البيهقي بسند جيد؛ قلت: يا رسول الله إني أبتاع هذه البيوع، فما يحل لي منها وما يحرم؟ قال: يا ابن أخي لاتبع شيئًا حتى تقبضه". ( البيهقي، البيوع، باب النهي عن بيع ما لم يقبض، رقم: 10731) فقط واللہ اعلم
                                                  
عنوان: خریداری کرتے وقت بھاؤ تاؤ کرنا
سوال: آج کل فکس پرائز پر خرید و فروخت  کثرت سے ہورہی ہے، کیا بھاؤ تاؤ کرنا زیادہ  بہتر ہے یا فکس پرائز پر؟  نیزمشہور ہے کہ اتنا بھاؤ تاؤ کرو کہ  پسینہ  بہہ  جائے،  کیایہ کسی حدیث سے ثابت ہے؟
جواب: واضح رہے کہ خرید وفروخت کے معاملے میں بائع (فروخت کنندہ) اور مشتری (خریدنے والے) کے درمیان جو قیمت طے ہوجائے اسی کا اعتبار ہوتا ہے۔صورتِ مسئولہ میں اگر کوئی شخص کوئی چیز متعین قیمت(Fixed Price)پر خریدے یا اس کی قیمت کے حوالے سے بھاؤ تاؤ کرے،دونوں صورتیں جائز ہیں۔ خریدنے والے کو اختیار ہے کہ جہاں بھاؤ تاؤ کرنا ممکن ہو،  کرسکتا ہے، اگر ممکن نہ ہو جیسے بڑے سٹوروں میں عموماً اشیاء کی قیمتیں مقرر ہوتی ہیں تو مقررہ قیمت پر بھی خرید سکتا ہے۔نیز استفتا میں مشہور بات جو نقل کی گئی ہے کہ ’’اتنا بھاؤ تاؤ کرو کہ پسینہ بہہ جائے‘‘  تلاش کرنے کے باوجود کسی حدیث میں نہیں ملی۔الہدایہ فی شرح بدایۃ المبتدی میں ہے:"قال: البيع ينعقد بالإيجاب والقبول إذا كانا بلفظي الماضي، مثل أن يقول أحدهما: بعت، والآخر: اشتريت؛ لأن البيع إنشاء تصرف، والإنشاء يعرف بالشرع والموضوع للإخبار قداستعمل فيه فينعقد به. ولاينعقد بلفظين أحدهما لفظ المستقبل والآخر لفظ الماضي، بخلاف النكاح، وقد مر الفرق هناك. وقوله: رضيت بكذا أو أعطيتك بكذا أو خذه بكذا، في معنى قوله: بعت واشتريت؛ لأنه يؤدي معناه، والمعنى هو المعتبر في هذه العقود، ولهذا ينعقد بالتعاطي في النفيس والخسيس هو الصحيح؛ لتحقق المراضاة". (الهداية، كتاب البيوع 3/18، ط: شركت علمية) فقط والله أعلم
                                                  
عنوان: المیزان انویسٹمنٹ/ میوچل فنڈز میں سرمایہ کاری کا حکم
سوال: آپ کے فتوی نمبر : 144003200213 میں میزان انوسٹمنٹ کی بعض صورتوں کو ناجائز اور بعض کو جائز لکھا گیا ہے، جب کہ دوسرے فتوی 144004201098 میں میزان انوسٹمنٹ کو مطلقاً ناجائز بتلایا ہے، ان دونوں فتووں میں تضاد معلوم ہوتا ہے، اب اس میں کون سا فتویٰ ٹھیک ہے؟ اس کی تعیین فرمادیں!
جواب: مذکورہ دونوں جوابات میں سے 144003200213 جواب تفصٰیلی ہے۔ اور دوسرا جواب مطلق ہے ، چوں کہ بہت سی جگہوں پر شرائط کا لحاظ نہیں رکھا جاتا؛ اس لیے مطلق اور مختصر جواب لکھا گیا،  ورنہ تفصیلی جواب سے اپنی صورت معلوم کرلی جائے۔ فقط واللہ اعلممزید تفصیل کے لیے درج ذیل لنک پر فتویٰ ملاحظہ کیجیے:المیزان انویسٹمنٹ میں سرمایہ کاری کرنا (اسلامک میوچل فنڈز اور اسٹاک مارکیٹ کے شئیرز کا حکم)
                                                  
عنوان: اولاد کے درمیان جائیداد کی تقسیم
سوال: میرے والدین اپنے سامنے ہی ہم سب اولاد کو حصہ دے دینا چاہتے ہیں.  میرے والد صاحب نے گھر بنایا جس کو بیچ کے حصہ دیا جائے گا ،جس کی مالیت دو کروڑ ہے. ہم  بہن بھائی ہیں،  جس میں چار بہنیں اور تین بھائی ہیں، اور والد والدہ دونوں حیات ہیں. آپ بتا دیں کس کو کتنا حصہ ملے گا؟
جواب: ہر شخص اپنی زندگی میں اپنی جائے داد کا خود مالک  ومختار ہوتا ہے، وہ ہر جائز تصرف اس میں کرسکتا ہے، کسی کو یہ حق نہیں  ہے کہ اس کو اس کی اپنی ملک میں تصرف  کرنے سے منع کرے ،نیز والد کی زندگی میں اولاد وغیرہ کا اس کی جائے داد  میں شرعی حق و حصہ  نہیں  ہوتا،  اور نہ ہی کسی کو مطالبہ کا حق حاصل  ہوتاہے،  تاہم   اگر صاحبِ جائے داد اپنی  زندگی میں  اپنی جائے داد خوشی  ورضا سے  اولاد کے درمیان تقسیم کرنا چاہے تو کرسکتا ہے، اور اپنی زندگی میں جو جائے داد  تقسیم کی جائے  وہ میراث نہیں ہوتی، بلکہ وہ ہبہ (گفٹ) کہلاتی ہے اور رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا ، جیساکہ نعمان بن بشیر رضی اللہ تعالی عنہ کی  روایت میں ہے:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا، قال: «فأرجعه» . وفي رواية ...... قال: «فاتقوا الله واعدلوا بين أولادكم»". (مشکوٰۃ  المصابیح، 1/261، باب العطایا، ط: قدیمی)ترجمہ:حضرت نعمان ابن بشیرؓ  کے بارے  منقول ہے کہ (ایک دن ) ان کے والد (حضرت بشیر ؓ) انہیں  رسولِ کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام عطا کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو، ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، 3/193، باب العطایا، ط: دارالاشاعت)  اور صاحبِ جائے داد  کی طرف سے  اپنی زندگی میں اپنی اولاد کے درمیان ہبہ کرنے کا شرعی  طریقہ یہ ہے کہ   اپنی جائے داد  میں سے  اپنے  لیے   جتنا چاہے رکھ لے؛ تاکہ بوقتِ ضرورت کام آئے اور بقیہ مال اپنی  تمام  اولاد میں برابر تقسیم کردے یعنی جتنا بیٹے کو دے اتنا ہی بیٹی کو دے،  نہ کسی کو محروم کرے اور نہ ہی بلاوجہ کمی بیشی کرے، ورنہ گناہ گار ہوگا اور اس صورت میں ایسی تقسیم شرعاً غیر منصفانہ کہلائے گی،   البتہ  کسی بیٹے یا  بیٹی کو  کسی معقول شرعی وجہ کی بنا پر  دوسروں کی بہ نسبت   کچھ زیادہ  دینا چاہے تو دےسکتا ہے،  یعنی کسی کی شرافت ودِین داری یا  زیادہ خدمت گزار ہونے کی بنا پر اس کو  دوسروں کی بہ نسبت کچھ زیادہ دے تو اس کی اجازت ہے۔فتاوی شامی میں ہے:" أقول: حاصل ما ذكره في الرسالة المذكورة: أنه ورد في الحديث أنه صلى الله عليه وسلم قال: «سووا بين أولادكم في العطية، ولو كنت مؤثراً أحداً لآثرت النساء على الرجال». رواه سعيد في سننه، وفي صحيح مسلم من حديث النعمان بن بشير: «اتقوا الله واعدلوا في أولادكم». فالعدل من حقوق الأولاد في العطايا، والوقف عطية فيسوي بين الذكر والأنثى، لأنهم فسروا العدل في الأولاد بالتسوية في العطايا حال الحياة. وفي الخانية: ولو وهب شيئاً لأولاده في الصحة، وأراد تفضيل البعض على البعض روي عن أبي حنيفة: لا بأس به إذا كان التفضيل لزيادة فضل في الدين، وإن كانوا سواء يكره، وروى المعلى عن أبي يوسف: أنه لا بأس به إذا لم يقصد الإضرار وإلا سوى بينهم، وعليه الفتوى. وقال محمد: ويعطي للذكر ضعف الأنثى، وفي التتارخانية معزياً إلى تتمة الفتاوى قال: ذكر في الاستحسان في كتاب الوقف، وينبغي للرجل أن يعدل بين أولاده في العطايا والعدل في ذلك التسوية بينهم في قول أبي يوسف، وقد أخذ أبو يوسف حكم وجوب التسوية من الحديث، وتبعه أعيان المجتهدين، وأوجبوا التسوية بينهم وقالوا: يكون آثماً في التخصيص وفي التفضيل، وليس عند المحققين من أهل المذهب فريضة شرعية في باب الوقف إلا هذه بموجب الحديث المذكور، والظاهر من حال المسلم اجتناب المكروه، فلاتنصرف  الفريضة الشرعية في باب الوقف إلا إلى التسوية، والعرف لايعارض النص، هذا خلاصة ما في هذه الرسالة، وذكر فيها أنه أفتى بذلك شيخ الإسلام محمد الحجازي الشافعي والشيخ سالم السنهوري المالكي والقاضي تاج الدين الحنفي وغيرهم اهـ".(4/444، کتاب الوقف،ط: سعید) فقط واللہ اعلم
                                                  
عنوان: ایزی پیسہ اکاؤنٹ کھلوانا
سوال: ایزی پیسے کا استعمال کیسا ہے؟
جواب: مروجہ ایزی پیسہ اکاؤنٹ پر ملنے والے منافع درحقیقت قرض پر مشروط نفع کے قبیل سے ہونے کی وجہ سے سود کے زمرے میں داخل ہیں، لہذا مذکورہ اکاؤنٹ سے منافع حاصل کرنا جائز نہیں، اور نہ ہی مذکورہ اکاؤنٹ کھلوانے کی اجازت ہے، اگر کسی نے کھلوالیا ہو، تو مسئلہ معلوم ہوجانے کے بعد ایسا اکاؤنٹ بند کروادے۔ فقط واللہ اعلم
                                                  
عنوان: سودی قرضہ لینے کا حکم
سوال: ابھی حال ہی میں ’’وزیر اعظم کا میاب جوان‘‘  کے نام سے پروگرام شروع ہواہے  جس میں کاروبارکے لیے سود پر  قرضہ فراہم کیا جائے گا، اس پروگرام سے قرضہ لینا کی شرعی حیثیت کیا ہے؟  اور یہ کام کرنا چاہیے کہ نہیں ؟
جواب: سودی معاملہ اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام و ناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، اس لیے سودی معاہدہ کرنااور سود کی بنیاد پر قرضہ لینا جائز نہیں ہے۔ ہر شخص پر لازم ہے کہ وہ سود بلکہ سود کے شبہ  سے بھی اپنے آپ کو محفوظ رکھے۔ فقط واللہ اعلم
                                                  
عنوان: گودام میں رکھے مال کی رسید ” گیٹ پاس “ کی خرید وفروخت کرنا
سوال: تاجر کے پاس ایک  کارڈ ہوتا ہے  جس کو  وہ  اپنی  اصطلاح میں ”گیٹ پاس“ سے موسوم کرتے ہیں، مال گودام میں رکھا ہواہوتاہے، گیٹ پاس پر سامان کی تعداد اور مقدار لکھی ہوئی ہوتی ہے، تاجر برادری آپس میں گیٹ پاس کو ایک دوسرے پر فروخت کرتے ہیں، کیا یہ جائز ہے؟
جواب: واضح رہے کہ تاجر جب کسی سے مال خریدتا ہے اور اس شخص کا مال کسی گودام میں رکھا ہوتا ہے تو وہ  خریدنے والے شخص کو جتنا مال فروخت کیا ہے اس کی ایک رسید بناکر دیتا ہےکہ  اتنا مال فروخت کیا ہے اور یہ اس گودام میں رکھا ہوا ہے، جب وہ تاجر اس گودام میں جاکر وہ رسید دکھاتا ہے، اسے اس گودام سے اس کا خریدا ہوا اتنا مال مل جاتا ہے، اس کارڈ کو تاجر حضرات گیٹ پاس بھی کہہ دیتے ہیں، بعد ازاں بعض تاجر یہ بھی کرتے ہیں کہ اس کارڈ کو کسی دوسرے تاجر کو فروخت کردیتے ہیں، اور یوں سلسلہ چلتا رہتا ہے، اور وہ کارڈ جس کے پاس ہوگا اس کے پاس اس بات کا اختیار ہوگا کہ وہ متعلقہ گودام سے اتنا مال لے لے۔اس کا شرعی حکم یہ ہے کہ  جب پہلے خریدار نے  مال خریدا اور اس پر اسے فروخت کرنے والے نےاپنا فروخت کردہ  مال اٹھانے کے لیے رسید دی تو اس کے لیے تو یہ خریداری جائز ہے، لیکن بعد میں اس خریدار کا اس مال پر قبضہ کرنے سے پہلے اس کا یہ کارڈ آگے بیچنا قبضہ سے پہلے بیع کرنا ہے، اور منقولی چیز کو قبضہ سے پہلے آگے فروخت کرنا جائز نہیں ہے، لہذا سوال میں جس طرح ذکر ہے کہ اس کارڈ کی خرید وفروخت کرتے ہیں تو یہ بیع قبل القبض کے حکم ہے جو کہ جائز نہیں ہے، البتہ اگر مال خریدنے والا خود یا اپنے وکیل کو  گودام میں بھیج کر  متعلقہ مال الگ کر کے اپنے قبضہ میں لے لے، اور اس کے بعد  کسی اور کو فروخت کرے تو یہ جائز ہوگا۔تبیین  الحقائق  میں ہے : "قال - رحمه الله -: (لا بيع المنقول) أي لايجوز بيع المنقول قبل القبض؛ لما روينا ولقوله  عليه الصلاة والسلام: «إذا ابتعت طعاماً فلاتبعه حتى تستوفيه». رواه مسلم وأحمد؛ ولأن فيه غرر انفساخ العقد على اعتبار الهلاك قبل القبض؛ لأنه إذا هلك المبيع قبل القبض ينفسخ العقد فيتبين أنه باع ما لايملك، والغرر حرام لما روينا". (4/ 80،  کتاب البیوع، ط: المطبعة الكبرى الأميرية - بولاق، القاهرة) فقط واللہ اعلم
                                                  
عنوان: عقدِ مضاربت میں سرمایہ دار کا سرمایہ میں تصرف کرنا
سوال: ہماری  ایک شخص کے ساتھ شراکت ہے. شراکت ایسی ہے کہ پیسہ اور سامان سب میرا ہے. وہ دوسرا شریک جب سالانہ حساب ہوگا  فائدہ کا تیسرا حصہ  اس کا ہوگا،  کیا  اب  ہم اس کی بغیر اجازت دوکان سے پیسہ لے سکتے ہیں یا نہیں؟
جواب: صورتِ  مسئولہ میں  دوسرے شریک کے علم میں لائے بغیر  سرمایہ میں سے کچھ لینے کی آپ کو اجازت نہیں ہے۔ فقط واللہ اعلم
                                                  
عنوان: یو ٹیوب پر فائدہ مند ویڈیو ڈالنا
سوال: یوٹیوب پر اگر گناہ کی وڈیو نہ ڈالی جائے، بلکہ  فائدے کی وڈیو ڈالی جائے تو اس سے کمائی کرنا حلال ہے؟  اور گناہ کے اشتہارات نہ ہوں تو اس کا کیا حکم ہے؟
جواب: صورتِ مسئولہ میں ایسی معلوماتی ویڈیوز یا اشتہارات  جن میں جان دار  کی متحرک یا ساکت تصویر نہ ہو یو ٹیوب پر اَپ لوڈ کرنا اور اس سے پیسے کمانا جائز ہے، بشرطیکہ ویڈیو / ریکارڈنگ میں موسیقی، یا اس کے علاوہ کوئی شرعی مانع (مثلاً: فحش یا ممنوعہ لٹریچر  یا پیسوں کی وصولی یا ادائیگی  کرنے مٰیں  کوئی سودی معاملہ  یا فاسد عقد ) نہ ہو۔  بصورتِ دیگر کمانا جائز نہیں ہوگا۔ ہماری معلومات کے مطابق یوٹیوب پر ایسا چینل چلانا موجودہ دور میں تقریباً ناممکن ہے، کیوں کہ اپنے تئیں اگر ان شرائط کا لحاظ رکھ بھی لیا جائے تو یوٹیوب انتظامیہ کی طرف سے چینل پر اپنی مرضی سے اشتہارات چلائے جاتے ہیں، جو مختلف ممالک اور علاقوں کے اعتبار سے تبدیل بھی ہوتے ہیں، جن میں بہت سے غیر شرعی امور پر مشتمل اشتہارات ہوتے ہیں، لہٰذا یوٹیوب پر چینل بناکر اس کے ذریعے کمانے سے اجتناب کیا جائے۔ فقط واللہ اعلم
                                                  
عنوان: بل جمع کرنے پر دکان دار کا  اضافی چارجز لینا
سوال: آج کل دوکانوں پر یوٹیلٹی بلز جمع کیے جاتے ہیں، اکثر دکان دار اس پر اضافی چارچز لیتے ہیں،  کیا یہ لینا جائز ہے؟
جواب: دوکان دار جو  بل جمع کرتے ہیں، ان کو ہر بل جمع کرنے کے کمپنی پیسے دیتی ہےاور کمپنی کی جانب سے ان پر اضافی چارجز لینے کی پابندی بھی ہوتی ہے؛اس لیے دکان داروں کا کسٹمر اور صارفین سے بل جمع کرنے پر الگ سے چارجز لینا جائز نہیں ہے۔ فقط واللہ اعلم
                                                  
عنوان: ایزی پیسہ پر روزانہ دو روپے کا حکم
سوال: ایزی پیسہ سے ٹرانزیکشن کرنے پر روزانہ 2 روپے ملتے ہیں،   کیا یہ حلال ہے؟
جواب: ’’ایزی پیسہ اکاؤنٹ  ‘‘  کی شرعی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے مشروط نفع اٹھانا جائز نہیں ہے؛ اس لیے اگر مذکورہ نفع بھی ایزی پیسہ کے اکاؤنٹ کے معاہدے میں مشروط ہو تو  اس قرض کے بدلے کمپنی کی طرف سے دی جانے والی اس رقم کا وصول کرنا اور ان کا استعمال کرنا جائز نہیں ہے۔  "اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا". (14/513، باب کل قرض جر  منفعة، کتاب الحوالة، ط: إدارة القرآن) فیض القدیر ۹؍۴۴۸۷ رقم: ۶۳۳۶ . نزار مصطفیٰ الباز ریاض) فتاوی شامی میں ہے:" وفي الأشباه: کلّ قرضٍ جرّ نفعاً فهو حرام". ( ج: ۵، ص: ۱۶۶، ط: سعید)وفیہ ایضا (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً".فقط واللہ اعلم
                                                  
عنوان: پہنچوائی کی قیمت کسٹمر کو بتانا
سوال: کریانہ کی دوکان تھی،  سامان کی پہنچوائی کے پیسے گاہک کی اطلاع کے بغیر بل میں ڈال دیتا تھا،  کیا اس کی اطلاع دینا ضروری ہے؟
جواب: اگر پہنچوائی کی قیمت  سامان کے علاوہ ہو تو  اس (پہنچوائی)  کی قیمت کا علیحدہ سے ذکر کرنا ضروری ہے، بل ہی میں اس کی صراحت کردیں تو  کافی ہے۔  اور اگر سامان کی ڈیلیوری فری ہو یا اس کی قیمت سامان کی قیمت میں شامل کرلی گئی ہو تو  پھر اس کی صراحت ضروری نہیں۔ اور اگر آپ نے اپنے کسی  گاہک سے پہنچوائی کے پیسے اس کو بتائے بغیر وصول کیے ہیں تو  اب ان کو اطلاع کردیں۔بدائع الصنائع في ترتيب الشرائع (5/ 147):
"(ومنها:) أن يكون مقدور التسليم عند العقد، فإن كان معجوز التسليم عنده لاينعقد". فقط واللہ اعلم
                                                  
عنوان: آن لائن کرنسی کا کاروبار
سوال: "فاریکس ٹریڈنگ بزنس"میں انٹرنیٹ پر فارن کرنسی کا کاروبار کرتا ہوں،  جس میں ایک base کرنسی ہوتی ہے اور دوسری quote کرنسی. مثال کے طور پہ EURUSD اس میں پہلے تین ڈجٹ بنیاد ہے اور آخری تین ڈجٹ quote ہے. کمپنی margin کے نام سے ہمارے سودے کے مطابق اپنے ساتھ ہماری کچھ اماؤنٹ رکھ لیتی ہے, جو آرڈر ختم کرتے ہی ہمارے اکاؤنٹ میں واپس کر دی جاتی ہے. مارکیٹ انڈیکس میں کمی یا اضافہ کی صورت میں ہم sell یا Buy لگاتے ہیں. اس کے sell یا Buy کے پراسس کو order کہتے ہیں. جب ہم کوئی آرڈر لگاتے ہیں تو اس کا فائدہ یا نقصان ہمیں تب ہی  پہنچتا ہے جب ہم آرڈر کو close کردیتے ہیں. ایک اور صورت نقصان کی تب سامنے آتی ہے جب ہم اپنے اکاؤنٹ سے زیادہ بڑا  آرڈر لگاتے ہیں اور مارکیٹ انڈیکس ہماری مخالف سمت میں چلی جاتی ہے. تو اس صورت میں ہم اپنے تمام سرمایہ سے محروم ہو جاتے ہیں.نوٹ! اس کاروبار میں ہماراباقاعدہ سرمایہ لگتا ہے, جس میں ہم امریکی ڈالر کے ذریعے اکاؤنٹ کھولتے ہیں. قرضوں پر کوئی خرید و فروخت نہیں ہوتی . سود وصول نہیں کیا جاتا، بلکہ سروس دینے والا ادارہ اپنا مخصوص کمیشن لیتا رہتا ہے, جو  پرسنٹیج کی صورت میں ہوتا ہے.
جواب: کرنسی کی بیع شرعاً "بیعِ صرف" ہے، جس  میں بدلین (جانبین کی کرنسی) پر مجلس میں قبضہ ضروری ہےاور  دونوں جانب سے یا کسی ایک جانب سے ادھار ناجائز ہے، لہذا ایسے تمام سودے ناجائز ہیں، جن میں کرنسی کی خریدوفروخت ادھار ہوتی ہے  یا اگر  خرید و فروخت  نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ الحاصل باہمی  تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔انٹرنیٹ پر کرنسی کے کاروبار میں عموماً  کرنسی کی خرید و فروخت ادھار ہوتی ہے، اور بعض صورتوں میں  نہ  کرنسی ادا کی جاتی ہے، اور نہ ہی کرنسی  وصول کی جاتی ہے، بلکہ محض سودے ہوتے ہیں اور کرنسی کے مارکیٹ انڈیکس کے فرق سے نفع بنالیا جاتا ہے، یا انٹرنیٹ پر سودے ہوتے رہتے ہیں اور اکاؤنٹ میں رقم باقی رہتی ہے اور  دن کے آخر میں رقم میں نفع کا اضافہ یا نقصان کی کٹوتی کردی جاتی ہے۔ لہذا ان صورتوں پر مشتمل سودے حلال نہیں ہوتے۔مذکورہ صورت میں اگر واقعۃً سرمایہ لگایا جاتا ہے تو کرنسی کے کاروبار میں امکانِ نقصان یا حقیقی سرمایہ لگنے سے انکار نہیں ، لیکن عموماً حقیقی یا حکمی قبضہ  نہ ہونے کی وجہ سے بیع فاسد ہوتی ہے۔ فقط واللہ اعلمفاریکس ٹریڈنگ کے حوالے سے مزید تفصیل کے لیے درج ذیل لنک پر فتویٰ ملاحظہ کیجیے:فاریکس ٹریڈنگ پر کرنسی کی خرید و فروخت کا حکم
                                                  
عنوان: انشورنس کی شرعی حیثیت
سوال: اسٹیٹ لائف انشورنس جائز ہے یا نہیں?
جواب: انشورنس کی مروجہ تمام اقسام جوئے اور سود کا مجموعہ ہونے کی وجہ سے ناجائز اور حرام ہیں، لہذا انشورنس کی پالیسی اگر لے لی ہو تو اس کو فی الفور ختم کردیں، اور توبہ واستغفار بھی کریں، اور اس صورت میں آپ کے لیے جمع کرائی اصل رقم کا استعمال جائز ہوگا، زائد رقم کا  استعمال جائز نہیں ہوگا، بلکہ اسے ثؤاب کی نیت کے بغیر صدقہ کرنا لازم ہوگا۔ فقط واللہ اعلممزید تفصیل کے لیے درج ذیل لنک پر جامعہ کا فتوی ملاحظہ فرمائیں:انشورنس کی شرعی حیثیت
                                                  
عنوان: انشورنس کمپنی میں ملازمت جائز نہیں
سوال: 1-  ایک شخص کا ذریعہ معاش ہر کوشش کرنے کے بعد بھی کوئی نہیں بن پا رہا،  انتہائی مجبوری لاحق ہونے کی وجہ سے اگر وہ شخص انشورنس کمپنی میں ملازمت کرتا ہے، جب تک اُس کو مدمقابل کوئی کام نہیں ملتا تو اِس انشورنس کمپنی میں کام کرنا کیسا ہے؟2-  انشورنس کمپنی اور تکافل میں سے اگر کوئی بیمہ کرانا چاہے تو ان دونوں میں سے کس میں کروانا چاہیے؟
جواب: 1-  انشورنس  کئی امور  کی بنا پر شرعی اعتبار سے جائز نہیں اور انشورنس کمپنی میں ملازمت بھی جائز نہیں، اس لیے مذکورہ شخص اگر پہلے سے انشورنس کمپنی میں ملازم نہیں ہے تو اسے انشورنس کمپنی میں ملازمت شروع کرنے کی اجازت نہیں ہے، اس کے بجائے کسی اور حلال ملازمت کی سنجیدہ تلاش شروع کرے، اگرچہ وہ قدرِ کفایت ہو اور فی الحال اس شخص کے متوقع معیارِ زندگی سے کم تر ہو؛ اس لیے کہ حلال میں برکت ہے، اور اسی میں اللہ تعالیٰ کی رضا ہے۔2-  ہماری تحقیق کے مطابق مختلف مفاسد  کی بنا پر مروجہ تکافل بھی انشورنس کی طرح ناجائز ہے، اس لیے دونوں میں سے کسی کمپنی سے بھی بیمہ کرانا جائز نہیں۔ حاشية ابن عابدين (رد المحتار) (6/ 403):"لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه، وهو حرام بالنص". فقط والله أعلم
                                                  
عنوان: سرکاری  کام اپنے مال سے کرکے رقم وصول کرنا
سوال: بندہ ایک سرکاری سکول میں بطور ہیڈماسٹر کے فرائض سرانجام دے رہا ہے، بندے پر باقی ذمہ داریوں کے ساتھ ساتھ ایک ذمہ ذاری یہ بھی ہے کہ وہ اسکول کی اشیاءِ ضرورت کی دیکھ بھال کرے اور کمی کی صورت میں ان کو پورا کرے اور اس کے لیے بندہ کو سرکاری فنڈ ملتا ہے، جس سے وہ مذکورہ ذمہ داری بجا لاتا ہے۔ عرض یہ ہے کہ بسا اوقات اسکول کے کام اپنے ذاتی روپے سے کرتا ہوں اور بعد میں فنڈ سے وصول کر لیتا ہوں اور بسا اوقات فنڈ کے روپے اپنے ذاتی استعمال میں لاتا ہوں، پھر حساب کر کے دوبارہ  فنڈ میں شامل کر دیتا ہوں. کیا از روئے شریعت میرے لیے ایسا کرنا جائز ہے؟
جواب: پہلی صورت (یعنی اپنی رقم سے کام کرواکر، بعد میں سرکاری فنڈ سے وصول کرنے) کا حکم یہ ہے کہ اگر آپ کی ذمہ داری میں یہ دیکھ بھال بھی داخل ہے اور مجاز اتھارٹی کی طرف سے صراحتاً یا دلالۃً اس بات کی اجازت ہے کہ فنڈ نہ ہونے کی صورت میں یا فنڈ منظور ہونے سے پہلے آپ اپنی رقم سے کام کرواکر بعد میں بل منظور کرواسکتے ہیں تو  آپ کا مذکورہ عمل جائز ہے، البتہ امانت داری سے پوری رقم کا حساب رکھیں۔ مقررہ تنخواہ کے علاوہ اضافی رقم یا اپنا کمیشن رکھنا جائز نہیں ہوگا۔ اور اگر آپ کو اجازت کا علم نہیں ہے تو متعلقہ ذمہ داران سے اس کی اجازت لے لیجیے۔دوسری صورت (یعنی سرکاری فنڈ سے کچھ رقم اپنی ضرورت میں صرف کرکے  اور بعد میں اپنی رقم اس میں شامل کرنے) کا حکم یہ ہے کہ سرکاری فنڈ آپ کے پاس امانت ہے، اسے ذاتی استعمال میں صرف کرنا خیانت ہے، لہٰذا سرکاری فنڈ خود استعمال کرکے آپ سے گناہ ہوا ہے، اس پر توبہ و استغفار کرنا چاہیے۔الفتاوى الهندية (3/ 211):
"وإن كان الخبث لعدم الملك كالغصوب والأمانات إذا خان فيها المؤتمن فإنه يشمل ما يتعين وما لايتعين عند أبي حنيفة ومحمد رحمهما الله تعالى، كذا في التبيين".فتاوی محمودیہ 540-16۔ فقط واللہ اعلم
                                                  
عنوان: قسطوں پر خرید وفروخت کا حکم
سوال: قسطو ں پر سامان خریدنا  کیسا ہے؟
جواب: قسطوں پر خریدوفروخت  جائز ہے، لیکن اس کے صحیح ہونے کے لیے درج ذیل  شرائط کی رعایت ضروری ہے:۱- معاملہ متعین ہو کہ نقد کا معاملہ کیا جارہا ہے یا ادھار؟  ۲-  مدت متعین ہو۔۳- مجموعی قیمت (اور قسط کی رقم) متعین ہو۔۴- کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اگر معاملہ کرتے وقت یہ شرط لگائی گئی تو پورا معاملہ ہی فاسد ہوجائے گا۔فقط واللہ اعلم
                                                  
عنوان: میموری کارڈ میں لوگوں کو فلمیں ڈال کر دینے کے کاروبار کا حکم
سوال: میں موبائل میموری کارڈ فل کرنے کا کاروبار کرنا چاہتا ہوں،  جس میں لوگوں کو مختلف فلمیں بھر کر دوں گا اور ساتھ دینی چیزیں تو یہ حرام ہے یا حلال ؟
جواب: لوگوں کو ان کےمیموری کارڈ میں فلمیں بھر کر دینے کا کام جائز نہیں ہے، کسی بھی جان دار کی تصویر پر مشتمل کسی بھی قسم کی ویڈیو، یا کوئی بھی گانا یا موسیقی پر مشتمل نعتیہ اشعار وغیرہ  میموری کارڈ میں ڈال کر دینا آپ کے لیے جائز نہیں ہوگا،  فلمیں وغیرہ لوگوں کو موبائل میں ڈال کر دینے سے آپ گناہِ جاریہ کے مستحق ہوں گے، یعنی جب تک لوگ ان فلموں اور ویڈیو کو دیکھیں گے، ان کے ساتھ ساتھ آپ کو بھی اس کا گناہ ملتا رہے گا؛ کیوں کہ آپ ان کے اس گناہ کا ذریعہ بنیں گے۔ فقط واللہ اعلم
                                                  
عنوان: کیمیائی سونے کو کیمیائی سونا کہہ کر فروخت کرنے کا حکم
سوال: کیمیائی طریقہ سے بننےوالے سونے  کوکیمیائی سونا بتاکر بیچنا کیسا ہے؟
جواب: سونا  قدرتی معدنیات میں سے ہے؛ سونے کے  زیورات وغیرہ بناتے وقت  ا س کی مضبوطی کے لیے اس کے ساتھ کسی دھات کو معمولی مقدار میں شامل کرنا جو عرف میں رائج ہو، یہ تو شرعاً درست ہے۔ لیکن جیسا کہ آج کل مختلف دھاتوں کو ملا کر کیمیکل کے ذریعہ سونے کی شکل دینے یا چاندی،   تانبا  وغیرہ مختلف دھاتوں پر سونے کا پانی (یالہر)  چڑھانے کو کیمیائی سونا بنانا کہا جاتا ہے، اس طرح کا کیمیائی سونا بناکر اسے اصلی سونے کے نام سے فروخت کرنا دھوکا دہی پر مشتمل ہونے کی وجہ سے جائز نہیں ہے۔  البتہ اس طرح کے کیمیائی سونے کو کیمیائی سونے کے نام سے  فروخت کرنا جائز ہے۔ فقط واللہ اعلم
                                                  
عنوان: تکافل کمپنی میں ملازمت کرنے کا حکم
سوال: کیا تکافل کمپنی میں کام ملازمت کے طور پر کرنا شرعاً جائز ہے؟ میں اس وقت کام کر رہا ہوں راہ نمائی فرمائیں!
جواب: ’’پاک قطر فیملی تکافل‘‘  اور موجودہ دور میں اس جیسی جتنی دیگر پالیسیاں ہیں، ان میں بھی وہی خرابیاں (سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس کی طرح تکافل کرانا بھی ناجائز ہے اور اس کمپنی میں ملازمت بھی جائز نہیں ہے۔ آپ کے لیے حکم یہ ہے کہ اگر متبادل حلال روزگار میسر آنے تک گھریلو معیشت کا پہیہ چلانا مشکل ہے تو  فی الحال یہاں ملازمت کرتے ہوئے فوری طور پر حلال روز گار کی سنجیدہ تلاش شروع کیجیے اور اللہ تعالیٰ سے سچی طلب کے ساتھ دعا کرتے رہیے، اور مسلسل توبہ و استغفار بھی کرتے رہیے، جیسے ہی قدرِ کفایت متبادل حلال روزگار میسر آجائے اس جگہ کو چھوڑ دیجیے۔ اور اگر فی الوقت مالی وسعت حاصل ہے تو ایسی جگہ فوراً چھوڑ دینی چاہیے۔ الدر المختار وحاشية ابن عابدين (رد المحتار) (6/ 403):"لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه، وهو حرام بالنص".تفصیل کے لیے درج ذیل لنک پر موجود فتویٰ ملاحظہ کیجیے:پاک قطر تکافل کی پالیسی خریدنا اور اس ادارے میں ملازمت کرنے کا حکم
                                                  
عنوان: اسلامی بینک سے ملنے والے منافع کا حکم
سوال: کیا آج کل بینک اسلامی جو بارہ فیصد متوقع منافع ماہانہ،  یا تیرہ فیصدمتوقع منافع سالانہ پالیسی چلارہا ہے، وہ جائز ہے؟ اگر ناجائز ہے تو کوئی اور ایسی انویسٹمینٹ پاکستان میں جائز اور محفوظ ہے؟
جواب: مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماء کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً ایک جیسے ہیں، لہذا روایتی بینکوں کی طرح ان میں بھی سرمایہ کاری کرنا جائز نہیں ہے  ،اور اس سے حاصل ہونے والا نفع  حلال نہیں ہے۔ہمارے علم کے مطابق تاحال  پاکستان میں کوئی بھی بینک یا مالیاتی ادارہ صحیح شرعی اصولوں کے مطابق تمویل نہیں کررہاہے، انویسمنٹ کے لیے دیگر جائز ذرائع اختیار کرنے چاہیے۔(تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے)فقط واللہ اعلم
                                                  
عنوان: سونا چاندی کا ادھار لین دین
سوال: سونا چاندی کا ادھار لینا دینا؟
جواب: سونے چاندی کے ادھار لینے دینے سے مراد اس کی ادھار خریدوفروخت ہے، تو اس کا حکم یہ ہے کہ یہ جائز نہیں ہے۔فتاویٰ شامی میں ہے:’’باب الصرف ... (هو) لغةً: الزیادة، وشرعاً (بیع الثمن بالثمن) أي ماخلق للتنمیة ومنه المصوغ (جنساً بجنس أو بغیر جنس) کذهب بفضة (ویشترط) عدم التأجیل والخیار و (التماثل) أي التساوي وزناً (والتقابض) بالبراجم لا بالتخلیة (قبل الافتراق)‘‘. (الدر المختار، باب الصرف، ج:۵، ص:۲۵۷،ط:سعید) فقط واللہ اعلم
                                                  
عنوان: (بی فار یو ٹرییڈز) کمپنی میں پیسے انویسٹ کرنے کا حکم
سوال: ایک کمپنی ہے پاکستان میں (بی فار یو ٹرییڈز )کے نام سے۔  وہ کہتے ہیں کہ آپ ہمارے ساتھ پیسہ انویسٹ کریں اور اس کے عوض وہ ہمیں ماہانہ بنیادوں پر منافع دیتے ہیں، وہ کہتے ہیں کہ ہم آپ کا پیسہ مختلف کاروبار میں انویسٹ کرتے ہیں، جیسے کہ پراپرٹی کا کاروبار، آئی ٹی کا ، آٹو انڈسٹری وغیرہ وغیرہ۔  ابھی اس کمپنی نے پاکستان میں اپنا موٹر سائیکل بھی متعارف کروایاہے۔ جب میں نے تحقیق شروع کی تو پتا چلا کہ یہ کمپنی ہماری انوسٹمنٹ کا 60 فیصد ڈیجیٹل کرنسی اور 40 فیصد درج بالا کاروبار میں انویسٹ کرتی ہے۔ اور منافع بھی فکس نہیں ہے۔ کمپنی کے ایگریمنٹ کے مطابق 7 سے 20 فیصد تک منافع آسکتا ہے ماہانہ۔میرا سوال یہ ہے کہ کیااس کمپنی میں پیسہ انویسٹ کرکے منافع لینا شرعی لحاظ سے جائز ہے کہ نہیں؟
جواب: آپ نے مذکورہ کمپنی کے کاروبار کا طریقہ بیان کیا ہے،  اس کی رو سے اس کمپنی میں پیسے انویسٹ کرنا جائز نہیں ہے؛ کیوں کہ ایک تو مذکورہ کمپنی ڈیجیٹل کرنسی میں انویسمنٹ کرتی ہے،  جس کا معاملہ تاحال مشکوک ہے، اور تاحال علماء نے اس کی خرید و فروخت کی اجازت نہیں دی ہے۔  دوسری خرابی یہ ہے کہ مذکورہ کمپنی شرکت کے لیے دیے گئے  پیسوں کا سات سے لے کر بیس فیصد تک نفع دیتی ہے، جب کہ شرکت میں لگائے گئے پیسوں کے فیصد کے اعتبار سے نفع طے کرنا جائز نہیں ہے۔ فقط واللہ اعلم
                                                  
عنوان: قرض رقم پر اضافے کا مطالبہ سود ہے
سوال: میں نے اپنی بیوی سے بچے کی فیس ادا کرنے کے لیے پانچ لاکھ روپے ادھار لیے،  اب میری بیوی کہتی ہے کہ اگر میں کہیں لگاتی تو مجھے نفع ملتا ، اس لیے آپ مجھے بڑھا کر واپس کریں،  کیا اس کے لیے پانچ لاکھ  سے زیادہ لینا جائز ہے؟  کیا میں اپنی خوشی سے اس کو زیادہ دے سکتا ہوں اور یہ اس کے لیے لینا جائز ہوگا ؟
جواب: مذکورہ صورت میں آپ نے بیوی سے جو  پانچ لاکھ روپے لیے ہیں،  وہ شرعی اعتبار سے قرض شمار ہوتے ہیں اور قرض پر قرض خواہ کی جانب سے اضافے کا مطالبہ کرنا شرعاً سود کے زمرے میں آتا ہے، اس لیے بیوی کا مطالبہ تو جائز نہیں، البتہ اگر پیشگی طے کیے بغیر آپ خود اپنی خوشی سے پانچ لاکھ روپے واپس کرتے ہوئے کچھ اضافی رقم دینا چاہیں تو دے سکتے ہیں۔ "عَنْ أَبِي هُرَيْرَةَ رَضِيَ اللَّهُ عَنْهُ، قَالَ : كَانَ لِرَجُلٍ عَلَى النَّبِيِّ صَلَّى اللَّهُ عَلَيْهِ وَسَلَّمَ سِنٌّ مِنَ الْإِبِلِ، فَجَاءَهُ يَتَقَاضَاهُ، فَقَالَ: " أَعْطُوهُ ". فَطَلَبُوا سِنَّهُ، فَلَمْ يَجِدُوا لَهُ إِلَّا سِنًّا فَوْقَهَا، فَقَالَ : "أَعْطُوهُ". فَقَالَ : أَوْفَيْتَنِي، أَوْفَى اللَّهُ بِكَ. قَالَ النَّبِيُّ صَلَّى اللَّهُ عَلَيْهِ وَسَلَّمَ : " إِنَّ خِيَارَكُمْ أَحْسَنُكُمْ قَضَاءً ".[صحيح البخاري ، رقم الحديث : ٢٣٠٥] فقط والله أعلم
                                                  
عنوان: بیوہ آٹھ بیٹے اور ایک بیٹی میں تقسیم میراث
سوال: ورثہ میں ایک بیوی، آٹھ لڑکے، ایک لڑکی ہے۔  میراث کی تقسیم کس طرح ہوگی؟
جواب: حقوقِ متقدمہ نکالنے کے بعد یعنی میت کے ترکے  سےتجہیز و تکفین کا خرچہ نکالنے کے بعد اگر میت کے ذمہ قرض ہو تو اس کی ادائیگی کے بعد اگر جائز وصیت کی ہو تو اس کو باقی ماندہ ترکہ کے ایک تہائی حصے میں نافذ کرنے کے بعد بقیہ ترکہ میں سے 12.5% بیوہ کو،  10.29% ہر بیٹے کو اور 5.14% بیٹی کو ملےگا۔فقط واللہ اعلم
                                                  
عنوان: کٹ پیس کپڑے کو فریش کپڑے کے تھان میں لپیٹ کر فریش کپڑے کی قیمت میں بیچنے کا حکم
سوال: میں کچے مردانہ کپڑے کا کام کرتا ہوں، ہمارے پاس کٹ پیس میں سوٹ آتے ہیں، اب ان میں اکثر  کپڑے دو ٹکڑوں میں ہوتے ہیں، مثلاً ایک ٹکڑا دو میٹر اور دوسرا ٹکڑا سوا دو میٹر کا، یہ کٹ پیس والا سوٹ فریش کپڑے( جو کہ تھان کی صورت میں ہوتے ہیں) کے مقابلہ میں سستے ہوتے ہیں، اور ہم بھی اسے سستے دام میں ہی بیچتے ہیں، اب ان کٹ پیس کپڑوں میں کچھ کپڑے ایک ہی ٹکڑے والے بھی نکل آتے ہیں یعنی پورے سوٹ کا کپڑا ایک ہی ٹکڑے کی صورت میں ہوتا ہے، تو ہم ان (ایک ٹکڑے والے کٹ پیس) کپڑوں کو تھان میں لپیٹ کر فریش کپڑے کے ریٹ میں ہی بیچ دیتے ہیں، یعنی عام طور سے کٹ پیس ایک ہزار (۱۰۰۰) روپے کا بیچتے ہیں، لیکن اگر اس ایک پیس والے کٹ پیس کو تھان میں لپیٹ کر فریش کہہ کر بیچیں تو چودہ سو (۱۴۰۰) روپے کا فروخت ہوگا، تھان میں لگانے کا مطلب یہ ہے کہ کٹ پیس تو تھیلی میں آتا ہے، تھان میں نہیں آتا ہے، اب ہم چیک کرتے ہیں کہ ایک ٹکڑا اگر پورے فریش سوٹ کی طرح نکل آئے تو ہم اسے تھان میں لپیٹ کر لگا دیتے ہیں۔پھر کسٹمر کو وہ کپڑا فریش کپڑے کے ریٹ میں بیچتے ہیں، اس میں کسٹمر کو بھی کوئی نقصان نہیں ہوتا ہے ؛ کیوں کہ جس طرح فریش پیس پورے ایک سوٹ کا کپڑا ہوتا ہے، اسی طرح یہ کپڑا  بھی ایک ہی پیس میں پورے سوٹ کے لیے کافی ہوجاتا ہے، اب پوچھنا یہ ہے کہ ایسا کرنا دھوکے یا جھوٹ کے زمرے میں تو نہیں آئے گا؟
جواب: ہماری معلومات کے مطابق کپڑا مارکیٹ کی اصطلاح میں فریش پیس اس کپڑے کو کہتے ہیں جو کپڑا ایک ہی پیس کی صورت میں مکمل سوٹ کے لیے کافی ہوجاتا ہو، اور کٹ پیس اس کپڑے کو کہتے ہیں جو ایک پیس کی صورت میں مکمل سوٹ بنانے کے لیے کافی نہ ہو، بلکہ مکمل سوٹ کا کپڑا دو پیس (ٹکڑوں) کی شکل میں ہو، اس اعتبار سے اگر آپ نے کوئی کپڑا کٹ پیس والے ریٹ میں خریدا ہو، لیکن وہ ایک ہی پیس میں مکمل سوٹ بنانے کے لیے کافی ہو تو اس کپڑے کو تھان کے ساتھ لپیٹ کر فریش پیس کی قیمت میں بیچنے میں کوئی حرج نہیں ہے، لیکن وہ کپڑا جس کوالٹی کا ہے اسے اسی کوالٹی کے تھان کے ساتھ ہی لپیٹ کر بیچنا چاہیے، ہلکی کوالٹی کے کپڑے کو کسی اعلیٰ کوالٹی والی کمپنی کے تھان میں لپیٹ کر بیچنا دھوکا دہی پر مبنی ہونے کی وجہ سے جائز نہیں ہوگا۔فقط واللہ اعلم
                                                  
عنوان: میزان بینک کے میوچل فنڈ میں انویسمنٹ کا حکم
سوال: المیزان بینک کے میوچل فنڈ کے بارے میں راہ نمائی فرما دیں، ان کا دعوی ہے کہ میوچل فنڈمیں انویسٹمنٹ شرعیہ بورڈ کی زیر نگرانی کی جاتی ہے اور اس بورڈ کے چیئرمین مفتی محمد تقی عثمانی صاحب ہیں، کیا اس فنڈ میں انویسٹمنٹ جائز ہے؟
جواب: مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماء کرام  اور ہمارے دار الافتاء کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً ایک جیسے ہیں، لہذا روایتی بینکوں کی طرح ان میں بھی سرمایہ کاری کرنا   (بشمول میوچل فنڈ میں انویسمنٹ)  جائز نہیں،  اور اس سے حاصل ہونے والا نفع  حلال نہیں ہے۔ہمارے علم کے مطابق تاحال  پاکستان میں کوئی بھی بینک صحیح شرعی اصولوں کے مطابق نہیں ہے۔(تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے)مفتی محمد تقی عثمانی صاحب دامت برکاتہم العالیہ سے متعلق سوال کے لیے براہِ راست حضرت سے یا ان کے ادارے دار العلوم کراچی سے رابطہ کیجیے۔  فقط واللہ اعلم
                                                  
عنوان: جمہوریت کا حکم
سوال: اسلام میں جمہوریت کا کیا حکم ہے ?برائے مہربانی تفصیل سے جواب عنایت فرمائیں۔
جواب: "جمہوریت"  کی کوئی اصطلاح شریعت میں نہیں پائی جاتی۔ رائج پارلیمانی جمہوریت کا مسئلہ انتظامی نوعیت کا مسئلہ ہے، جس کا تعلق ملک چلانے اور اس کے انتظام کرنے سے ہے۔ جمہوریت سے متعلق مزید تفصیل کے لیے جواہرالفقہ جلد ششم ،’’اسلام میں مشورہ کی اہمیت‘‘ملاحظہ فرمائیں ۔ فقط واللہ اعلم
                                                  
عنوان: پنشن کی رقم میں میراث کے احکام جاری نہیں ہوتے
سوال: اگر شوہر فوت ہو چکا ہو  تو اس کی پنشن کی رقم اولاد اور بیوی میں کس طرح تقسیم کرنی چاہیے؟
جواب: پنشن کی رقم حکومت یا کسی بھی ادارے  کی طرف سے عطیہ ہوتی ہے؛ لہذا پنشن کی رقم ادارہ جس کے نام پر جاری کرے اس کے لیے اس کا وصول کرنا اور اس کو اپنے استعمال میں لانا جائز ہے، اس میں وراثت جاری نہیں ہوگی، اگر مرحوم نے اپنی اہلیہ کو نامزد کیا تھا اور مذکورہ ادارے کا ضابطہ یہی ہے کہ ملازم کے نامزد کردہ کو پینشن دی جائے گی تو بیوہ اس کی حق دار ہوگی۔فقط واللہ اعلم
                                                  
عنوان: جمہوری نظام کاحکم
سوال: پاکستان میں رائج پارلیمانی جمہوری نظام کی شرعی حیثیت کیا ہے؟
جواب: رائج پارلیمانی جمہوریت کا مسئلہ انتظامی نوعیت کا مسئلہ ہے، جس کا تعلق ملک چلانے اور اس کے انتظام کرنے سے ہے؛ اس لیے اس کو اسی حد تک  رکھا جائے۔ باقی "جمہوریت"   کی کوئی اصطلاح شریعت میں نہیں پائی جاتی۔ جمہوریت سے متعلق مزید تفصیل کے لیے جواہرالفقہ جلد ششم ، ’’اسلام میں مشورہ کی اہمیت‘‘ ملاحظہ فرمائیں۔فقط واللہ اعلم
                                                  
عنوان: مدرسۃ البنات کی پرنسپل صاحبہ کا وفاق المدارس کی اسناد پر دستخط کرنے کی اجرت لینا
سوال: ایک مدرسۃ البنات  کی  پرنسپل  صاحبہ وفاق  کی اسناد پر فیس  لیے بغیر دستخط نہیں کرتیں، فی سند 500 لیتی ہیں، اس طرح کل چھ درجات کے 3000 روپے لیتی ہیں، کیا ان کا یہ عمل  شرعاً جائز ہے، حال آں کہ طالبات بذاتِ خود بوقتِ داخلہ وفاق المدارس کو فیس ادا کرتی ہیں؟
جواب: صورتِ  مسئولہ میں مدرسۃ البنات کی مہتممہ کا وفاق کی سند پر دستخط کرنے کی الگ سے فیس لینا جائز نہیں ہے، اس لیے وفاق المدارس کے تحت ہونے والے امتحان میں طلبہ و طالبات سے  فیس وصول کی جاتی ہے، اور وفاق کے ضابطے  کے مطابق  کامیاب ہونے والے طلبہ وطالبات کو سند جاری کی جاتی ہے، اور مذکورہ مدرسہ چوں کہ وفاق سے ملحق ہے،  اس لیے اس کی مہتممہ اس پر دستخط کرنے کی پابند ہیں، نیز مدرسہ کی ذمہ دار ہونے کی حیثیت سے یہ ان کے واجبی کام میں داخل ہے؛ اس لیے اس کی اجرت لینا جائز نہیں ہے۔الفتاوى الهندية (4/ 411):
"ومنها: أن لايكون العمل المستأجر له فرضاً ولا واجباً على الأجير قبل الإجارة، فإن كان فرضاً أو واجباً قبلها لم يصح". فقط واللہ اعلم
                                                  
عنوان: بیوہ، ماں، دو بیٹے اور ایک بیٹی میں ترکہ تقسیم کرنے کا طریقہ
سوال: ایک شخص کا انتقال ہوا، اس کی بیوہ، اس کے  دو بیٹے اور ایک بیٹی حیات ہیں،  ایک بیٹے کا انتقال ان کی زندگی میں ہی ہو گیا تھا۔  اس شخص کی  سگی ماں،5بھائی اور 2 بہنیں بھی حیات ہیں۔ ان میں وراثت کی تقسیم کیسے ہوگی؟
جواب: صورتِ مسئولہ میں مرحوم کی کل جائیداد میں سے اولاً ان کی تجہیز و تکفین کے اخراجات اور (اگر) قرضہ جات ( ہوں تو وہ) ادا کیے جائیں، پھر اگر کوئی جائز وصیت کی ہو تو ایک تہائی مال میں سے اس کو نافذ کیا جائے، اس کے بعد کل جائیداد منقولہ و غیر منقولہ کو 120 حصوں میں تقسیم کر کے 15 حصے مرحوم کی بیوہ کو، 20 حصے مرحوم کی والدہ کو ، 17 حصے مرحوم کی بیٹی کو اور 34 حصے ہر ایک بیٹے کو ملیں گے۔ یعنی فیصد کے اعتبار سے 12 اعشاریہ 5 فیصد مرحوم کی بیوہ کو، 16 اعشاریہ 66 فیصد  مرحوم کی والدہ کو ،14 اعشاریہ 16 فیصد مرحوم کی بیٹی کو اور 28 اعشاریہ 33 فیصد ہر ایک بیٹے کو ملے گا۔ مذکورہ صورت میں مرحوم کے ترکہ میں ان کے بھائی اور بہن کا کوئی حصہ نہیں ہو گا۔ فقط واللہ اعلم
                                                  
عنوان: زکاۃ کا حساب نیز نیشنل سیونگ اکاؤنٹ میں رقم رکھنا
سوال: 1۔ اگر بینک میں پانچ لاکھ اماؤنٹ جمع ہے اور سال پورا ہونے سے پہلے کچھ رقم نکال لی ، تو باقی رقم پر سال پورا ہونے پر زکاۃ آئے گی؟2۔اگر ہم رقم کو محفوظ کرنے کے لیے نیشنل سیونگ انویسمنٹ میں لگادیں اور اس کا نفع انفاق کرتے رہیں دو سال تک، پھر اصل رقم نکال کر حج پر چلے جائیں تو ٹھیک ہے یا نہیں؟
جواب: 1۔ جو رقم نکالی ہے اگر وہ ضروریات میں خرچ ہوچکی ہو  تو سال پورا ہونے پر  باقی رقم پر زکاۃ آئے گی۔  اگر صرف رقم نکالی ہے خرچ نہیں کی اور زکاۃ کا سال پورا ہونے پر وہ موجود ہے اور ذمہ میں قرض نہیں ہے تو اس رقم پر بھی دوسری رقم کے ساتھ زکاۃ آئے گی۔2۔ نیشنل سیونگ پلان چوں کہ خالص سودی معاملہ  ہے، اس لیے اس اسکیم میں رقم لگانا شرعاً ناجائز ہے۔  رقم کو محفوظ کرنے کے  لیے دیگر جائز راستے اختیار کیے جاسکتے ہیں۔{يا أيها الذين اٰمنوا اتقوا الله وذروا ما بقي من الربا إن كنتم مؤمنين فإن لم تفعلوا فأذنوا بحرب من الله ورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون} [البقرة : ۲۷۸ إلى ۲۸٠ ]ترجمہ: اے ایمان والو!  اللہ سے ڈرو اور جو کچھ سود کا بقایاہے اس کو چھوڑ دو،  اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے،  اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک،  اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔(بیان القرآن ) فقط واللہ اعلم
                                                  
عنوان: آفس کے انٹرنیٹ کا ذاتی استعمال / ملازمت کے فارغ اوقات میں کیا کیا جائے؟
سوال: 1۔۔ آفس کا انٹرنیٹ اور کمپیوٹر اپنے ذاتی استعمال میں لانا کیسا ہے؟  اور اس کی کیا حدود اور گنجائش ہے؟2۔۔  آفس میں کام بہت کم ہیں اور ڈیوٹی کے  گھنٹے  زیادہ  ہیں فارغ اوقات میں کیا کیا جاۓ؟
جواب: 1۔۔ اگر آفس انتظامیہ کی طرف سے صراحتاً یا عرفاً اجازت ہو کہ انہوں نے اپنے ملازمین کو جو انٹرنیٹ کی سہولت دی ہے، اسے وہ ہر طرح کی جائز  ضرورت میں استعمال کرسکتے ہیں خواہ آفس کی ہو یا اس کے علاوہ، تو اس صورت میں آپ کے لیے اپنی جائز ضرورت کے لیے آفس کا انٹرنیٹ استعمال کرنا جائز ہوگا، اور ان کی طرف سے صراحتاً اس کی ممانعت ہو کہ اس نیٹ کو صرف آفس کی ضرورت کے لیے استعمال کیا جاسکتا ہے تو پھر ذاتی ضرورت کے لیے اس کا استعمال جائز نہیں ہوگا۔2۔۔  کسی بھی ادارے کے ملازمین کی حیثیت شرعی طور پر اجیرِ خاص کی ہوتی ہے اور اجیر خاص ملازمت کے اوقات میں  حاضر رہنے سے تنخواہ کا مستحق ہوتا ہے، اور ملازمت کے اوقات میں ملازم کے لیے وہی کا کام کرنا ضروری ہوتا ہے  جو اس کے سپرد کیا گیا ہے،  البتہ اگر کام (واقعۃً) مکمل ہوگیا ہو اور وقت بالکل فارغ ہو ، اور آفس کی طرف سے دوسری کسی چیز میں مشغول ہونے  پر پابندی نہ ہو  تو فارغ اوقات میں قرآنِ کریم کی تلاوت، یا مطالعہ، اور ذکر اذکار  وغیرہ کیا جاسکتا ہے۔     فتاوی شامی میں ہے:"(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولايشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لايؤدي نفلاً، وعليه الفتوى". (6/70،  کتاب الاجارۃ، ط: سعید) فقط واللہ اعلم
                                                  
عنوان: چوری یا رشوت کی رقم کو حلال تنخواہ سے ملا کر استعمال کرنے کا حکم
سوال: ایک شخص کسی جگہ پر نوکری کرتا ہے، اسی جگہ سے وہ رشوت لیتا ہے یا چوری کرتا ہے اور اپنی تنخواہ والی رقم جو کہ حلال ہے اور رشوت یا چوری والی رقم دونوں کو اکٹھا اپنے گھر والوں پر خرچ کرتا ہے تو کیا اس کی چوری یا رشوت والی رقم اور تنخواہ والی رقم حرام ہو جائے گی؟
جواب: صورتِ مسئولہ میں چوری اور رشوت دونوں شرعاً حرام ہے اور رشوت اور چوری میں جو رقم لی جائے اس کو اس کے مالکان کو واپس لوٹانا ضروری ہے، اگر مالکان دنیا میں نہ ہوں تو ان کے شرعی ورثاء تک اس رقم کا پہنچانا ضروری ہے اور اگر مالکان یا ان کے ورثاء کا کسی بھی طرح علم نہ ہوسکے تو چوری اور رشوت میں لی گئی رقم کو ان کی طرف سے صدقہ کرنا ضروری ہے؛ تاکہ اس کا ثواب ان مالکان کو پہنچے، اگر اس طریقہ کار کے مطابق عمل نہیں کیا تو بندوں کا حق باقی رہ جائے گا جو آخرت میں دینا ہوگا اور آخرت میں دینا بہت مشکل ہے۔باقی ایسی حرام رقم کا استعمال خود اپنی ذات کے اوپر کرنا بھی جائز نہیں، اور اپنے اہل وعیال یا کسی اور پر بھی خرچ کرنا جائز نہیں۔نیز جتنی رقم تنخواہ والی ہوگی وہ رقم حلال ہے،  خود اس کا اور اس کے گھر والوں کے لیے تنخواہ والی رقم کا استعمال کرنا جائز ہے۔المبسوط للسرخسی میں ہے:"وقال النبي صلى الله عليه وسلم: «إن أطيب ما أكلتم من كسب أيديكم، وإن أخي داود كان يأكل من كسب يده». والمراد الإشارة إلى قوله تعالى: {كلوا من طيبات ما رقناكم}  [البقرة: 57] (ج: 30، ص: 248، كتاب الكسب، ط: دار الكتب العلمية)فتاویٰ شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه". (ج:5، ص: 99، مطلب فيمن ورث مالاً حراماً، ط: سعيد)مرقاۃ المفاتیح میں ہے:"وقسم يحتاج إلى التراد وهو حق الآدمي، والتراد إما في الدنيا بالاستحلال أو رد العين أو بدله، وإما في الآخرة برد ثواب الظالم للمظلوم أو إيقاع سيئة المظلوم على الظالم". (ج: 1، ص: 121، باب الكبائر، ط: امداديه ملتان)  فقط والله أعلم
                                                  
عنوان: زمین کے متعلق دعوی ہو تو دعوی کب صحیح ہوگا؟
سوال: جب کوئی شخص کسی زمین پر دعوی کرے اور پھر مدعی عدالت میں بیان دیتے ہوئے کہے کہ میں نے اس زمین (جس پر دعویٰ کیا گیا ہے) میں سے بعض اراضیات دیکھے ہیں اور بعض مجھے نہیں معلوم  تو کیا اس کو مدعی بہ میں جہالت سمجھا جائے گا ؟ اور کیا ایسا دعوی درست ہوگا؟
جواب: اگر مدعی بہ کوئی جائیداد / زمین ہو تو اس کے معلوم ہونے کے لیے زمین کے  حدودِ اربعہ یا تین جانب کی حدود کا بیان کردینا کافی ہے، لیکن زمین کا محلِ وقوع  مشہور ومعروف  ہو تو حدود کا ذکر کرنا بھی ضروری نہیں،  بلکہ اس کی شہرت  ہی کافی شمار ہوتی ہے۔ نیز  اگر زمین کی پیمائش کے بیان میں کچھ کمی زیادتی ہوجائے تو وہ بھی دعوے کی صحت میں مانع نہیں ہوتی، لہذا صورتِ  مسئولہ میں اگر مدعی نے بعض اراضیات دیکھی  ہیں اور دیگر  اراضیات دیکھی  نہیں، لیکن ان کی حدود بیان کردے  تو دعوے کی صحت کے لیے کافی ہوگا، معمولی کمی بیشی مضر نہ ہوگی۔ اور دیگر اراضی کی حدود بھی بیان نہ کرپائے اور نہ ہی وہ شہرت کی بنا پر معلوم ومتعین ہو ں تو ان کے متعلق دعوی صحیح نہ ہوگا۔ "الْمَادَّةُ (١٦١٩) يُشْتَرَطُ أَنْ يَكُونَ الْمُدَّعَى بِهِ مَعْلُومًا، وَلَا تَصِحُّ الدَّعْوَى إذَا كَانَ مَجْهُولًا.
الْمَادَّةُ (١٦٢٠) مَعْلُومِيَّةُ الْمُدَّعَى بِهِ تَكُونُ بِالْإِشَارَةِ،  أَوْ الْوَصْفِ وَالتَّعْرِيفِ ، وَهُوَ إذَا كَانَ عَيْنًا مَنْقُولًا , وَكَانَ حَاضِرًا فِي مَجْلِسِ الْمُحَاكَمَةِ فَالْإِشَارَةُ إلَيْهِ كَافِيَةٌ ، وَإِذَا لَمْ يَكُنْ حَاضِرًا يَكُونُ مَعْلُومًا بِوَصْفِهِ وَتَعْرِيفِهِ وَبَيَانِ قِيمَتِهِ ، وَإِذَا كَانَ عَقَارًا يُعَيَّنُ بِبَيَانِ حُدُودِهِ ، وَإِذَا كَانَ دَيْنًا يَلْزَمُ بَيَانُ جِنْسِهِ وَنَوْعِهِ وَوَصْفِهِ وَمِقْدَارِهِ. ...
الْمَادَّةُ (١٦٢٣) إذَا كَانَ الْمُدَّعَى بِهِ عَقَارًا يَلْزَمُ فِي الدَّعْوَى ذِكْرُ بَلَدِهِ وَقَرْيَتِهِ ، أَوْ مَحَلَّتِهِ وَزُقَاقِهِ وَحُدُودِهِ الْأَرْبَعَةِ ، أَوْ الثَّلَاثَةِ وَأَسْمَاءِ أَصْحَابِ حُدُودِهِ إنْ كَانَ لَهَا أَصْحَابٌ مَعَ أَسْمَاءِ آبَائِهِمْ وَأَجْدَادِهِمْ لَكِنْ يَكْفِي ذِكْرُ اسْمِ وَشُهْرَةِ الرَّجُلِ الْمَعْرُوفِ وَالْمَشْهُورِ ، وَلَا حَاجَةَ إلَى ذِكْرِ اسْمِ أَبِيهِ وَجَدِّهِ كَذَلِكَ لَا يُشْتَرَطُ بَيَانُ حُدُودِ الْعَقَارِ إذَا كَانَ مُسْتَغْنِيًا عَنْ التَّحْدِيدِ لِشُهْرَتِهِ وَأَيْضًا إذَا ادَّعَى الْمُدَّعِي بِقَوْلِهِ: إنَّ الْعَقَارَ الْمُحَرَّرَةَ حُدُودُهُ فِي هَذَا السَّنَدِ هُوَ مِلْكِي تَصِحُّ دَعْوَاهُ.
الْمَادَّةُ (١٦٢٤) إذَا أَصَابَ الْمُدَّعِي فِي بَيَانِ الْحُدُودِ ،  وَذَكَرَ زِيَادَةً ، أَوْ نُقْصَانًا فِي أَذْرُعِ الْعَقَارِ ، أَوْ دُونَمَاتِه لَا يَمْنَعُ ذَلِكَ صِحَّةَ دَعْوَاهُ".  [مجلة الأحكام العدلية : ١/ ۳۲۱- ٣٢٢] فقط واللہ اعلم
                                                  
عنوان: دو شخصوں کا ایک گاڑی مشترکہ طور پر خریدنے کے بعد ایک شریک کو قسطوں میں ادائیگی کی شرط پر بیچ دینے کا حکم
سوال: حامد اور شاہد نے ایک گاڑی نقد تین لاکھ پینسٹھ  ہزار روپے  میں خریدی  جس  میں  سے  دو  لاکھ  پچیس  ہزار  حامد  کے  اور  ایک  لاکھ  چالیس  ہزار روپے  شاہد کے ہیں۔  بعد ازاں  مذکورہ  گاڑی  چار  لاکھ  آٹھ  ہزار  آٹھ  سو روپے  میں حامد ہی کو فروخت کر دی۔ جس  کی اقساط  بارہ  ماہ میں ادا کرنی ہیں۔ اس طرح حامد کی رقم دو لاکھ باون ہزار روپے اور شاہد کی رقم ایک لاکھ چھپن ہزار آٹھ سو ہو گئی۔ شاہد نے اپنی رقم کی ادائیگی ایک لاکھ چالیس ہزار روپے  بارہ ماہ بعد اور باقی رقم کا ماہانہ چودہ سو روپے طے کر لیا۔ کیا یہ معاملہ شرعاً  درست ہے؟
جواب: ایک شریک (شاہد) کا اپنے حصے کو متعینہ قیمت (جیساکہ سوال میں ایک لاکھ چھپن ہزار آٹھ سو روپے طے ہے) کے عوض دوسرے شریک (حامد) کو فروخت کرنا درست ہے۔ فقط واللہ اعلم
                                                  
عنوان: کیا ڈیوٹی ٹائم میں ذاتی کام کر سکتے ہیں؟
سوال: 1- اساتذہ  کے لیے خالی پیریڈ میں ذاتی کام کرنا جائز ہے یا نہیں?2- یہ بھی بتائیں کہ اسکول ہیڈ ماسٹر کا بعض اساتذہ کو  زیادہ  پیریڈ دینا  اور بعض کو  کم پیریڈ  دینا جائز ہے یا نہیں یعنی بعض اساتذہ سے زیادہ محنت لی جائے اور بعض سے کم؟
جواب: 1- اساتذہ  کی حیثیت چوں کہ اجیر خاص کی ہے، ان کا وقت کام کی جگہ کے لیے خاص ہوتا ہے؛ اس لیے ڈیوٹی ٹائم میں اگر ادارہ  کی جانب سے ذاتی کام کرنے  کی اجازت نہ ہو  تو  ایسی صورت میں ذاتی کام کرنے کی شرعاً اجازت نہ ہوگی۔ البتہ طبعی تقاضا  پورا کرنے (قضائے حاجت)  اور فرض و سنت نماز  کی اجازت ہوگی۔ مزید تفصیل کے لیے درج ذیل لنک ملاحظہ کیجیے:ملازمت کے وقت میں کوتاہی اور ذاتی مشاغل کا حکم2- ہیڈ  ماسٹر کی طرف سے  کسی ترجیح کی وجہ کے بغیر  (مثلاً بوقتِ تقرر ایک ہی طرح کا معاہدہ ہو ، مطلوبہ استعداد اور تنخواہ وغیرہ میں فرق نہ ہو، پھر بھی) جان  بوجھ  کر بعض اساتذہ سے زیادہ کام لینا اور بعض سے کم کام لینا زیادتی ہے،  جس کے  بارے  میں ازروئے حدیث روز قیامت باز پرست  ہوگی، لہذا آخرت کی پکڑ سے بچنے کے  لیے ہیڈ ماسٹر کو  چاہیے کہ انصاف سے کام لے۔ فقط واللہ اعلم
                                                  
عنوان: پانی فروخت کرنا
سوال: پانی بیچنا کیا شرعاً جائز ہے؟ آرو پلانٹ لگانا جائز ہے؟
جواب: ویسے تو پانی ان اشیاء میں سے ہے جن کو اللہ پاک نے ہرایک کے لیے مباح بنایا ہے، اس کی خرید وفروخت منع ہے۔    لیکن  اگر کوئی شخص پانی کو   برتن، مشکیزہ، ٹینک، کین وغیرہ میں محفوظ کرلے تو وہ اس کی ملکیت قرار پاتا ہے۔ اب اس کو اختیار ہے خواہ مفت دے یا مال کے عوض بیچے، اس صورت میں ازروئے شرع اس کی خرید وفروخت کی جاسکتی ہے۔ لہذا مختلف کپمنیاں جو پانی کو  فلٹر وغیرہ کرکے  بوتلوں میں  بھر کر فروخت کرتی ہیں، شرعاً یہ جائز ہے۔ بشرطیکہ حکومتی اجازت نامہ حاصل ہو اورحفظانِ صحت کے اصولوں کی رعایت رکھی جائے۔فتاوی شامی میں ہے:"  إن صاحب البئرلایملك الماء ... و هذامادام في البئر، أما إذا أخرجه منها بالاحتیال، کمافي السواني فلاشك في ملکه له؛ لحیازته له في الکیزان، ثم صبه في البرك بعد حیازته". (ردالمحتار ج : ۵،  کتاب البیوع، باب البیع الفاسد، مطلب صاحب البئر لایملك الماء ص: ۶۷)فقط واللہ اعلم
                                                  
