عنوان: میراث/ہبہ
سوال: والد نے اپنا مکان مرنے سے پہلے میری بہن کے نام کردیا تھا ، ہم چار بھائی ، ایک بہن اور میری والدہ ہیں، والد کی میراث کس طرح تقسیم ہوگی؟
جواب: شرعی اعتبار سے گفٹ اس وقت تک مکمل نہیں ہوتا جب تک گفٹ کرنے والا اپنی گفٹ کردہ چیز سے اپنا تصرف ختم کرکے اس کے قبضے میں نہ دے دے جسے گفٹ کیا ہے، نیز صرف نام کرنے سے بھی گفٹ مکمل نہیں ہوتا، بلکہ ایسی صورت میں اصل مالک ہی کی ملکیت باقی رہتی ہے، لہذا  آپ کے والد نے اگر اپنا مکان مرنے سے پہلے آپ کی بہن کے نام کردیا تھا اورپھر وفات تک  اسی مکان میں رہائش پذیر رہے تو مذکورہ مکان میں ملکیت بدستور والد کی باقی رہی، لہذا مذکورہ مکان والد مرحوم کے ترکہ میں شامل ہوکر  مرحوم کے تمام ورثاء میں ان کے شرعی حصوں کے تناسب سے تقسیم ہوگا۔ تقسیم کی صورت یہ ہوگی کہ  مرحوم کے کفن دفن کے اخراجات اور قرضہ جات کی ادائیگی کے بعد اگر مرحوم نے کوئی جائز وصیت کی ہو تو اسے بقیہ مال کے ایک تہائی ترکہ میں سے نافذ کرنے کے بعد مرحوم کی بقیہ کل جائیداد منقولہ و غیر منقولہ کے72حصے کرکے مرحوم  کی بیوہ کو 9 حصے، مرحوم کے ہر ایک   بیٹے کےکو 14حصے ،اور   بیٹی کو  7 حصے ملیں گے،یعنی فیصد کے اعتبار سے مرحوم  کی بیوہ کو 12/5فیصد، مرحوم کے ہر ایک بیٹے کو 19/4فیصد اور   بیٹی کو9/7فیصدملے گا,ملحوظ رہے کہ مذکورہ تقسیم اس صورت میں ہے جب کہ آپ کے والدمرحوم کے والدین ان کی زندگی میں وفات پا چکے ہوں ورنہ تقسیم مختلف ہوگی۔فقط و اللہ اعلم
                                                  
عنوان: حرام اجزاء والی اشیاء غیرمسلم کو فروخت کرنا
سوال: عبد اللہ نے کوریا میں مسلمانوں کی سہولت کے لیے دوکان کھولی ہے ،  چوں کہ یہاں مسلمانوں کی آبادی بہت کم ہے، کیا عبد للہ کے لیے غیر مسلموں کو ایسی اشیاء کی فروخت جائز ہے اور اس کا منافع حلال ہے جن میں حرام اشیاء کسی نہ کسی درجے میں موجود ہوں، جیسا کہ دہی ، چپس وغیرہ؟
جواب: کسی مسلمان کے لیے حرام اشیاء یا حرام اجزاء پر مشتمل اشیاء فروخت کرنا جائز نہیں خواہ خریدار غیر مسلم ہو، اور اس سے حاصل شدہ نفع بھی حلال نہیں ہے۔فقط واللہ اعلم
                                                  
عنوان: خنثی مشکل کی میراث کا حکم
سوال: خنثی مشکل کی میراث کا کیا حکم ہے؟
جواب: خنثیٰ وہ فرد ہے جس میں مذکرو مؤنث دونوں جنس کی علامات پائی جائیں ۔ایسے فرد کے بارے میں شرعی حکم یہ ہے کہ اگر وہ  بالغ ہونے سے پہلے لڑ کے کی طرح پیشاب کرے ،یا اگر بالغ ہونے کے بعد اس کی داڑھی نکل آئے یا عورت سے ہم بستری کے قابل ہوجائے یا مردوں کی طرح اسے احتلام ہونے لگے تو وہ مرد شمار ہوگا، اور اس کے احکام لڑکوں والے ہوں گے اور میراث میں بھی اسے لڑکے کی مانند حصہ دیا جائے گا۔ اوراگروہ فردبالغ ہونے سے قبل  لڑکی کی طرح پیشاب کرے  یا اگربلوغت کے بعد  اس کا سینہ نکل آئے یاحیض آنے لگے تو اس پر عورت کے احکام مرتب ہوں گے ۔ اور میراث میں بھی اسے لڑکی کی مانند حصہ دیا جائے گا۔اور اگر کوئی علامت بھی ظاہر نہ ہو یا یہ علامات باہم متعارض ہوں اور  پہچان مشکل ہو توپھر وہ خنثیٰ مشکل کہلاتاہے، یعنی جب تک لڑکا یا لڑکی میں سے کسی ایک جانب رجحان پایا جائے تو اسے اسی جنس کے ساتھ ملحق کردیاجائے گا، بالفرض رجحان کی کوئی صورت نہ ہو اور دونوں کی علامات یکساں ہوں(اور ایسا شاذ ونادر ہی ہوتاہے)  تب اسے خنثیٰ مشکل کہاجائے گا۔ چوں کہ  خنثیٰ مشکل کا عورت یا مرد ہونا یقینی نہیں ہوتا؛ اس  لیے اس سے متعلق وراثت کے احکام ذکرکرتے ہوئے فقہاء کرام نے احتیاط سے کام لیا ہے،امام ابوحنیفہ رحمہ اللہ کے نزدیک خنثی مشکل کو میراث کے حصہ میں سے کم تر حصہ دیاجائےگا۔ یعنی مذکرشمار کرنے کی صورت میں کم حصہ ملتا ہے تو مذکر شمار کیا جائے اور اگر مؤنث  شمار کیے جانے کی ہونے کی صورت میں کم حصہ ملتا ہے تو مؤنث شمار کریں۔اور اسی میں احتیاط ہے۔مثلاً: ایک شخص کاانتقال ہوااور اس نے ورثاء میں خنثی مشکل اور ایک بیٹاچھوڑا ہے تو خنثی کو وراثت میں ایک حصہ اور بیٹے کو دو حصے ملیں گے، اور اگر کسی نے ورثہ میں ایک بیٹی اور ایک خنثیٰ مشکل چھوڑا تو دونوں کو برابر ملے گا۔''فتاوی ہندیہ'' میں ہے:''إذا كان للمولود فرج وذكر فهو خنثى ، فإن كان يبول من الذكر فهو غلام وإن كان يبول من الفرج فهو أنثى ، وإن بال منهما فالحكم للأسبق وإن استويا فمشكل ، وإن كانا في السبق سواء فلا معتبر بالكثرة ، فإذا بلغ الخنثى وخرجت لحيته أو وصل إلى النساء فهو رجل ، وكذا إذا احتلم كما يحتلم الرجل أو كان له ثدي مستو ولو ظهر له ثدي كثدي المرأة أو نزل له لبن ثديه أو حاض أو حبل أو أمكن الوصول إليه من الفرج فهو امرأة ، وإن لم تظهر له إحدى هذه العلامات أو تعارضت هذه المعالم فهو خنثى مشكل ، كذا في خزانة المفتين والأصل فيها أن أبا حنيفة رحمه الله تعالى يعطيه أخس النصيبين في الميراث احتياطاً فلو مات أبوه وتركه وابناً فللابن سهمان وله سهم ، ولو تركه وبنتاً فالمال بينهما نصفين فرضاً وردا .''۔فقط واللہ اعلم
                                                  
عنوان: کال سینٹر میں ملازمت کا حکم
سوال: کال سینٹر میں ملازمت کرنا جائز ہے یا نہیں؟
جواب: کال سینٹر میں ملازمت جائز ہونے یا نا جائز ہونے کا مدار کام پر ہے، اگر جائز کام ہو تو ملازمت کرنا جائز ہوگا ورنہ نہیں۔فقط واللہ اعلم
                                                  
عنوان: جائیداد کی تقسیم زندگی میں
سوال: ہم دو بھائی اورایک بہن تھے ، میرے بڑے بھائی کا انتقال ہوگیاہے ، ابو امی الحمدللہ حیات ہیں ، میرے والد نے زمین میں سے جو حصے کیے ہیں  ان میں زیادہ حصہ بھابھی کے نام کردیا ہے، یعنی 24 ایکڑ  میں سے 12 بھابھی  کے نام 8 میرے نام اور 4 بہن کے نام، کیا یہ جائزہے؟  نہ صرف زمین کا  حصہ ان کو زیادہ دیا ہے، بلکہ سب سے زر خیز حصہ ان کو دیا ہے۔اس میں ان کا یہ کہنا کہ بچے یتیم ہیں۔ اس کے علاوہ مجھے جو 8ایکڑ دیے گئے وہ میں نے اپنے نام نہیں کروایا کہ پیسے نہیں تھے، اب میں نے ان 8 ایکڑ کا سودا کیا ہے۔ تو انہی کے ساتھ  4 ایکڑ بھی ابو نے بیچ دیے ہیں۔ میرا ٹکڑا مہنگا بکا ہے، بہن کا مجھ سے سستا بکا ہے، اب امی ابو کا کہنا ہے کہ ٹوٹل رقم جو 12 ایکڑ کی ہے، اس کے حصےتین حصے ہوں گے ایک بہن کا اور دو میرے۔  جب کہ  میرے 8 ایکڑ جو مجھے زبانی دیے گئے تھے، اس کو وہ مانتے ہیں  کہ آپ کو دیے ہیں، لیکن آپ نے نام نہیں کروائے، اب ہماری مرضی ویسا ہوگا۔
جواب: آپ کے والد صاحب  اپنی زندگی میں اپنی جائیداد کے اکیلے مالک ہیں ، اور اپنی جائیداد میں تصرف کرنے کا اختیار رکھتے ہیں، لہذا اپنی جائیداد تقسیم کرتے وقت   کسی معقول وجہ سے اولاد میں سے کسی  کو زیادہ دینا چاہیں تو ان کو اختیار ہے، البتہ اس تقسیم میں بھی ان کو  بقیہ اولاد کا خیال کرنا چاہیے ۔ لہذا اگر انہوں نے آپ کی بھابھی اور ان کے بچوں کو بارہ ایکڑ زمین دی ہے تو انہیں اس کا حق ہے۔باقی آپ اور آپ کی بہن کو زمین کا جو حصہ دیا گیااس میں بہتر تو یہ تھا کہ وہ دونوں کو برابر برابر حصہ دیتے، البتہ انہوں مذکورہ تقسیم کرکے اگر اس کا قبضہ آپ کو دے دیا تھا اور آپ نے قبضہ کرنے کے بعد   8 ایکڑ والے حصے کا سودا خود کیا یعنی قیمت آپ نے خود الگ لگائی تھی اور 4 ایکڑ کی قیمت الگ لگائی گئی تھی تو مذکورہ 8 ایکڑ زمین کی تمام رقم آپ کا حق ہے، محض نام تبدیل نہ کروانے کی وجہ سے والدین کو یہ رقم واپس لینے یا اس کی رقم اپنی مرضی سے تقسیم کرنے کا حق نہیں ہوگا۔اور اگر مذکورہ زمین آپ کے قبضے میں نہیں دی گئی، بلکہ صرف زبانی طور پر کہا تھا، اور اب والدین اس کا سودا کرنے کے بعد اس کی قیمت تقسیم کررہے ہیں توانہیں چاہیے کہ ہدیہ (گفٹ) دینے میں اولاد میں برابری رکھیں، البتہ کوئی شرعی وجہ موجود ہو تو اولاد میں سے کسی ایک کو زیادہ دینے  کا انہیں حق ہوگا۔ فقط واللہ اعلم
                                                  
عنوان: اپنے کھیت کا پانی فروخت کرنا
سوال: ایک صاحب نے اپنے کھیت پر پانی کے لیے بور لگایا ہے ۔ کیا یہ صاحب اضافی پانی کسی تعمیراتی کمپنی کو فی ٹینکر کے حساب سے فروخت کر سکتا ہے؟
جواب: اگر مذکورہ کھیت اس شخص کی ملکیت میں ہے تو وہ اپنے کھیت کا پانی کسی اور کو فروخت کرسکتا ہے۔فقط واللہ اعلم
                                                  
عنوان: بیٹیوں کے لیے وصیت کرنا
سوال: ان تینوں سوالوں کے تفصیلی جواب درکار ہیں:سوال ١: ایک شخص کی ایک بیوی، دو بیٹیاں ہیں اور ایک بھائی  اور تین بہنین ہیں. سب شادی شدہ ہیں. مرنے کے بعد جائیداد کس طرح تقسیم ہوگی؟سوال ٢: اگر حیاتی میں صرف دونوں  بیٹیوں میں جائیداد کی تقسیم کرنی ہو، اس کا کیا طریقہ کار ہے؟ باپ اگر دونوں بیٹیوں کے نام وصیت کرکے جائےتو کیا وہ قابلِ قبول ہوگی؟سوال ٣: اگر والدین کے انتقال کے بعد ترکہ تقسیم نہیں کیااور بعد میں کسی اولاد کا انتقال ہوجائے تو کیا وہ حصہ اس کی اولاد کو ملے گا؟
جواب: ۱) مذکورہ شخص کے مرنے سے پہلے اس کے ترکہ کی تقسیم کے طریقے کا سوال قبل از وقت ہے،انتقال کے وقت جو ورثاء موجود ہوں اس وقت ان کی تفصیل بتا کر تقسیم کا طریقہ معلوم کر لیا جائے۔۲)اگر حیات میں ہی دونوں بیٹیوں  میں جائیداد تقسیم کرنی ہو تو اس کے لیے ضروری ہے کہ دونوں کو زندگی ہی میں باقاعدہ قبضہ بھی دے دیا جائے، صرف زبانی کہنے سے ہبہ (گفٹ) نہیں ہوگا، اور دونوں کو برابر برابر حصہ دینا ہوگا۔لیکن اگر باپ  بیٹیوں کے نام وصیت کر کے جائے تو یہ وصیت دیگر ورثاء کی اجازت کے بغیر شرعاً معتبر نہیں ہوگی، کیوں کہ بیٹیاں وارث ہوتی ہیں  اور حدیث شریف کی رو سے وارث کے لیے کی گئی وصیت دیگر ورثاء کی اجازت کے بغیر معتبر نہیں ہوتی۔۳)اگر والدین کے انتقال کے بعد ترکہ کی تقسیم سے پہلے اولاد میں سے کسی کا انتقال ہوجائے تو اس مرحوم اولاد کا حصہ اس کے اپنے ورثاء میں تقسیم ہوگا، اس میں اس کی اس وقت موجود اولاد شامل ہوگی۔فقط واللہ اعلم
                                                  
عنوان: جاز اکاؤنٹ کا حکم
سوال: جیز کمپنی والے موبائل میں1000 روپے رکھنے پر آپ کو 30 منٹ روزانہ دیتے ہےاور 1000 روپیا آپ کا محفوظ رہتا ہے، اس سے کٹوتی نہیں ہوتی،  کیا یہ سود میں تو نہیں  آتا ؟ راہ نمائی کریں!
جواب: ہماری معلومات کے مطابق جاز کمپنی اپنے صارف کو یہ سہولت دیتی ہے کہ صارف اپنے نمبر پر ہزار روپے جمع کرائے اور اس کے عوض کمپنی روزانہ 30 منٹ فراہم کرتی ہے اور ہزار روپے میں کٹوتی نہیں کرتی اور صارف جب چاہے  1000 روپے واپس بھی لے سکتا ہے؛ مذکورہ طریقہ کار میں صارف کی شرعی حیثیت قرض دینے والے کی ہوتی ہے جب کہ کمپنی کی شرعی حیثیت مقروض کی ہوتی ہے، اور  جاز کمپنی کی جانب سے صارف کو روازنہ 30 منٹ کی فراہمی کی شرعی حیثیت قرض پر منافع کی ہے جو کہ سود ہے ؛ لہذا مذکورہ سہولت سے فائدہ اٹھا نا سود ہونے کی وجہ سے حرام ہے۔ جیسا کہ ''فتاوی شامی'' میں ہے:''(قوله : كل قرض جر نفعاً حرام) أي إذا كان مشروطاً كما علم مما نقله عن البحر''. ( مطلب كل قرض جر نفعاً حرام ٥/ ١٦٦ ط: سعيد)''البحر الرائق'' میں ہے:''ولا يجوز قرض جر نفعاً، بأن أقرضه دراهم مكسرة بشرط رد صحيحة أو أقرضه طعاماً في مكان بشرط رده في مكان آخر... و في الخلاصة: القرض بالشرط حرام''. ( فصل في بيان التصرف في المبيع و الثمن ٦/ ١٣٣، ط:دار الكتب الاسلامي)فقط واللہ اعلم
                                                  
عنوان: نماز اور قرآن پڑھانے پر اجرت لینے کا حکم
سوال: کیا نماز اور قرآن کو پڑھانے پر معاوضہ لینا جائز ہے؟
جواب: فرض نماز پڑھانے  ( یعنی امامت) اور تعلیمِ قرآن (قرآن سکھانے اورپڑھانے)  کی اجرت لینے کو متأخرینِ احناف نے بوجہ ضرورت جائز قرار دیا ہے، لیکن یہ اجرت اصل میں نماز  یا قرآن پڑھانے کی نہیں ہوتی، بلکہ ان کاموں کے لیے اپنے آپ کو محبوس  اور دیگر کاموں سے فارغ رکھ کر وقت دینے کی ہے۔ البتہ تراویح میں قرآن مجید سنانے کی اجرت لینا جائز نہیں ہے۔ فقط واللہ اعلم
                                                  
عنوان: وکیل بالشراء کا کمیشن رکھنا
سوال: سعد نے ولید سے کہا کہ میرے لیے بازار سے کپڑے لے آؤ.بازار میں سوٹ 700 کا ملا، لیکن ولید نے اس پر سعد سے منافع یا کمیشن لے کر ولید سے 900 روپے وصول کیے، کیا یہ زیادت جائز ہے یا پھر حرام ہے؟ کمیشن کی شرعی حیثیت اور طریقہ کار کے بارے میں وضاحت کردیں!
جواب: واضح رہے کہ اگر کوئی شخص دوسرے کو یہ کہتا ہے کہ آپ میرے لیے بازار سے فلاں چیز لے آؤ تو یہ توکیل (وکیل بنانے) کا معاملہ ہے، یعنی پہلے شخص نے دوسرے کو اپنا وکیل بالشراء بنایا ہے، اور وکالت جس طرح اجرت کے بدلے ہوتی ہے، اسی طرح بطورِ تبرع بھی ہوتی ہے، اور بطورِ وکیل کوئی کام کرنے پر وکیل کو اجرت لینے کا حق اس وقت ہوتا ہے جب وکالت کے وقت صراحۃً اجرت کی شرط لگالی گئی ہو یا پھر یہ دوسرا آدمی (وکیل) معروف اجرت کے بدلے ہی کام کرنے میں مشہور ہو، یعنی اس کا پیشہ ہی یہ ہو کہ وہ معروف اجرت کے بدلہ کام کر کے دیتا ہو، لیکن اگر ان دونوں باتوں میں سے کوئی ایک بھی نہ پائی جائے تو پھر وکیل کو مؤکل سے اجرت لینے کا کوئی حق نہیں ہے۔لہٰذا صورتِ مسئولہ میں ولید کا بطور وکیل سعد کے لیے بازار سے سات سو  (۷۰۰) روپے کا سوٹ خرید کر پھر اس میں اپنا کمیشن یا اجرتِ وکالت ملاکر سعد سے نو سو (۹۰۰) روپے  وصول کرنا جائز نہیں ہے، بلکہ مذکورہ سوٹ ولید نے جتنے روپے کا خریدا ہو اتنے ہی پیسے سعد سے وصول کرسکتا ہے، البتہ اگر ولید  ابتداءً ہی اپنی محنت اور وقت کے بدلہ میں سعد سے اجرت طے کرلے یا ولید معروف اجرت کے بدلے ہی کام کرنے میں مشہور ہو، یعنی اس کا پیشہ ہی یہ ہو کہ وہ اجرت کے بدلے کام کر کے دیتا ہو تو پھر طے شدہ/معروف اجرت یا کمیشن وصول کرنا جائز ہوگا۔فقط واللہ اعلم
                                                  
عنوان: گاڑی، گھر اور زندگی کا انشورنس
سوال: جانی اور گا ڑ ی، گھر کی انشو رنس کے متعلق جا معہ بنوری ٹا ؤ ن کا مؤ قف کیا ہے ؟
جواب: واضح رہے کہ انشورنس (بیمہ) پالیسی کے تمام مروجہ طریقے سود اور قمار (جوا) پر مشتمل ہیں اور  سود  اور  قمار کا لین دین  شریعت  مطہرہ  میں  بنصِّ قرآنی حرام ہے، لہٰذا جامعہ کا فتویٰ یہ ہے کہ کسی بھی انشورنس کمپنی کے ساتھ کسی بھی قسم کی انشورنس/ بیمہ کا کوئی معاہدہ کرنا جائز نہیں ہے۔فقط واللہ اعلم
                                                  
عنوان: پرائز بانڈز پر ملنے والی انعامی رقم کی شرعی حیثیت
سوال: پرائز بانڈ کا انعام لینا اسلامی شریعت میں حلال ہے یا حرام؟
جواب: پرائزبانڈ سے حاصل ہونے والی انعامی رقم ناجائزہے، اگر کسی نے لاعلمی میں خرید لیے ہوں تو اس کے لیے اپنی اصل رقم لینا جائزہوگا،انعامی رقم کا استعمال جائزنہیں ہوگا، بلکہ اسے ثواب کی نیت کے بغیر کسی غریب پرصدقہ کرنالازم ہوگا۔ فقط واللہ اعلم
                                                  
عنوان: مسلمان کا گٹر صاف کرنے کی ملازمت کرنا
سوال: کیا کوئی  مسلم شخص گٹر کی صفائی ، گندے نالے کی صفائی ، ڈبیلوسی/کموڈ کی صفائی  کی جاب/ ملازمت  کر سکتا ہے؟
جواب: اسلام نے مسلمان کی عزت کا بہت خیال رکھا ہے، اس لیے مسلمان کو بھی اپنی عزت کا پورا خیال رکھنا چاہیے اور جس ملازمت میں اس کی تنقیص و تذلیل ہوتی ہو  اُسے اختیار نہیں کرنا  چاہیے۔  گٹر صاف کرنا اور اس جیسے دیگر  کاموں کی ملازمت کرنے سے مسلمان کی عزت پامال ہوتی ہے؛ لہٰذا جس جگہ مذکورہ کاموں کے لیے غیر مسلم میسر ہوں وہاں مسلمان کے لیے اس قسم کی ملازمت سے اجتناب کرنا چاہیے، البتہ اگر کسی جگہ ان کاموں کے لیے غیر مسلم خاکروب میسر نہ ہو یا کوئی مسلمان مجبوری میں مذکورہ کام کرے تو اس شرط کے ساتھ مذکورہ ملازمت کی اجازت ہوگی کہ یہ ملازمت مسلمانوں کے ہاں ہو۔ اور جیسے ہی متبادل کا انتظام ہو اسے ترک کردیناچاہیے۔جہاں تک غیر مسلم ممالک میں یا غیر مسلموں کے ہاں مسلمان کا مذکورہ ملازمت کرنے کا حکم ہے تو کسی مسلمان کے لیے غیرمسلموں کے ہاں ایسی ذلت آمیز ملازمت کرنا جائز نہیں ہوگا۔بدائع الصنائع في ترتيب الشرائع (4/ 189)'' وليس للمسلم أن يذل نفسه خصوصاً بخدمة الكافر''.فقط واللہ اعلم
                                                  
عنوان: سرکاری ملازمین کا بینک سے تنخواہ وصول کرنا
سوال: 1. میں گورنمنٹ سکول ٹیچر ہوں، تنخواہ بینک سے ہی وصول کرتاہوں اور بینک سودکاری کرتے ہیں، لین دین بینک سے ہی ہوتاہے، کیا حکم ہے؟2. ٹیلی نار ایزی پیسہ اکاؤنٹ میں ایک ہزار رکھنے پر روزانہ پچاس منٹ ملتے ہیں، اس بارے میں راہ نمائی فرمائیں!
جواب: 1-سرکاری ملازمین کا بذریعہ بینک اپنی تنخواہ وصول کرناجائز ہے، البتہ تنخواہ کی وصولی کے لیے صرف کرنٹ اکاؤنٹ کھلوانے کی اجازت ہے۔2. ٹیلی نار ایزی پیسہ اکاؤنٹ میں رکھی گئی  رقم قرض ہے، اور اس پر ملنے والے اضافی فوائد(منٹ،انٹرنیٹ،میسج) سود ہیں، اس لیے مذکورہ اکاؤنٹ میں رکھی گئی  رقم پر ملنے والے فوائد استعمال  کرنا جائز نہیں ہوگا۔فقط واللہ اعلم
                                                  
عنوان: بے نظیر انکم سپورٹ کی رقم سے ٹیکس کی مد میں فرنچایز کا کٹوتی کرنے کا  شرعی حکم؟
سوال: کیا فرماتے ہیں علماۓ کرام اس مسئلہ کے بارے میں:بے نظیر کے پیسے آتے ہیں اور موبائل شاپ والے ان کو دیتے ہیں، اور ان سے 100 روپے کاٹتے ہیں، جس کا طریقہ کار یہ ہوتا ہے کہ حکومت ان کو 5200 روپے بھیجتی ہے اور موبائل شاپ والے ان 5200 روپے کو اپنے اکاؤنٹ میں ٹرانسفر کر کے آگے  5100 دیتے ہیں، کیوں کہ جب وہ بعد میں ان پیسوں کو نکالتے ہیں تو ان سے ٹیکس کاٹتے ہیں، اب یہ پیسے 100 روپے موبائل والے کو جائز ہے کہ نہیں؟
جواب: اگر موبائل شاپ والے کے لیے حکومت کی طرف سے معاوضہ مقرر ہے تو وہ حکومت سے اپنی خدمت کامعاوضہ وصول کرسکتاہے، مگر رقم وصول کرنے والے کارڈ ہولڈر  کی رقم میں کٹوتی کرکے اس سے کچھ وصول نہیں کرسکتا ۔ الغرض حکومت اورموبائل شاپ کے درمیان خدمت کے معاوضے کے حوالے سے جس قسم کا معاہدہ ہو اس کے مطابق عمل واجب ہے۔فقط واللہ اعلم
                                                  
عنوان: زندگی میں جائیداد  کی تقسیم میں ورثاء کے درمیان برابری کا حکم
سوال: زندگی میں میراث تقسیم کرنے کی صورت میں کیا مرنے کے بعد بننے والے تمام وارثین کو برابر حصہ دینا ضروری ہے یا صرف اولاد کو ہی برابر حصہ دیا جائے گا ؟
جواب: زندگی میں اپنی جائیداد کی تقسیم میراث نہیں، بلکہ '' ہبہ'' (گفٹ) ہے، اس لیے حکم یہ ہے کہ زندگی میں اپنی جائیداد اپنی اولاد کے درمیان تقسیم کرتے وقت  بیٹوں اوربیٹیوں کوبرابرکاحصہ دیاجائے،بلاکسی شرعی سبب کے کمی بیشی نہ کی جائے،البتہ اگراولادمیں سے بعض فرمانبردار،نیک تابع دار اوردین دارہیں یامالی اعتبار سے دوسروں کی بہ نسبت کمزورحیثیت رکھتے ہیں تواس صورت میں بعض کوبعض پرترجیح دی جاسکتی ہے۔اولاد کے علاوہ دیگر ورثاء مثلاً بیوی وغیرہ کے حصوں میں برابری لازم نہیں ۔ فقط واللہ اعلم
                                                  
عنوان: میزان بینک سے قسطوں پر گاڑی لینا
سوال: میزان بینک سے قسطوں پر گاڑی لینا جائز ہے؟
جواب: ہماری تحقیق کے مطابق مروجہ اسلامی بینکوں میں سے کسی بھی بینک کے معاملات شریعت کے اصولوں کے موافق نہیں؛ لہذا ان ے قسطوں پر گاڑی لینے کا معاملہ کرنا جائز نہیںٍ۔فقط واللہ اعلم
                                                  
عنوان: بٹ کوائن کا شرعی حکم
سوال: بٹ کوائن اور ڈیجیٹل کرنسی کے بارے میں کیا حکم ہے?
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت سے گریز چاہیے۔فقط واللہ اعلم
                                                  
عنوان: مروجہ تکافل میں شریک ہونا
سوال: ''داؤد تکافل'' کے حوالے سے بتائیں کہ ہم ان کے ساتھ شریک ہوسکتے ہیں یا نہیں؟ وہ ہمیں بعض حضرات کے فتاوی دکھلاتے ہیں ؟
جواب: اہلِ فتویٰ  کی ایک بڑی تعداد کے موقف کے مطابق مروجہ تکافل کمپنیاں (چاہے وہ کسی بھی نام سے ہوں )شرعی اصولوں کے مطابق نہیں ہیں؛ اس لیے ایسی تکافل کمپنیوں کی پالیسیاں خرید کر ان میں شامل ہونا جائز نہیں۔فقط واللہ اعلم
                                                  
عنوان: بینک میں سوفٹ وئیر کے ڈپارٹمنٹ میں ملازمت کرنا
سوال: امریکا میں رہتا ہوں ، اور سوفٹ وئیر انجینئر ہوں، تو کیا میں امریکا کی کسی بینک  میں ان کے سوفٹ وئیر ڈپارٹمنٹ میں کام کرسکتا ہوں؟
جواب: بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، خواہ یہ بینک کسی مسلم ملک کا ہو یا غیر مسلم ملک کا۔ اور بینک  ملازم سود لینے ، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں۔لہذا بینک  میں سوفٹ وئیر کے دیپارٹمینٹ میں بھی  ملازمت  جائز نہیں  ہے؛  کیوں یہ سودی معاملات میں تعاون کرنا ہے، جو کہ ناجائز اور حرام ہے،  اس لیے آپ  بینک کے علاوہ  کسی اور جگہ  جائز ملازمت تلاش کریں ، اور سود کی گندگی سے اپنے  آپ  کو محفوظ رکھیں ، کیوں کہ حرام  کے مقابلے میں حلال  مال  تھوڑا   ہی کیوں  نہ ہو  اس میں  سکون اور برکت   ہوتی ہے،  جب کہ حرام مال خواہ  کتنا ہی زیادہ  ہو اس  میں بے برکتی، تباہی اور بربادی ہوتی ہے۔فقط واللہ اعلم
                                                  
عنوان: مدرسہ کی سالانہ تعطیلات کی تنخواہ کا لینا
سوال: ایک مولوی صاحب کسی مدرسہ میں مدرس ہو ، سالانہ جلسہ کے بعد دس دن کی چھٹی کا اعلان ہوا ہے، آیا اس مدرس کو مدرسہ کےچھٹی کے ایام میں حاضری دینا لازم ہوگا، اگرحاضری نہ دے تو اس کی تنخواہ لینے  میں شبہ  پیدا ہوگا ؟
جواب: مدارس میں یہی عرف رائج ہے کہ مدرسہ کی طرف سے دی جانے والی تعطیلات کی تنخواہ مدرس کو دی جاتی ہے، لہذا مدرسہ میں حاضری دیے بغیر چھٹی کے دنوں کی تنخواہ لینا بلاشبہ جائز ہوگا۔ البتہ اگر مذکورہ مدرسے میں ایامِ تعطیل میں عملے کی حاضری اور تنخواہ کے حوالے سے جداگانہ قواعد وضوابط وضع ہیں اور مدرس نے بوقتِ تقرر ان کے مطابق معاہدہ کیا ہے تو وہ ان قواعد کا پابند ہوگا۔ فقط واللہ اعلم
                                                  
عنوان: مالی جرمانہ کا حکم
سوال: کچھ اسکول ماہانہ فیس میں تاخیر کرنے پر جرمانہ لگا کر اضافی رقم وصول کرتے ہیں، اس کا شرعی حکم کیا ہے؟
جواب: جو اسکول ماہانہ فیس میں تاخیر کرنے والوں  سے مالی جرمانہ لگا کر اضافی رقم وصول کرتے  ہیں یہ شرعاً درست نہیں ہے۔ فقط واللہ اعلم
                                                  
عنوان: چھٹی کے دنوں کی تنخواہ
سوال: ایک شخص جماعت میں جانے کے لیے چھٹی کی درخواست دیتا ہے۔اس کا مالک اس کو کہتا ہے کہ چھٹی بغیر تنخواہ کے ملے گی، مگر وہ اس کی درخواست پر with pay لکھ دیتا ہے، اور پھر اس کے اکاؤنٹ میں تنخواہ منتقل بھی ہو جاتی ہے۔تو اس صورت میں اس شخص کے لیے ان چھٹی کے ایام کی تنخواہ کو استعمال کرنا جائز ہو گا یا نہیں؟
جواب: مالک اپنی خوشی و رضامندی سے اگر ملازم کو چھٹی کے دنوں کی تنخواہ دے تو یہ اس کی طرف سے تبرع اور احسان ہے، ملازم کے لیے اس تنخواہ کا استعمال کرنا جائز ہے۔فقط واللہ اعلم
                                                  
عنوان: اسٹیٹ لائف انشورنس کا حکم
سوال: ‎اسٹیٹ لائف انشورنس کے بارے میں بتائیں کہ اس کا حکم کیا ہے؟
جواب: انشورنش کی مروجہ تمام پالیسیاں جوئے ، سود  اور غرر(دھوکہ) وجہالت کا مجموعہ ہونے کی وجہ سے ناجائز اور حرام ہیں ،  لہذا  کسی بھی قسم کا انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔فقط واللہ اعلم
                                                  
عنوان: ایزی پیسہ والوں کی طرف سے مفت منٹس کا دینا
سوال: ایزی پیسہ والے 1000روپے رکھنے پر مفت منٹس دیتے ہیں، ان منٹس کااستعمال کیسا ہے؟
جواب: مذکورہ ہزار روپے رکھوانے کی حیثیت قرض کی ہے اور قرض پر نفع اٹھانا جائز نہیں ہے، لہذا مذکورہ منٹس کا استعمال جائز نہیں ہے۔ فقط واللہ اعلم
                                                  
عنوان: زمین کی خریدوفروخت
سوال: آج کل زمین کی خریدوفروخت کا کاروبار بہت زوروں پر ہے، کسی بھی پراجیکٹ میں بکنگ کراوالیں، شروع کی 2،3 قسطوں کے بعد اس کو سیل کردیں ، 2،3 لاکھ روپے اون مانگا  جاتا ہے، اور اگلی پارٹی کو بیچ دیا جاتا ہے۔کیا شریعت کے لحاظ سے درست ہے؟
جواب: کسی بھی زمین  کی بیع درست  اور مکمل ہونے کے لیے اتنا ضروری ہے کہ  وہ زمین نقشہ میں موجود اور متعین  ہو ، آج کل  پراجیکٹس میں زمین کا فارم لیا جاتا ہے،اور ابھی تک کی قرعہ اندازی بھی نہیں ہوئی ہوتی کہ اس کو آگے بیچ دیا جاتا ہے، اور او پر اون لیا جاتا ہے، یہ شرعاً درست نہیں۔ جب تک  اس پراجیکٹ میں یہ زمین متعین نہ ہو کہ کون سی زمین بیچی گئی ہے،  تب تک یہ محض بکنگ ہے، اس حالت میں اس پراپرٹی کو آگے بیچنا جائز نہیں ہوگا۔ البتہ جب زمین متعین  ہوجائے  کہ فلاں حصہ میں آپ کی زمین ہے، تو اگر چہ ابھی تک زمین کی فائل حوالہ نہ کی گئی  ہو ، اس کو آگے بیچا جاسکتا ہے۔فقط واللہ اعلم
                                                  
عنوان: کسی چیز کو بیچنے کے لیے مختلف ریٹ رکھنا
سوال: 1۔اگر میں کوئی چیز  سو روپے میں ادھار پر بیچتا ہوں تو کیا میں ایسی پالیسی بنا سکتا ہوں  کہ اگر کوئی کسٹمر مجھے ساٹھ دن کے اندر پیسے ادا کرے تو اس کو پندرہ فیصد رعایت دی جائے گی، اگر وہ تیس دن کے اندر پیسے ادا کرے  تو اس کو بیس فیصد رعایت دی جائے گی، اگر وہ پندرہ دن میں پیسے ادا کرے  تو پچیس فیصد رعایت دی جائے گی، اگر ایک دن میں پیسے ادا کرے   تو تیس فیصداس کو رعایت دی جائے گی۔2۔ہمارا رنگ (پینٹ) بنانے کا کام ہے، ہم رنگ کے ڈبے میں ایک کارڈ ڈال دیتے ہیں جس کو رنگ ریز نکال لیتا ہے اور وہ یہ کارڈ دکان دار کو دے دیتا ہے، دکان دار اس رنگ ریز کو 250 روپے دے دیتا ہے، پھر دکان دار وہ کارڈ ہمیں دے دیتا ہے اور ہم اس کو 250 روپے دے دیتے ہیں اور اس کے ساتھ دس فیصد مزید رعایت دی جاتی ہے یعنی 25 روپے اور اس کے اوپر جو رقم  باقی ہوتی ہے اس میں سے 275 روپے کاٹ دیے جاتے ہیں، ایسا کرنا درست ہے؟
جواب: 1۔ جس مجلس میں خریدو فروخت کی جا رہی ہو  اگر اسی مجلس میں کسی ایک شق کو طے کر لیا جائے، (مثلاً: یوں طے کر لیا جائے  کہ پیسوں کی ادائیگی  ساٹھ دن میں ہو گی اور پندرہ فیصد رعایت دی جائے گی) تو ایسی پالیسی بنانا اور اس طرح معاملہ کرنا درست ہو گا۔2۔ اگر رنگ کروانے والے نے رنگ ریز کو کام ٹھیکہ پر دیا ہے اور رنگ کا ڈبہ بھی اسی نے خریدا ہے تو اس کارڈ کا مالک وہی رنگ ریز ہو گا اور اس کا دکان دار سے 250 روپے لینا درست ہو گا، اور اگر رنگ کروانے والے  مالک نے وہ رنگ کا ڈبہ خود خریدا ہے تو وہی اس کارڈ کا مالک ہو گا اور رنگ ریز کا اس کارڈ کو لے لینا جائز نہیں ہو گا۔ ہاں اگر رنگ کروانے والا خود ہی وہ کارڈ اس رنگ ریز کو دے دے تو اس کا لینا درست ہو گا اور اس کا دکان دار سے 250 روپے لینا درست ہو گا۔لیکن دکان دار جب 250 روپے رنگ ریز یا اصل مالک کو دیتا ہے تو وہ کمپنی کی طرف سے بطورِ قرض  دے رہا ہوتا ہے اور کمپنی اس کی مقروض ہو جاتی ہے،پھر اس کے لیے  کمپنی سے صرف اتنی ہی رقم لینا درست ہو گا، جتنی رقم اس نے آگے دی ہے، یعنی 250 روپے، اس سے زائد  رقم لینا درست نہ ہو گا ، اگر زائد رقم لے گا تو وہ سود ہونے کی وجہ سے نا جائز ہو گی، اور سوال میں ذکر کردہ تفصیل کے مطابق دکان دار کو مزید دس فیصد رعایت کے طور پر 25 روپے دیے جاتے ہیں، آپ کا دکان دار کو قرض کی ادائیگی کے وقت یہ اضافی رقم دینا اور دکان دار کا اس کو وصول کرنا جائز نہیں۔اگر آپ دکان دار کو اضافی بونس کے طور پر کچھ دینا چاہتے ہیں تو اس معاملے کو کارڈ کی رقم کے ساتھ جوڑنے کی بجائے کسی اور کارکردگی کے ساتھ جوڑ دیں، مثلاً: جو دکان دار آپ کے تیار کردہ رنگ کے دس ڈبے بیچے گا اسے آپ کی طرف سے اتنا انعام ملے گا۔مذکورہ تمام تفصیل اس وقت ہے جب رنگ کے ڈبہ میں کارڈ ڈالنے کے باوجود رنگ معیاری ہو اس کی کوالٹی ہلکی نہ ہو، اگر رنگ غیر معیاری ہو اور اسے بیچنے کے لیے یہ تدبیر اختیار کی جا رہی ہو تو ایسا کرنا  مطلقاً جائز نہیں ہوگا۔ فقط واللہ اعلم
                                                  
عنوان: دادا کی جائیداد میں یتیم پوتوں کا حصہ
سوال: ہم تین بھائی تھے، میرے والد نے اب تک ترکہ تقسیم نہیں کیا، میرے بڑے بھائی کا انتقال ہوگیا ہے، پانچ بچے ہیں، اب اگر والد صاحب ترکہ تقسیم کرتے ہیں تو کیا مرحوم بھائی کے بچوں کا حصہ جائیداد میں ہوگا؟ اگر ہوگا تو کس حساب سے ؟
جواب: والد صاحب اپنی زندگی میں اپنے مال جائیداد کے بلاشرکت غیرے مالک ہیں۔ ان  پر اپنی زندگی میں اولاد کے درمیان جائیداد تقسیم کرنا لازم نہیں، بلکہ موجودہ احوال میں نہ کرنا ہی بہتر ہے، اور نہ اولاد کو یہ حق حاصل ہے کہ وہ والد سے تقسیم کا مطالبہ کرے۔ البتہ اگر والد از خود اپنی خوشی سے تقسیم کرنا چاہیں تو ان کو اختیا رہے کہ یتیم پوتوں کو جس قدر دینا چاہیں  دے سکتے ہیں، اور اگر زندگی میں تقسیم نہ کریں تو پوتوں کے لیے اپنے ترکے  کی ایک تہائی یا اس سے کم کی وصیت کرسکتے ہیں۔فقط واللہ ا علم
                                                  
عنوان: والد کی زمین  پرتعمیر کاحکم
سوال: میں نے والد صاحب کی حیات میں ان کی زمین پر ان کی اجازت سے بلڈنگ تعمیر کی اور یہ مکمل تعمیر میں نے اپنی نگرانی اور اپنی ذاتی کمائی سے کی. اب والد صاحب وفات پا چکے ہیں،میرے بھائیوں کا دعوی ہے کہ اس بلڈنگ کی تعمیر میں ہمارا بھی حصہ ہے اور وجہ یہ بیان کرتے ہیں کہ ہم ایک ساتھ رہتے تھے اور کھانا پینا مشترک تھا۔ لیکن یہ بات واضح رہے کہ تعمیر مکمل میں نے اپنی ذاتی کمائی سے کی،اس میں کسی بھائی بہن یا والدین میں سے کسی نے خرچ نہیں کیا۔ آپ حضرت سے یہ سوال ہے کہ آیا تعمیر میں وراثت جاری ہوگی یا مکمل تعمیر میرا حق ہے؟
جواب: صورتِ مسئولہ  میں اگر آپ نے والد کی اجازت سے اپنے لیے ہی تعمیر  کی تھی، والدین یا بھائیوں کے لیے نہیں،  تو  تعمیر میں صرف آپ کا ہی حق ہے، والد کی وفات کے بعد اس تعمیر میں ان کی وراثت جاری نہ ہوگی،  بلکہ صرف زمین میں والد کی میراث جاری ہوگی جو کہ ان کی ملکیت تھی۔اور اگر آپ نے یہ تعمیر اپنے والد یا بھائیوں کے لیے تعاون یا تحفے کے طورپر  کی ہو تو اس صورت میں  اس کی مالیت میں  ان کا  حق بھی ہوگا۔ اور اگر اس وقت کوئی جہت واضح  نہیں کی تھی تو اب اس کو والد کے ساتھ تعاون ہی شمار کیا جائے گا۔ فقط واللہ اعلم
                                                  
عنوان: pay diamond کمپنی میں سرمایہ کاری کرکے نفع کمانا
سوال: میں پے ڈائمنڈ کمپنی کے بارے میں جاننا چاہتا ہوں کہ شریعت اس بارے میں کیا کہتی ہے ؟کیسے یہ لوگ اس قدر زیادہ نفع دے دیتے ہیں؟ براہِ کرم اس میں راہ نمائی فرمائیں!
جواب: Pay Diamond کمپنی میں پیسے انویسٹ کرنے اور کمانے کا طریقہ کار جو کہ  اس ویب سائٹ https://www.slideshare.net/comoganhardinheiro/presentation-pay-diamond-business-plan-english-us  اور اس  سے متعلق وضاحتوں سے پتا چلا ہے اس کا خلاصہ یہ ہے  :نیا  شخص جب اپنے آپ کو اس میں رجسٹرڈ کرتا ہے تو اس کو  ان کے دیے ہوئے پیکجز میں سے کوئی ایک خریدنا ہوتا ہے جو کہ دراصل اس  میں کی جانے والی انویسٹمنٹ  ہے، کمپنی کے بقول وہ اس سے ڈائمنڈ نکال کر یا خرید کر  اس کو آگے فروخت کرتی ہےاور  چار ہفتوں کے گزرنے کے بعد کمپنی اس شخص کو 150 فیصد نفع پچاس ہفتوں میں  تقسیم کرکے دیتی ہے۔ یعنی اگر کسی نے 200 ڈالر لگائے تو اس کو پچاس ہفتوں بعد 500  ڈالر منافع کے طور پرمل جاتے ہیں۔اس کمائی کو بڑھانے کے لیے یہ شخص اس کمپنی  کی Multi-Level Marketing کے ذریعےپبلسٹی بھی  کرسکتا ہے اور نئے  اکاؤنٹ بنواتا ہے ، ہر ایک کے کاؤنٹ بنانے پر اس کو  اس میں سے کمیشن دیا جاتا ہے جس کو Direct bonus  کہتے ہیں، اور یہ نئے لوگ  جن نئے لوگوں کو  تعارف کرائیں گے اس میں سے اس پہلے اکاؤنٹ والے کو بھی پوائنٹس دیے جاتے ہیں ، اگر اس کے متعارف کرائے ہوئے لوگوں اور ان کے متعلقین کے پوائنٹس برابر ہو جائیں یعنی کہ دائیں اور بائیں جانب کے پوانٹس مثلا 300،300 ہوں تو اس کو مزید بونس دیا جائے گا۔ اس کو Matching bonus  کہتے ہیں۔ مزید یہ  کہ اگر  یہ شخص  اپنے پوائنٹس بڑھاتا جائے تو اس کو مختلف   Rank  عہدے دیے جاتے ہیں جس پر اس کو مزید بونس بھی دیا جاتا ہے۔ اب اگر یہ شخص اپنا یہ کمایا ہوا پیسہ نکلواناچاہے تویہ اس رقم کا ڈائمنڈ بھی لے سکتا ہےاور یہ  کیش بھی وصول کرسکتا ہے، اور اس کے لیے اپنا بٹ کوئن اکاؤنٹ بھی استعمال کرسکتا ہے، اور  اگر یہ چاہے تو یہ کسی نئے  شخص  کا اکاؤنٹ کھلواکر اس کی رقم اپنے اکاؤنٹ سے دے کر اس سے کیش وصول کرسکتا ہے۔اس طریقہ کار پر کام کرکے پیسہ کمانا درج ذیل وجوہات کی بنا پر ناجائز ہے:اگر کمپنی کایہ کاروبار حقیقتاً موجود ہو توبھی اس طریقہ کار میں یہ بات واضح ہے کہ کمپنی انویسٹمنٹ کا 150 فیصد نفع  یقینی طور پر ادا کرے گی۔مثلا     400 ڈالر کو 1000 ڈالر کرکے لوٹاتی ہے،کاروبار  میں  نفع کو مقرر کرنا  کہ  میں ہر صورت اتنا نفع  دیا جائے گا،یہ  جائز نہیں، بلکہ اس طرح کا نفع  سود اور حرام ہے۔اس طریقہ کار  میں  جس طرح اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کو (دوسرے اور تیسرے درجے وغیرہ کے) ہر نئے اکاؤنٹ بنانے والے کے پوانٹس کے برابر ہونے  پر کمیشن ملتا رہتا ہے جب کہ  اس نے  اس نئےاکاؤنٹ بنوانے میں کوئی عمل نہیں کیا ، بلا عمل کمیشن لینے کا یہ معاہدہ کرنا اور  اس پر اجرت لینا بھی جائز نہیں۔اپنی رقم نکلوانے کے لیے  بٹ کوئن کا استعمال بھی درست نہیں ۔شریعت میں بلا  محنت  کمائی   کی حوصلہ شکنی کی گئی ہے، اور  اپنی محنت   کی کمائی   حاصل کرنے کی ترغیب ہے، اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434)' عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ'۔ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112)' قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به'.لہذا حلال کمائی کے لیے  کسی بھی  ایسے طریقے کو اختیار کرنا چاہیے جس میں اپنی محنت شامل ہو یا جو مضاربت کے شرعی اصولوں کے عین مطابق ہو۔ فقط واللہ اعلم
                                                  
عنوان: وجود میں آنے سے قبل فلیٹ کی خریداری کا حکم
سوال: آج کل پاکستان میں اکثر لوگ بکنگ میں فلیٹ یا بنگلہ لیتے ہیں، مثال کے طور پر ایک خالی پلاٹ پڑا ہے ،بلڈر نے اس پلاٹ میں آفس بنایا ہے اور لوگوں کو بتایا ہے اس پلاٹ میں بلڈنگ بنا رہاہوں ۔ہر بندہ اپنی مرضی کے مطابق فلیٹ نقشے میں پسند کرتا ہے، دس فیصد یا بیس فیصد پیسےنقد دیتاہے، اور بقایا پیسے شیڈول کے قسطوں  میں اداکرتاہے۔ اس  طرح بلڈنگ میں فلیٹ لینا شریعت کے حکم سے کیسا ہے؟
جواب: جس فلیٹ یا گھر کاوجود نہ ہو محض نقشہ بناہو ایسے فلیٹ یا گھر کی بیع  شے معدوم ہونے کی بنا پر  درست نہیں ہے۔البتہ یہ صورت اختیارکی جاسکتی ہے کہ وجودمیں آنے سے قبل فلیٹ یا بنگلہ  کی خریدوفروخت کی بجائے وعدہ بیع کرلیاجائے، اوروعدہ بیع کی صورت میں کچھ رقم ایڈوانس کے طورپراداکی جائے ۔اورجب وہ فلیٹ یا بنگلہ وجودمیں آجائے پھرمکمل طورپرخریدوفروخت کی بات کردی جائے۔ (الہدایۃ 3/46ط:المکتبۃ الاسلامیۃ)فقط واللہ اعلم
                                                  
عنوان: موبائل کمپنیوں سے ایڈوانس بیلنس لینا
سوال: ہم موبائل سم سےجو  ادہار پیسے لیتے ہیں کیا وہ سود کےزمرے میں آتے ہیں؟
جواب: سم میں بیلنس ختم ہونے پر  کمپنی سے ایڈوانس بیلنس لینے کی صورت میں کمپنی کا ایڈوانس دی گئی رقم سے زائد رقم کاٹنا اگر اس بنا پر ہو کہ کمپنی نے ائیر ٹائم مہنگا فراہم کیا ہے تو ایڈوانس بیلنس لینا سود کے زمرے میں نہیں آئے گا، اور اگر کمپنی نے بیلنس ادھار دیا ہو تو پھر ادھار دیے گئے بیلنس سے زائد کٹوٹی کرنا سود کے زمرے میں آئے گا۔ فقط واللہ اعلم
                                                  
عنوان: اسکول کے وین ڈرائیور کے ساتھ کنٹریکٹ کی ایک صورت
سوال: ایک ادارے والے اسکول کےڈرائیوروں کو کنٹریکٹ پررکھتے ہیں کہ ہم آپ کو مثلاً 27 ہزار دیں گے، جب کہ ڈرائیور ادارہ والوں کو جوبچے لاکردے رہا ہے، وہ 40 ہزار کے ہیں، اب باقی پیسہ ادارہ والے لیتے ہیں، جب کہ والدین یہ سمجھتے ہیں کہ ہم نے تو ڈرائیور کو پیسہ دیے ہیں توایسی صورت میں ادارہ والوں کو یہ پیسہ لینا اور ان کا استعمال کیساہے؟
جواب: ادارے والے ڈرائیور کے ساتھ ماہانہ 27 ہزار روپے اجرت کی ادائیگی کا معاہدہ کرتے ہیں تو ادارے الوں کے ذمہ اسی اجرت کی ادائیگی لازم ہے، خواہ بچے 27 ہزار سے کم کے ہوں یا زیادہ کے، زیادہ کے ہونے کی صورت میں اضافی رقم ادارے والوں کے لیے استعمال کرنا درست ہے۔فقط واللہ اعلم
                                                  
عنوان: مضارب کا مضاربت کے مال کے ساتھ اپنا مال ملانے کا حکم
سوال: کیا مضارب مضاربت کے مال کے ساتھ اپنا مال ملا سکتا ہے، یعنی شرکت اور مضاربت جمع ہوسکتے ہیں کہ ایک شخص شریک بھی ہو اور مضارب بھی ہو؟
جواب: شرکت اور مضاربت میں کوئی منافات نہیں ہے،   دونوں جمع ہوسکتے ہیں، لیکن اس کے لیے رب المال کی اجازت ضروری ہے، یا رب المال نے مضارب کو یہ کہا کہ جیسے آ پ کی مرضی ، جو چاہو کرو، تو ان دونوں صورتوں میں  اگر مضارب  نے رب المال کے مال کے ساتھ اپنا مال ملا کر شرکت کا عقد کیا تو شرعاً یہ معاملہ درست ہوگا۔ اور اگر کسی جگہ کا عرف ہی یہ ہو کہ مضارب عموماً اپنا مال بھی شامل کرکے تجارت کرتاہے، اور رب المال کو اس عرف کا علم ہو تو بھی مضارب کے لیے اپنا مال ملاکر تجارت کرنے کی گنجائش ہوگی۔''  (لا) يملك (المضاربة) والشركة والخلط بمال نفسه (إلا بإذن  أو اعمل برأيك) إذ الشيء لا يتضمن مثله''۔''(قوله: والخلط بمال نفسه) أي أو غيره كما في البحر، إلا أن تكون معاملة التجار في تلك البلاد أن المضاربين يخلطون، ولا ينهونهم فإن غلب التعارف بينهم في مثله وجب أن لا يضمن، كما في التتارخانية. وفيها قبله: والأصل أن التصرفات في المضاربة ثلاثة أقسام: قسم: هو من باب المضاربة، وتوابعها فيملكه من غير أن يقول له: اعمل ما بدا لك كالتوكيل بالبيع والشراء والرهن والارتهان والاستئجار والإيداع والإبضاع والمسافرة، وقسم: لا يملك بمطلق العقد، بل إذا قيل: اعمل برأيك، كدفع المال إلى غيره مضاربة أو شركة أو خلط مالها بماله أو بمال غيره، وقسم: لا يملك بمطلق العقد، ولا بقوله: اعمل برأيك إلا أن ينص عليه، وهو ما ليس بمضاربة ولا يحتمل أن يلحق بها كالاستدانة عليها ا. هـ. (فتاوی شامی (5/ 649)  کتاب المضاربۃ، ط: سعید)۔ فقط واللہ اعلم
                                                  
عنوان: پراویڈنٹ فنڈ وصول کرنے  کا حکم
سوال: گورنمنٹ ملازمین کا پراویڈنٹ فنڈ لینا جائز ہے؟
جواب: کسی بھی ادارے کے ملازمین کی تنخواہ سے جو ماہانہ  کٹوتی کی جاتی ہے  اگر وہ کٹوتی جبری نہ ہو بلکہ اختیاری ہو یعنی ملازم  کے اختیار  و رضامندی سے اس کی تنخواہ سے ماہانہ کٹوتی کی جاتی ہو تو جب اس کو ریٹائرمنٹ کے وقت اس کی وہ رقم واپس کی جائے گی تو اس کے لیے اس میں سے  اسی قدر لینا جائز ہو گا جتنی مقدار اس کی تنخواہ سے کٹی ہے اور اس پر جو اضافی رقم ہو گی  وہ  سود ہے ؛  اس لیے  اس کا لینا جائز نہ ہو گا۔اور اگر وہ کٹوتی جبری ہو یعنی اس میں ملازم کو کوئی اختیار نہ ہو اور اس کے ہاتھ میں آنے سے پہلے ہی اس کی کٹوتی کر لی جاتی ہو تو ایسی صورت میں  اس کو پراویڈنٹ فنڈ کے نام سے ریٹائرمنٹ کے وقت جو رقم دی جائے گی، (یعنی تنخواہ میں سے کاٹی گئی رقم اور جو اس پر اضافی دی جارہی ہو)  اس کے لیے اس مکمل رقم  کا لینا جائز ہو گا۔فقط واللہ اعلم
                                                  
عنوان: جانوروں میں بیع سلم کرنا
سوال: موجودہ زمانے میں کیا جانوروں میں بیع سلم جائز ہے ؟ جیسے عید کے موقع پر اکثر وبیشتر  دیہاتوں میں خریداری ایسے ہی کرتے ہیں، بیع سلم کی طرح ، کیا یہ جائز ہے؟
جواب: ''سلم''    کہتے ہیں  مجلسِ عقد میں  نقد رقم  دے کر کوئی چیز ادھار  خریدنا،یعنی   خریدار ، فروخت کرنے والے کو ابتدا میں پوری  رقم دے، اور ایک مدت کے بعد فروخت کرنے والا اس کو وہ چیز لاکر دےدے۔بیعِ سلم کے صحیح ہونے کے لیے مندرجہ ذیل شرائط کا لحاظ رکھنا ضروری ہے:(۱)   جو چیز خرید رہا ہے اس کی جنس معلوم ہو، کہ وہ کیا چیز ہے، گندم ہے یا جو وغیرہ۔ (2)  نوع  معلوم  ہو کہ وہ کس قسم کی ہو۔ (3) صفت معلوم ہو کہ اس کی کوالٹی کیسی ہو۔ (4) مقدار معلوم ہو۔  (5) قیمت معلوم ومتعین ہو۔  (6)  اس چیز کی مکمل قیمت عقدِ بیع کی مجلس میں فروخت کرنے والے کے سپرد کی جائے۔  (7)  وہ چیز کس جگہ خریدار کے سپرد کی جائے گی وہ جگہ بھی متعین ہو۔ (8) اس چیز کی ادائیگی کی مدت معلوم ہو کہ خریدا ر کو وہ چیز کب حوالہ کی جائے گی۔ (9) وہ چیز نایاب نہ ہو، یعنی  اس چیز  کا بازار  میں یا علاقہ میں پوری مدت (وقتِ عقد سے حوالہ کرنے کی مدت تک ) کے زمانہ میں کہیں نہ کہیں دستیاب ہونا ضروری ہے۔اگر ان میں سے کوئی بھی شرط نہیں پائی گی تو اس طرح کی بیع شرعاً فاسد ہوگی، چوں کہ جانوروں میں  ان  تمام شرائط کی رعایت ممکن نہیں ہے ؛ اس لیے کہ ان میں تفاوت بہت زیادہ ہوتا ہے، لہذا جانوروں میں ''بیعِ سلم'' درست نہیں ہے،  بقرہ عید کے موقع پر جانوروں کی خریداری کی یہ صورت اختیار کی جاسکتی ہے کہ مال منگوانے کا آرڈر کردیا جائے اور بیع کا وعدہ کرلیا جائے، اور آرڈر کرنے میں کچھ رقم  پیشگی بھی دی جاسکتی ہے، اور اس کے بعد جب  مال   آجائے تو اس وقت باقاعدہ خریداری کا معاملہ کرلیا جائے۔'' أن يكون المسلم فيه من الأجناس الأربعة من المكيلات والموزونات والعدديات المتقاربة والذرعيات، كذا في المحيط، فلا يجوز السلم في الحيوان ولاأطرافه من الرء وس والأكارع''۔ (الفتاوى الهندية (3/ 180)  الفصل الاول فی تفسیر السلم ورکنه، ط: رشیدیه) ۔ فقط واللہ اعلم
                                                  
عنوان: اسلامی بینکاری اور ڈیجیٹل تصویر
سوال: 1۔اسلامی بینکاری  کیوں ناجائز ہے؟2۔تصویر کے متعلق آگاہ فرمائیں, کیایہ جائزہے؟
جواب: (1) جامعہ علوم اسلامیہ علامہ بنوری ٹاؤن اور  ملک کے بیشتر علماءِ کرام متفقہ طورپراسلام کی طرف منسوب بینکاری کے نظام کے عدم جوازکافتویٰ صادرکرچکے ہیں۔مروجہ اسلامی بینکاری کے عدمِ جوازکی بنیادی طورپردووجوہات ہیں:1۔مروجہ اسلامی بینکاری کے لیے جوفقہی بنیادیں جن شرائط کے ساتھ فراہم کی گئی تھیں عملی طورپرمروجہ اسلامی بینکاری کانظام ان فراہم کردہ بنیادوں پرنہیں چل رہا۔جس کی وجہ سے روایتی بینکاری اورمروجہ اسلامی بینکاری میں کوئی فرق اورخاص امتیاز نہیں رہا۔2۔دوسری بنیادی وجہ یہ ہے کہ جن فقہی بنیادوں پرمذکورہ نظام کوقائم کیاگیاوہ بنیادیں اوراصطلاحات بھی سقم سے خالی نہیں،کئی فقہی اصطلاحات میں قطع وبریدکی گئی، ضعیف اورمرجوح اقوال پراعتمادوانحصارکیاگیا، بغیرضرورت مذہبِ غیرکی جانب جانے کومباح سمجھاگیا، تلفیق کا ارتکاب وغیرہ۔اس طرح کی کئی وجوہات کوسامنے رکھتے ہوئے علمائے کرام نے مروجہ اسلامی بینکاری کوروایتی سودی بینکاری کے مقابلے میں مسلمانوں کے حق میں زیادہ نقصان دہ سمجھا ؛ اس لیے اس کے ناجائزہونے اوراس سے بچنے کامکمل اہتمام کرنے کافتویٰ دیا۔مذکورہ مسئلے کے متعلق تفصیل جاننے کے لیے درج ذیل دوکتابوں کامطالعہ مفید ہوگا:1: "مروجہ اسلامی بینکاری" شائع کردہ مکتبہ بینات، جامعہ علوم اسلامیہ علامہ بنوری ٹاؤن کراچی2: "غیرسودی بینکاری"، ایک منصفانہ علمی جائزہ از مفتی احمدممتاز صاحب ۔(2) کسی بھی جاندار کی تصویر کھینچنا یا بنانا، چاہے اس کھینچنے یا بنانے کے لیے کوئی سا آلہ استعمال کیا جائے، ناجائز اور حرام ہے۔ اہلِ علم و اہلِ فتوی کی ایک بڑی تعداد کی تحقیق کے مطابق تصویر کے جواز وعدمِ جواز کے بارےمیں ڈیجیٹل اور غیر ڈیجیٹل کی تقسیم شرعی نقطہ نظر سے ناقابل اعتبار ہے۔فقط واللہ اعلم
                                                  
عنوان: بینک میں  ملازمت کرنا
سوال: بینک کی ملازمت کرنا ٹھیک ہے ؟
جواب: بینک کے معاملات چوں کہ  سود پر مشتمل ہوتے ہیں اور سود ہی کی رقم سے ملازمین کو تنخواہ دی جاتی ہے اور سود کا لین دین نص قطعی سے حرام ہے، لہذا بینک   کا نظام جب تک سود پر چلتا رہے اس میں  ملازمت کرنا جائز نہیں۔ فقط و اللہ اعلم
                                                  
عنوان: سیونگ اکاؤنٹ میں رکھوائی گئی رقم کاروبار میں لگوانا
سوال: مفتیان کرام کیا فرماتے ہیں اس مسئلے کے بارے میں :خالد نے نعمان کو دس لاکھ روپے بطور انویسٹمنٹ کے نفع و نقصان کی شراکت داری پر دیے ۔ جس میں خالد کی رقم دس لاکھ روپے ہیں، جس پر منافع 20% طے ہوا ہے، اب تین مہینے کام کیا، مگر بجائے فائدہ کے مسلسل نقصان ہی ہورہا ہے ۔ تین ماہ بعد نعمان کو معلوم ہوا کہ خالد نے جو رقم کاروبار میں لگائی ہے وہ سیونگ اکاؤنٹ سے دی گئی ہے جو کہ سراسر سودی اکاؤنٹ ہے تو کیا ایسی صورتِ حال میں اس سیونگ اکاؤنٹ والی رقم سے منافع حاصل کرنا یا کاروبار کرنا جائز ہے ؟ کیا نقصان دونوں طرف تقسیم ہوگا؟ کیوں کہ اگر اس کا حکم سودی نظام پر ہے تو مجھے جتنا بھی نفع ہوا ہوتا میں وہ چھوڑ دیتا، مگر اب جب کہ سراسر نقصان ہی نقصان ہوا ہے تو کیا نقصان برداشت کرنا دونوں فریقین پر ہوگا یا ایک پر؟جواب تفصیل کے ساتھ عنایت فرمائیے!
جواب: صورتِ مسئولہ میں مسمی خالد نے جو رقم تجارت کی غرض سے مسمی نعمان کو نفع نقصان کی شرح طے کر کے دی تھی، اگرچہ  اپنے سیونگ اکاؤنٹ سے رقم دی  تھی، البتہ شرعاً شراکت داری  درست تھی ؛ لہذا نقصان کی صورت میں دونوں فریق حسبِ شرح نفع نقصان کے  ذمہ دار ہوں گے۔ فقط واللہ اعلم
                                                  
عنوان: قسطوں پر خرید وفروخت
سوال: قسطوں پر سامان لے سکتے ہیں یا نہیں؟
جواب: قسطوں پر خرید و فروخت جائز ہے، بشرطیکہ مجلسِ عقد میں ہی یہ طے ہوجائے کہ خریدنے والا ادھار خریدے گا یا نقد، نیز  مجموعی قیمت مقرر ہو، اورکسی قسط کی قبل ازوقت ادائیگی یا تاخیر کی صورت میں مقررہ قیمت میں کمی بیشی نہیں کی جائے گی۔فقط واللہ اعلم
                                                  
عنوان: پرائز بانڈ کا حکم
سوال: پرائز بانڈ کا لین دین اور اس سے حاصل ہونے والی انعام کی رقم کا استعمال جائز ہے یا نہیں؟
جواب: پرائز بانڈ  جوئے اور سود کا مجموعہ ہے ،اس لیے پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: دوبیٹوں ، بیوہ اور والدین میں ترکہ کی تقسیم
سوال: ایک شخص فوت ہوا اور ورثہ میں دو بیٹے ایک بیوہ، والد اوروالدہ چھوڑے ہیں، ترکہ کیسے تقسیم ہوگا؟
جواب: مرحوم کے کل ترکہ کو 48حصوں میں تقسیم کیا جائے گا جس میں سے 8حصے مرحوم کی والدہ کو ، 8حصے مرحوم کے والد کو ،6حصے مرحوم کی بیوہ کو اور 13،13 حصے مرحوم کے ہر ایک بیٹے کو ملیں گے۔یعنی ہر سوروپے میں سے 16.66روپے مرحوم کی والدہ کو ،16.66روپے مرحوم کے والد کو ،12.5 روپے مرحوم کی بیوہ کو اور27.083روپے مرحوم کے ہر ایک بیٹے کو دیے جائیں گے۔فقط واللہ اعلم
                                                  
عنوان: ڈیجیٹل کرنسی کے ذریعہ معاملات کرنا
سوال: ڈیجیٹل کرنسی کے ذریعہ معاملات کرنا کیسا ہے؟
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے ؛ اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdfفقط واللہ اعلم
                                                  
عنوان: آن لائن گیم کے کوئن کی خرید وفروخت
سوال: 8 بال پول  گیم کے کوائنز کی خرید و فروخت جائز ہے یا ناجائز؟
جواب: خرید وفروخت  کے جائز ہونے کی بنیادی شرطوں میں سے ایک یہ بھی ہے کہ  مبیع (جس  چیز کو بیچا جارہا ہے) اور ثمن( جس کے ذریعے  کسی چیز کو خریدا جارہا ہے)   خارج میں مادی شکل میں  موجود ہوں، اور وہ مال متقوم ہو، محض فرضی چیز نہ ہو، لہذا جس چیز کا خارج میں وجود نہ ہو اور نہ ہی اس کے پیچھے کوئی جامد اثاثے ہوں  تو شرعاً ایسی  چیزوں کی خرید وفروخت جائز نہیں ہے۔لہذاآن لائن گیم کے کوئن  چوں کہ صرف ایک فرضی چیز ہے، خارج میں اس کا کوئی وجود نہیں ، اس لیے اس میں مبیع بننے کی صلاحیت نہیں ،  نیز آن لائن گیم  کے کوئن  کو معتدبہ تعداد تک پہنچا کر فروخت  کرنے کے لیے کافی عرصہ لگتا ہے، اور یہ لہو ولعب میں لگ کر وقت اور مال دونوں کا ضیاع ہے، اور اگر گیم میں جاندار کی تصاویر ہوں تو یہ اس پر  مزید  ایک اور قباحت ہے، اس لیے آن لائن گیم  کے کوئن کی  خرید وفروخت  شرعاً جائز  نہیں ہے۔''فتاوی شامی'' میں ہے:'' إذ من شرط المعقود عليه: أن يكون موجوداً مالاً متقوماً مملوكاً في نفسه، وأن يكون ملك البائع فيما يبيعه لنفسه، وأن يكون مقدور التسليم، منح''۔(5/ 58،   کتاب البیوع، باب بیع الفاسد، ط: سعید)فقط واللہ اعلم
                                                  
عنوان: بولی لگانا
سوال: بولی لگانا کیسا ہے؟
جواب: بولی لگانا درست ہے، بشرطیکہ بولی لگانے والااس چیز کو خریدنا چاہتا ہو، اگر بولی لگانے والے  کا مقصد وہ چیز خریدنا نہیں ، بلکہ زیادہ قیمت لگاکر وہ دوسرے خریدار کو زیادہ قیمت پر آمادہ کرنا چاہتا ہےتو ایسا کرنا مکروہ ہے، نبی کریم ﷺ نے اس  طرح کرنے سے منع فرمایا ہے۔فقط واللہ اعلم
                                                  
عنوان: میزان بینک یااسلامی بینک میں سیونگ اکاؤنٹ کھلوانا اورمنافع حاصل کرنا
سوال: میزان بینک یااسلامی بینک میں سیونگ اکاؤنٹ کھلوانا اورمنافع حاصل کرنا جائز ہے یا نہیں؟
جواب: مروجہ اسلامی بینکوں میں سے کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز نہیں ؛ کیوں کہ مروجہ اسلامی بینکوں کے معاملات پوری طرح شریعت کے موافق نہیں ہیں۔فقط واللہ اعلم
                                                  
عنوان: برساتی نالہ کی اطراف کی زمینوں میں درخت لگا کر فروخت کرنا
سوال: ایک بڑا برساتی نالہ ہے، لوگ اس کے کنارے درخت لگاتے ہیں اور پھر اسے فروخت کرتے ہیں حال آں کہ یہ برساتی نالہ حکومت کی ملکیت ہے؟
جواب: برساتی نالہ کے اطراف کی زمینیں چوں کہ حکومت کی ملکیت ہیں ؛ اس لیے اگر حکومت کی اجازت ہو  یا حکومت نے اس زمین کو مباح قرار دیا ہو تو لوگوں کے لیے اس میں درخت لگاکر فروخت کرنا جائز ہوگا، اور اگر حکومت کی طرف سے ممانعت ہو تو پھر حکومت کی ملکیتی زمین پر درخت لگاکر فروخت کرنا جائز نہیں ہوگا۔فقط واللہ اعلم
                                                  
عنوان: سود کی رقم سے بیت الخلا بنانا اور صدقہ کرنا
سوال: 1- کیا بینک سے لیے ہوئے سود کے پیسوں سے مسجد کے بیت الخلا بنوانا جائز ہے؟2- ٹرسٹ والوں کو یہ سودی رقم دینے سے بلا نیت ثواب صدقہ کرنے کا حکم پورا ہو جاتا ہے؟3- ٹرسٹ والوں کا لوگوں سے ایسی رقم کا مطالبہ چندہ کی طرح کرنا کیسا ہے؟
جواب: 1۔ سود کے پیسوں سے مسجد کے بیت الخلا بنوانا ناجائز ہے۔2۔ سود کی رقم کا حکم یہ ہے کہ اسے بغیر ثواب کی نیت کے صدقہ کرنا ضروری ہے اور اس صدقے کا مصرف زکاۃ کے مستحق فقراء ہیں، اگر ٹرسٹ والے یہ رقم مستحقین تک پہنچا دیتے ہیں تو بغیر ثواب کی نیت کے انہیں یہ رقم دینا درست ہے۔3۔ غریب اور مستحق لوگوں پر حلال اور پاکیزہ رقم خرچ کی جائے ؛ کیوں کہ اللہ رب العزت پاکیزہ مال کو پسند کرتے ہیں، لہذا ٹرسٹ والوں کو چاہیے کہ وہ لوگوں سے حلال پاکیزہ مال لے کر غریبوں پر خرچ کریں، سود کی رقم کو باقاعدہ چندہ کی طرح اکھٹا کرنا مناسب نہیں، اس سے لوگوں میں سود  لینے کی قباحت کا احساس کم ہوتا رہے گا، لیکن اگر وہ سود کی رقم لے کر مستحقین کو دے دیتے ہیں توبری الذمہ ہوجائیں گے۔فقط واللہ اعلم
                                                  
عنوان: بینک میں آفس بوائے کی ملازمت کا حکم
سوال: میں ایک نجی ادارے میں آفس بوائےکا کام کرتا ہوں ،انہوں نے مجھے نیشنل بینک آف پاکستان کےہیڈآفس میں اپنے کنٹریکٹ پر رکھا ہوا ہے ، وہ نیشنل بینک آف پاکستان سے اپنا کمیشن لے کر بقایا ر قم ہمیں تنخواہ کی مد میں دیتے ہیں تو کیا یہ کام کرنا جائز ہے? برائے کرم راہ نمائی فرمائیں!
جواب: مذکورہ صورت میں آپ کی تنخواہ چوں کہ بینک کی طرف سے آتی ہے ؛ اس لیے یہ کام کرنا شرعاً جائز نہیں۔فقط واللہ اعلم
                                                  
عنوان: سیونگ اکاؤنٹ کا سود غریب کو دینا
سوال: سیونگ اکاؤ نٹ سے حاصل ہونے والا انٹرسٹ غریبوں کو دے سکتے ہیں یا نہیں؟
جواب: اگر یہ سود ی رقم اکاؤ نٹ سے نکلواچکے ہیں تب تو بغیر ثواب کی نیت کے کسی غریب کو دے دیں، لیکن اگر ابھی اکاؤنٹ ہی میں ہے تو اسے وصول ہی نہ کریں، سو دکاصرف استعمال ہی  گناہ نہیں ہے، بلکہ سود  لینا بھی گناہ ہے۔سیونگ اکاؤ نٹ کو کرنٹ بنانے کی کوشش کیجیے۔فقط واللہ اعلم
                                                  
