عنوان: جی پی فنڈ (GP Fund) کی مد میں سرکاری ادارے کی جانب سے ملنے والی اضافی رقم کا حکم
سوال: میری سرکاری ادارے میں نوکری ہوئی ہے، مجھے ان لوگوں نے تنخواہ کے بارے میں یہ بتایا ہے ، کہ آپ کی 33 ہزار بیسک پے ہے ، اور سب فنڈ ملا کر آپ کی  کل تنخواہ 57 ہزار ہے ، لیکن ابھی آپ کو ہر ماہ صرف 52 ہزار ملے گی، لیکن جب آپ ریٹائر ہوں گے تو ہر ماہ میں کٹنے والی تنخواہ جو کہ 5  ہزار ہے ،انٹرسٹ کہ ساتھ آپ کو اکٹھی ملے گی،میرا سوال یہ ہے کہ یہ انٹرسٹ والی تنخواہ جو ہر ماہ کہ ساتھ سود لگ لگ کر بڑھتی جاۓ گی ، کیا یہ جائز ہے ؟
جواب: صورتِ  مسئولہ میں آپ کی تنخواہ سے ماہانہ کٹوتی ہونا اور ریٹائر ہونے کے بعد کٹوتی شدہ تنخواہ مع اضافہ کے ملنا جی پی فنڈ ہے۔ اس کو پراویڈنٹ فنڈ بھی کہا جاتا ہے، سرکاری و نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فیصد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی  مندرجہ ذیل چند صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ وہ اپنے ملازمین کو اختیار دیتے ہیں کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ادارہ ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتا رہتاہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم: مفتی شفیع صاحب لکھتے ہیں:’’جبری پراویڈنٹ فنڈ میں ملازم کی تنخواہ سے جو رقم ماہ بماہ کاٹی جاتی ہے اور اس پر ہر ماہ جو اضافہ محکمہ اپنی طرف سے کرتا ہے پھر مجموعہ  پر جو رقم سالانہ بنامِ سود جمع کرتا ہے، شرعاً ان تینوں رقموں کا حکم ایک ہے، اور وہ یہ کہ یہ سب رقمیں در حقیقت تنخواہ ہی کا حصہ ہیں، اگرچہ سود یا کسی اور نام سے دی جائیں، لہٰذا ملازم کو ان کا لینا اور اپنے استعمال میں لانا جائز ہے، ان میں سے کوئی رقم بھی شرعاً سود نہیں،  البتہ پراویڈنٹ فنڈ میں رقم اگر اپنے اختیار سے کٹوائی جائے تو اس پر جو رقم محکمہ بنامِ سود دے گا، اس سے اجتناب کیا جائے، کیوں کہ اس میں تشبہ بالربا بھی ہے اور سود خوری کاذریعہ بنالینے کا خطرہ بھی، اس لیے خواہ وصول ہی نہ کریں یا وصول کر کے صدقہ کر دیں‘‘۔ فقط واللہ اعلم
                                                  
عنوان: بینک  قرضہ دے کر اس پر سروس چارجز کے نام سے رقم لیں تو کیا حکم ہے؟
سوال: ہمارے  یہاں  ایران  میں  آج کل  تورم (تضخم)  (افراط زر) بہت زیادہ ہے، یعنی پچیس فیصد بلکہ تیس فیصد تضخم ہے، اور روزانہ اس سے بھی بڑھ جاتا ہے تو بینک والے تسہیلات کے نام سے لوگوں کو وام (قرضہ)  دیتے ہیں  اور ان سے صرف 4 فیصد کارمزد  (جس کو عربی حق العمل اور میری خیال میں اردو میں سروس چارج کہتے ہیں) وصول کرتے ہیں۔  اس بارے میں علماء کے اندر سخت اختلاف ہے  کہ جائز ہے یا یہ بھی دقیق (عین) نہ ہونے  کی وجہ سے سود ہے؟حال آں کہ اکثر لوگوں کو دریافت کرنے کی سخت ضرورت بھی ہے اور ایک طرف سے نظام بھی شیعہ اور بنکیں بھی ربوی ہیں !
جواب: مروجہ بینکوں کا نظام اور اس کی بنیاد سود پر قائم ہے، اور سود کا لینا، دینا اور اس میں کسی قسم کی معاونت کرنا حرام اور ناجائز ہے، سودی لین دین کرنے والوں سے اللہ اور اس کے رسول کی طرف سے جنگ کا اعلان ہے، قرآنِ  مجید اور احادیثِ  مبارکہ  میں سود کی شناعت، قباحت اور حرمت پر متعدد وعیدیں وارد ہوئی  ہیں،  سود کی ایک اور حقیقت جو قرآنِ   کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ تعریف ایک حدیث میں ان الفاظ کے ساتھ آئی ہے ”کل قرض جر منفعةً فهو ربوا “ یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی مشروط  طور پر  قرض کی وجہ سے ہو وہ  سود میں داخل ہے۔ قرض کا ضابطہ یہ ہے کہ جتنا قرض ادا کیا جائے اتنا ہی واپس لیا جائے،  اس پر کسی قسم کا مشروط نفع لینا سود ہے۔ لہذا مذکورہ بینکوں کا لوگوں کو قرضہ دینا اور اس پر چار فیصد نفع لینا یہ سود ہے،اور ان سے سودی قرضہ لینا جائز نہیں ہے۔حدیثِ  مبارک میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»".(الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)الجامع الصغیر میں ہے:             "كل قرض جر منفعةً فهو ربا".(الجامع الصغیر للسیوطی، ص:395، برقم :9728، ط: دارالکتب العلمیہ، بیروت) فقط واللہ اعلم
                                                  
عنوان: بنت العم اور خال کے درمیان تقسیمِ میراث
سوال: اگر کسی میت کی صرف بنت العم اور خال رہ گئے ہوں  تو تقسیم میراث کیسے ہوگی؟
جواب: اگر  کسی  میت  کے  ورثا  میں صرف چچا کی بیٹی اور ماموں ہو تو چچا کی بیٹی کو دو تہائی اور ماموں کو ایک تہائی ملے گا۔الدر المختار وحاشية ابن عابدين (رد المحتار) - (6 / 795):"وإن اختلف حيز قرابتهم بأن كان قرابة بعضهم من جهة الأب وبعضهم من جهة الأم، فلقرابة الأب الثلثان ولقرابة الأم الثلث، ولايقدم الأقوى في جهة على غيره في جهة أخرى".الدر المختار وحاشية ابن عابدين (رد المحتار) - (6 / 796):" ثم اعلم أنه لايعتبر بين الفريقين قوة القرابة فلايرجح ولد العمة لأبوين على ولد الخال أو الخالة، وكذا لايعتبر ولد العصبة فلاترجح بنت العم لأبوين على بنت الخال أو الخالة وإنما يعتبر ذلك في كل فريق بخصوصه". فقط واللہ اعلم
                                                  
عنوان: شوہر کو غلطی سے بھائی بولنا، سیونگ اسکیم کا نفع
سوال: 1 ۔ غلطی سے منہ سے شوہر کو بھائی کا لفظ نکل جائےتو کیا  جرمانہ / کفارہ دینا ہوگا؟مثلاً:  بھائی نہیں ہو، یہ کام کردو ناں ۔ یا  یو ں کہنا:  جیسے آج تیری بہن (اپنے بارے میں ) نے یہ کام  کیا ہے۔2۔  حلال کے لیے اگر انویسٹمنٹ کرنا چاہے توکہاں کرے، تاکہ انکم میں اضافہ ہوسکے؟ کیا نیشنل سیونگ یا قومی بچت اسکیم  سے ملنے ولا نفع حلال ہے یا حرام  جب کہ ان کا نفع  بڑھتا گھٹتا رہتا ہو تو کیاحکم ہے؟
جواب: 1۔  بیوی کا شوہر کو بھائی کہنے یا خود کو اس کی بہن کہنے سے نکاح پر کوئی اثر نہیں پڑتا،  تاہم اس سے بچنا چاہیے، اس کی عادت ڈالنا  غلط ہے۔2۔ انکم بڑھانے کے لیے خود کوئی جائز کاروبار کریں یا کسی جائز حلال کاروبار کرنے والے قابلِ  بھروسہ شخص کے ساتھ شراکت یا مضاربت کریں ۔قومی بچت اسکیم ، نیشنل سیونگ سرٹیفکٹ کی صورت میں جو نفع ملتا ہے وہ شرعاً سود ہے ، لہذا اس کا خریدنا اور منافع لینا درست نہیں،قرآنِ کریم میں ہے:{يا أيها الذين اٰمنوا اتقوا الله وذروا ما بقي من الربا إن كنتم مؤمنين فإن لمتفعلوا فأذنوا بحرب من الله ورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون} (البقرة :۲۷۸إلى۲۸٠)ترجمہ: اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔(بیان القرآن )  فقط واللہ اعلمہماری معلومات  کے مطابق اس میں منافع مخصوص ہوتا ہے۔تفصیل کے لیے  دیکھیں:http://savings.gov.pk/wp-content/uploads/DEFENSE-PROFIT-RATES-1-1.pdf
                                                  
عنوان: بوگو (Bogo) اور واوچ ۳۶۵ (Vouch365) کے نام کا کتابچہ خریدنا اور اس کے ذریعے نفع حاصل کرنا
سوال: آج کل بازار میں بوگو (Bogo) اور واوچ 365 (Vouch365) کے نام سے کتابچے  ملتے ہیں۔ اس کتابچہ میں مختلف ریسٹورنٹس ((Restaurants اور دیگر دکانوں کے (مثلاً ٹریول ایجنسی اور ہیئر سلون Hair Saloon) کوپنز اور واوچرز ہوتے ہیں، ان کوپنز کی بنیاد پر مذکورہ دکانوں پر ڈسکاؤنٹ ملتا ہے اور بعض کوپنز کی بنیاد پر ایک چیز خریدنے کے بدلے میں دوسری چیز مفت ملتی ہے۔ تقریباً 150 سے 200 دکانوں کے کوپنز ہوتے ہیں۔ بوگو کا کتابچہ 1000روپے کااور واوچ365کا کتابچہ 5000روپے کا ہے۔ پس میں یہ پوچھنا چاہتا ہوں کہ کیا ان کتابچوں کا خریدنا اور پھر اس کے ذریعے ڈسکاؤنٹ حاصل کرنا درست ہے؟
جواب: واضح رہے کہ خرید و فروخت کے لیے کیے جانے والے سودے میں دونوں طرف ’’مال‘‘  ہونا ضروری ہے، اور مال کہتے ہیں  وہ شے جس کی طرف طبیعت مائل ہو اور اس  کی ذخیرہ اندوزی ممکن ہو؛ تاکہ  ضرورت کے وقت کام آسکے۔البحر الرائق شرح كنز الدقائق ومنحة الخالق وتكملة الطوري  میں ہے :"(هو مبادلة المال بالمال بالتراضي) من استبدلت الثوب بغيره أو بدلت الثوب بغيره أبدله من باب قتل، كذا في المصباح. وفي المعراج ما يدل على أنها بمعنى التمليك؛ لأن بعضهم زاد على جهة التمليك، فقال فيه: لا حاجة إليه؛ لأن المبادلة تدل عليه، والمال في اللغة ما ملكته من شيء، والجمع أموال، كذا في القاموس. وفي الكشف الكبير: المال ما يميل إليه الطبع ويمكن ادخاره لوقت الحاجة". (5 / 277،  دار الکتاب الاسلامی)
اور اگر سودے میں ایک طرف مال ہو اور دوسری طرف صرف ’’حق‘‘  ہو، مال نہ ہو تو ایسا سودا شرعاً ناجائز ہوتا ہے۔   اور حق عام طور پر کہتے ہیں اس  چیز کو جو مبیع کے تابع ہو،  اور اس کے لیے مبیع کا ہونا ضروری ہو  اور اس کا اسی وجہ سے قصد کیا جائے۔الدر المختار وحاشية ابن عابدين (رد المحتار) میں ہے :"اعلم أن الحق في العادة يذكر فيما هو تبع للمبيع، ولا بد له منه ولايقصد إلا لأجله كالطريق والشرب للأرض".(5 / 187، سعید)
صورتِ مسئولہ میں  بوگو یا واوچ 365  یا کسی بھی کمپنی سے ایسے کتابچہ خریدنا جس سے مختلف ریسٹورنٹ اور دکانوں میں  اشیاء خریدنے پر رعایت  ملتی ہو در اصل مذکورہ رعایت کا حق خریدنا ہے ؛کیوں کہ اس کتابچہ کی وجہ سے ملنے والی رعایت  دیگر اداروں سے خریدی گئی اشیاء کے تابع ہے، اور اس رعایت کو حاصل کرنے کے لیے دیگر اداروں سے اشیاء کی خریداری ضروری ہے اور اس کتابچہ کا اسی رعایت کی وجہ سے قصد کیا جاتا ہے۔شرعی اصطلاح میں یہ ایک حقِ مجرد ہے اور اسلام میں حقوقِ مجردہ کی خریدوفروخت جائز نہیں ہے؛ لہذا مذکورہ واوچر/ کتابچہ جس کی بنا پر دیگر اداروں میں ڈسکاونٹ ملتا ہے، خریدنا جائز نہیں ہے۔الدر المختار وحاشية ابن عابدين (رد المحتار) میں ہے:"لايجوز الاعتياض عن الحقوق المجردة كحق الشفعة". (4 / 518، سعید) فقط واللہ اعلم
                                                  
عنوان: ایزی پیسہ اکاؤنٹ میں ملنے والے نفع کا حکم
سوال: ایزی پیسہ اکاؤنٹ میں روزانہ پانچ روپیہ کا  اضافہ ہوتا ہے، کیا یہ جائز ہے یا نہیں؟
جواب: ایزی پیسہ اکاؤنٹ میں جمع کردہ رقم قرض ہے ،  قرض دینا فی نفسہ تو جائز ہے، لیکن قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی جو مشروط منافع دیتی  ہے، وہ شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔  (مصنف بن أبی شیبہ، رقم:۲۰۶۹۰ ) نیز   چوں کہ ایزی پیسہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔ اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ فقط واللہ اعلم
                                                  
عنوان: طوطے کا کاروبار
سوال: مجھے اسلامی تعلیمات  کی  روشنی  میں  بتائیں  کہ کیا طوطے کا کاروبار کرنا صحیح ہے؟
جواب: پرندے رکھنا اور ان کو پالنا کچھ شرائط کے ساتھ  جائز ہے،  حضرت انس رضی اللہ تعالیٰ عنہ بیان کرتے ہیں کہ ان کے بھائی ابو عمیر نے ایک چڑیا پال رکھی تھی،  رسولِ  اکرم صلی اللہ علیہ وآلہ وسلم جب تشریف لاتے تو پوچھتے تھے:"يَا أَبَا عُمَيْرٍ مَا فَعَلَ النُّغَيْرُ! نُغَرٌ کَانَ يَلْعَبُ بِه".’’اے ابو عمیر! نغیر (پرندہ) کا کیا کیا؟ وہ بچہ اس پرندہ سے کھیلتا تھا‘‘۔بخاري، الصحيح، 5: 2291، رقم: 5850، دار ابن کثير اليمامة بيروت.مسلم، الصحيح، 3: 1692، رقم: 2150، دار إحياء التراث العربي بيروت.مذکورہ بالا روایت  سے معلوم ہواکہ حضرت انس کے گھر میں ان کے بھائی نے ایک پرندہ پال رکھا تھا، حضور صلیٰ اللہ علیہ وآلہ وسلم اس کے بارے میں دریافت فرماتے، مگر آپ ﷺ نے اسے رکھنے سے منع نہیں کیا، معلوم ہوا کہ پرندوں کو گھر میں پالنے کی اجازت ہے۔ حافظ ابن حجر عسقلانی فرماتے ہیں:"إن في الحديث دلالةً على جواز إمساك الطير في القفص ونحوه، ويجب على من حبس حيواناً من الحيوانات أن يحسن إليه ويطعمه ما يحتاجه لقول النبي صلى الله عليه وسلم".ترجمہ: اس حدیث سے پرندے کو پنجرے وغیرہ میں بند کرنے کے جواز کی دلیل ملتی ہے،  پرندے کو رکھنے والے پر واجب ہے کہ وہ اس کے کھانے وغیرہ کا خصوصی اہتمام کرے۔(عسقلاني، فتح الباري، 10: 584، دار المعرفة بيروت) لیکن اس کے ساتھ ضروری شرط یہ ہے کہ ان جانوروں کےحقوق کا خیال رکھا جائے اور ان کی حق تلفی نہ کی جائے، کیوں کہ ان کو خوراک مہیا نہ کرنا بہت بڑا گناہ ہے۔ نبی کریم صلی اللہ علیہ وآلہ وسلم نے فرمایا:"دخلت امرأة النار في هرة ربطتها فلم تطعمها ولم تدعها تأكل من خشاش الأرض".ترجمہ: ایک عورت صرف اس لیے جہنم میں چلی گئی کہ اس نے ایک بلی باندھ رکھی تھی، لیکن اسے نہ تو کھانا کھلایا اور نہ ہی اسے زمین میں کھلا چھوڑ دیا کہ وہ حشرات الارض سے پیٹ بھر لے۔(بخاري، الصحيح، كتاب بدء الخلق، رقم: 2)لہٰذا طوطے کو پالنے اور ان کا کاروبار کرنے کے لیے چند باتوں کا خیال رکھنا ضروری ہے:ان کے دانے اورخوراک کا خیال رکھا جائے۔انہیں ستایا نہ جائے۔بیمار ہونے کی صورت میں علاج معالجہ کیا جائے۔ فقط واللہ اعلم
                                                  
عنوان: کریڈٹ کارڈ بنوانے اور اس کے استعمال کا حکم
سوال: بنک کا کریڈٹ بنوانا اور اسے شاپنگ کے لیے استعمال کرنا جائز ہے؟
جواب: کسی معاملے کے حلال وحرام ہونے کا مدار درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا حرام ہے اسی طرح اس کا معاہدہ کرنا بھی شرعاً  ناجائز اور حرام ہے۔ اس بنیاد پر بالفرض اگر کریڈٹ کارڈ لینے والا  لی گئی رقم مقررہ مدت میں واپس بھی کردے تو معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو، اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔فقط واللہ اعلم
                                                  
عنوان: بینک الفلاح سے قسطوں پر گاڑی خریدنے کا حکم
سوال: بینک الفلاح سے گاڑی قسطوں پر لے سکتے ہیں؟
جواب: ہماری معلومات اور تحقیق کے مطابق  بینک الفلاح اور دیگر مروجہ اسلامی بینکوں کے معاملات اسلامی اصولوں کے مطابق نہیں ہیں؛ اس لیے   ان بینکوں سےتجارتی لین دین اورقسطوں پر گاڑی کی خریداری درست نہیں ہے۔ فقط واللہ اعلم
                                                  
عنوان: فاریکس ٹریڈنگ کی شرعی حیثیت
سوال: فاریکس ٹریڈنگ حلال ہے یا حرام؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں۔ لہٰذا ان معاملات سے مکمل اجتناب کیا جائے۔ اس سلسلہ میں ہمارے ہاں سے ایک تفصیلی فتویٰ شائع ہوچکا ہے جو درج ذیل لنک سے آپ حاصل کرسکتے ہیں: فاریکس ٹریڈنگ کا حکمhttp://www.banuri.edu.pk/readquestion/%D9%81%D8%A7%D8%B1%DB%8C%DA%A9%D8%B3-%D9%B9%D8%B1%DB%8C%DA%88%D9%86%DA%AF-%DA%A9%D8%A7-%D8%AD%DA%A9%D9%85/06-12-2018اور اگر آپ کسی خاص صورت سے متعلق دریافت کرناچاہتے ہیں تو اس کی تفصیل ،شرائط وضوابط لکھ کر سوال بھیج دیں۔ فقط واللہ اعلم
                                                  
عنوان: میزان بینک کے ذریعے کفالہ کروانا
سوال: ایک شخص نے میزان بینک کے ذریعے کفالہ کروایا ہے درست ہے  یا نہیں؟ اور جو رقم چند سال سے جمع ہورہی ہے اس پر زکاۃ  فرض ہوگی یا نہیں؟
جواب: ہماری تحقیق کے مطابق اس اسکیم میں پیسہ لگانا اور اس پر نفع حاصل کرنا درست نہیں، اصل رقم  جو جمع کروائی ہے وہ لی جاسکتی ہے اور زکاۃ  بھی اسی رقم  کی دینا ضروری ہے، باقی منافع اگر اب تک نہیں لیا تو نہ لیں اگر لے لیا ہے تو اس کو بغیر ثواب کی نیت کے مستحقین کو دینا ضروری ہے۔ فقط واللہ اعلم
                                                  
عنوان: حکومت کی اجازت کے بغیر ریت نکالنا اور بیچنا
سوال: اگر کسی گاؤں میں ریت کا بزنس چلتا ہو, اور کہتے ہیں کہ ریت گورنمنٹ  کی ہے تو اس حال میں ریت نکالنا کیسا ہے؟
جواب: اگر کسی  کی ذاتی مملوکہ یا موروثی زمین میں ریت ہو تو  وہ مالک  کی ملکیت ہے اور اگر حکومت کی زمینیں ہیں تو اس کی اجازت کے بغیر نکالنا  جائز نہیں ۔الدر المختار وحاشية ابن عابدين (رد المحتار) (5/ 51):
"(قوله: فخرج التراب) أي القليل ما دام في محله وإلا فقد يعرض له بالنقل ما يصير به مالاً معتبراً ومثله المال، وخرج أيضاً نحو حبة من حنطة والعذرة الخالصة، بخلاف المخلوطة بتراب، ولذا جاز بيعها كسرقين كما يأتي، وخرج أيضا المنفعة على ما ذكرنا آنفاً".الهدایة:"والثالث إذا دخل الماء في المقاسم فحق الشفعة ثابت ... ولأن البئر ونحوها ما وضع للإحراز، ولایملك المباح بدونه".  (۴/۴۸۲ ، فصل في مسائل الشرب)
البحر الرائق:"والقناط مجری الماء تحت الأرض ... لأنه نهر في الحقیقة تعتبر بالنهر ... لأن الأنهار والآبار والحیاض لم توضع للإحراز والمباح لایملك إلا بالإحراز". (۸/۳۹۰ ، کتاب احیاء الموات)
رد المحتار :"إن صاحب البئر لایملك الماء ... هذا ما دام في البئر أما إذا أخرجه منها بالاحتیال، کما في السواني فلا شك في ملکه له لحیازته له في الکیزان ثم صبه في البرك بعد حیازته.تأمل".(۷/۱۸۹، کتاب البیوع ، مطلب صاحب البئر لا یملک) "والصحح أنه یجوز بیع کل شيء ینتفع به". (الفتاوی الهندیة، البیوع / الباب التاسع الخ الفصل الرابع ۳؍۱۱۴ زکریا)
"کل ما ینتفع به فجائز بیعه والإجارۃ علیه".۔ (القواعد الفقیۃ ۲۱۸ دار القلم دمشق) فقط واللہ تعالیٰ اعلم
                                                  
عنوان: کلئیرنگ فارورڈنگ کا کمیشن لینا
سوال: میرے دوست کا بزنس کلئیرنگ فارورڈنگ کا ہے,  اور مجھے آفر ہے کہ اگر میں اس کے لیے گاہک لے کر آؤں تو وہ مجھے اس پر کمیشن دے گا. کیا ایسا کرنا درست ہے؟  اگر درست ہے تو پھر دوسرا سوال یہ ہے کہ میں اس وقت ایک کمپنی میں ملازمت کرتا ہوں. اگر میں اپنے دوست کو اپنی کمپنی سے بزنس لے کر دیتا ہوں تو کیا ایسا کرنا میرے لیے ٹھیک ہے یا نہیں؟ یہ بات نوٹ کر لیں کہ جو سروسز ابھی ہماری کمپنی کسی اور ایجنٹ سے لے رہی ہے اس کی قیمت زیادہ ہے اور جو میرا دوست آفر کر رہا ہے اس کی قیمت کم ہے. مثال کے طور پر ایک سروس جو اس وقت ہم 61 روپے میں لے رہے ہیں  کسی دوسرے سے،  میرا دوست وہی چیز 42 روپے میں دینے پر تیار ہے. اس میں میرا کمیشن بھی ہے. میری کمپنی کے باس نے اسے اوکے بھی کر دیا ہے، لیکن اسے یہ نہیں پتا کہ اس میں میرا کمیشن بھی ہے. مہربانی فرما کر ہدایت فرمائیں!
جواب: صورتِ  مسئولہ میں  اگر  آپ کی مراد کلئیرنگ فارورڈنگ سے یہ ہے کہ سامان کو پورٹ وغیرہ سے آگے بھجواتا ہے اور اس کی اجرت لیتا ہے، اور آپ اپنی کمپنی کے علاوہ کسی اور جگہ سے آرڈر لے کر اس کو دیتے ہیں اور وہ آپ کو اس کا کمیشن دیتا ہے، تو یہ جائز ہے، بشرطیکہ یہ کمیشن پہلے سے طے ہوچکا ہو۔اور اگر آپ اپنی ہی کمپنی کا آرڈر لے کر اس کو دیتے ہیں تو  اگر آپ کی ملازمت  اس کمپنی میں اسی کام سے متعلق ہے، اور آپ کی کمپنی کا یہ کام آپ کی ذمہ داریوں میں شامل ہے، تو آپ اپنے دوست کو ٹھیکہ دلواکر  اس پر اس سے کمیشن نہیں لے سکتے ، البتہ اگر آپ کسی اور شعبہ سے متعلق ہوں اور کمپنی کا آرڈر اس کو دلوائیں تو اس پر کمیشن لینا جائز ہوگا۔المحيط البرهاني في الفقه النعماني (7/ 595):
"ولو هلك منها شيء في السقي أو الرعي لم يضمن؛ لأنه أجير وحد وأجير الوحد لايضمن ما لم يخالف ...لأنه أمین".العناية شرح الهداية (9/ 107):
"وَالْأَجِيرُ الْخَاصُّ أَمِينٌ فِيمَا فِي يَدِهِ".الدر المختار وحاشية ابن عابدين (رد المحتار) (4/ 449):
"لا في حق صاحب الوظيفة لأنه أمين فيما في يده".مجلة الأحكام العدلية (ص: 114):
" الْأَجِيرُ الْخَاصُّ أَمِينٌ". فقط واللہ اعلم
                                                  
عنوان: رضاعی بیٹے کا میراث میں سے حصہ
سوال: میرے بیٹے نے مدت  رضاعت میں میری  والدہ  کا دودھ  پیا، اب وہ میرا بیٹا اور میرا رضاعی بھائی  بھی ہوا،  معلوم یہ کرنا تھا کہ  کیاحقیقی بیٹوں کے ہوتے ہوئے وہ  میرےوالدین کی جائیدادکاوارث ہوگا؟ اگرہوگا تو اس کا کیاحصہ ہوگا؟
جواب: میراث کا حق نسبی رشتہ میں ہوتا ہے، رضاعی رشتہ سے کوئی شخص میراث کا حق دار نہیں ہوتا،  لہذا آپ کے بیٹے کے لیے اپنی رضاعی ماں (یعنی آپ والدہ اور اس  کی دادی) کی میراث میں کوئی حق وحصہ نہیں ہوگا۔ فقط واللہ اعلم
                                                  
عنوان: سانپ کی شکل میں جن کو مارنے کا کفارہ
سوال: اگر کوئی شخص کسی ایسے جن کو قتل کر دے یا آگ لگا کر جلا دے جو کہ سانپ کی شکل میں ہو تو کیا اس شخص پر کفارہ یا قصاص دینا لازمی ہوگا؟  اگر لازمی ہو تو پھر سوال یہ ہے کہ وہ شخص جس کے ہاتھوں یہ قتل ہوا، اگر وہ لاولد ہی وفات پا گیا ہو تو کیا اس کے لواحقین جو کے رشتہ میں متوفی کا بھائی یا بھتیجا لگتا ہو تو کیا اس پر دینا لازمی ہوگا؟
جواب: جن اگر سانپ کی شکل میں ہو اور کسی کے ہاتھوں مارا جائے تو اس کے قتل سے قاتل پر کوئی دیت لازم نہیں ہوتی،  بلکہ اس کا خون ہدر ہوتا ہے۔مارنے والے پر کوئی کفارہ لازم نہیں۔ "قال الزيلعي: قالوا: ينبغي أن لاتقتل الحية البيضاء التي تمشي مستوية؛ لأنها من الجان؛ لقوله عليه الصلاة والسلام: اقتلوا ذا الطفيتين والأبتر، وإياكم والحية البيضاء؛ فإنها من الجن. وقال الطحاوي: لا بأس بقتل الكل؛ لأنه عليه الصلاة والسلام عاهد الجن أن لايدخلوا بيوت أمته، ولايظهروا أنفسهم، فإذا خالفوا فقد نقضوا العهد فلا حرمة لهم. والأولى هو الإنذار والإعذار، فيقال لها: ارجعي بإذن الله أو خلي طريق المسلمين، فإن أبت قتلها، والإنذار إنما يكون خارج الصلاة ا هـ  وتمامه هناك". (شامی 537/6) فقط واللہ اعلم
                                                  
عنوان: دماغ کی ہڈی توڑنے کی دیت
سوال: دماغ کی ہڈی ٹوٹ جائے اور دماغ کو نقصان پہنچانے  دیت کیا ہے ؟
جواب: اگر کسی شخص نے دوسرے کے سر پر ایسی ضرب لگائی جس سے اس کے دماغ کی ہڈی ٹؤٹ گئی اور دماغ کو نقصان پہنچا، لیکن دماغ نکلا نہیں اور مضروب  مرنے سے بچ گیا تو مارنے والے پر ایک تہائی دیت لازم ہوگی۔ اللباب فی شرح الکتاب میں ہے:"والهاشمة وهي التي تهشم العظم أي تکسره، والمنقلة وهي التي تنقل العظم عن موضعه بعد کسره، والآمة وهي التي تصل إلی أم الدماغ وهي الجلدة التي فیها الدماغ وبعدها الدامغة ... وهي التي تخرج الدماغ، ولم یذکرها محمد؛ للموت بعدها عادةً، فتکون قتلاً لاشجاجاً ... وفي الهاشمة عشر الدیة، وفي المنقلة عشر ونصف عشر الدیة، وفي الآمة ثلث الدیة". (41/3 ط:قدیمی )فقط واللہ اعلم
                                                  
عنوان: حکم لبس الثوب الذی علیہ علامۃ نائک او ایدیداس وحکم بیعہ
سوال: ما حکم لبس أو بیع الثیاب التي علیها علامة نایک أو ادیداس (NIKE، adidas) ، و ما أشبه ذلک؟
جواب: يجوز لبس الثیاب المذکورة وبیعها مالم یمنع منها مانع شرعي.  فقط والله أعلم
                                                  
عنوان: اجیر کے ملنے کا امکان نہ ہو اور اجرت کی معمولی رقم صدقہ کردی، عرصہ بعد کرنسی ریٹ تبدیل ہونے سے اس رقم کی ویلیو بہت بڑھ گئی تو اب مزید کچھ لازم ہے یا نہیں؟
سوال: آج سے تقریباً  20سال پہلے میں نے افغانستان میں ایک گاڑی 150000 روپے کرایہ پر لی، جب مقام تک پہونچا  رات کو ہم سوگئے،  ہمارے اٹھنے سے پہلے ڈرائیورچلے گئے تھے۔  اب سوال یہ ہے کہ اس وقت یہ روپے پاکستانی کرنسی کے اعتبار سے 150 روپے بنتے تھے،  میں نے اسی وقت یہ رقم صدقہ کردی تھی، اب یہ رقم 350000  بنتی ہے تو کیا مجھ پرمزید تو کچھ نہیں؟ ڈرائیور کو میں نہیں جانتا ہوں.
جواب: اگراس وقت  ڈرائیور  تک رقم پہنچانا ممکن نہیں تھا اور آپ نے اس وقت ڈرائیور  کی طرف سے صدقہ بھی کردیا تھا تو اب کرنسی کے ریٹ بڑھنے کی وجہ سے مزید کوئی اضافی رقم آپ کے ذمہ لازم نہٰیں۔  فقط واللہ اعلم
                                                  
عنوان: بینک میں ملازمت کا  حکم
سوال: بینک میں ملازمت کرنا صحیح ہے? اور ملازمت کی مد میں بینک سے تنخواہ لینا اور اپنے باپ، ماں،  بیوی بچوں کو کھلانا پلانا جائز  ہے؟
جواب: بینک  اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے؛ اس لیے بینک میں کسی بھی قسم کی ملازمت  حلال نہیں۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء". (الصحيح لمسلم، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔اور جب بینک کی کمائی حلال نہیں تو اس کی کمائی سے اپنے والدین اور بچوں پر خرچ کرنا بھی جائز نہیں، اس لیے  اگر کوئی شخص بینک میں ملازم ہو تو اس کو فوراً جائز اور حلال ذریعہ معاش تلاش کرنے  کی  سنجیدہ کوشش شروع کردینا، اور جیسے ہی حلال ذریعہ معاش مل جائے بینک کی ملازمت فوراً چھوڑ دے اور اس دوران استغفار بھی کرتا رہے ۔فقط واللہ اعلم
                                                  
عنوان: گروی کے  گھر میں کرایہ دے کر رہنا
سوال: اگر کوئی شخص اپنا گھر گروی رکھتا ہے،  پھر وہ اسی گھر میں کرایہ دے کر رہے تو کیا یہ درست ہے؟
جواب: مرتہن (جس کے پاس گروی رکھوائی جائے) کا مالِ  مرہون (گروی رکھی ہوئی چیز) سے فائدہ اٹھانا  شرعاً ممنوع ہے؛  ممنوع اس لیے ہے کہ وہ نفع ربوا (سود) ہے ۔"لاَیَحِلُ لَه اَنْ یَنْتَفِعَ بِشَیٍٴ مِنه بِوَجْه مِنَ الْوُجُوه إنْ أذِنَ لَه الْرَّاهنُ؛ لأنَّه أذِنَ لَه في الْرِبَوا". (الشامیة ج۵/ ص۳۱۰)" وَالْغالِبُ مِنْ أحْوَالِ النَّاسِ أنَّهمْ إنَّمَا یُرِیْدُونَ عِنْدَ الْدَفْعِ اَلاِنْتِفَاعَ وَلَولَاه لَمَا أعْطَاه الْدَّرَاهمَ، وَهذا بِمَنْزِلَةِ الْشَرْطِ؛ لِأنَّ الْمَعْرُوفَ کَالْمَشْرُوطِ وَهوَ یُعِیْنُ الْمَنْعَ". (الشامیة، ج۵/ ص۳۱۱)غرض فقہاءِ  کرام کے نزدیک کسی بھی صورت میں مالِ  مرہون سے فائدہ اٹھا نا ربو ا اور سود ہے؛ اس لیے رہن کی اشیاء سے مرتہن کے لیے مطلقاً انتفاع جائز نہ ہوگا۔ اور راہن کا اس گھر میں رہ کر کرایہ ادا کرنا اسی کی ایک صورت ہے، اپنی مملوکہ چیز کا کرایہ ادا کر رہا ہے۔ (امدادالفتاوی ج۳/ ص۴۶۰۔ فتاوی رشیدیہ ص۵۲۰۔ جدید فقہی مسائل ج۱/ ص۲۵۷) فقط واللہ اعلم
                                                  
عنوان: رشوت دے کر ایرانی ڈیزل لاکر فروخت کرنا
سوال: میں ایران کے بارڈر سے یا کبھی کبھی بلوچستان کے ایک شہر سے دوسرے شہر تک ایرانی ڈیزل لاتا ہوں،  راستے میں جو چیک پوسٹ یا پولیس کی چوکی آتی ہے  وہ مجھ  سے ہر دفعہ سو سے پانچ سو کے درمیان روپے لیتے ہیں، کیا یہ کام جائز ہے؟  اور اگر جائز ہے تو کیوں؟  اور اگر ناجائز ہے تو کیوں ؟جب کہ حکومت اس پر ایکشن نہیں لیتی!
جواب: ایرانی  ڈیزل  اسمگلنگ  کے ذریعے لانا قانوناً  جرم ہے، اورمفادِ عامہ  کی خاطر اگر حکومتی سطح پر جائز اشیاء  کی اسمگلنگ ممنوع ہو تو  اس سے اجتناب  کیا جائے؛ کیوں کہ کسی بھی ریاست میں رہنے والا شخص اس ریاست میں رائج قوانین پر عمل درآمد کا (خاموش)  معاہدہ کرتاہے، اور جائز امور میں معاہدہ کرنے کے بعد اسے پورا کرنا چاہیے؛  اس طرح کے جائز امور سے متعلق قانون کی خلاف ورزی گویا معاہدہ کی خلاف ورزی ہے، نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا ضروری ہے، جب کہ اس سے بچنے کے لیے دی جانے والی رقم رشوت ہے، اور رشوت کا لینا اور دینا دونوں ناجائز ہیں۔ البتہ  جائز اشیاء   کی اسمگلنگ سے جو  نفع  حاصل  ہو گا  وہ حرام نہیں ہو گا، (گو رشوت دینے کا گناہ اور جائز قانون کی خلاف ورزی کا وبال رہے گا)۔ فقط واللہ اعلم
                                                  
عنوان: دو بیوہ اور بہن کا ترکہ میں حصہ
سوال: ایک شخص کا انتقال ہوگیا اور اس نے ورثہ میں دو  بیوہ اور ایک بہن کو وارث چھوڑا ہے،  اس کے ترکہ کی تقسیم کیسے ہوگی؟
جواب: صورتِ  مسئولہ میں اولاد نہ ہونے کی صورت میں ترکہ کا چوتھا حصہ دونوں بیواؤں میں آدھا آدھا تقسیم ہوگا، اور کل ترکہ کا آدھا حصہ بہن کو ملے گا، باقی حصہ عصبہ کو ملے گا، عصبہ میں والد نہ ہونے کی صورت میں بھائی، بھائی نہ ہونے کی صورت میں  بھائی کے بیٹے، پھر چاچا، اور ان کے نہ ہونے کی صورت میں چاچا کے بیٹے وغیرہ  بنتے ہیں، اگر عصبات میں سے کوئی نہ ہو تو پھر باقی حصہ بہن کو ہی واپس مل جائے گا؛  لہذا ورثہ کی مکمل تفصیل بتاکر  حتمی جواب معلوم کیا جاسکتا ہے۔ فقط واللہ اعلم
                                                  
عنوان: پینشن فنڈز کے حق دار کون؟
سوال: ایک بندہ واپڈا کے محکمہ میں ملازم تھا جوکہ دورانِ  سروس فوت ہو گیا ہے،  اور اُس کی کوئی اولاد بھی نہیں ہے،  اور اس کے بہن بھائی اور والدین بھی اُس سے پہلے فوت ہو چکے ہیں،  اب اس کے بھتیجے یہ کہہ رہے ہیں کہ ہم اس کے پینشن فنڈز اور مراعات میں سے حصہ دار ہیں، اور انہوں نے جانشینی درخواست بھی دائر کر دی ہے، جب کہ واپڈا محکمہ کہہ  رہا ہے کہ اس نے اپنی سروس بُک میں اپنی بیوی کو نامزد کیا ہے اور ہم تمام فنڈز بیوی کو دینے کے پابند ہیں ۔ میرا سوال یہ ہے کہ کیا بھتیجے ان پینشن فنڈز یا اُن مراعات میں حق دار ہیں؟
جواب: وہ فنڈز جن کی کٹوتی ملازم کی تنخواہ میں سے جبری ہوتی ہے یعنی ملازم کی اجازت کے بغیر تنخواہ میں سے کٹوتی کی جاتی ہے تو ایسے فندز کا حکم یہ ہے کہ اس کو بمع اضافہ شدہ رقم کے وصول کرنا جائز ہے۔ اور جو رقم پراویڈنٹ فنڈ کی مد میں ادارے سے حاصل ہو گی اس میں تمام ورثاء کا حق ہو گا، اس کو میراث کے قاعدے کے مطابق تقسیم کرنا لازم ہو گا۔ اور اگر پراویڈنٹ فنڈ کی مد میں کٹوتی ملازم کے اختیار سے ہو (یعنی ملازم چاہتا تو کٹوتی نہ کرواتا) تو جتنی رقم ملازم کی تنخواہ میں سے کاٹی گئی ہو اور جو رقم ادارہ نے اپنی طرف سے شامل کی ہو صرف اتنی رقم لینا جائز ہوگا، جو رقم ان دونوں رقموں پر اضافی ملتی ہے وہ لینا جائز نہیں ہوگا۔باقی پنشن کی رقم حکومت یا کسی بھی ادارے  کی طرف سے عطیہ ہوتی ہے؛ لہذا پنشن کی رقم ادارہ جس کے نام پر جاری کرے اس کے لیے اس کا وصول کرنا اور اس کو اپنے استعمال میں لانا جائز ہے، اس میں وراثت جاری نہیں ہوگی، اگر مرحوم نے اپنی اہلیہ کو نامزد کیا تھا اور مذکورہ ادارے کا ضابطہ یہی ہے کہ ملازم کے نامزد کردہ کو پینشن دی جائے گی، تو بیوہ اس کی حق دار ہوگی۔فقط واللہ اعلم
                                                  
عنوان: سو روپے کا موبائل کارڈ ایک سو پانچ روپے پر فروخت کرنا
سوال: موبائل کارڈجو  100 روپے  کی قیمت پر عام طور پر  بازار میں دست یاب ہے،  بعض دکان دار اس کارڈ کو 105 یااس سے بھی زیادہ قیمت پر بیچتے ہیں,حال آں کہ اس کارڈ کی قیمت بھی 100 روپے ہی ہوتی ہے۔یا ایزی لوڈ کرنے والا50 روپے لے کر 48 روپے کردیتا ہے،  برائے مہربانی اس کی شرعی حیثیت بتائیے آ یا یہ سود کے زمرے میں آتا ہے یا نہیں؟
جواب: واضح رہے کہ سود کی تعریف وہاں متحقق ہوتی ہے جہاں دونوں طرف ایک جنس ہو اور کمی بیشی کے ساتھ معاملہ کیا جائے یعنی مثلاً  دونوں طرف نقد رقم ہو ، اگر ایک طرف نقد رقم ہو اور دوسری طرف خدمت ہو تو ایسی جگہ کمی بیشی کو سود نہیں کہا جائے گا،  البتہ دوکان دار کاکمپنی سے جس قیمت پر بیچنے کامعاہدہ ہو، اسے اسی قیمت پر بیچنا چاہیے اور ایزی لوڈ کرنے پر بھی اتنی ہی اجرت وصول کرنی چاہیے۔ معاہدے کی خلاف ورزی ناجائز ہے۔ فقط واللہ اعلم
                                                  
عنوان: سویڈن میں بذریعہ بینک گھر خریدنا
سوال: مکان میں یہ پوچھنا چاہتا ہوں کہ میں سویڈن میں رہتا ہوں اور میں یہاں مکان خریدنا چاہتا ہوں،  لیکن مسئلہ یہ ہے کہ یہاں کوئی اسلامی بینک نہیں ہے، لہذا اگر میں آدھے سے زیادہ لاگت بھی ادا کرتا ہوں تو پھر بھی مجھے مکان کی ادائیگی کے  لیے سود ادا کرنا پڑتا ہے.  کیا اسلام میں کوئی راستہ ہے جو مجھے اپنے گھر کی مالی اعانت فراہم کرنے کی اجازت دیتا ہے، کیوں کہ میں ایک غیر مسلم ملک میں رہتا ہوں، اور میرے پاس اپنی جائیداد خریدنے کا دوسرا راستہ نہیں ہے؟
جواب: بینک سے قرضہ لے کر گھر کی خریداری اور قرضہ کی اصل رقم سے زائد رقم کی ادائیگی سود ہے؛ لہٰذا مذکورہ بالا معاملہ سود پر مشتمل ہونے کی وجہ سے بینک سے کرنے  کی شرعاً  اجازت نہ ہوگی، لہذا وہاں کے مسلمانوں کو چاہیے کہ بینک سے قرضہ لے کر گھر خریدنے کے بجائے شریعتِ اسلامیہ کے اصولوں کے مطابق جائز طریقہ اختیار کرنے کی کوشش کریں۔اولاً کوشش کیجیے کہ بینک کے علاوہ کسی سے غیر سودی قرض مل جائے، اگر یہ نہ ہوسکے اور کرایہ کے مکان میں کفایت شعاری کے ساتھ رہ سکتے ہوں تو ایساہی کیجیے اور ساتھ ساتھ مکان کے لیے رقم کا انتظام کرتے رہیے، جب انتظام ہوجائے تو یک مشت مکان خرید لیجیے۔ اور اگر مکان کا فی الفور تقاضا ہے اور مذکورہ صورتوں پر عمل بھی مشکل ہے تو درج ذیل طریقہ اختیار کیا جاسکتاہے:بینک کی انتظامیہ سے بات کی جائے کہ اگر بینک مطلوبہ گھر  اصل مالک سے پہلے خود خریدلے بایں طور کہ وہ گھر بینک کے ضمان میں داخل ہوجائے،  پھر وہ گھر متعین نفع کے اضافہ کے ساتھ قسطوں پر آپ کو فروخت کردے، (اس طور پر کہ قسط کی تاخیر کی صورت میں مقررہ مجموعی رقم پر اضافہ نہ ہو)۔  پس اس طریقہ سے اگر بینک سودا کرنےپر تیار ہوجاتا ہے تو آپ سویڈن میں ضرورت کا گھر یا دوکان و دیگر اشیائے ضرورت خریدسکتے ہیں۔ غیر مسلم ممالک میں بھی سودی لین دین کی اجازت نہیں ہے۔ فقط واللہ اعلم
                                                  
عنوان: بینک سے لین دین کی مختلف صورتوں کا حکم
سوال: میرے دوست کا اشکال ہے کہ جب بینک کی کمائی حرام ہے تو بینک کے ذریعہ تنخواہ  لینا، بل بھرنا،  مختلف فیسوں کے فارم جمع کروانا، بینک  سے گھر گاڑی وغیرہ لینا،کاروباری معاملات لین دین کرنا کیسے جائز ہے؟
جواب: بینک کی آمدن میں غالب رقم سود سے حاصل  ہونے  والے  پیسوں کی ہوتی ہے، اور سود اللہ اور اس کے رسول ﷺسے  اعلانِ  جنگ کے مترادف ہے، اس لیے بینک کی کمائی کو حرام قرار دیاگیاہے، نیز بینک میں ملازمت اور  بینک  میں سیونگ اکاؤنٹ کھلوانے کی ممانعت ہے اور اس کی بالکل اجازت نہیں دی جاتی،  جس کی وجہ یہ ہے کہ ملازمت کی صورت میں انسان سودی معاملات میں براہِ راست  معاون و مددگار بن رہا  ہوتا ہے جس سے ہمیں سختی سے روکا گیا ہے، نیز ملازمت کی صورت میں تنخواہ بھی سودی رقم ہی سے دی جاتی ہے، اس لیے بینک میں ملازمت کرنا جائز نہیں۔تنخواہ کی رقم وصول کرنے میں بہتر یہی ہے کہ ادارہ براہِ  راست اپنے ملازم کو تنخواہ ادا کرے، لیکن ادارے کے اصول وضوابط کی وجہ سے آدمی مجبوراً بذریعہ بینک تنخواہ وصول کرتاہے تو یہ فرد گناہ گار نہیں، اور نہ ہی یہ کسی سودی معاملہ میں بینک کے ساتھ معاونت میں شریک ہے، اور اس مقصد کے لیے بھی سیونگ اکاؤنٹ کھلواناناجائز ہے۔ اور کرنٹ اکاؤنٹ کے حوالے سے بھی بہتر  یہی ہے کہ اگر ضرورت نہ ہو تو کرنٹ اکاؤنٹ بھی نہ کھلوایا جائے، لیکن اگر بینک میں اکاؤنٹ کھلوانے کی ضرورت ہو تو کرنٹ اکاؤنٹ کھلوانے کی گنجائش ہے۔بینک کے ذریعہ فیس یا بل جمع کرواناجائزہے، اس لیے اس صورت میں بھی یہ شخص بینک کے ساتھ سودی لین دین میں شریک نہیں، البتہ اگر بینک کے بجائے کسی دوسرے ذریعہ سے فیس یابل بھرنے کا اختیار ہوتو اسے اختیارکرنا افضل ہوگا۔بذریعہ بینک گھر یا گاڑی لیزنگ پر لینا بھی جائز نہیں ہے، اس بارے میں کئی فتاوی جات ہماری ویب سائٹ پر موجو دہیں،وہاں دیکھے جاسکتے ہیں۔نیز بینک کے ساتھ کاروباری لین دین کی بھی شرعاً اجازت نہیں ہے۔حاصل یہ ہے کہ بینک میں ضرورتاً  صرف کرنٹ اکاؤنٹ کھولنے کی اجازت ہے، اس لیے کہ کرنٹ اکاؤنٹ میں  کاؤنٹ ہولڈر کو یہ اختیار ہوتاہے کہ وہ جب چاہے اور جتنی چاہے اپنی رقم بینک سے نکلوالے گا، اور بینک اس کا پابند ہوتا ہے کہ اس کے مطالبہ پر رقم ادا کرے، اور اکاؤنٹ ہولڈر اس بات کا پابند نہیں ہوتا کہ وہ رقم نکلوانے سے پہلے بینک کو پیشگی اطلاع دے، اور اس اکاؤنٹ پر بینک کوئی نفع یا سود بھی نہیں دیتا، بلکہ اکاؤنٹ ہولڈر حفاظت وغیرہ کی غرض سے اس اکاؤنٹ میں رقم رکھواتے ہیں۔  نیز بینک اس اکاؤنٹ میں رکھی گئی رقم کا ایک حصہ اپنے پاس محفوظ بھی رکھتے ہیں؛ تاکہ اکاؤنٹ ہولڈر جب بھی رقم کی واپسی کا مطالبہ کرے  تو اس کی ادائیگی کی جاسکے، اس ساری صورتِ حال میں اکاؤنٹ ہولڈر کے لیے کرنٹ اکاؤنٹ میں رقم رکھوانے کی گنجائش ہے۔ نیز پیمنٹ وغیرہ کی ادائیگی کے لیے بھی فقط کرنٹ اکاؤنٹ ہی استعمال کیاجاسکتاہے، اوراس صورت میں  جو بینک اس سے سودی کام کرے گا اس کا گناہ متعلقہ ذمہ داران کو ہوگا، نہ کہ اکاؤنٹ ہولڈر کو۔ گو بہتر یہی ہے کہ اس سے بھی احتراز کیا جائے ۔فقط واللہ اعلم
                                                  
عنوان: شادی شدہ بہن کا وراثت میں حصہ
سوال: والد صاحب نے لیز پر دوکان لی  ہو اور ایک 10 مرلے گھر ہو جو اپنا ہو،  والد صاحب کے فوت ہونے کے بعد بچوں کو مل جائے، اور وہی بچے دوکان کا کرایہ ادا کرتے ہوئے اپنے بچوں کے لیے رزقِ  حلال کماتے ہوں  تو کیا اس دوکان میں شادی شدہ بہن کا حصہ ہوگا؟  اگر اس کا شوہر بھی زندہ ہو اور اس کا گھر بھی الگ ہو؟
جواب: واضح رہے کہ میت کی ملکیت میں جو کچھ بھی ہو، وہ سب ترکہ ہوتا ہے اور تمام ورثاء کا ان کے حصوں کے بقدر اس میں حق ہوتا ہے؛  لہذا جو دکان آپ کے والد نے لی تھی وہ ان کا ترکہ شمار ہوگا اور اس میں آپ کی اس بہن کا حصہ بھی ہوگا جس کا شوہر بھی زندہ ہے اور وہ الگ رہتی ہے۔ تاہم والد کے انتقال کے بعد جو لیز کے  پیسے بھرنے تھے وہ ان کے تمام ورثاء پر ان کے حصوں کے بقدر بھرنا لازم تھا؛ لہذا جس بہن نے اپنے حصے کے پیسے نہیں بھرے، اس کے شرعی حصے سے ان پیسوں کو منہا کیا جاسکتا ہے۔ فقط واللہ اعلم
                                                  
عنوان: ایرانی ڈیزل بیچنا
سوال: ایرانی ڈیزل  چھپکے  سے  بیچنے  کے  بارے میں کیا حکم ہے؟  کیا یہ جائز ہے یا ناجائز؟
جواب: مفادِ عامہ  کی خاطر اگر حکومتی سطح پر جائز اشیاء کی اسمگلنگ ممنوع ہو تو  اس سے گریز کرناچاہیے؛ کیوں کہ قانون شکنی کی صورت میں  مال اور عزت کا خطرہ رہتا ہے۔ البتہ جائز اشیاء   کی اسمگلنگ سےجو نفع حاصل ہو گا وہ حلال ہو گا۔ فقط واللہ اعلم
                                                  
عنوان: 7 بیٹوں اور 2 بیٹیوں میں ترکہ کی تقسیم
سوال: میرے والد مرحوم نے ایک پلاٹ لیا تھا،  ان کے انتقال کے بعد  اب اس کو بیچ کر اس کی جو رقم ملے گی وہ بھائی اور بہنوں میں تقسیم کرنا ہے ۔ ہم سات بھائی اور دو بہنیں ہیں، والدہ حیات ہیں۔رقم کیسے تقسیم ہوگی؟
جواب: والد مرحوم کے ترکہ سے ان کی تجہیز و تکفین کے اخراجات کی ادائیگی کے بعد اگر ان کے ذمہ قرض ہو تو اس کو ادا کرنے کے بعد، اگر انہوں نے کوئی جائز وصیت کی ہو تو اسے ایک تہائی ترکے سے نافذ کرنے کے بعد مابقیہ کل ترکہ کو 128حصوں میں تقسیم کیاجائے گا، جس میں سے 16حصے والدہ(یعنی مرحوم کی بیوہ)کو، 14،14 حصے  مرحوم کے ہر ایک بیٹےکو ، اور 7،7 حصے مرحوم کی ہرایک بیٹی کو ملیں گے۔یعنی سو روپے میں سے 12.50روپے والدہ کو ، 10.93 روپے ہر ایک بیٹے کو اور 5.46 روپے ہر ایک بیٹی کو  دیے جائیں گے۔ فقط واللہ اعلم
                                                  
عنوان: ورثاء میں صرف بیٹیاں ہونے کی صورت میں ترکہ میں ان کا حصہ
سوال: ایک بیوہ  کی  وفات  کے  بعد  اس  کی  پانچ  بیٹیاں  ہیں،  کیا اب بیوہ عورت کا سارا حصہ اُن پانچ بیٹیوں  کو ملے گا یہ کچھ حصہ دوسرے رشتہ داروں کو؟
جواب: صورتِ  مسئولہ میں مرحومہ کی وفات کے بعد اگر اس کے ورثاء میں شوہر کے ساتھ اس کے والدین بھی حیات نہیں ہے، اور کوئی بیٹا بھی نہیں ہے تو اس کے ترکہ کا کل دو تہائی حصہ اس کی پانچ بیٹیوں کو ملے گا، جسے ان کے درمیان برابر برابر تقسیم کیا جائے گا۔  اور بقیہ دیگر قریبی ورثاء کوملے گی۔ان کی تفصیل (مثلاً: مرحومہ کے پوتے، بھائی، بہن، چچا، بھتیجے وغیرہ کون کون مرحومہ کے انتقال کے وقت حیات تھے) لکھ دوبارہ دریافت کرلیجیے۔ فقط واللہ اعلم
                                                  
عنوان: آن لائن اکیڈمی میں پڑھانے والے قاری صاحب کو بچوں کو اکیڈمی سے ہٹ کر ذاتی طور پر پڑھانا
سوال: ایک قاری صاحب آن لائن اکیڈمی (جس میں قرآنِ پاک  ناظرہ  اور تجوید سکھائی جاتی ہے)  میں پڑھاتے ہیں تو  کیا وہ بچوں کو اپنی طرف کر سکتےہیں؟  آیا ایسا کرنا اس قاری صاحب کے لیے جائز ہے یا نہیں؟  دوسرا مسئلہ یہ ہے اگر کوئی ریفرنس آجائے  تو  کیا اس ریفرنس کو وہ قاری صاحب اپنی طرف کر سکتا ہے ہے یا وہ اکیڈمی کا حق ہوتا ہے؟
جواب: صورتِ  مسئولہ آن لائن اکیڈمی میں پڑھانے والے قراءِ  کرام اکیڈمی کے ملازم ہوتے ہیں، ان کا اکیڈمی کےطلبہ کو  کم فیس کی آفر دے  کر اکیڈمی سے ہٹ کر پرائیوٹ طور پر پڑھانا اور اکیڈمی سے اس کے کنٹریکٹ کو ختم کرادینا جب کہ اکیڈمی کی طرف سے اس کی ممانعت بھی ہو ، ادارہ  کے ساتھ دھوکا، خیانت اور معاہدے  کی خلاف ورزی ہے، اس لیے یہ جائز نہیں ہے۔باقی ریفرنس کا مطلب اگر یہ ہو کہ آن لائن اکیڈمی میں پڑھنے والے بچے  کے توسط سے کوئی اور بھی اسی قاری صاحب سے پڑھنا چاہ رہا ہے اور وہ اس اکیڈمی سے رابطہ کیے بغیر یاکمپنی کے وسیلے سے ہٹ کر  از خود اس قاری صاحب کے پاس آتا ہے تو  قاری صاحب کے لیے اس کو پڑھانا اور اجرت لینا جائز ہوگا، لیکن اگر وہ اس اکیڈمی میں ہی آرہا ہے تو  قاری صاحب کے لیے بچے کو  کم قیمت کی آفر کرکے اپنی طرف کرنا معاہدے کی خلاف ورزی ہے۔ اگر ریفرنس کا مطلب کچھ اور ہو تو اس کی وضاحت کرکے دوبارہ سوال پوچھا جاسکتا ہے۔ فقط واللہ اعلم
                                                  
عنوان: لڑکیوں کو پڑھانے کا حکم
سوال: میں چوں کہ teaching کے شعبہ سے تعلق رکھتا ہوں،جس میں نویں اور دسویں جماعت کی لڑکیاں بھی شامل ہیں،  جنہیں میں پڑھاتاہوں، مجھے اپنے شعبہ کے متعلق احکامات جاننے ہیں۔
جواب: اگر آپ جس ادارے میں پڑھاتے ہیں وہاں لڑکیوں اور لڑکوں کے لیے مخلوط تعلیمی نظام قائم ہو تو شرعاً مخلوط تعلیمی نظام درست  نہیں ہے، اس لیے ایسے تعلیمی اداروں میں پڑھانا بھی درست نہ ہوگا۔شرعی حکم یہ ہے کہ لڑکیوں اورلڑکوں دونوں کا تعلیمی نظام اختلاط سے پاک اور شرعی پردے کے ماحول میں ہو، جہاں لڑکوں کو مرد اور لڑکیوں کو  خواتین معلمات پڑھائیں۔مرد استاذ کا بالغہ  یا قریب البلوغ لڑکیوں کو پڑھانا، اسی طرح کسی عورت کا بالغ یا قریب البلوغ لڑکوں کو تعلیم دینا بھی شرعاً درست نہیں ہے۔البتہ اختلاط سے پاک ماحول ہو اور شرعی شرائط کا لحاظ کیاجاتاہو یعنی اگر لڑکیاں  باپردہ ہوکر قریبی تعلیم گاہ میں آئیں اور لڑکوں کےساتھ اختلاط نہ ہو اورپڑھائے جانے والے مضامین و کتب میں خلافِ شرع کوئی بات نہ ہو  اور استاذ اور طالبات کے درمیان دیوار یا پردہ حائل ہو تو پڑھاناجائز ہوگا، نیز اس کے ساتھ کبھی کسی غیر محرم عورت سے بات کرنے کی ضرورت پیش آجائےتو  بوقتِ ضرورت بقدرِ ضرورت بات کرنا جائز ہوگا، بلاضرورت جائز نہیں۔نیز ہنسی مزاح کرنے یا اس کا جواب دینے کی بھی کوئی گنجائش نہیں، بلکہ یہ امر سخت گناہ ہے۔ (یہ ملحوظ رہے کہ عصری تعلیم گاہوں میں مذکورہ شرائط کا لحاظ کرنا تقریباً ناممکن ہے)لہٰذا اگر کوئی شخص مخلوط تعلیمی ادارے میں پڑھا رہاہو تو پہلے وہ کوشش کرے کہ اس ادارے میں شرعی ماحول قائم ہوجائے، اگر اس کی آواز مؤثر نہ ہو تو جب تک متبادل انتظام نہ ہو اپنی ذات کی حد تک شرعی اَحکام (نظروں کی حفاظت، بلاضرورت بات چیت اور ہنسی مزاح سے اجتناب وغیرہ) کی رعایت کرتے ہوئے وہاں تدریس کرے، اور کسی غیر مخلوط تعلیمی ادارے میں تدریس کی کوشش جاری رکھے، جیسے ہی غیرمخلوط تعلیمی ادارے میں ملازمت میسر آجائے وہاں منتقل ہوجائے۔فقط واللہ اعلم
                                                  
عنوان: حرام آمدنی والے شخص کے ساتھ شرکت کا حکم
سوال: حرام آمدنی والے شخص کے ساتھ کاروبار میں شراکت یا مضاربت کرنا کیسا ہے؟
جواب: جس شخص کی کل  یا غالب آمدنی حرام کی ہو یا وہ حرام آمدنی سے شرکت کر رہا ہو تو  ایسے شخص کے ساتھ شرکت کرنا یا اس کا مال بطورِ  مضاربت لینا جائز نہیں۔ اسی طرح اگر کاروبار وہ کرتاہو اور کاروبار حرام ہو تو اس کے ساتھ کاروبار میں شرکت کرنا یا مضاربت پر مال دے کر اس سے نفع حاصل کرنا جائز نہیں ہوگا۔ فقط واللہ اعلم
                                                  
عنوان: تمباکونوشی سگریٹ کے کارخانے میں ملازمت
سوال: تمباکو، سگریٹ کے کارخانے میں ملازمت کا کیا حکم ہے ؟
جواب: واضح رہے کہ سیگریٹ نوشی منہ میں بدبو کا سبب ہونے کی وجہ سے مکروہِ تنزیہی ہے، حرام نہیں ہے، اور  اس کی آمدنی  اور ملازمت حلال ہے ۔ تاہم اگر حلال اشیاء میں اس سے بہتر کوئی کاروبار ہو تو  اس کا اختیار کرنا بہتر ہوگا۔ فقط واللہ اعلم
                                                  
عنوان: ایزی پیسہ کیش بیک
سوال: ایزی پیسہ اکاؤنٹ سے  ٹرانزیکشن کے بعد کمپنی واپس کچھ رقم دیتی ہے،  کیا یہ رقم لینا جائز ہے؟
جواب: ایزی پیسہ اور اس جیسی دوسری سروسز  جن میں کمپنی کو بطورِ  قرض  رقم رکھوانے کی وجہ سے ڈسکاؤنٹ ملتا ہو،  ایسے اکاؤںٹ کھلوانا چوں کہ ناجائز معاملے کے ساتھ مشروط ہے، اس لیے ایسا اکاؤنٹ اپنے اختیار سے کھلوانا ہی جائز نہیں ہے، نیز  ان سے ڈسکاؤنٹ وصول کرنا بھی جائز نہیں ہے، چاہے وقتی طور پر اکاؤنٹ میں رقم موجود ہو یا نہ ہو ،کیوں کہ بنیاد قرض ہے۔ اور قرض کی وجہ سے ملنے والے نفع کو حدیث شریف میں سود کہا گیا ہے۔ فقط واللہ اعلم
                                                  
عنوان: عورت کے انتقال کے بعد شوہر، بھائی اور بہنوں کا حصہ
سوال: ایک عورت کا انتقال ہوا، اس عورت کی اولاد نہیں ہے، شوہر ابھی حیات ہیں،  ان خاتون کی دو بہنیں اور ایک بھائی  ہے اور یہ تینوں شادی شدہ ہیں، بھائی  کابھی  انتقال ہو چکا ہے، کیاان کی میراث شوہر کے ساتھ بہنوں میں تقسیم ہو گی؟یا بھائی  کے بچوں میں میراث جائے گی؟یا مکمل شوہر کو ملے گی؟
جواب: اگر بھائی  کا انتقال بہن کے انتقال سے پہلے ہوا ہے تو اس صورت میں عورت کے بھتیجے میراث کے حق دار نہیں ہوں گے، البتہ شوہر اور بہنوں کو مرحومہ کی میراث میں سے حصہ ملے گا۔اور اگر بھائی کا انتقال مرحومہ کے بعد ہوا ہے اس صورت میں شوہر، بھائی اور بہنیں وارث ہوں گی ،اور بھائی کاحصہ ان کی انتقال کے بعد ان کی اولاد میں تقسیم ہوگا۔دونوں صورتوں میں مرحومہ کی میراث میں سے نصف شوہر کو ملے گا۔آپ ورثاء کی تفصیل اور مذکورہ مسئلہ وضاحت کرکے ورثاء کے حصص دوبارہ معلوم کرسکتے ہیں۔فقط واللہ اعلم
                                                  
عنوان: جہیز کے بقدر وراثت سے حصہ کاٹنا
سوال: اگر والدین اپنی زندگی میں حسبِ  توفیق اپنی بیٹی کو اس کی شادی پر جہیز دیں تو کیا وہ جہیز پر لگنے  والی  رقم اس لڑکی کے والد کی وفات کے بعد اس کی وراثت میں سے کاٹ سکتے ہیں؟ یعنی کہ اگر یہ کہا جائے کہ بیٹی/بہن کو جہیز دے دیا تو وراثت میں سے کاٹ کر دیں گے،  تو کیا یہ درست ہے اسلام میں؟ کیوں کہ جہیز تو والد کی زندگی میں دیا گیا ہے اور وراثت تو والد کی وفات کے بعد ہوتی ہے!
جواب: واضح رہے کہ بیٹی  یا  بہن  کو دیا جانے والا جہیز  والد یا بھائی کی طرف ے ہدیہ ہوتا ہے اور وراثت کا حق مورث (وفات پانے والے) کے انتقال کے بعد ہوتا ہے؛  لہذا جہیز کے بقدر وراثت سے حصہ کاٹنا ناجائز ہے۔الفتاوى الهندية (1 / 327):
" لو جهز ابنته وسلمه إليها ليس له في الاستحسان استرداد منها، وعليه الفتوى". فقط واللہ اعلم
                                                  
عنوان: پارٹنر شپ کی ایک صورت
سوال: میری ایک بس ہے  اور جاب بھی کرتا ہوں  ابوظہبی میں. حا ل ہی میں ایک دوست نے کہا کہ میرے ساتھ پاٹنر شپ کر لو،  اب میرے پاس بھی اتنا ٹائم نہیں ہے کہ بس کی دیکھ بھال کر وں،   اس کی ایک بس ہے اور ایک میری،  ایک تیسری اس نے بس لی ہوئی ہے،  اب دیکھ بھال وہ کرے گا اور اپنی تنخواہ بھی لے گا ،  اور جو بھی کمائی اور خرچہ ہوگا آپس میں برابر برابر تقسیم ہوگا. میں نے خود ایک کمپنی کا کام پکڑ ا ہواہے. اور پاٹنر شپ سے پہلے بھی میں نے اسے کام دیا ہوا تھا،  ٹرپ ریٹ کے حساب سے، اور وہ کر رہا تھا.میرا سوال یہ ہے کہ کیا اب بھی میں اسی ریٹ کے حساب سے اس کے ساتھ چلتا رہوں یا کہ جس ریٹ پر میں نے کام پکڑ ا ہوا ہے وہ حساب سے مہینے کے آخر میں حساب کروں. اور اگر وہ پوچھے کہ ٹرپ کا کیا ریٹ ہے تو جو صحیح ہے وہ بتاؤں یا کہ جو ریٹ اگر باہر دو‌ں تو گاڑی مل جا تی ہے،  وہ بتاو‌ں اور اوپر والی رقم حساب میں نہ ڈالوں،  وہ اپنی جیب میں رکھ لوں؟  یہ سوچ کر کہ  میرا کام ہے  تو جس ریٹ پہ گاڑی باہر سے ملتی ہے،  وہی اسے بتاؤں، مثال کے طور پر میری کمپنی سے 6000 درہم میں بات ہوئی ہے،  اور اگر باہر سے میں بس لگاؤں تو  5000 میں بھی مل جاتی ہے  تو  اس صورت میں مجھے  1000 درہم بچ جاتا ہے. اور اگر اس کو بھی 5,000 بتاتا ہوں تو ایسا کرنا ٹھیک ہے کہ جھوٹ اور حرام کے زمرے میں آتا ہے.  اور اگر میں 6,000 بتاتا ہوں تو ایسی صورت میں 500 درہم اس کو چلا جائے گا، حال آں کہ اس موضوع پر نہ میں نے اس سے پوچھا ہے کہ جو ریٹ دوسرے کام کا مجھے بتا رہا ہے وہ پورا بتا رہا ہے یا کہ کم بتا رہا ہے. اور اگر وہ پورا بتا بھی رہا ہے تو پھر بھی میرا ریٹ (5000) اس کے ریٹ سے صحیح ہے. اس ساری صورت حال میں میری راہ نمائی فرمائیں. اور اگر وہ کام میں ہیرا پھیری کرتا ہے،  جھوٹ یا کسی کو کام میں دھوکا دیتا ہے. اور مجھے اس کا علم نہیں ہوتا تو کیا میرے لیے کمائی کا جو بھی حصہ آئے گا حلال ہو گا؟
جواب: واضح رہے کہ  پارٹنرشپ (شراکت داری) میں کام کرنے والے پارٹنر کے لیے نفع تقسیم کرنے سے پہلے متعین تنخواہ لینا جائز نہیں ہے،  البتہ کام کرنے کی وجہ سے نفع کی تقسیم میں اس کے نفع کا تناسب زیادہ طے کیا جاسکتا ہے۔جب آپ کا اور آپ کے پارٹنر کا معاہدہ ’’کل نفع کی برابر تقسیم‘‘  کا ہوا ہے تو جو ٹرپ ریٹ آپ کو ملے گا،  وہی پارٹنر کو بتانا ہوگا اور اسی کے حساب سے نفع تقسیم ہوگا۔جب تک آپ کے پارٹنر کی طرف سے کوئی ناجائز امر ظاہر نہ ہو اس وقت تک  آپ کی کمائی حلال ہے، اور بے بنیاد آپ بھی اپنے ساتھی پر شک نہ کیجیے۔ اور اگر کوئی ناجائز امر ظاہر ہوجائے تو اس کی تفصیل سے آگاہ کرکے مسئلہ دریافت کرلیں۔بدائع الصنائع في ترتيب الشرائع (6 / 59):"(ومنها) : أن يكون الربح جزءاً شائعاً في الجملة، لا معيناً، فإن عينا عشرةً، أو مائةً، أو نحو ذلك كانت الشركة فاسدة؛ لأن العقد يقتضي تحقق الشركة في الربح والتعيين يقطع الشركة لجواز أن لا يحصل من الربح إلا القدر المعين لأحدهما، فلا يتحقق الشركة في الربح".  فقط واللہ اعلم
                                                  
عنوان: سپاری کا کام کرنا
سوال: بندہ سپاری کا کاروبار کرہا ہے کیا سپاری کا کاروبار جائز ہے اور شرعی اعتبار سے ٹھیک ہے؟
جواب: سپاری(چھالیہ)کا کام کرنا شرعاً جائز ہے،  اگر اس میں کوئی خلافِ  شرع معاہدہ نہ کیا جائے۔اگر قانون میں اس کی ممانعت ہو تو قانون کی پاس داری کرنی چاہیے۔ فقط واللہ اعلم
                                                  
عنوان: بیوہ اور بیٹی میں میراث کی تقسیم
سوال: 1-  میرے مرحوم تایا احمد جی ہیں,  ان کی ایک بیوہ اور ایک بیٹی ہے اور کوئی بیٹا نہیں ہے۔  احمد جی  مرحوم کے تمام بہن بھائی اور ماں باپ ان کی وفات سے پہلے فوت ہوچکے تھے،  جب کہ احمد جی کی بھابیاں اور بھتیجے ، بھتیجیاں زندہ ہیں،  جائیداد کی تقسیم کا حصہ کیا ہو گا ؟2- اگر ایک عورت کی ایک ہی  بیٹی ہےاور کوئی بیٹا نہیں ہےاور بھائی اور اور ماں باپ نہیں ہیں،  کیا اس عورت کی ساری جائیداد بیٹی کو ملے گی؟
جواب: 1۔صورتِ مسئولہ میں احمد جی  کی میراث میں ان کی بیوہ ساڑھے بارہ فیصد اور ان کی بیٹی پچاس فیصد کی حق دار ہیں ۔باقی ساڑھے سینتیس فیصد (50ء37) بھتیجوں کے درمیان برابر تقسیم ہوگا۔بھتیجیاں اور بھابھیاں مرحوم کی میراث میں شرعاً  حصہ دار نہیں ہیں۔2۔ اگر اس عورت کا شوہر حیات نہیں ہے اور نہ کوئی عصبہ (پوتا، والد ،دادا، بھائی ،  بھتیجا، چاچا، چاچازاد بھائی) ہے اور نہ اس کی بہن ہے اور نہ پوتی تو ایسی صورت میں اس کی کل جائیداد اس  کی بیٹی کو ملے گی۔ فقط واللہ اعلم
                                                  
عنوان: طلبہ سے اصلاح کی خاطر مالی جرمانہ لینا
سوال: مدرسہ میں اگر طلبہ قانون کی خلاف ورزی کریں /یا فرض نماز باجماعت ادا نہ کریں تو کیا ان سے فائن (جرمانہ پیسوں) میں وصول کرنا جائز ہے؟  اور اگر جائز ہے تو اس کو مدرسہ کے اخراجات میں صرف کرنا کیسا ہے؟ اور اگر بچہ نابالغ ہو تو اس کا کیا حکم ہوگا؟
جواب: مدرسہ کے قوانین کی خلاف ورزی یا نماز میں غیرحاضری  کی وجہ سے طلبہ سے لی جانے والی رقم ’’مالی جرمانہ‘‘  ہے،  جسے شرعی اصطلاح میں ’’تعزیربالمال‘‘ اور ’’غرامہ مالیہ‘‘ بھی کہاجاتاہے، شرعاً مالی جرمانہ لینا جائز نہیں ہے۔ لہذا جو رقم اب تک لی گئی ہے وہ بھی واپس کرنا ضروری ہے، نیز ان پیسوں کو مدرسہ کے کسی کام میں لگانا جائز نہیں ہے۔  اگر مصلحت کے پیشِ نظر  اور اصلاح کی خاطر جرمانہ لیا گیا ہو تو اُسے سال کے آخر طلبہ کو   واپس کردیا جائے ۔بچوں کو قواعدواصول  اور نماز باجماعت کا پابندبنانے کے لیے  جرمانہ لینے کے بجائے ان کو کوئی اور مناسب تادیبی سزا دینی چاہیے۔"ولایکون التعزیر بأخذ المال من الجاني في المذهب".  (مجمع الأنهر ، کتاب الحدود / باب التعزیر ۱؍۶۰۹ بیروت)"وفي شرح الآثار: التعزیر بأخذ المال کانت في ابتداء الإسلام ثم نسخ". (البحر الرائق /باب التعزیر41/5 )"والحاصل أن المذهب عدم التعزیر بأخذ المال".  (شامی / باب التعزیر، مطلب في التعزیر بأخذ المال،ج: ۴، ص: ۶۱)"لایجوز لأحد من المسلمین أخذ مال أحد بغیر سبب شرعي".  (شامی / باب التعزیر، مطلب في التعزیر بأخذ المال،ج: ۴، ص: ۶۱)فقط واللہ اعلم
                                                  
عنوان: ایزی پیسہ اکاؤنٹ کے ذریعہ پیٹرول ڈلوانے پر ڈسکاؤنٹ کا حکم
سوال: ایزی پیسہ ایپ کے ذریعہ پیٹرول ڈلوانے پر ڈسکاؤنٹ ملتا ہے،  یعنی 99 روپے کا لیٹر ملتا ہے، کیا اس ایپ کے ذریعہ پیٹرول ڈلوا سکتے ہیں؟
جواب: ’’ایزی پیسہ اکاؤنٹ ‘‘  ایک ایسی سہولت ہے  جس  میں  آپ  اپنی  جمع  کردہ  رقوم   سے  کئی  قسم  کی  سہولیات  حاصل  کرسکتے  ہیں،  مثلاً: بلوں کی ادائیگی،  یا رقوم کا تبادلہ، موبائل وغیرہ میں بیلنس کا استعمال وغیرہ۔  نیز تحقیق کرنے پر یہ بھی معلوم ہوا ہے  کہ  ان  کی  پشت  پر  ایک  بینک  ہوتا  ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا مشروط نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے، یا پیٹرول ڈلوانے پر ڈسکاؤنٹ دیتی ہے  ان سب منافع کا استعمال جائز نہیں ہوگا؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور اگر مذکورہ کمپنی ایزی پیسہ اکاؤنٹ  کھلوانے اور اس اکاؤنٹ کی وجہ سے ملنے والے منافع کو اکاؤنٹ میں مخصوص رقم  رکھوانے کی شرط کے ساتھ مشروط نہ کرتی ہو،  بلکہ اکاؤنٹ مخصوص رقم جمع کرائے بغیر کھول دیتی ہو، اور مخصوص رقم کی موجودگی کے بغیر ہی  پیٹرول ڈلوانے پر ڈسکاؤنٹ و دیگر منافع  دیتی ہو تو اس کے حکم میں یہ تفصیل ہوگی کہ اگر یہ رعایت، و دیگر منافع اسی کمپنی کی طرف سے دیے جا رہے ہوں تو یہ ان کی طرف سے تبرع ہوگا، اور اس کا استعمال بھی جائز ہوگا، اور اگر یہ رعایت اس کی پشت پر موجود بینک کی طرف سے دیا جا رہا ہو تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں تو ان سہولیات کے استعمال سے احتیاط کی جائے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط: سعید)وفیه أیضاً (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."إعلاء السنن"میں ہے:" قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا".  (14/513، باب کل قرض جر  منفعةً، کتاب الحوالة، ط: إدارة القرآن) فقط واللہ اعلم
                                                  
عنوان: ایزی پیسہ اکاؤنٹ کھولنے پر کمپنی کی طرف سے بیمہ کی سہولت
سوال: ٹیلی نار ایزی پیسہ والے اپنے موبائل اکاونٹ میں ماہانہ 2000 روپے برقرار رکھنے پر صارف کو روزانہ کے حساب سے 100 منٹ اور 50mb کا مفت ٹاک ٹائم دیتے ہیں۔ اس کے علاوہ روزانہ رقم کے بد لے بیمہ کی سہولت بھی دیتے ہیں ۔ اگر طبعی موت ہوتو 50000 اور حادثاتی موت ہو تو100000 روپے دیتے ہیں۔ میرا سوال ہے کہ کیا اس طریقے سے مفت منٹ لینا   کہ جس کے لیے ہمیں کچھ بھی اضافی ادا نہیں کرنا پڑتا  اور بیمہ کی سہولت لینا یہ شرعی طور پر جائز ہے یا نہیں؟
جواب: ’’ایزی پیسہ اکاؤنٹ ‘‘ کے ذریعہ جمع کردہ رقوم  سے کئی قسم  کی سہولیات حاصل کی جاسکتی ہٰیں جن میں سے بعض اگرچہ  فی نفسہ جائز ہیں،  مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ،  لیکن تحقیق کرنے پر یہ  معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اور  بیمہ کی سہولت لینا بھی شرعاً جائز  نہیں ہوگا ، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔ فقط واللہ اعلم
                                                  
عنوان: مختلف کرنسیوں کی ادہار خریدوفروخت کا حکم
سوال: 1۔زید اوربکر دو کاروباری حضرات ہیں، زید کو اپنے کاروبار کی ترقی کے لیے پیسے کی ضرورت ہے،  وہ بکر سے پیسے کا مطالبہ کرتا ہے،  بکر مارکیٹ سے دراہم خرید کر زیدکو وہ دراہم کچھ منافع کے ساتھ فروخت کرتا ہے، زید کی خواہش کے مطابق وہ ٹوٹل رقم ماہانہ قسطوں کے حساب سے ادا کرے گا؛  کیوں کہ قسط میں ان کو آسانی ہوگی، کیا یہ سودا شریعت میں جائز ہے؟  مثال کے طور پر بکر ایک لاکھ روپے  پر چار ہزاردراھم خرید کر زید پر ایک لاکھ ستائیس ہزار روپے پر فروخت کرتا ہے، زید نے دراھم قبول کیے اور خوش بھی تھا،  لیکن اس نے بکر سے مطالبہ کیا کہ میرے لیے قسط مقررکریں۔ میں ماہانہ تین ہزار روپے ادا کروں گا۔اس طرح زید ایک لاکھ ستائیس  ہزار روپے ماہانہ تین ہزار قسط کے حساب سے ادا کرتا رہتا ہے۔یہاں تک کہ رقم پوری ہو جائے۔ کیا یہ سودا جائز ہے ؟  جنس مختلف ہو تو ہم ایک چیز کوقسطوں پر زیادہ قیمت پر فروخت کر سکتے ہیں۔ کیا دراہم اور روپے مختلف جنس نہیں؟ اس میں تفاضل کاکیا حکم ہے ؟اور قسط کا کیا حکم ہے ؟2۔مندرجہ بالا سودے میں بکر اگر دراہم کے بجائے موٹر کار خریدے اور پھر زید پر ایک لاکھ ستائیس ہزار روپے پر قسطوں کے حساب سے فروخت کر دے۔ تو زید کا اصل مقصد روپیہ ہے جو وہ کاروبار میں لگانا چاہتاہے،  موٹر نہیں، لہذا اس صورت میں وہ اگر موٹر کی جگہ دراھم خریدیں تواس صورت میں زید کو کرنسی تبدیل کرنے میں آسانی ہے بجائے کہ وہ موٹر کار خریدے ۔لہذا دراہم کی صورت میں تفاضل اور قسط کا کیا حکم ہے ؟
جواب: 1۔ایک ملک کی کرنسی کی دوسرے ملک کی کرنسی کے ساتھ خرید وفروخت کمی زیادتی کے ساتھ  تو جائز ہے، لیکن معاملہ نقد  یعنی ہاتھ در ہاتھ ہونا ضروری ہے،  یعنی ایک ہی مجلس میں دونوں کرنسیوں پرفریقین قبضہ کرلیں، کرنسی کی خرید وفروخت میں اُدھار جائز نہیں۔  سوال کی ابتدا میں جو صورت ذکر کی گئی  ہے وہ ناجائز ہے، کیوں کہ زید ٗبکر کو  پاکستانی کرنسی میں جو زائد رقم اداکرے گا وہ قسطوں میں اداکرے گا اور کرنسی کی اُدھار خرید وفروخت ناجائز ہے۔  اگر اس طرح کا معاملہ کیا جا چکا ہے تو اسے ختم کرنا واجب ہے اور اس لین دین کے نتیجے میں اگر کسی فریق کو کوئی مالی فائدہ حاصل ہوا ہے تو وہ بھی واپس کرنا واجب ہے۔ الدرالمختار میں ہے:’’(وإلا) بأن لم یتجانسا ( شرط التقابض) لحرمۃ النسأ (فلو باع) النقدین (أحدہما بالآخر جزافًا أو بفضل وتقابضا فیہ) أی فی المجلس (صح و) العوضان (لایتعینان)… (ویفسد) الصرف (بخیار الشرط والأجل) لإخلالہما بالقبض۔  وفی الشامیۃ (قولہ: لحرمۃ النسأ) بالفتح أی التأخیر فإنہ یحرم بإحدی علتی الربا: أی القدر أو الجنس… الخ‘‘     (باب الصرف،ج: ۵،ص:۲۵۸-۲۵۹،ط:سعید)وفیہ ایضاً: ’’(و) یجب (علی کل واحد منهما فسخه قبل القبض) ویکون امتناعًا عنه ابن ملک (أو بعده مادام) المبیع بحاله جوهرة (في ید المشتری) إعدامًا للفساد؛ لأنه معصیة فیجب رفعها.‘‘      (الدرالمختار،ج:۵،ص:۹۱،ط:سعید، کراچی)2۔ اگربکر گاڑی خرید کر زید پر زائد قیمت میں قسطوں پر فروخت کرتاہے اور زید اس گاڑی پر قبضہ کرکے اسے مارکیٹ میں فروخت کردیتاہے تو شرعاً اگرچہ بیع کی یہ صورت درست ہے، کیوں کہ نقد کے بجائے قسطوں پر فروخت کی صورت میں زائد رقم کالینا بائع کے لیے جائز ہے۔ تاہم یہاں بھی زید کا اصل مقصد رقم کاحصول ہے، لہذا بجائے قرض حسنہ دینے کے یہ صورت اختیارکرنا ایک مسلمان کی مجبوری سے فائدہ اٹھانا بھی ہے، جو ’’بیعِ عینہ‘‘ کی صورتوں میں سے ایک ہے؛ لہٰذا اگر کاروبار میں وسعت ہی دینی ہے اور بکر قرض حسنہ دینے پر تیار نہیں ہے تو  یہ صورت اختیار کرنا چاہیے کہ زید جس چیز کا کاروبار کررہاہے وہ چیز بکر خود یا اپنے وکیل کے ذریعے خرید کر اپنے قبضہ اور ضمان میں لے لے، پھر زید کو اھار پر قیمت متعین کرکے قسطوں پر بیچ دے ۔فقط واللہ اعلم
                                                  
عنوان: حقوق مجردہ کی قیمت لینا
سوال: دو بھائی کئی سال سے اکھٹے کاروبار کر رہے ہیں، اب وہ دونوں کاروبار الگ کرنا چاہتے ہیں، واضح رہے کہ موجودہ کاروبار پچھلے کئی سالوں سے جاری ہے اور دوکان پورے شہر میں مشہور ہے۔ اب دونوں بھائی اس بات پر راضی ہیں کہ ایک بھائی پرانی دوکان میں کاروبار جاری رکھے گا، جب کہ دوسرا بھائی ساتھ موجود کرایہ کی دوکان میں کاروبار شروع کرے گا۔  اب جو بھائی پرانی دوکان چھوڑ رہا ہے اُس کا مطالبہ ہے کہ دوسرا بھائی پرانی دوکان (یعنی goodwill )اپنے پاس رکھنے کے عوض مجھے کچھ رقم ادا کرے۔ اب سوال یہ ہے کہ اس رقم کا مطالبہ درست ہے کہ نہیں؟  واضح رہے کہ ملکی قانون کی رو  سے یہ مطالبہ بالکل درست ہے ۔
جواب: محض دکان کے نام اور شہرت کے عوض ایک بھائی کا دوسرے سے رقم لینا شرعی طور پر جائز نہیں ہے۔البتہ اگر ایک بھائی  دوسرے کے حصہ سے کچھ زائد سامان یا رقم اسے دے دیتاہے تو یہ جائز ہے۔ اسی طرح کے ایک سوال کے جواب میں مفتی محمود حسن گنگوہی رحمہ اللہ لکھتے ہیں :’’گڈول یعنی ’’نام‘‘ درحقیقت مال نہیں،  بلکہ بمنزلہ حیثیت عرفیہ کی ہے، جس کی کوئی قیمت نہیں، قانون نے اس کو جوکچھ حیثیت دی ہے، وہ شریعت کی رو سے فتویٰ لے کر نہیں دی ہے، اس لیے یہ باہمی رضامندی سے معاملہ طے کرلیاجائے، جوبھائی حکمِ شرع کی قدر کرتے ہوئے عمل کرے گا ان شاء اللہ نقصان میں نہیں رہے گا، ایثار سے کام لینا دنیا وآخرت میں بہت زیادہ عزت ومنفعت کا ذریعہ ہے‘‘۔(فتاوی محمودیہ 16/178)امدادالاحکام میں ہے :’’ محض اس قانون کے مشہور ہونے سے قرض خواہوں کا حق عنداللہ ساقط نہ ہوگا اور حقوق گڈول کی تنہا قیمت کچھ نہیں۔ ہاں یہ درست ہے کہ حقوق گڈول کی وجہ سے مجموعی دوکان کی قیمت زیادہ شمار کی جائے مگر چوں کہ تنہا یہ حقوق شرعاً  قیمتی نہیں۔ اس لیے یہ جائز نہیں کہ ایک شریک کو صرف حقوق گڈول کی وجہ سے ایک لاکھ کا شریک مانا جائے، بلکہ اس کی طرف تھوڑا بہت مال بھی ہو جس کی قیمت حقوق گڈول کی وجہ سے زیادہ شمار کی جائے ‘‘۔(4/452مکتبہ دارالعلوم کراچی)الاشباہ والنظائر میں ہے :’’الحقوق المجردة لايجوز الاعتياض عنها ‘‘. (1/212)فتاوی شامی میں ہے :’’وفيها: وفي الأشباه: لايجوز الاعتياض عن الحقوق المجردة، كحق الشفعة، وعلى هذا لايجوز الاعتياض عن الوظائف بالأوقاف‘‘. (4/518) فقط واللہ اعلم
                                                  
عنوان: قرض کی ادائیگی کسی دوسری کرنسی کی صورت میں کرنا
سوال: اگر کوئی شخص خلیجی ممالک سے کسی کو وہاں کی کرنسی کے مطابق قرض دے تو اب کس صورت میں واپس کیاجائے گا؟کیوں کہ پاکستان کی کرنسی کے لحاظ سے تو رقم تبدیل ہوگی۔مثلاًایک ہزار ریال قرض دیے، اور اب ریٹ بڑھ گئے ہیں۔
جواب: مذکورہ صورت میں پہلے شخص نے دوسرے  شخص کوریال کی صورت میں قرض دیاہے، لہذا قرض کی ادائیگی کے وقت قرض دینے والے کا حق ایک ہزارریال ہی واپس لینے کا ہے، یعنی ریال ہی کی صورت میں مقروض اپنا قرض اداکرے۔ البتہ اگر کسی اور ملک کی کرنسی کے اعتبار سے وہ قرض اداکررہاہوتو اس صورت میں اس کرنسی کی موجودہ قیمت (یعنی قرض کی ادائیگی کے دن جو قیمت بنتی ہوگی)کااعتبار ہوگا۔ لہذا قرض کی وصولی کے وقت مارکیٹ میں اس کرنسی (مثلاً ایک ہزار ریال )کے جو ریٹ ہوں گے وہ اداکرنے ہوں گے۔لیکن قرض دینے والے کا پہلے سے اپنی مرضی سے قیمت  طے کرلینا کہ تم مجھے یہ ریال زیادہ روپے کی صورت میں واپس دینا ، یہ سود ہے، بلکہ یہ ضروری ہوگا کہ ادائیگی کے دن مارکیٹ میں جو ریٹ چل رہے ہوں ان میں سے کسی ایک ریٹ کے حساب سے ادا کرے۔فقط واللہ اعلم
                                                  
عنوان: کیا عورت کے انتقال کے بعد اس کی میراث میں صرف اس کے والدین کا حق ہوتا ہے؟
سوال: میری اہلیہ ایک بچی کو جنم دینے کے بعد وفات پا گئی، اب اس کے والدین کہہ رہے ہیں کہ اس کا جو کچھ بھی ہے ہمیں دے  دیا جائے،  جب کے بچی ہماری ہے، اسے ہم پال پوس کر بڑا کریں گے، لہذا مسئلہ مذکور میں میت کی میراث کے بارے میں بتایا جائے کہ اس کے اوپر کس کا حق بنتا ہے؟  اور کتنا ہوتا ہے؟
جواب: بچی کی پرورش کے متعلق حکم یہ ہے کہ ماں کے بعد بچی کی پرورش کا حق اس کی نانی کو ہوتا ہے اور اگر نانی نہ ہو  یا  پرورش نہ کر سکتی ہو تو دادی کو پرورش کا حق حاصل ہوتا ہےاور بہر صورت نو سال کی عمر ہونے کے  بعد باپ کو لینے کا حق حاصل ہوتا ہے، البتہ اگر  باہمی رضامندی سے  کوئی دوسری صورت اختیار کرلی جائے تو ایسا کرنا بھی درست ہے ۔پھر آپ کی  اہلیہ کے انتقال کے بعد ان کی جملہ املاک کے حق دار  صرف ان کے والدین نہیں ہیں،  بلکہ مرحومہ کے ترکہ میں مرحومہ کے دیگر ورثاء کا بھی حصہ ہوگا،  جس کی تفصیل یہ ہے کہ (مذکورہ صورت میں جب کہ مرحومہ کے والدین، شوہر اور ایک بیٹی حیات ہیں) مرحومہ کی کل جائیداد منقولہ و غیر منقولہ کو 13 حصوں میں تقسیم کر کے تین حصے مرحومہ کے شوہر کو، دو دو حصے والدین میں سے ہر ایک کو اور چھ حصے مرحومہ کی بیٹی کے ہوں گے۔یعنی فیصد کے اعتبار سے 23 اعشاریہ 07 فیصد شوہر کو، 15 اعشاریہ 38 والدین میں سے ہر ایک کو اور 46 اعشاریہ 15 فیصد بیٹی کو ملے گا۔ فقط واللہ اعلم
                                                  
عنوان: دوسرے کے پاسپورٹ پر سستی گاڑی منگواکر نفع کمانے اور پاسپورٹ والے کو بھی اجرت دینے کا حکم
سوال: آج کل پاسپورٹ پر ایک کاروبار شروع ہے، جس کا طریقہ کار میری معلومات کے مطابق کچھ یوں ہوتاہے  کہ جب کوئی آدمی باہر ملک( امارات) سے پاکستان چھٹی پر آنا چاہتاہے تو جو لوگ یہی پاسپورٹ کا کاروبار کرتے ہیں، یہ لوگ اس کے نام پر  باہر ملک میں اکاؤنٹ بنا لیتے  ہیں اور اس میں پیسہ ڈال لیتے ہیں، (اس لیے کہ جب گاڑی اس کے پاسپورٹ پر منگواتے  ہیں تو اس کے اکاؤنٹ سے پیسہ کٹ جاتا ہے) جب یہ پاکستان پہنچ جاتا ہے تو یہی ایجنٹ لوگ پاسپورٹ والے سے پاسپورٹ وصول کرکے اسی پاسپورٹ کو کراچی بھیج دیتے ہیں، وہاں پر اسی پاسپورٹ کو سکین کرکے واپس کر دیتے  ہیں(اور کہتے ہیں کہ اس کے ذریعے سے جاپان سے گاڑی منگوائی جاتی ہیں، چوں کہ اس کے ذریعے سے جو گاڑی حاصل کی جاتی ہیں وہ عام ریٹ سے سستی مل جاتی ہیں) اور پاسپورٹ کے مالک کو کچھ رقم(مثلاً 60یا 80 ہزار روپے )دے دیتے ہیں تو کیا پاسپورٹ کے مالک کے لیے یہ پیسہ لینا جائز ہے یا نہیں؟  اگر جائز نہیں تو جو پیسہ اس نے وصول کیا ہے، اس کا کیا حکم ہوگا؟ اور اسی طریقے سے ایجنٹ لوگ اور اصل کاروبار والے لوگوں کے پیسوں کا کیا حکم ہے؟
جواب: پاسپورٹ کے مالک کے لیے صرف اس کے  پاسپورٹ کے ذریعہ اکاؤنٹ بناکر اس کے ذریعہ گاڑی منگوانے  کی  اجرت  لینا جائز نہیں ہے،کیوں کہ اس میں اس کا کوئی عمل نہیں پایا جارہا ہے، باقی ایجنٹوں اور کاروبار کرنے والوں کی کمائی کا حکم اس پر موقوف ہے کہ جس طریقہ کار کے ذریعہ وہ گاڑی منگواتے ہیں اس میں دھوکا دہی،  جھوٹ اور قانون کی خلاف ورزی شامل ہے یا نہیں، اس ملک کے قانون اور دیگر باتوں کی مکمل وضاحت معلوم ہونے کے بعد ہی اس کا جواب دیا جاسکتا ہے۔ فقط واللہ اعلم
                                                  
عنوان: بیوی کے انتقال کے بعد اس کے ترکہ میں اس کے والدین کا حصہ ہو گا؟
سوال: 1.  پلاٹ یا گھر بیوی کے نام خاوند نے لگایا تھا,  بیوی کی وفات کے بعد عورت کے والدین یا بھائی بہن کیا اس پلاٹ یا گھر میں سے حصہ دار بن سکتے ہیں?  اگر بن سکتے ہیں تو اس کی تفصیل!2. بیوی کو خاوند نے کافی ہدیے یا زیورات بنوا کر دیے تھے ، ان کی تقسیم کیسے ہو گی?
جواب: 1. صورتِ مسئولہ میں اگر شوہر نے مذکورہ پلاٹ یا گھر بیوی کو مالکانہ حقوق  اورقبضےکے ساتھ دے تھے کہ وہ اس میں جس طرح تصرف کرنا چاہے کر لے تو بیوی اس کی مالک سمجھی جائے گی اور یہ اس کے ترکہ میں شمار ہو کر اس کے ورثہ میں تقسیم ہو گا۔  اور اگر  یہ پلاٹ یا گھر صرف کاغذات میں بیوی کے نام پر کیا تھا، مالکانہ حقوق شوہر ہی کو حاصل تھے تو ایسی صورت میں بیوی اس پلاٹ/ گھر  کی مالک نہیں سمجھی جائے گی اور نہ ہی یہ پلاٹ/ گھر  اس کے ترکہ میں شامل ہو کر تقسیم ہو گا۔بہر صورت بیوی کے ترکہ  میں اس کے والدین کا حصہ ہو گا،  لیکن سوال میں چوں کہ ورثہ (مرحومہ کی اولاد اور بہن بھائی) کی تفصیل نہیں ہے،  اس لیے  حصے متعین کرکے جواب نہیں دیا جاسکتا، ورثہ کے حصے معلوم کرنے کے  لیے ورثہ  کی تفصیل لکھ کر جواب معلوم کر لیں۔2. جو ہدایا شوہر نے بیوی کو مالک بنا کر دے  دیے تھے وہ بھی بیوی کے ترکہ میں شامل ہوں گے اور اس میں تمام ورثہ کا حصہ ہو گا جس میں مرحومہ کے والدین بھی شامل ہوں گے۔ فقط واللہ اعلم
                                                  
عنوان: ہوٹل میں کریڈٹ اور ڈیبٹ کارڈ سے پیمنٹ کرنے کا حکم
سوال: اگر کوئی دوسرا شخص آپ کو کھانے پر لے جائے اور ڈسکاؤنٹ حاصل کرنے کے لیے کریڈٹ کارڈ سے پیمنٹ کرے تو کیا یہ جائز ہے؟  اگر جائز نہیں ہے تو ایسا ہونے کی صورت میں کیا کیا جائے؟
جواب: واضح رہے کہ کریڈٹ کارڈ کا  بنوانا اور اس کا استعمال کسی صورت درست نہیں۔ البتہ ڈیبٹ کارڈ (Debit Card)بنوانا اور اس کا استعمال کرنا جائز ہے۔ تاہم اس کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:ڈیبٹ کارڈ کے ذریعہ ادائیگی کی صورت میں جو رعایت (Discount) ملتی ہے، دیکھا جائے گا کہ وہ بینک کی طرف سے مل رہی  ہے یا جہاں کھانا کھانے گئے ہیں ان کی طرف سے ہے، اگر یہ رعایت بینک کی طرف سے ملتی ہوتو اس صورت میں رعایت حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔البتہ اگر یہ رعایت  اس  ہوٹل کی طرف سے ہو جہاں کھانا کھانے گئے ہوں  تو یہ ان کی طرف سے تبرع واحسان ہونے کی وجہ سے جائز ہوگا، اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔لہذا اگر آپ کسی کے ساتھ کھانا کھانے جائیں  اور وہ کارڈ سے پیمنٹ کرے تو اس کو مسئلہ سے آگاہ کیا جائے ۔ اگر پہلے اس طرح کھانا کھاچکے ہیں اور اس شخص کی اصل رقم حلال تھی تو حلال رقم غالب ہونے کی وجہ سے گنجائش ہوگی، تاہم آئندہ اگر وہ نہ مانے تو اس کے ساتھ کھانے پر جانے سے اجتناب کیا جائے . فقط واللہ اعلم
                                                  
