عنوان: بینک میں کرنٹ اکاؤنٹ کھولنے کا حکم
سوال: فتی صاحب بینک میں currant account کھولنا جائز ہے یانہیں۔
جواب: ضرورةً کرنٹ اکاؤنٹ کھولنے کی اجازت ہے، لیکن اس سےبہتریہ ہےکہ بینک کے لاکرمیں رکھوادیں تاکہ آپ کاپیسہ بینک استعمال نہ کرے۔فقط واللہ اعلم
                                                  
عنوان: پرائز بانڈز کی انعامی رقم رشوت میں دینا
سوال: کیا پرائز بانڈز کی انعامی رقم رشوت وغیرہ میں استعمال کرسکتے ہیں؟
جواب: پرائز بانڈز کی انعامی رقم لینا ہی جائز نہیں ہے اگر کسی طرح حاصل ہوگئی تو اس کا مصرف مستحقین زکوۃ ہیں کہ ان کو بلا نیت ثواب صدقہ کر دی جائے ۔رشوت بہر صورت حرام ہے اس لیے رشوت وغرہ میں دینا جائز نہیں ہے۔
                                                  
عنوان: بینک ملازم کو حلال طریقہ سے ملی ہوئی چیز استعمال کرنا
سوال: السلام علیکم! پاکستان میں مختلف کمپنیاں اپنی پراڈکٹس کسی بھی ادارے کے ملازمین کو جاکر مفت میں مہیا کرتی ہیں، اور اس کا مقصد اپنی پراڈکٹس کو بڑھانا یا اپنے کسٹمرز کی تعداد میں اضافہ ہوتا ہے۔اگر ایک انٹرنیٹ کمپنی نیشنل بینک کے ملازمین کو اپنی پراڈکٹس دے اور اس میں بینک کا کوئی عمل دخل نہ ہو اور وہ بینک ملازم کو صرف اس لیے دی جاتی ہے کہ یہ ایک حکومتی ادارہ ہے اور اس کے ملازمین اس کو استعمال کریں گے تو اس سے ان کی آمدنی ہوگی۔ اب جب یہ ڈیوائس(آلہ) بینک ملازم کو مل گئی اور اس کے استعمال میں نہ ہو تو کیا اس ملازم کا بھائی اس ڈیوائس کو استعمال کرسکتا ہے ؟ جبکہ ماہانہ استعمال پر اس بینک ملازم کا بھائی اس ڈیوائس کی رقم ادا کرتا ہے؟ ازراہِ کرم شریعت مطہرہ کی روشنی میں جواب عنایت فرمادیں ۔ جزاکم اللہ خیرا
جواب: کرسکتا ہے۔
                                                  
عنوان: اسٹاک ایکسچینج میں شیئرز کے کاروبار کا حکم
سوال: اسٹاک ایکسچینج میں شیئرز کے کاروبار کا حکم کیا ہے؟ کن شرائط کے ساتھ یہ کاروبار جائز ہے؟ مختصر طور پر بتادیں۔ جزاک اللہ
جواب: اسٹاک ایکسچینج میں شیئرز کا کاروبار چند شرائط کے ساتھ جائز ہے۔1- جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو اور نہ ہی اس کمپنی کے کل اثاثے نقد کی شکل میں ہوں بلکہ اس کمپنی کی ملکیت مین جامد اثاثے بھی موجود ہوں۔2- کمپنی کا کل یا کم از کم اکثر سرمایہ حلال ہو۔3- کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔4- شیئرز کی خرید و فروخت میں، خرید و فروخت کی تمام شرائط کی پابندی ہو۔5- حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6- شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں۔ بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔
                                                  
عنوان: قرض معاف کر کے دوبارہ مطالبہ کرنا
سوال: کیا کوئی شخص قرض معاف کرنے کے بعد دوبارہ طلب کرسکتاہے؟
جواب: ایک مرتبہ جب قرض معاف کردیااوراپناحق ساقط کردیاتو دوبارہ اس کا مطالبہ کرنا جائز نہیں ہے۔فقط واللہ اعلم
                                                  
عنوان: قسط کی ادائیگی میں تاخیر پر جرمانہ کا حکم
سوال: میں ایک آرمی آفیسر ہوں اور CSD  (کینٹین اسٹورزڈیپارٹمنٹ) کی قسطوں پرخریداری کی اسکیم کے ذریعے سے گاڑی خریدنا چاہتا ہوں یہ ادارہ خاص طور پرفوجی اہلکاروں کی فلاح وبہبود کے لیے وجود میں لایا گیا ہے۔ اس مذکورہ قسطوں پر خریدنے کی اسکیم کی چند شرائط ہیں جو  CSD کی ویب سائٹ پرہیں۔میں یہ معلوم کرنا چاہتاہوں کہ یہ اسکیم شریعت کی تعلیمات کے مطابق حلال ہے یا نہیں۔ برائے مہربانی تفصیلی جواب کی درخواست ہے۔ میں آپ کا مشکورہوں۔ مذکورہ سائٹ پر اس ادارے کا طریقہ کاریہ ہے کہ اگرخریدارمقررہ مدت میں قسطیں ادا کردے گاتوخریدار سے کوئی زائد رقم وصول نہیں کی جائے گی اور اگر مقررہ مدت کے بعد تاخیر سے قسط ادا کی گئی تو اس صورت میں ہر مہینہ خریدار پرایک فیصد جرمانہ لازم کیا جائے گایاپھر جرمانہ میں مختلف اوقات کے لحاظ سے کمی بیشی ہوسکتی ہے۔
جواب: صورت مسئولہ میں مقررہ وقت پر قسط ادا نہ کرسکنے کی صورت میں جرمانہ کی شرط لگانا ایک سودی معاملہ ہے اس شرط کے لگادینے سے معاملہ سودی بن جاتاہے ۔ اس لیے اجتناب لازم ہے۔فتاویٰ شامی میں ہے:’’کل قرض جر نفعا حرام أي إذا کان مشروطاً‘‘ (ردالمحتار، ج:5، ص:166، ط:سعید)فقط واللہ اعلم
                                                  
عنوان: بی سی ڈالنے کی شرائط اور متعلقہ تفصیل
سوال: بی سی (کمیٹی ) ڈالنا جائزہے کیا بی سی کی رقم کو تمام کاموں کےلیے استعمال کیا جاسکتاہے؟ جیسا کہ قربانی، حج وغیرہ اوربی سی ڈالتے وقت کن معاملات کوپہلے طےکرلینا چاہئے جیسے کہ اگربی سی کے دوران کسی کا انتقال ہوجائےتواس کی رقم اس کے گھروالوں سے وصول نہیں ہوسکتی توباقی لوگوں کو کیا کرنا چاہئے؟
جواب: 1۔ بی سی (کمیٹی) میں تمام شرکاء کواگربرابر کی رقم دی جائے اورتمام شرکاءاخیرتک شریک رہیں ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائےتو اس طرح کی کمیٹی بی سی ڈالنا جائزہے۔2۔ شرعاً درست قرار پائی جانےوالی بی سی کمیٹی کی رقم تمام جائزکاموں میں استعمال کرسکتےہیں۔3۔ بی سی کے دوران اگرکسی حصہ دار کا انتقال ہوجائے تو اس کی اب تک کی اداکردہ رقم بقیہ شرکاء کے ذمہ مرحوم کا قرض شمارہوگی ، بقیہ شرکاء اب تک کی وصول کردہ رقم مرحوم حصہ دار کے ورثاء کو دینےکے پابندہوں گےاوراگرمرحوم خود اپنا حصہ وصول کرچکاہوتوجمع کردہ اقساط سے زائد رقم مرحوم کے ذمہ قرض ہوگی جو اس کے ترکہ سے وصول کی جائیگی ورنہ ترکہ کی تقسیم سےپہلے اس رقم کی ادائیگی کریں گے۔فقط واللہ اعلم
                                                  
عنوان: مال حرام سے قرض کی ادائگی کا حکم
سوال: میں یہ سوال پوچھنا چاہتاہوں کہ اگرکسی آدمی نےمجھ سے قرض لیا اور کچھ دنوں کےبعد مجھےقرض واپس دیدیامگرجوقرض مجھے دیا وہ حرام پیسے تھےتو میرےلیےبھی حرام ہوں گےکہ نہیں ؟
جواب: سائل کےلیےمذکورہ رقم لینے کی گنجائش ہے۔ فقط واللہ اعلم
                                                  
عنوان: سودی رقم بطور قرض لینے کا حکم
سوال: میرا سوال یہ ہے کہ اگر کسی شخص کے پاس سود کے پیسے ہوں اور ہم اس سے قرضہ لینا چاہیں تو ہمارے لیے وہ پیسے لینا یا استعمال کرنا جائز ہے؟
جواب: جائز نہیں ہے بلکہ سود رقم اصل مالک تک واپس پہنچانا ضروری ہے اور اگر اصل مالک معلوم نہ ہو تو بلا نیت ثواب مستحقین میں تقسیم کر دی جائے۔ فقط واللہ اعلم
                                                  
عنوان: uloanسروس اور اسکا حکم
سوال: السلام علیکم !ایک سوال کا جواب درکار ہے۔ آج کل ہمارے ہاں پاکستان میں کام کرنے والی مختلف کمپنیز صارفین کو قرض کی سہولت فراہم کرتی ہے۔ اب یہ قرض صارف صرف کال کرنے یا میسج بھیجنے کے لیے استعمال کرتا ہے اور اس رقم (قرض) کو کہیں اور استعمال کرنے سے قاصر ہے کیوں کہ رقم صرف کال یا میسج کے لیے استعمال میں لائی جاسکتی ہے۔اس کے ساتھ یہ پابندی بھی رکھی گئی ہے کہ اگر یوفون کا پندرہ روپے کا قرض لیا جائے تو اس کے بدلے میں پندرہ روپے اور ساٹھ پیسے واپس لیے جاتے ہیں، اسی طرح دیگر کمپنیوں موبلنک اور ٹیلی نار کا بھی ایک مقررہ حد تک اضافی پیسے شامل ہیں۔یہاں پر یہ وضاحت درکار ہے کہ کمپنیز کہتی ہیں کہ یہ گورنمٹ کی طرف سے ٹیکس کی مد میں ہے جو صارفین کو سہولت فراہم کرنے کے بدلے لیا جاتا ہے۔سوال یہ ہے کہ یہ رقم اضافی جو لے رہے ہیں سود کے زمرے میں شامل ہے یا نہیں؟نیز حضرت مفتی صاحب عرض ہے کہ سود کی تعریف کیا کہلائے گی؟
جواب: کمپنی خود صارف کو ائیر ٹائم فروخت کرے یا کسی سے خرید کر صارف کو فروخت کرے بہر دو صورت صارف کمپنی کا پندرہ روپے کا مدیون ( مقروض ،صارف کے ذمے واجب الادا) ہو جاتا ہے جبکہ مقروض سے قرضے کی مقدار سے زائد وصولی سود کہلاتی ہے۔ اس لیے کمپنی جو زائد ساٹھ پیسے کاٹتی ہے وہ سود ہے البتہ اگر کمپنی پندرہ روپے لون دے کر اوپر ساٹھ پیسے وصول نہ کرے بلکہ شروع ہی سے پندرہ روپے ساٹھ پیسے کا پیکج رکھے صارف کو پندرہ روپے کے بقدر خدمت وسہولت فراہم کرے اور پندرہ روپے ساٹھ پیسے اس کے عوض وصول کرے تو جائز ہو گا۔ جیسا کہ پندرہ روپے کی چیز خرید کر پندرہ روپے ساٹھ پیسے پر فرخت کرنا جائزہے مگر پندرہ روپے کی فروخت کرکے پندرہ روپے خریدار کے ذمہ لازم ہونے کے بعد پندرہ روپے کے بجائے پندرہ روپے ساٹھ پیسے وصول کرنا جائز نہیں ہوگا۔اس تفصیل سے دونوں صورتوں کا فرق بھی واضح ہو گیا۔ پہلی صورت میں واجب الاداء رقم سے زائد کی وصولی ہے جبکہ دوسری صورت میں حسب معاہدہ واعلان اجرت کی وصولی ہے۔جواز کی ایک صورت یہ ہو سکتی ہے کہ کمپنی ساٹھ پیسے *456#پر میسج بھیجنے کی اجرت وصول کرلے اور اتنی اجرت وصول کرے جتنی عام طور پر ایک میسج کی وصول کرتی ہے ۔پندرہ روپے قرض دینے کی بناء پر زیادہ وصول نہ کرے ۔نیز صارف کے سامنے وضاحت بھی کردے کہ ساٹھ پیسے لون (خدمات) منگوانے کے لئے بھیجے گئے مسیج کے بدلے میں کاٹے گئے ہیں۔فقط واللہ اعلم
                                                  
عنوان: زونگ موبائل نیٹ ورک کی انعامی اسکیم۔
سوال: آج کل موبائل کمپنی زونگ نے ایک انعامی اسکیم شروع کی ہوئی ہے جس کا طریقہ کاریہ ہےکہ وہ روزانہ کچھ سوالات اپنے صارفین سے پوچھتی ہے، صارفین ان سوالات کے جوابات میسج کے ذریعے دیتے ہیں جس کےچارجز 12 روپے فی میسج ہیں، روازنہ تقریباً 25 سوالات پوچھے جاتے ہیں جوصارف زیادہ سوالات کےدرست جوابات دے گا اسے انعام کے طورپرایک لاکھ روپے ملتے ہیں توپوچھنا یہ ہےکہ اس طرح کی انعامی اسکیم میں حصہ لینا اور انعام لینا جائز ہےکہ نہیں؟
جواب: انعامی اسکیم کا مذکورہ طریقہ کارشرعاً درست نہیں ہے یہ قماریعنی جوا اورلاٹری کےزمرے میں داخل ہے جوکہ ناجائزہے۔ فقط واللہ اعلم
                                                  
عنوان: ٹورنامیٹ میں میچ کی فیس دینا اور انعام لینا
سوال: ٹورنامنٹ میچ کی فیس دینااورپھرجیتنے کےبعد جو پیسے ملیں وہ لینا جائز ہے یاناجائز ؟
جواب: ٹورنامنٹ میچ فیس اگرصرف انتظامات کرنےکےلیے وصول کی جائے جیتنےوالی ٹیم کو انعام میں یہ رقم نہ دی جائے بلکہ انعام کوئی تیسرافریق یا انتظامیہ اپنےطورپر دے تو جائز ہےاوراگرانعام میں یہی جمع شدہ رقم دی جائےتو جائزنہیں ہے اس صورت میں یہ جوئے کی ایک شکل ہے۔ فقط واللہ اعلم
                                                  
عنوان: جوئے کے پیسے سے خریدے ہوئے گیزر كى استعمال کا حکم
سوال: اگر کسی  کے گھر میں کچھ   سامان  (جیسے گیزر)  اس  کے  والد کی طرف سے ہو، اور وہ  شخص  جانتاہے کہ  وہ  جوئے کے  پیسے خریدا گیا تھا،  کیا یہ شخص اس کا استعمال ترک کردے؟
جواب: مالِ حرام سود،جوا اور رشوت  وغیرہ  کا حکم  یہ  ہے  کہ اس رقم کواصل مالکان معلوم ہونے کی صورت میں حرام طریقہ سے حاصل شدہ  اَشیاء اصل مالکان کو لوٹادی جائیں اوراگراصل مالکان کولوٹانا  ممکن نہ ہوتو  بلانیتِ ثواب  فقراء میں تقسیم کردی جائیں،اس لیے سائل کے گھر میں جوے کے پیسوں کا جوگیزرہے اس کا استعمال سائل کے لیے جائز نہیں۔  فقط واللہ اعلم
                                                  
عنوان: زندگی میں جائیداد تقسیم کرنا
سوال: بعد عرض یہ ہے کہ، میرے والد محترم سمیت میرے دادا کے چار بیٹے اور 2 بیٹیاں ہیں، میرے دادا محترم نے اپنی حیاتی کے دوران 1992 میں ہی اپنی جائیداد اپنے چاروں بیٹوں اور دو بیٹیوں کے درمیان تقسیم کردیا تھا اور کچھ حصہ اپنے پاس اپنے اخراجات کی غرض سے رکھا تھا۔ جس میں ایک فلیٹ اور کچھ نقد رقم شامل تھی۔ اس وقت بھی چاروں بیٹے اور دونوں بیٹیاں شادی شدہ تھی۔میرے دادا کا انتقال چند سال قبل ہوگیا تھا اور پچھلے مہینے میری دادی کا بھی انتقال ہوگیا ہے۔ب یہ جائیداد اور نقد رقم چاروں بھائیوں اور دونوں بہنوں میں کس طرح تقسیم ہوگی؟ قرآن و سنت کی روشنی میں اور کس کو کتنا حصہ ملے گا؟
جواب: اگر سائل کے دادا مرحوم نے اپنی حیات میں اولاد کے درمیان جائیداد تقسیم کرنے کے بعد اس سے اپنا عمل دخل ختم کر کے اپنی اولاد کو ان کے حصوں پر مکمل قبضہ اور تصرف بھی کرادیا تھا تو وہ اس کے مالک بن گئے تھے، اور اگر صرف حصوں کی تقسیم کی تھی، قبضہ و تصرف دادا ہی کا تھا تو مذکورہ جائیداد سائل کے دادا کی ملکیت ہی میں رہی، ان کی اولاد اس کی مالک نہیں بنی۔یہ جائیداد دیگر غیر تقسیم شدہ جائیداد کے ساتھ مل کر مرحوم کا ترکہ شمار ہوگی جس کی تقسیم کا طریقہ کار یہ ہے کہ دادا مرحوم کے ذمہ اگر کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ سے نافذ کرنے کے بعد ما بقیہ کل ترکہ منقولہ و غیر منقولہ کو 10 حصوں میں تقسیم کرکے 2، 2 حصے مرحوم کے ہر ایک بیٹے کو اور ایک ایک حصہ مرحوم کی ہر ایک بیٹی کو ملے گا۔یعنی 100 روپے میں سے 20 روپے مرحوم کے ہر ایک بیٹے کو اور 10 روپے مرحوم کی ہر ایک بیٹی کو ملیں گے۔فقط واللہ اعلم
                                                  
عنوان: میت کاقرض
سوال: میرے والد نے دوسری شادی کی اور حال ہی میں ان کا انتقال ہواہے ، دوسری شادی کے وقت میں نے بحیثیت بیٹے ان کی اہلیہ کیلئے سونے کی رقم دی تھی ، میرے والدنے وہ رقم مجھے واپس نہیں لوٹائی جو انہوں نے اپنی اہلیہ کے سونے کیلئے ادھارلی تھی ، میراسوال یہ ہے کہ اس سونے کا مالک کون ہے ؟
جواب: مذکورہ سوناتو مرحوم کی اہلیہ کی ملکیت ہی رہے گا البتہ اس مد میں سائل کے والد نے جو رقم سائل سے لی تھی میراث کی تقسیم سے قبل اتنی ہی رقم سائل اپنے والد مرحوم کی میراث سے لینے کا حق رکھتاہے ۔فقط واللہ اعلم
                                                  
عنوان: وراثت کے احکام
سوال: میرے ابو اور پھوپھی کی خالہ خالو نے ان کی پرورش کی ہے کیونکہ ان کی کوئی اولاد نہیں ہے۔ابو کی خالہ کا ایک مکان ہے جس میں وہ رہتے ہیں۔ ان لوگوں کا کہنا ہے کہ ہم لوگ جب مرجائیں گے تو یہ مکان میرے ابواورپھوپھی کا آدھا آدھا ہوجائے گا۔ میری پھوپھی ابھی انہی کے ساتھ رہتی ہیں۔ سننے میں یہ بھی آیا ہے کہ انہوں نے کاغذات میں ابو اور پھوپھی کے نام کردیاہے ۔لیکن اس ڈر سے کہ وہ بے اولاد ہیں اور کہیں ابو انہیں گھر سے نہ نکال دیں وہ کاغذات اپنے پاس رکھے ہوئے ہیں۔میں نے انہیں بہت سمجھا یا کہ ابو وارث نہیں ہیں اور آپ نے اگر دینا ہے تو کاغذات اور قبضہ دیدیں ورنہ سب گناہ گار ہوجائیں گے لیکن ان کی سمجھ میں نہیں آتا۔ابو اور فیملی ملک سے باہر رہتے ہیں اس لیے ہم لوگ اس مکان میں نہیں رہتے ،اگر وہ کاغذات دیدیں لیکن یہ شرط رکھیں کہ تم موت تک اس مکان سے نہیں نکال سکتے تو کیا حکم ہو گا؟اور اگر کاغذات ان کے مرنے کے بعد ہمارے ہاتھ لگیں تو کیا حکم ہوگا ؟اگر انہوں نے صرف وصیت نامہ لکھا ہو کہ یہ گھر ابو اور پھوپھی کو دیتی ہوں تو کیا حکم ہے ؟خالہ خالو کے بہن بھائی زندہ ہیں برائے مہربانی جواب عنایت فرمائیں ۔
جواب: صورت مسئولہ کے مطابق مذکورہ مکان تاحال ابوکی خالہ کی ملکیت ہےاور خالہ نے جو کچھ کاغذی کاروائی کی ہے اس کی حیثیت وصیت کی ہے۔ اس لیےخالہ کے انتقال کے بعد مکان کا فیصلہ وصیت کے احکام کے مطابق ہوگا۔ اگر خالہ اپنی زندگی ہی میں کاغذات آپ کے حوالے کردے مگر شرعی شرائط کے مطابق آپ کے والد اور پھوپھی کے حق گفٹ نہ کرے تو بھی مکان خالہ کی ملکیت رہیگا اور بعد از مرگ اس پر وصیت کے احکام جاری ہوں گے۔ فقط واللہ اعلم
                                                  
عنوان: وارث کے لئے وصیت کرنے کا حکم
سوال: کیا فرماتے ہیں علماء کرام ومفتیان دین درج ذیل مسئلہ کے بارے میں: ایک صاحب نے اپنی زندگی ہی میں اپنی وراثت تقسیم کردی تھی، انتقال ہونے کے 10 سال بعد وصیت کے مطابق جو کہ فی حصہ 3 لاکھ بن رہا تھا دگنا کرکے 6،6 لاکھ ادا کردئیے گئے۔ اس ادائیگی کے بعد مذکورہ حصہ وارثوں نے استعمال کرلیا ہے۔ اب تقریبا چار سال بعد ایک وارث نے یہ کہا ہے کہ یہ وراثت شرعی تقاضو کے مطابق تقسیم نہیں ہوئی۔ آپ حضرات کیا فرماتے ہیں کہ وراثت کو تقسیم کرنے کے بعد جبکہ تمام وارثوں نے متفقہ طور پر اسے منظور کرلیا تھا اور وراثت کے حصہ کو اپنے استعمال میں بھی لاچکے ہیں اب جاکر کسی کو اعتراض کا حق ہے یا نہیں؟ نیز مطالبہ کرنے والے کے مطالبہ کے مطابق کیا دوبارہ اس مسئلہ وراثت کی تقسیم پر غور کرنا پڑے گا یا جو تقسیم ہوچکی ہے وہی کافی ہے؟؟ ازراہِ کرم شریعت مطہرہ کی روشنی میں مفصل جواب تحریر فرمائیں۔ اللہ تعالیٰ آپ حضرات کی محنت کو قبول فرمائے اور علم وعمل میں برکت واخلاص عطا فرمائے۔
جواب: وصیت ورثاء کے حق میں ہو تو اس کا نفاذ دیگر ورثاء کی رضامندی پر موقوف رہتا ہے، اگر وہ اجازت دے دیں تو وصیت قابل عمل ٹھہرتی ہے ورنہ کالعدم ہو جاتی ہے۔ جن ورثاء کے حق میں مرحوم نے وصیت کی تھی اگر از روئے وراثت ان کا حصہ چھ لاکھ یا اس سے کم بنتا تھا تو ان کو اعتراض کا حق نہیں کیونکہ وہ اپنے حق کے بقدر یا اس سے زائد وصول کر چکے ہیں اور اگر ان کا حصہ وراثت وصیت کی روسے ملنے والے حصے سے زیادہ بنتا ہے تو وہ اس زائد مقدار مانگنےمیں حق بجانب ہیں۔ بہتر یہ ہے کہ مکمل تفصیل ہمیں مہیا کی جائے۔ فقط واللہ اعلم
                                                  
عنوان: شرعی ہبہ کے بعد میراث کا حکم
سوال: میرا آپ سے سوال یہ ہے کہ میرے نانانے دو شادیا ں کیں ،پہلی بیوی سے ایک بیٹی پیدا ہوئی جب کہ دوسری بیوی سے پانچ اولاد پیدا ہوئیں ، میرے نانانے اپنی پہلی بیوی کوگھر کا ایک حصہ لے کر دیا اور کہا کہ یہ آپ کا ہو احق مہر میں ۔ اس کے بعد میری نانی نے اپنا حصہ اپنی بیٹی کو لکھ کر دیدیاتو کیا اس حصہ میں دوسری بیوی کی اولاد حق دار ہوسکتی ہے کہ نہیں؟ جب کہ میرے نانااورنانی وفات پاگئے ہیں،اس سوال کا جواب دے کر شفقت فرمائیں۔
جواب: صورت مسئولہ میں اگر نانا کی پہلی بیوی نے ہبہ کی شرائط کی رعایت کرتے ہوئےاپنا حصہ بیٹی کو دیا ہے تو وہ اس کی مالک بن گئی ہے،ناناکی دوسری بیوی کی اولاد کا اس میں حصہ نہیں،ناناکی دوسری بیوی کی اولاد دو شرطوں کے ساتھ مذکورہ حصے میں ملکیت کا دعویٰ کرسکتی ہے :۱۔پہلی نانی نے اپنی بیٹی کو درست اور مکمل قبضہ نہ دیا ہو۔ ۲۔نانی کا انتقال نانا سے پہلے ہو گیا ہو ۔اگر یہ دوشرطیں پائی جائیں تو مذکورہ حصے میں کچھ بطورِ میراث نانا کو ملے گا جو نانا کے انتقال کے بعد ان کی تمام اولاد میں تقسیم ہو گا۔ فقط واللہ اعلم
                                                  
عنوان: والد کی موجودگی میں بھائی وراثت سے محروم ہیں
سوال: عبد الکریم بن محمد یوسف شیخ کا انتقال ہوگیاہے، میت کی مالیت میں نقد روپے، سونا،گھرکا سامان بھی ہے اورانشورنس بھی میت نے کرادی تھی، میت کے اوپر کچھ لوگوں کا قرض ہے، میت نے اپنی بیوہ کوحق مہربھی نہیں دیا تھا، میت کے ورثاء میں سے بیوہ زندہ ہے، ماں زندہ نہیں،باپ زندہ ہے، میت کی کوئی اولاد نہیں، میت کے تین بھائی اورپانچ بہنیں زندہ ہیں، میت کے ورثاء میں سےکس کس کو کتنا حصہ ملے گا اور کس کس کو نہیں ملے گا ؟
جواب: صورت مسئولہ میں مسمیٰ عبدالکریم ولد محمد یوسف شیخ مرحوم نے جوبھی ترکہ چھوڑا ہے، سونا،نقدی،گھراس میں سےمرحوم کا قرضہ اوربیوہ کا حق مہرادا کیاجائے اس کے بعدباقی ماندہ ترکہ کو4 حصوں میں تقسیم کیا جائے۔ ایک حصہ بیوہ کواور3 حصے والد کو ملیں گےجبکہ میت کے بھائی وبہنیں والد کی موجودگی میں میراث سے محروم ہوں گے۔ یعنی سو روپے میں سے 25 روپے بیوہ کو اور75 روپے والد کو ملیں گے، مرحوم نے بیمہانشورنس کرانے میں جورقم دی ہے وہ ورثاء کے لیے حلال ہےاس سے زائد رقم سود ہےوہ ورثاء کے لیے لینا جائز نہیں بغیرنیتِ ثواب مستحق زکوٰۃ افراد پریہ صدقہ کیا جائے۔ فقط واللہ اعلم
                                                  
عنوان: عاق نامے کی شرعی حیثیت
سوال: ہم آئے دن اخبارات میں ’’عاق نامہ‘‘ کا اشتہار پڑھتے ہیں۔ کیا والد کو یہ حق ہے کہ وہ اپنے نافرمان بیٹے کو اپنی وراثت سے محروم کر دے؟ بعض لوگ محض ڈرانے دھمکانے کے لیے ایسا کرتے ہیں، کیا یہ بھی نا جائز ہے؟
جواب: عاق نامے کی شرعی کوئی حیثیت نہیں اس سے کوئی شخص میراث سے محروم نہیں ہوسکتا لھذا اس سے ڈرانا دھمکانا بھی بے فائدہ ہے-
                                                  
عنوان: بعض اولاد کو ہبہ کے بعد بقیہ ورثاء کا اختلاف
سوال: عبد الرحمٰن کی ایک بلڈنگ ہے جس کا کل رقبہ ساڑھے تیئیس مرلے ہے جس میں 8 مرلے اپنے بیٹے شفیع الرحمٰن اور 8 مرلے حبیب الرحمٰن کو ہبہ کیا ہوا ہے گواہان کی موجودگی میں اسٹامپ پیپر رجسٹری کی ہے اور قبضہ بھی دیا۔ ہبہ کرنے کے کچھ عرصہ بعد والد فوت ہوگئے۔ اب باقی ورثاء جن میں دو بیویاں، تین لڑکے، تین لٖڑکیاں ہیں۔ دو لڑکوں نے ہبہ نامہ عدالت میں چیلنج کیا ہوا ہے کہ یہ غلط ہے۔ شریعت کے مطابق حکم صادر فرمائیں۔ شکریہ
جواب: مرحوم نے اگر ہبہ کے ساتھ ساتھ قبضہ بھی دے دیا تھا تو پھر مرحوم کی وفات کے بعد مذکورہ قطعہ زمین میراث میں تقسیم نہیں ہوگا۔ بلکہ انہیں دو بیٹوں کی ملکیت رہے گا جن کو زندگی میں ہبہ کرکے قبضہ دے دیا تھا۔
                                                  
عنوان: چار لڑکے تین لڑکیاں اور ایک بیوہ میں میراث کی تقسیم کا حکم
سوال: میں یہ جاننا چاہتا ہوں کہ اسلامی طریقے سے میرے والد کی میراث کیسے تقسیم ہو گی ؟میرے والد نے اپنے انتقال کے بعد اپنے پیچھے ایک بیوہ چار لڑکے اور تین لڑکیاں چھوڑیں ہیں ۔انہوں نے اپنی وفات سے چند ماہ قبل اپنی ڈائری میں چند چیزیں لکھی تھیں۔1۔ میرے پاس کچھ رقم ہے جو کہ مذکورہ بالا افراد میں تقسیم کردی جائے ۔2۔ میرے والد کے نام پر ایک گاڑی ہے ۔3۔میرے والد کی ایک دکان ہے جو انہوں نے اپنی ڈائری میں صرف میری والدہ کے نام کی ہے صراحت کے ساتھ۔اب میرا سوال یہ ہے کہ کیا میرے والد کا یہ طریقہ کار درست ہے ؟کیا میری والدہ کا میرے والد کی تمام پراپرٹی جائیداد میں حصہ موجود ہے ؟
جواب: صورت مسئولہ میں میت کے تمام ترکہ نقدی اور منقولہ وغیر منقولہ جائیداد کو 88 حصوں میں تقسیم کیا جائے، 11 حصے بیوہ کو، 14حصے ہر ایک بیٹے کو اور 7،7 حصے مرحوم کی ہر ایک بیٹی کو ملیں گے ۔ 1۔ ڈائری میں رقم کے متعلق جو کچھ لکھا ہے وہ وارثوں کے حق میں وصیت ہے، جس کی ضرورت نہیں تھی ہروارث کا حصہ قرآن کریم میں بیان کر دیا گیا ہے۔ اس کے مطابق ورثاء مرحوم کی جائیداد میں حصہ دار ہوں گے۔ 2۔ یہ گاڑی آپ کے والد مرحوم کا ترکہ ہے اورمذکورہ تفصیل کے مطابق شرعی حصص کے حساب سےتقسیم ہو گی ۔ 3۔ اگر آپ کے والد مرحوم نے دکا ن کا قبضہ والدہ کو منتقل کردیا تھا تو وہ ان کے نام ہو گی اوراگر مکمل قبضہ منتقل نہیں کیا تھا صرف کاغذی طور پر ان کے نام کیا تھا تو دونوں چیزوں کو میراث میں تقسیم کیا جائے گا، نیز وفات کے وقت آپ کے والد کی ملکیت میں جو کچھ تھا آپ کی والدہ بھی اپنے شرعی حصے کے مطابق اس میں شریک ہیں، الگ سے کوئی وصیت اور غیر شرعی طور پر ہبہ کرنے کا کوئی اختیار نہیں ہے فقط واللہ اعلم
                                                  
عنوان: وراثت کی غیر شرعی تقسیم کا ذمہ دار کون ؟
سوال: معلوم یہ کرنا ہے کہ میری والدہ کے دو بھائی ہیں جن میں سےایک میری والدہ سےبڑے ہیں اور دوسرے میری والدہ سے چھوٹے ہیں یعنی تین بھائی بہن ہیں ۔میرےنانانےاپنی وراثت میں دوپلاٹ میری نانی کے نام کردئیے تھےجنہیں میری نانی نے اپنے انتقال سے پہلے اپنے دوبیٹوںیعنی میرے ماموں کے نام کردیاتھا ۔ان دوپلاٹوں میں سے ایک پلاٹ 400گز پر مشتمل ہے جبکہ دوسرا پلاٹ 80 گز پر مشتمل ہے، جن میں سے ایک پلاٹ 80گز والامیرے ماموں نے فروخت کردیا تھا آج سے 7سال پہلے 8لاکھ روپے میں ، جس کی رقم انہوں نے دوسری جگہ پراپرٹی میں لگادی ۔جبکہ دوسرا پلاٹ جو کہ 400گز پر مشتمل تھا اس پر میرے ماموں نے ڈبل اسٹوری گھر بنالیاجس میں ان کی فیملی رہائش پذیر ہے ،جس کی موجودہ قیمت 50لاکھ سے 65لاکھ روپے ہے۔اب میرےدونوں ماموں چاہتے ہیں کہ میری والدہ کو وراثت میں سے حصہ دیا جائے ، جو کہ میری والدہ کا حق بنتا ہے۔لیکن میرے ماموں تقسیم کی مالیت آج سے 4030 سال پرانی لگا رہے ہیں جس وقت یہ پلاٹ ان کے نام کیے گئے تھے جس حساب سے اس کی قیمت بہت کم بنتی ہے ۔میری گزارش یہ ہے کہ ازراہِ کرم قرآن و سنت کی رشنی میں اس کا حل بتائیں کہ میری والدہ کا جو حصہ بنتا ہے وہ موجود ہ قیمت کے حساب سے لگایا جائے گا یا اس وقت کے حساب سے لگا یا جائے گا جس وقت یہ پلاٹ میری نانی نے میرے ماموؤں کے نام کیا تھا ؟
جواب: اگر سائل کے ماموں مذکورہ پلاٹوں پرشرعی وقانونی قبضہ حاصل ہوجانے کے باوجود سائل کی والدہ کوان کا شرعی حصہ دینا چاہتے ہیں تو بہت اچھی بات ہے اس سے سائل کے نانا بھی شرعی تقسیم کے گناہ سے بری الذمہ ہوجائیں گے ۔ البتہ شرعی تقسیم کرنے کے لیے مذکورہ پلاٹوں کی موجودہ مالیت کا اعتبار ہوگا۔ بالخصوص جس پلاٹ کے ذریعہ مزید پراپرٹی خریدی گئی اوراس پرجتنا نفع ہواوہ ساری آمدنی بھی اصل کے ترکہ کی حیثیت سےتقسیم ہوگی اس پراپرٹی کی موجودہ مالیت میں سے سائل کی والدہ کو حصہ دیا جائے گا۔ فقط واللہ اعلم
                                                  
عنوان: اولاد کا سوتیلی ماں کے ترکے میں حصہ
سوال: میرا آپ سے سوال یہ ہے کہ میرے نانا نے دو شادیاں کی پہلی بیوی سے ایک بیٹی پیدا ہوئی جب کہ دوسری بیوی سے پانچ بچے پیدا ہوئے میرے نانا نے اپنے پہلے بیوی کو گھر کا ایک حصہ لیکر دے دیا اور کہا کہ یہ آپ کا ہوا حق مہر میں۔ اس کے بعد میری نانی نے اپنا حصہ اپنی بیٹی کو لکھ کر دے دیا تو کیا اس حصہ میں دوسری بیوی کے اولاد حق دار ہو سکتے ہیں کہ نہیں جب کہ میرے نانا اور نانی وفات پاگئے ہیں اس سوال کا جواب دیکر شفقت فرمائیں جزاک اللہ؟۔
جواب: سائل کی نانی کو حق مہر کے طور پر دیا ہوا گھر سائل کی نانی کی ملکیت شمار ہو گا، اس کے ورثہ میں سائل کی دوسری نانی کی اولاد حصہ دار نہیں ہوگی۔ فقط واللہ اعلم
                                                  
عنوان: بغیر اجازت والد کے مال کو استعمال کرنا
سوال: اگر کوئی شخص اپنے والد کی حیات میں اسکے کاروبار میں سے بغیر اسکی اجازت کے پیسے لیتا ہو اور والد کو معلوم بھی نہ ہو اور پھر والد کا انتقال ہو جائے اور اس شخص کو اپنی غلطی کا احساس ہو جائے تو ایسی صورت میں کیا کرنا چاہئیے؟
جواب: مذکورہ بالا صورت میں سب سے پہلے توبہ استغفار کرنا چاہئیے۔ جتنا مال بغیر اجازت لیا تھا، مکمل حساب لگاکے اتنا مال اب اپنے والد صاحب کے ترکہ میں ڈالدیں کیونکہ اب اس مال پر تمام ورثاء کا حق ہے۔۔ فقط واللہ اعلم
                                                  
عنوان: ترکے کی تقسیم
سوال: سوال والدین کی جائیداد ان کے انتقال کے بعدکس طرح تقسیم کی جائے؟ جبکہ دوبیٹیوں کا بھی انتقال ہوچکاہے۔ کیا انتقال شدہ بیٹیوں کی اولاد میں وہ رقم تقسیم کی جائے ؟اس سلسلے میں شرعی حکم کیا ہے؟
جواب: والدین کے انتقال کے بعد ان کی جائیداد کی تقسیم کے متعلق تفصیل اس طرح ہے کہ اگربیٹوں کا انتقال والدین کی زندگی میں ہی ہوگیاتھاتواب والدین کے انتقال کے بعد فوت شدہ بیٹیوں کی اولاد کااس جائیداد میں کسی قسم کاحصہ نہیں ہے البتہ دیگرورثاء اگر باہمی رضامندی اوراتفاق سےانہیں کچھ دیناچاہیںتو اس کی گنجائش ہے۔ اوراگربیٹیوں کاانتقال ولدین کے بعدہواہے تواس صورت میں والدین کے ترکہ میں ان کا حصہ بھی ہوگا،حصوں کی تقسیم کے لیے دیگرورثاء کی تفصیل بیان کرکےدوبارہ معلوم کرسکتےہیں۔ فقط واللہ اعلم
                                                  
عنوان: تقسیم جائداد
سوال: معلوم یہ کرناہے کہ ہم چاربھائی اورآٹھ بہنیں ہیں والدین کا انتقال ہوگیاہے ایک دکان اورمکان ہے ہمارے پاس جس کی مالیت کو ہم نے سولہ حصوں میں بانٹ لیا ہے، دو دو بھائیوں کےاور ایک ایک بہنوں کے۔ اب اصل مسئلہ یہ ہےکہ دکان جس میں بھائی کام کرتے ہیں اورمکان جس میں ہم رہتےہیں کوئی بھی اسےفروخت کرنا نہیں چاہتا، کیا ایسا ممکن ہےکہ بھائی ہمیں کماکرہماراحصہ دیدیں، اگریہ جائزہےتوسب کے حصےاترجانےکےبعددکان اورمکان کس حصے میں آئیں گے( واضح رہےاس وقت بھائی ہمارااورگھر کا ساراخرچہ اٹھاتےہیں)؟
جواب: صورت مسئولہ میں دکان کے چونکہ تمام ورثاء برابرکے حقداراورحصہ دارہیں اس لیےدکان کی آمدن میں بھی سب کا برابر کاحق ہے، اس لیے اس مشترکہ آمدن سےتقسیم کے بغیرکسی وارث کو حصہ ادا نہیں کیا جاسکتا البتہ کوئی بھائی اگراپنےذاتی حصہ میں آنےوالی آمدن سےباقی ورثاء کا حصہ اداکرناچاہئے توایساکرنا جائزہے تمام ورثاء کو ان کا حصہ دینےکے بعددکان اورمکان اسی کی ملکیت ہوں گے جس نے بقیہ تمام ورثاء کو اپنی ذاتی آمدن میں سے حصہ ادا کیاہوگا۔ فقط واللہ اعلم
                                                  
عنوان: زندگی میں بیوی کو مکان ہدیہ کرنا
سوال: میراسوال ایک مکان کے متعلق ہے ، ہم دوبھائی اور چھ بہنیں ہیں ،ہمارے والد نے اپنی وفات سے پہلے ہی مکان ہماری والدہ کو ہدیہ کردیاتھا، والد کی وفات کے بعد امی نے فیصلہ کیاکہ یہ مکان ہم دونوں بھائیوں کی ملکیت رہے گا اور ہم دونوں بھائی اپنی چھ بہنوں کو ایک ایک لاکھ روپے دیں گے ، جوہم دونوں بھائیوں نے مل کراداکردیاتھا ، اب کافی سال گزرنے کے بعدہماری ایک بہن تقسیم کے اس عمل سے اختلاف کرتے ہوئے مکان کے شرعی وراثت کے حصے کا دعویٰ کررہی ہے ، شریعت کی روسے اب اس مکان کی وراثت کاکیاحکم ہوگا؟
جواب: صورت مسئولہ میں مرحوم نے اگر اپنی اہلیہ (سائل کی والدہ )کومکان کا کلی طور پر بااختیارمالک بناکرخودبے دخل ہوگئے تھے تواس صورت میں مکان والدہ کا ہوچکااور والدہ کو اس مکان میں ہرطرح کے تصرفات کا مکمل اختیارہے البتہ زندگی میں اگر جائیداد اولاد میں تقسیم کی جائے تو بیٹے بیٹی سب برابر کے حق دار ہوتے ہیں کمی بیشی کرناٹھیک نہیں ہے ، اگر چہ کمی بیشی کے ساتھ کی جانے والی تقسیم نافذ ہوجائے گی اور بعدمیں کسی کومطالبہ کا حق نہیں ہوگا۔ لہذا اگر مذکورہ تقسیم میں بیٹے او ر بیٹیوں کے درمیان برابری کاخیال رکھاگیاہے تو ٹھیک ہے،اور اب کسی کو مطالبہ کا حق نہیں ہے اور اگر کمی بیشی کی گئی ہے تو تقسیم تو بہر حال نافذ ہے مطالبہ کا حق نہیں ہے ، لیکن اس تفاوت کی وجہ سے والدہ گنہگارہوںگی۔اوراگر والدمرحوم نے والدہ کو بااختیارمالک نہیں بنایاتھا ، صرف زبانی کلامی یاتحریری ہدیہ تودے دیاتھا لیکن اپنی زندگی میں عملاًوہ خودہی مالک ومتصرف تھے تو اس صورت میں مکان والدہ کی ملکیت نہیں ہوا ، بلکہ بدستور مرحوم کی ملک رہاجوان کی وفات کے بعد انکے شرعی ورثاءمیں بقدرحصص تقسیم ہوگا ، بیوی کو آٹھواں حصہ اور بقیہ ترکہ اولادمیں تقسیم ہوگا، بیٹوں کو بیٹیوں کی بنسبت دوگناملے گا۔اور بیٹیوں کو جورقم بیٹوں سے دلوائی گئی ہے اسکی حیثیت متعین کرکے اس کے مطابق فیصلہ ہوگا، اگر وہ تبرع او راحسان تھا تو وہ ان کی ملک ہوچکا، اور اگر والدکی میراث کا حصہ تھا تو اتنی رقم منہاکرکے بقیہ کی ادائیگی کردی جائے ۔واللہ اعلم
                                                  
عنوان: متفرق سوالات
سوال: آپ سے چند دینی مسائل کے بارے میں رہنمائی درکار ہے برائے مہربانی جواب عنایت فرماکر شکریہ کا موقع عنایت فرمائیں،سوالات درج ذیل ہیں۔1۔ نبی اور رسول میں کیا فرق ہے ؟2۔ زناء بالجبر کے لیے سزا کیا ہے ؟3۔ اگر چار گواہ نہ مل سکیں توکیا قرائن اور میڈیکل شواہد کی بنیاد پر مجرم کو سزائے موت دیجا سکتی ہے ؟4۔ شادی میں "کف" یا برابری کی شرط کیوں رکھی گئی ہے ؟ کیا یہ سنت رسول صلی اللہ علیہ وسلم اور قرآن کریم سے ثابت ہے ؟5۔ شرعی داڑھی کی مقدار کتنی ہے ؟کیا تھوڑی کے نیچے اور گردن کے اوپر جوبال ہوتے ہیں وہ کاٹے جاسکتے ہیں اور اگر بال گالوں سے بڑھ کر آنکھوں کے نیچے اور ناک کے قریب پہنچ جائیں تو ان کا کاٹنا جائز ہے ؟عرفِ عام میں داڑھی کا خط کرنا کسے کہتے ہیں ؟ اور اس کی شرعی حیثیت کیا ہے ؟6۔ تفسیر القرآن کے ضمن میں کون سی تفسیر تفصیلی مطالعہ کے لیے کارآمد ہے ؟برائے مہربانی جواب عطا فرماکر شکریہ کا موقع دیں ۔
جواب: نبی عام ہے اور رسول خاص ہے، نبی جسے نبوت عطا کی گئی ہو ساتھ میں کتاب دی گئی ہو یا نہ دی گئی ہو، جبکہ رسول وہ کہلاتے ہیں جنہیں نبوت کے ساتھ کتاب بھی دی گئی ہو۔ 2۔ زناء بالجبر میں جو عورت یا مرد واقعتہ مجبور ہو کر مرتکب گناہ ہوا ہو اس پر حد جاری نہیں ہو گی، البتہ تو بہ و استغفار کر نا ضروری ہے۔اگر کوئی شخص مجبور کرنے کا مرتکب ہوا ہو تو اس پر تعزیر ہے جس کا نفاذ و اجراء اسلامی حکومت کی صوابدید پر مبنی ہے۔ 3۔ حد میں چار گواہوں کی گواہی لا زمی ہے بصورت دیگر شبہے کی وجہ سے حد جاری نہیں ہوگی۔دیگر قرائن ، مشاہدےاور معائنے معتبر نہیں ہیں کیونکہ شبہ پھر بھی باقی رہتا ہے۔ 4۔ الخبیثات للخبیثین والطیبٰت للطیبین، سے کفو، کا مسئلہ ثابت ہو تا ہے، متعدد احادیث مبارکہ سے اس مسئلے کی تا ئید ہو تی ہے۔ کیونکہ اس میں بہت بڑی معاشرتی مصلحت ہے گو کہ غیر کفو میں نکاح کرنے سے نکاح منعقد بھی ہو جاتا ہے۔ 5۔ شرعی ڈاڑھی کا مفہوم یہ ہے کہ جبڑوں پر اگنے والے بالوں کا ایک مشت کے برابر ہونا بایں معنی گلے اور گال کے بالائی حصے پر اگنے والے بال ڈاڑھی کے حکم میں نہیں وہ صاف کیے جاسکتے ہیں، جبڑے کی حدود کی رعایت کرتے ہوئے اضافی بالوں کو ہٹانا ہی خط بنانا کہلا تاہے یہ شرعا جائز ہے۔ 6۔ مفتی اعظم پاکستان حضرت مولانا مفتی محمد شفیع رحمۃ اللہ کی تفسیر معارف القرآن کا رآمد ہے اسی طرح مولانا محمد ادریس کاندھلوی صاحب رحمہ اللہ کی معارف القرآن بھی مفید ہے۔ فقط واللہ اعلم
                                                  
عنوان: ازدواجی تعلق کا شرعی طریقہ اور زناء کا حکم
سوال: بعد ازسلام عرض ہے کہ قرآن نے عورت کومرد کی کھیتی کہا ہے اوراگرجان کےیاغلطی سے عورت کے پیچھے والی جگہ سے اندرہوجائے تواس کے بارے میں قرآن اورحدیث سے کیا احکامات ہیں ؟برائے مہربانی اس کی وضاحت فرمادیں۔اورزناء کے بارے میں مختصرسی تفسیر فرمادیں، آپ کا بہت شکرگزارہوں گا۔
جواب: بیوی کو کھیتی سے تشبیہ دینے کا مقصد یہی ہے اسی جگہ کو استعمال کیا جائے جہاں سے فصل (اولاد) حاصل ہولہٰذا عورت کی اگلی شرمگاہ کے علاوہ کسی اورجگہ سے اپنی شہوت پوری کرنا شرعاً ناجائزاور موجبِ لعنت فعل ہے،اگر کبھی عمداً عورت کی پچھلی شرمگاہ میں دخول کرلیا ہوتوایسا شخص حضوراکرم صلی اللہ علیہ وسلم کی احادیث کے بموجب لعنت کا مستحق ہے۔ندامت اور آئندہ نہ کرنے کے عزم کے ساتھ توبہ ضروری ہے۔2۔ اپنی بیوی کے علاوہ کسی اورعورت سے ناجائزطریقہ پر اپنی شہوت پوری کرنا زناء ہے جس کی شرعی سزایہ ہے کہ اگر شادی شدہ مردیا عورت زناء کرے تو اسلامی حکومت کے تحت اس کو سنگسار کیا جائےیعنی پتھر مار مارکرقتل کردیا جائےاوراگرغیرشادی شدہ اس حرکت کا مرتکب ہو تواس کو سوکوڑے مارے جائیں۔فقط واللہ اعلم
                                                  
عنوان: قتل خطاء کی دیت
سوال: میرا سوال یہ ہے کہ ایک نابا لغ لڑکی سے نابالغ لڑکی کا حادثاتی طورپر قتل ہوگیا ہے اورجس لڑکی کا قتل ہوا ہے وہ اس وجہ سے آٹھ مہینے جیل میں بھی رہ کے آچکی ہے اور اس کے والدین کے تین سے چارلاکھ روپے بھی لگ چکے ہیں اوراب اس لڑکی کے امی ابوکہہ رہے ہیں کہ جو شرعی لحاظ سے جتنے پیسے بنتے ہیں وہ دیدو توشرعی لحاظ سے کتنی رقم بنتی ہے جبکہ لڑکی جیل میں بھی رہ چکی ہے اور ان کے تین سے چارلاکھ روپے بھی لگ چکے ہیں ، برائے مہربانی جواب عنایت فرمادیں۔
جواب: صورت مسئولہ میں اگر واقعتاً قاتلہ نابالغ لڑکی ہے تو اس کے دادھیالی رشتہ داروں کے ذمے لازم ہے کہ وہ تین سال کے اندر اندر مقتولہ لڑکی کے ورثاء کو آدھی دیت ادا کریں جس کی مقدارپانچ ہزار درھم مساوی 1312٫50تولہ چاندی یا پندرہ کلو اورتین سو نو گرام چاندی یا اس کے برابر کی قیمت ہے۔ فقط واللہ اعلم
                                                  
عنوان: مقتول کے ورثا کا  از خود انتقاما قاتل کو قتل کرنا جائز نہیں
سوال: سوال اگرکسی شخص کے بھائی یا قریبی رشتہ دار کوکوئی قتل کردے تو مقتول کے ورثا کو عدالتی نظام(موجودہ)کے تحت اس کو انصاف نہیں مل رہایا اس کے پاس مقدمہ وغیرہ اوراس پر ہونے والےاخراجات نہیں ہیں تو کیا مقتول کے ورثا ازخود انتقاماً(قاتل کو) قتل کر سکتے ہیں؟ براہ کرام رہمنائی فرمائیں۔
جواب: کسی انسان کا قتل ناحق اسلام میں ایسا سخت ترین گناہ کبیرہ جس کی سزا دائمی جہنم ہے خدانخواستہ اگر کسی شخص نے قتل کردیا تو ایسی صورت میں مقتول کے اولیا عدالت سے رجوع کرکے انصاف حاصل کریں گے اور قانون کے مطابق قاتل کو سزا دلوائی جائے گی مقتول کے ورثا از خود انتقاما قاتل کو ہرگز قتل نہیں کرسکتے کیونکہ انہیں حدود اور قصاص کے نفاذ کا حق نہیں ان کا اقدام خود قتل ناحق شمار ہوگا۔ حکومت اگر اپنے فرائض میں کوتاہ رہے تو اس سے عوام کے لیے ناجائز اقدامات کا جواز پیدا نہیں ہوتا ۔پس مسلمان کو یہ عقیدہ رکھنا چاہیے کہ اگر آج اس دنیا میں خدانخواستہ اس کو انصاف نہیں ملا تو کل روزقیامت ضرور اس کے ساتھ مکمل عدل وانصاف کیا جائے اور جو لوگ اس انصاف کی راہ میں حائل بنے ان سے بھی سخت باز پرس ہوگی ۔
                                                  
عنوان: منصب اقتدار و قضاء پر عورتوں کو فائز کرنا
سوال: کیافرماتے ہیں علمائے دین اس مسئلے کے بارے میں کہ اسلامی جمہوریہ پاکستان کے قانون تنسیخ نکاح ایکٹ 1962ء کے تحت فیملی کورٹ میں خاتون جج ہونا ضروری ہے، چونکہ فسخ نکاح اورخلع کے کیس فیملی کورٹ میں پیش کیے جاتے ہیں اور ہمارے بعض علماء کرام کے نزدیک اسلام منصب اقتداراورمنصب قضاء پرعورت کوبرداشت نہیں کرتا، ان سوالات کے جوابات دے کر تشفی فرمائیں۔1۔ کیا اسلامی شریعت میں عورت(خاتون) کوبطور جج منصب قضاء پر فائزکرناجائزہے؟2۔ اگرخاتون کوجج بنانا جائزنہیںتو فیملی کورٹ میں خواتین ججزکی طرف سے دئیے جانےوالے فسخ نکاح کے فیصلوں کی شرعی حیثیت کیا ہوگی؟۔ اگرخاتون کو جج بنانا جائزنہیں ہے تواس سےپہلے خاتون ججز فسخ نکاح اورخلع کے جو فیصلے دے چکی ہیں اوران خواتین نے انہی فیصلوں کی بنیاد پر دوسری شادیاں بھی کرلی ہیں ان فیصلوں اوران کےدوسرے نکاح کی شرعی حیثیت کیاہوگی؟4۔ اگرکوئی مردجج میسرنہ ہواورخانگی مسائل کے باعث طلاق لیے بغیرکوئی دوسراراستہ بھی نہ ہوتوخاتون فسخ نکاح کےلیے کیا طریقہ اختیارکرے؟
جواب: واضح رہے کہ عورت اپنی طبعی، عقلی اوردینی کمزوری کی بناء پرمنصب اقتدارکی اہل شمارنہیں ہوتی اورمنصب قضاء کی مکمل طورپر تفویض عورت کو درست نہیں، اس کے باوجوداگرعورت کومنصب قضاء تفویض کردیا جائےتوگوکہ شرعاً تفویض کنندگان گناہگار ہونگے لیکن حدودوقصاص کےعلاوہ باقی معاملات میں عورت کی قضاء اوراس کا فیصلہ معتبرہے، اس لیے کہ شرعاً ہروہ شخص جوشہادت کا اہل ہےوہ قضاء کابھی اہل ہے اورعورت ذات حدودوقصاص کے علاوہ دیگرامورمیں شہادت کی اہل ہے اس لیے قضاء کی بھی اہل ہے، اس تمہید کے بعد سائل کے دیگرسوالات حل ہوجاتے ہیں کہ عورت چونکہ قضاء کی فی الجملہ اہلیت رکھتی ہے اورشریعت اس کے کیے گئے فیصلوں کا اعتبار بھی کرتی ہے اس لیےفیملی کورٹ کے مختلف مسائل میں اگرخاتون جج شرعی ضوابط کے مطابق فیصلہ کرتی ہے تواس کا فیصلہ شرعاً معتبرہے۔ فقط واللہ اعلم
                                                  
عنوان: جان مال عزت کے تحفظ کا شرعی حکم
سوال: مجھے یہ معلوم کرنا ہے کہ میرے پاس اسلحہ (Pistol)ہے اور میرے پاس قانونی لائسنس بھی ہےاگرکوئی مجھ سے میرا مال چھین کے لے جارہاہےتو کیا میں اس کو گولی مارسکتاہوں اوراگراس کی موت واقع ہوجائے توکیا مجھ پر گناہ ہوگا؟
جواب: اپنی جان اورمال کا دفاع کرتے ہوئے اگرآپ کے ہاتھوں کسی حملہ آور کی مزاحمت کے دوران موت واقع ہوجائے توآپ پر کوئی گناہ نہیں ہوگالیکن حتی الامکان کوشش یہ ہوکہ نوبت اس مقام تک نہ پہنچے کیوں کہ موجودہ قانون کی مشکلات کھوئے ہوئے مال سے زیادہ پریشانی کا باعث ہوسکتی ہیں۔فقط واللہ اعلم
                                                  
عنوان: Octafx پر ٹریڈنگ کرنا
سوال: Octa fx ایپ پر ٹریڈنگ کرنا کیسا ہے؟
جواب: آکٹافکس نامی ٹریڈنگ پلیٹ فارم پر عمومًا مختلف کرنسیوں کی خرید و فروخت کی جاتی ہے، جس میں نقدی کی خرید و فروخت کے صحیح ہونے کی شرائط کی رعایت نہیں کی جاتی،  جس کے سبب  octafx پر ٹریڈنگ کرنا جائز نہیں۔تفصیل کے  لیے درج ذیل لنک پر فتویٰ ملاحظہ کیجیے:(octafx) پر آن لائن ٹریڈنگ کا حکمفقط واللہ اعلم
                                                  
