عنوان: دودھ کے کاروبار میں ایڈوانس رقم لینے کا حکم
سوال: ایک شخص دودھ خریدتا ہے 16 من روزانہ کی بنیاد پر اور وہ بائع کو سال کی ایڈوانس رقم ادا کر دیتا ہے، تو کیا ایسا معاملہ کرنا جائز ہے یا نہیں ؟
جواب: صورتِ مسئولہ میں دودھ بیچنے والا( دودھی) اگر گاہک سےایڈوانس میں لی ہوئی رقم کے بدلے دودھ کی قیمت میں کمی کی شرط نہیں رکھتا،  تو دودھی کے لیے  گاہک سے ایڈوانس رقم لینا اوراسے اپنے استعمال میں لانا درست ہے ،اور اگر دودھ کی قیمت میں کمی کی شرط لگاتا ہے ،تو یہ معاملہ شرعاًدرست نہیں۔مذکورہ سوال کی مکمل تفصیلات کے لیے درج ذیل لنک ملاحظہ کریں :دودھ کے کاروبار میں ایڈوانس رقم لینافتاویٰ ہندیہ میں ہے :"قال محمد - رحمه الله تعالى - في كتاب الصرف إن أبا حنيفة - رحمه الله تعالى - كان يكره كل قرض جر منفعة قال الكرخي هذا إذا كانت المنفعة مشروطة في العقد بأن أقرض غلة ليرد عليه صحاحا أو ما أشبه ذلك فإن لم تكن المنفعة مشروطة في العقد فأعطاه المستقرض أجود مما عليه فلا بأس به وكذلك إذا أقرض رجلا دراهم أو دنانير ليشتري المستقرض من المقرض متاعا بثمن غال فهو مكروه، وإن لم يكن شراء المتاع مشروطا في القرض ولكن المستقرض اشترى من المقرض بعد القرض بثمن غال فعلى قول الكرخي لا بأس به وذكر الخصاف في كتابه وقال ما أحب له ذلك."(كتاب البيوع، الباب التاسع عشر في القرض والاستقراض والاستصناع، 202،203/3، ط: رشيدية)فتاوی شامی میں ہے :"(لا يقتضيه العقد ولا يلائمه وفيه نفع لأحدهما أو) فيه نفع (لمبيع) هو (من أهل الاستحقاق) للنفع بأن يكون آدميا، فلو لم يكن كشرط أن لا يركب الدابة المبيعة لم يكن مفسدا كما سيجيء (ولم يجر العرف به و) لم (يرد الشرع بجوازه) أما لو جرى العرف به كبيع نعل مع شرط تشريكه، أو ورد الشرع به كخيار شرط فلا فساد (كشرط أن يقطعه) البائع (ويخيطه قباء) مثال لما لا يقتضيه العقد وفيه نفع للمشتري (أو يستخدمه) مثال لما فيه نفع للبائع."(كتا ب البيوع، باب البيع الفاسد ، مطلب فى البيع بشرط الفاسد ، 5/ 85، ط: سعيد )فقط والله أعلم
                                                  
عنوان: لیٹ فیس ادا کرنے کی صورت میں جرمانے کا حکم
سوال: اگر اسکول والے فیس میں 10 تاریخ کے بعد جرمانہ لگائیں تو یہ سود ہو گا ؟ نیز اگر وہ ماہانہ فیس میں اضافہ کر دیں اور جو بندہ 10 تاریخ سے پہلے ادا کرے اس کو مثلاً 10 فیصد رعایت دیں تو یہ سودنہیں ہو گا ؟ حالاں کہ نتیجہ دونوں صورت میں ایک ہی ہے۔
جواب: واضح رہے کہ فیس کی ادائیگی میں  تاخیر پر مقررہ فیس سےزائد  رقم وصول کرنا مالی  جرمانہ ہے، اسی طرح فیس  کی رقم میں اضافہ کرنا تاکہ لوگ جلدی جمع کروائیں اور جلدی جمع کروانے کی صورت میں  دس فیصد واپسی کی شرط لگانا اس بات کی علامت ہے کہ دس فیصد فیس کاحصہ نہیں ہے لہذا پہلی صورت کی طرح دوسری صورت بھی ناجائز ہے ۔مشکوۃ المصابیح میں ہے:"عن أبي حرّة الرُقاشيّ عن عمه قال: قال رسول الله صلّى الله عليه وسلّم: ألا تظلموا ألا لا يحلّ مال امرئ إلاّ ‌بطيب نفس منه".( کتاب البیوع، باب الغصب والعاریۃ، رقم الحدیث:۲۹۴۶،ج:۲،ص:۸۸۹،ط:المکتب الاسلامی)فتاوی شامی میں ہے :"والحاصل أن المذهب عدم التعزير بأخذ المال".( كتاب الحدود، باب التعزير،61/4، سعيد) فقط واللہ اعلم
                                                  
عنوان: سودی حساب وکتاب اور سود کی رقم سے تیار شدہ مال کی خریدوفروخت کا حساب کرنے والے کی ملازمت
سوال: (1)ایک کمپنی بینک سے سود کا پیکیج لیتی ہے ،اور روزانہ کی بنیاد پر سود کا حساب کتاب ہوتا ہے ، اب کمپنی میں موجود اکاؤنٹنٹ جو روزانہ کی بنیاد پر بینک سے  لی گئی سودی قرضہ کی رقم کا حساب کتاب رکھتا ہے ، کیا اکاؤنٹنٹ کو اس طرح کی ملازمت کمپنی میں اختیار کرنا جائز ہوگا یا نہیں ؟(2) اس کے علاؤہ اس سود والی رقم سے تیار شدہ مال کا خرید و فروخت کرنے کا حساب کتاب کرنےکی ملازمت کرنا جائز ہے یا نہیں ؟
جواب: (1)واضح رہے کہ سود کا کھانا ،اس کی لین دین کرنا ،اور اس کا حساب کرنا نا جائز اور حرام ہے،لہذا صورتِ مسئولہ میں اگر  مذکورہ شخص  کا کام  صرف  سودی حساب وکتاب دیکھنا ہے ،تو اس کی  ملازمت شرعا درست نہیں ۔(2) اور سوال میں مذکور سود  والی  رقم سے مال  تیار کرنے سے مراد اگر اس سود پر لیے ہوئے قرض سے مال تیار کرنا ہے  جو کمپنی نے بینک سے لیا ہے ،تو اس قرض کی  رقم سے تیار شدہ مال کی خریدوفروخت کرنا اور اس قرض کا حساب و کتاب کرنے کی ملازمت کرنے  میں کوئی حرج نہیں ہے ،اور اگر کوئی اور رقم مراد ہے ،تو اس کی وضاحت کر کے دوبارہ  معلوم کرلیا جائے۔قرآن کریم میں ہے:"وَ لَا تَعَاوَنُوْا عَلَى الْاِثْمِ وَ الْعُدْوَانِ"(سورة المائدة،120)تکملہ فتح الملہم میں ہے:"ومن ھنا ظهر أن التوظف في البنوک الربویة لایجوز، فإن کان عمل الموظف في البنک ما یعین علی الربا، کالکتابة، أو الحساب، فذلک حرام لوجهین: الأول: إعانة علی المعصیة، والثاني: أخذ الأجرۃ من المال الحرام."(کتاب المساقاۃ، باب لعن آکل الربا ومؤکلہ، ج:1 ص:619، ط: اشرفیۃ)فقط واللہ اعلم
                                                  
عنوان: انسانی حقوق کے مغربی ادارے میں کام کرنا
سوال: میرا سوال یہی ہے کہ مغربی انسانی حقوق والوں کے ادارے میں کام کرنا جائز ہے ان کاترجمان بن کر
جواب: واضح رہے کہ کسی بھی ادارہ   میں ملازمت کرنے  کے  جائز یا ناجائز ہونے کا مدار اس بات پر ہے کہ وہ ادارہ اپنے ملازم سے کیا کام لیتا ہے؟ اور اس ادارہ  کے اغراض و مقاصد کیا ہیں؟  لہذاصورت مسئولہ میں اگر مذکورہ  مغربی ادارہ میں ملازم سے  خلافِ شریعت کام نہیں لیا جاتا ہو اور اس ادارہ  کے پس پردہ مقاصد، اسلام کے خلاف نہ ہوں تو اس میں نوکری کرنا جائز ہے، لیکن اگر مذکورہ ادارہ  میں ملازم سے خلافِ شرع (ناجائز)  کام لیا جاتا ہو یا اس ادارہ کے مقاصد خلافِ شریعت ہوں تو اس ادارہ  میں ملازمت کرنا جائز نہیں ہوگا۔ بدائع الصنائع میں ہے:"وعلى هذا يخرج الاستئجار على المعاصي أنه لا يصح لأنه استئجار على منفعة غير مقدورة الاستيفاء شرعا كاستئجار الإنسان للعب واللهو، وكاستئجار المغنية، والنائحة للغناء، والنوح .....وكذا لو استأجر رجلا ليقتل له رجلا أو ليسجنه أو ليضربه ظلما وكذا كل إجارة وقعت لمظلمة؛ لأنه استئجار لفعل المعصية فلا يكون المعقود عليه مقدور الاستيفاء شرعا فإن كان ذلك بحق بأن استأجر إنسانا لقطع عضو جاز."(کتاب الاجارۃ , فصل فی انواع شرائط رکن الاجارۃ جلد 4 ص: 189 ط: دارالکتب العلمیة)المحیط البرہانی میں ہے:"لا تجوز الإجارة على شيء من اللهو والمزامير والطبل وغيره؛ لأنها معصية والإجارة على المعصية باطلة؛ ولأن الأجير مع المستأجر يشتركان في منفعة ذلك فتكون هذه الإجارة واقعة على عمل هو فيه شريك."(کتاب الاجارات , الفصل الخامس عشر: فی بیان مایجوز من الاجارات و ما لایجوز جلد 7 ص: 482 ط: دارالکتب العلمیة)فقط واللہ اعلم
                                                  
عنوان: پین کارڈ کو آدھار کارڈ سے لنک کرنے کے لیے بطور ٹیکس سود کی رقم دینے کا حکم
سوال: اب تک جن لوگوں نے پین کارڈ کو ادھار کارڈ سے لنک نہیں کیا ہے ،ان کے بارے میں حکومتِ ہند نے متعینہ تاریخ تک لنک نہ کرنے یعنی منسلک نہ کرنے کی صورت میں ایک ہزار روپیہ جرمانہ عائد کرنے کا اعلان کیا ہے،اور متعینہ تاریخ تك بھی لنک نہ کیا تو مزید1000 روپےتک کا اضافہ کیا جائے گا، تو اب دریافت طلب امر یہ ہے کہ کہ اس (1000) جرمانے کے اندرسود کی رقم دینا جائز ہے یا نہیں ؟وضاحت:پین کارڈ  کا تعارف:ایک مستقل اکاؤنٹ نمبر ،جو ہر ہندوستانی کے لیے لازمی ہے اور ہر تمام کاروباری لین دین میں اس کا استعمال کیا جاتا ہے۔پین کارڈ کا استعمال:(1)کوئی بھی گھر،گاڑی ،مشینری  وغیرہ خریدتے یا فروخت کرتے وقت ،کسی بھی قسم کا ،کاروباری معاملہ کرتے وقت یارقوم کا تبادلہ (جب کہ رقم کم سے کم پچاس ہزار ہو)کرواتے وقت  پین کارڈ ضرور استعمال کرنا ہوتا ہے۔(2) ڈیبٹ کارڈ یا کریڈٹ کارڈ اس کے بغیر نہیں بن سکتا۔(3) اس کی وجہ سےٹیکس کی ادائیگی سے نہیں بچا جا سکتا، مثلاً: کوئی شخص مختلف بینکوں میں ذاتی اکاؤنٹس کھلواۓ تاکہ ٹیکس سے بچ  جاۓ، لیکن اس کے  پین کارڈ نمبر کی وجہ سے تمام بینکوں میں موجود  رقم کا پتا چلالیا جاتا ہے۔(4)اسی طرح اگر  کسی کےانکم ٹیکس  کے گوشواروں میں کوئی  گڑ بڑ ہوتی ہے تو اس کے ذریعے پتا چل جاتا ہے۔پین کارڈ  کی وجہ سے سہولت:اگر کسی کے پاس  دس ہزار سے زائد رقم ہے اور اس نے پین کارڈ نمبر حکومت کو دیا ہوا ہے، تو حکومت اس کی رقم پر دس فیصد ٹیکس کاٹتی ہے ورنہ بیس فیصد۔آدھار کارڈ(بھارتی قومی شناختی کارڈ):آدھار کارڈیا مخصوص شناختی اتھارٹی،حکومت ہندکا جاری کردہ ایک تصویریشناختی دستاویزہے،جو صرف ہندوستانی شہری کے لیے ہے، جوہندوستانمیں سب سے زیادہ معتبر شناختی دستاویز مانا جاتا ہے،اس کی تیاری کے دوران میں  شخص کو ایک منفرد اعداد کا مجموعہ فراہم ہوتا ہے، اس کارڈ پر اس شخص کی تصویر، نام اور پتہ موجود ہوتا ہے، ہر ہندوستانی شہری پر پاسپورٹ کی درخوست کے لیے، بینک کے کھاتے کے لیے اور تقریباً ہر سرکاری کام کے لیے آدھار کارڈ لازمی قرار دیا گیا ہے۔
جواب: واضح رہے کہ ہندوستان اسلامی ملک نہیں ہے،اس لیے وہاں کا حکم اور اسلامی ملک کا حکم ایک نہیں ہے،اگر وہاں بینک میں اکاؤنٹ کھولنا ضروری ہے اور اس میں غیر سودی اکاؤنٹ نہیں ہےمجبوراً سودی اکاؤنٹ میں رقم رکھنی پڑتی ہے،تو اس صورت میں اگر بینک حکومت کا ہے،پرائیویٹ نہیں ہے،تو اس صورت میں حکومت کے بینک سے ملنے والی سودی رقم  سے حکومت کا سود ادا کرنا جائز ہوگا،اور اگر بینک حکومت کا نہیں ہےبلکہ پرائیویٹ ہے،تو اس صورت میں سود کی رقم سے حکومت کا ٹیکس ادا کرنا جائز نہیں ہوگا ،بلکہ ثواب کی نیت کے بغیر غریبوں پر صدقہ کردینا لازم ہوگا،اگر پین کارڈ کو آدھار کارڈ سے لنک کرنا لازم ہے،تو عوام کے لیے مجبوراً لنک کرنا جائز ہوگا اور اس کا گناہ حکومت پر ہوگا۔قرآنِ کریم میں ہے:"﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾." [البقرة ]ترجمہ:" اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ "(بیان القرآن ) صحیح مسلم میں ہے:"عن جابر، قال: لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."( كتاب المساقاة، باب لعن آكل الربا ومؤكله، 1219/3، رقم الحديث: ١٥٩٨، ط: دار إحياء التراث العربي)معارف السنن میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفية)المبسوط للسرخسی میں ہے:"والسبيل في الكسب الخبيث التصدق".(کتاب البیوع،172/12، ط:دارالمعرفة)فتاوی شامی میں ہے:"و الحاصل أنه إن علم أرباب الأموال وجب رده عليهم، و إلا فإن علم عين الحرام لايحل له و يتصدق به بنية صاحبه، و إن كان مالًا مختلطًا مجتمعًا من الحرام و لايعلم أربابه و لا شيئًا منه بعينه حل له حكمًا، و الأحسن ديانةً التنزه عنه."(کتاب البیوع ،باب البیع الفاسد، 99/5، ط: سعید)وفیہ ایضاً:"ويردونها على أربابها إن عرفوهم، وإلا تصدقوا بها؛ لأن سبيل الكسب الخبيث التصدق إذا تعذر الرد على صاحبه."(كتاب الحظر والإباحة،385/6،ط: سعيد)وفیہ ایضاً:"لو مات الرجل وكسبه من بيع الباذق أو الظلم أو أخذ الرشوة يتورع الورثة، ولا يأخذون منه شيئا وهو أولى بهم ويردونها على أربابها إن عرفوهم، وإلا تصدقوا بها لأن سبيل ‌الكسب ‌الخبيث التصدق إذا تعذر الرد على صاحبه."( کتاب الحظر والإباحة، باب الاستبراء وغیرہ ، فصل فی البیع،  553/9 ط: سعید)فقط واللہ اعلم
                                                  
عنوان: آن لائن ٹریڈنگ اور موبائل اکاؤنٹ بنوا کر پیسے لینا
سوال: ۱۔ آج کل آن لائن ٹریڈنگ کی جاتی ہے  جس میں آن لائن ہی خریدوفروخت ہوتی ہے یعنی سونا ، کپڑے وغیرہ کیا یہ درست ہے ؟  کیا اس کی آمدنی حلال ہوگی ؟۲۔  ایک موبائل کمپنی کسی ورکر کو ٹارگٹ دیتی ہے کہ اگر تم لوگوں سے 100 اکاونٹ بنواؤگے  تو کمپنی تمھیں دس ہزار روپیہ دے گی یا فی اکاونٹ سو روپے دے گی،  اب یہ ورکر کسی کے شناختی کارڈ نمبر پر جو یا تو فوت ہوگیا ہو یا دیہات،جنگل میں کہیں دور رہتا ہے اس کے شناختی کارڈ نمبر پر اکاؤنٹ بنا کر سو روپیہ وصول کرنے کے بعد اکاؤنٹ ختم  کردے، کمپنی کو بھی اس پر کوئی اعتراض نہیں۔ اور شناختی کارڈ والے کو بھی کسی قسم کا کوئی نقصان نہیں۔ کیا اس طرح کی آمدنی حلال ہوگی ؟
جواب: ۱۔ انٹرنیٹ کے ذریعہ یا موبائل ایپس کے ذریعے خریداری میں اگر خریدوفروخت کی شرائط پائی جائیں تو  وہ معاملہ صحیح ہوتا ہے، مثلاً: مبیع اور ثمن کی مکمل تفصیلات بتائی جائیں، جس سے ہر قسم کی جہالت مرتفع ہوجائے، اور کوئی بھی شرط فاسد نہ لگائی گئی ہو وغیرہ ۔آن لائن کاروبار میں اگر "مبیع" (جوچیزفروخت کی جارہی ہو)بیچنے والے کی ملکیت میں نہیں ہے اور وہ محض اشتہار ،تصویردکھلاکر کسی کو وہ سامان فروخت کرتا ہو (یعنی سودا کرتے وقت یوں کہے کہ "فلاں چیز میں نے آپ کو اتنے میں بیچی"، وغیرہ) اور بعد میں وہ سامان کسی اور دکان،اسٹوروغیرہ سے خرید کردیتا ہو تو یہ صورت بائع کی ملکیت میں "مبیع" موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنا مقصود ہو وہ بائع کی ملکیت میں ہونا شرعاً ضروری ہوتا ہے۔البتہ اگر بیچنے والا پہلے سے وضاحت کردے کہ یہ چیز میری ملکیت میں نہیں ہے، میں کہیں سے لے کر اتنے میں آپ کو دوں گا، پھر کہیں سے خرید کر باقاعدہ قبضہ کرکے متعینہ قیمت پر فروخت کرے ، یا بیچنے والے اور خریدار کے درمیان بروکری کرکے متعینہ اجرت حاصل کرے تو یہ جائز ہوگا۔باقی  کرنسی، سونا اور چاندی کی آن لائن خرید و فروخت شرعاً درست نہیں ہے، کیوں کہ ان اشیاء کی بیع درست ہونے کے لیے ضروری ہے کہ ہاتھ در ہاتھ ہو اور مجلسِ عقد میں جانبین سے عوضین پر قبضہ پایا جائے۔۲۔  صورت مسئولہ میں  اگر کسی آدمی کی اجازت سے  اس کے شناختی کارڈ پر اکاونٹ بنایا جائے اور کمپنی کی طرف سے اجازت بھی ہو تو اس پر اکاونٹ بنوا کر کمپنی کی طرف سے رقم وصول کرنا جائز ہے کیوں کہ یہ کمپنی کی طرف سے تبرع ہے اور اس کا لینا جائز ہے ، اور جس شخص کا انتقال ہوگیا ہو اور یا جس کی طرف سے اجازت نہ ہو تو اس کے شناختی کارڈ پر اکاونٹ بنواکر اس پر پیسے لینا دھوکہ اور جھوٹ کی وجہ سے جائز نہیں ہے۔فقط واللہ اعلم
                                                  
عنوان: روایتی بینکوں میں کرنٹ اکاؤنٹ کھلوانا
سوال: روایتی بینک کے کرنٹ اکاؤنٹ میں رقم رکھوانا کیسا ہے جب کہ اسلامی بینکاری موجود ہو؟
جواب: واضح رہے کہ مال کی حفاظت کی اگر کوئی معتمد صورت نہ ہو تو بینک کے کرنٹ اکاؤنٹ میں حفاظت کی غرض سے مال رکھوانے کی گنجائش ہے، البتہ اگر کوئی متبادل صورت ہو تو پھر بینک کے کرنٹ اکاؤنٹ میں بھی رقم رکھوانے سے اجتناب کرنا چاہیے؛ کیوں کہ کرنٹ اکاؤنٹ میں رقم رکھوانے والا اگرچہ عملی طور پر کسی قسم کا سودی معاہدہ نہیں کرتا، لیکن بینک اس کی رکھوائی گئی رقم سودی معاملات میں استعمال کرلیتا ہے، اور مال رکھوانے والا نہ چاہتے ہوئے بھی سودی لین دین کا کسی نہ کسی درجہ میں حصہ بن جاتا ہے۔لہٰذا صورتِ مسئولہ میں مال کی حفاظت کی کوئی متبادل صورت موجود نہ ہو تو کسی بھی بینک (بشمول مروجہ اسلامی  بینکوں ) میں مجبوراً  کرنٹ اکاؤنٹ کھلوانے کی گنجائش ہے اور جو بینک اس کے مال کو سودی معاملہ میں استعمال کرے گا تو اس کا گناہ متعلقہ ذمہ داران کو ہوگا، نہ کہ اکاؤنٹ ہولڈر کو۔ اور اگر مجبوری کی صورت نہ ہو تو اجتناب ہی بہتر ہے۔کفایت المفتی میں ہے:’’حفاظت کی معتمد صورت نہ ہو تو بینک میں جمع کرادینا مباح ہے۔‘‘  (ج:7، ص:102، ط:دار الاشاعت)فقط واللہ اعلم
                                                  
عنوان: مری بیوری کمپنی کے لیے کاٹن بنانے کا حکم
سوال: میں جس  پرائیوٹ ادارےBulleh Shah Packaging Kasur میں کام کرتا ہوں، یہاں مختلف شعبے ہیں، میں جس شعبے میں الیکٹریکل انچارج ہوں، وہاں گتے کے ڈبے (Corrugated Box) بنتے ہیں ،جن میں کمپنیاں اپنی پراڈکٹس پیک کرتی ہیں، ہم تقریبا ایک کروڑ تیس لاکھ ڈبے ایک مہینے میں بناتے ہیں، ایسی ہی ایک کمپنی مری بیوری (Murree Brewery) بھی ہے، جو کہ کولڈ ڈرنکس وغیرہ بناتی ہے، اپنی مصنوعات کی پیکنگ کے لیے یہ کمپنی بھی ہم سے ڈبے بنواتی ہے،یہ کمپنی دیگر مصنوعات کے ساتھ ساتھ شراب بھی بناتی ہے، جس کی پیکنگ کے لیے ہماری کمپنی سے ڈبے بنواتی ہے، ہمارے کچھ ساتھیوں نے پہلے بھی سیلز ٹیم سے بات کی تھی کہ یہ آرڈر مت لیا کریں، مگر وہ کہتے ہیں کہ بزنس ہے، ہم انکار نہیں کر سکتے، آپ سے راہ نمائی کی درخواست ہے ،کہ ایسی صورت میں ہمیں کیا کرنا چاہیے؟ کیا ایسی کمپنی میں جاب درست ہے؟
جواب: صورتِ مسئولہ میں  سائل کا مذکورہ کمپنی میں کام کرنا  درست ہے،البتہ اگر   واقعۃً  مذکورہ کمپنی شراب بھی تیار کرتی ہے،تو اس کے لیےوہ ڈبےتیار کرنا جو صرف شراب کی پیکنگ  کے لیے استعمال ہوتے ہیں درست نہیں، لیکن اس کے علاوہ ڈبے اس کمپنی کے لیے بھی بنانا درست ہوگا، مری بیوری وہ کاٹن شراب کے لیے استعمال کرتی ہے، اور  کمپنی  کو  معلوم ہے تو  کمپنی  والوں کو چاہیے کہ  جو  کاٹن  شراب کے لیے بنتے  ہیں، اس  سے اجتناب  کریں،اور باقی کاٹن مری بیوری  کے لیے بنانے میں کوئی مضائقہ نہیں ہے۔قرآن کریم میں ہے:"{وَتَعَاوَنُوا عَلَى الْبِرِّ وَالتَّقْوَى وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} ."[المائدة: 2]ترجمہ: "اور ایک دوسرے کی نیک کام اور پرہیزگاری میں مدد کیا کرو اور گناہ اور زیادتی پر مدد نہ کیا کرو اور اللہ سے ڈرتے رہا کرو۔ بیشک اللہ کا سخت عذاب ہے۔ "فتاوی شامی میں ہے:"(و) جاز (بيع عصير) عنب (ممن) يعلم أنه (يتخذه خمرا) لأن المعصية لا تقوم بعينه بل بعد تغيره وقيل يكره لإعانته على المعصية ...(بخلاف بيع أمرد ممن يلوط به وبيع سلاح من أهل الفتنة) لأن المعصية تقوم بعينه."(کتاب الحظر و الإباحة، فصل في البیع، ج:6، ص:391، ط: سعید)فتاوی ہندیہ میں ہے:"وإذا استأجر الذمي من المسلم دارا يسكنها فلا بأس بذلك، وإن شرب فيها الخمر أو عبد فيها الصليب أو أدخل فيها الخنازير ولم يلحق المسلم في ذلك بأس لأن المسلم لا يؤاجرها لذلك إنما آجرها للسكنى. كذا في المحيط."(كتاب الإجارة، الباب السادس عشر في مسائل الشيوع في الإجارة، ج: 4، ص:450، ط: رشیدیه)فقط واللہ اعلم
                                                  
عنوان: بہنوں کو حصہ دینے کے لیے سودی قرض لینا
سوال: بینک سے قرض لینا ہے، جائیداد کا حصہ دینا ہے بہنوں کو، اس کے بعد سود سے بچنے کے لیے کیا راستہ اختیار کروں؟کیونکہ بینک سے قرض لینے کے بعد انہیں سود کے ساتھ واپس کرنا ہوتا ہے۔
جواب: سودی قرض لینا شرعاً جائز نہیں ہے،باقی بہنوں کو حصہ دینے کے لیے  کسی سے غیر سودی قرضہ لے لیں اگر ممکن ہو،ورنہ بہنوں سےہی کچھ  مہلت لے لیں  ،اگر بہنیں مہلت دینے پر راضی نہیں ہیں تو جائیداد کو فروخت کرکے ان کو ان کے حصے کی رقم ادا کردیں۔صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(کتاب المساقات،ج3،ص1219، دار احیاء التراث ، بیروت)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔فتاوی شامی میں ہے:"(قوله: كل قرض جرّ نفعًا حرام) أي إذا كان مشروطًا كما علم مما نقله عن البحر وعن الخلاصة. وفي الذخيرة: وإن لم يكن النفع مشروطًا في القرض، فعلى قول الكرخي لا بأس به، ويأتي تمامه". (کتاب البیوع،فصل فی القرض،مطلب كل قرض جر نفعا حرام،ج5،ص166،ط: سعید)فقط واللہ اعلم
                                                  
عنوان: آن لائن کرنسی ایکسچینج میں کام کرنے کا حکم
سوال: ہماری کینیڈا میں ایک آن لائن کرنسی ایکسچینج کمپنی ہے،جو دو طرح کی سہولیات فراہم کرتی ہے(1)آن لائن کرنسی کا تبادلہ(2)آن لائن کرنسی کا تبادلہ کرکے کسی دوسرے تک رقم پہنچانا۔کمپنی کے ذرائع آمدن:ہماری کمپنی مذکورہ کرنسی ایکسچینج اور رقم کی ترسیل سے پیسہ کماتی ہے، جس کے2طریقہ کار ہیں(1)رقم کی ترسیل پر فیس اور اجرت لے کر  منافع کمایا جاتا ہے،اجرت کی شرح مختلف لوگوں کے لیے مختلف ہوسکتی ہے،اور خاص کسٹمرز کے لیے معاف بھی کی جاسکتی ہے۔(2)کرنسی کا مارکیٹ میں جو ریٹ مقرر ہے اس میں کچھ اضافہ کرکے اپنا ایک ایکسچینج ریٹ دے کر منافع کمایا جاتا ہے، مثلاً مارکیٹ میں100ڈالر10000پاکستانی روپے میں خریدے جاسکتے ہوں ، کمپنی کے ریٹ کے مطابق یہی100ڈالر10500روپے میں آن لائن خریدے جاسکتے ہیں،اور پھر اس میں اگر کچھ اجرت مثلاً50روپے شامل کی جائے تو ٹوٹل رقم10550بن جاتی ہے۔رقم کےترسیل کے لیےعمومی طور پرکمپنی میں کام کے دو طریقے رائج ہیں :پہلاطریقہ (Spot Deal):کسٹمرز یعنی صارفین کمپنی کی ویب سائٹ کے ذریعہ رابطہ کرتے ہیں،اور اگر کمپنی کے ساتھ اپنا کرنسی کے تبادلے اور ترسیل کے معاملات طے کرتے ہیں،اگر بات پکی ہوجائے تو اس کو(deal)کہاجاتا ہے،اور رقم کے تبادلے کے حوالہ سے کمپنی اور صارف میں ریٹ طے ہوجاتے ہیں،صارف خود قبول کرتا ہے کہ مذکورہ رقم مطلوبہ شخص کو کس دن پہنچانی ہے،اس حوالہ سے تاریخ بھی طے ہوجاتی ہے،معاملات طے ہونے کے فوراًبعد کمپنی   کسٹمر سے فون کے ذریعہ تصدیق کرتی ہے کہ آپ یہ رقم کا تبادلہ کرنا چاہتے ہیں،اگر کسٹمراقرار کرلے تو کمپنی اُس کرنسی کےاُتنے ذخائر خرید کررکھ لیتی ہے،جو مطلوبہ  شخص کو پہنچانے ہوتے ہیں،کمپنی جب صارف کو کال کرتی ہے،تو اس وقت معاملہ حتمی طور پر طے ہوجاتا ہے، مثلاً میں10550روپے کے بدلے کسی کو100ڈالر بجھوانا چاہوں تو کمپنی یہ100ڈالر کہیں سے خرید کر اپنے پاس رکھ لے گی، پھر طے شدہ تاریخ کو مجھے دوبارہ کال کرمیرے بینک اکاؤنٹ سے10550روپے وصول کرلیے جائیں گے،اورکچھ گھنٹوں بعد دوسرے شخص کو ایکسچینج کی گئی رقم یعنی100ڈالر پہنچادی جائے گی، مذکورہ صورت میں جو تاریخ طے ہوتی ہے وہ عموماً(Working days)یعنی کام کے دنوں کی ہوتی ہے،مثلاًاگرمیں جمعہ کے دن کمپنی کے ساتھ کوئی (deal) بناؤں تو میں جمعہ کی تاریخ مقرر کرسکتاہوں،اور جمعہ کے انتخاب کی صورت میں کمپنی جمعہ کے دن ہی رقم ایکسچینج کرکے مطلوبہ شخص کو پہنچادے گی،اور اگر جمعہ کے دن کا انتخاب نہ کروں تو اگلے ورکنگ ڈیز کا ہی انتخاب کرسکتا ہوں،لہذا ہفتہ اور اتوار کا دن منتخب نہیں ہوگا،کیوں کہ وہ ورکنگ ڈیز میں شام نہیں ہیں، پیر کے دن کا انتخاب ہوسکے گا۔دوسری طریقہ (Forward Deal):وہ یہ ہے کہ کمپنی کئی دنوں بعد کی تاریخ منتخب کرنے کی بھی سہولت فراہم کرتی ہے،جس کو(Forward Deal)فارورڈ ڈیل کہا جاتا ہے،اس کا طریقہ کار یہ ہے کہ میں اگر فارورڈ ڈیل منتخب کروں تو کمپنی ڈیل ہونے کے بعد تصدیق کرےگی،اور پھر ذخائر خریدنے کے بجائے مجھ سے(Security deposit)سیکورٹی ڈیپوزٹ مانگے گی،یعنی جتنی قیمت میں معاملہ میں کمپنی کے ساتھ معاملہ طے پاجائے اس میں سے کچھ رقم کمپنی کو ادا کی جاتی ہے، پھر جو تاریخ کئی دن بعد کی مقرر کی گئی ہےاس کے آنے بعد دوبارہ مارکیٹ ریٹ دیکھ کر نیا ریٹ طے کیا جاتا ہے، اس وقت کے مارکیٹ کے لحاظ سے اگر زیادہ پیسے بنیں تو مزید پیسے لیے جاتے ہیں،اور اگر پیسے کم بنیں تو پیسے کم لیے جاتے ہیں، مثلاً مجھےاس فاروڈ ڈیل میں100ڈالرکے بدلےکُل رقم10550دینی ہے تو کمپنی مجھ سے ڈیل کے وقت فی الفور2000روپےلے لی گی،پھر مقررہ تاریخ آنے پر ڈالر کا مارکیٹ ریٹ دیکھا جاتا ہے،اگر اس کی قیمت میں2000زیادہوئے ہوں تو اب کمپنی مجھے سے10550کے بجائے12550روپے لے گی،جس میں سے روپے تو2000پہلے وصول کرچکی ہوگی،مزید بقایا10550روپے میں اداکروں گا،اور اگر ڈالر کے ریٹ میں کم ہونے کی وجہ سے2000کا فرق آیا ہوتو کمپنی مجھ سے10550کے بجائے8550روپے وصول کرے گی۔کمپنی میں ہمارا کام فقط یہ ہوتا ہے کہ ویب سائٹ کو دیکھیں اور کمپنی کی فراہم کردہ سہولیات کو آسان سے آسان تر بنائیں،باقی رقم کی ترسیل کا اصل کام اور کمپنی اور صارف کے درمیان معاملات فون کے ذریعہ ہی طے ہوتے ہیں۔مندرجہ تفصیل کے مطابق کمپنی کے کاروبار کاشرعاً کیا حکم ہے؟اور ہمارے لیے مذکورہ کمپنی میں کام کرنے کا کیا حکم ہے؟
جواب: صورتِ مسئولہ میں مذکورہ آن لائن کرنسی ایکسچینج کمپنی کا کام شرعی طور پر ناجائز ہے کیوں کہ   کرنسی کی بیع شرعاً "بیعِ صرف" ہے، جس  میں بدلین (جانبین کی کرنسی) پرمجلسِ عقد میں ہی ہاتھ در ہاتھ قبضہ ضروری ہے،اور  دونوں جانب سے یا کسی ایک جانب سے ادھار ناجائز ہے،جب کہ مذکورہ بالا کمپنی میں کرنسی ایکسچینج کا سارا کا سارا نظام آن لائن ہوتا ہے، اس لیےبیع صرف کی سب سے پہلی اور بنیادی شرط عاقدین(بائع و مشتری) کا ایک مجلس میں بدلین( دونوں کرنسیوں) پر ہاتھ در ہاتھ قبضہ کرنے کی شرط مفقود ہوجاتی ہے،لہذا کمپنی کی جانب سے کیے جانے والےایسے تمام سودے ناجائز ہیں اورنفع حلال نہیں ہے۔نیز کمپنی کی جانب  سےکرنسی ٹرانسفر یعنی رقم کی ترسیل کے طریقہ کار میں بھی مفاسد پائے جاتے ہیں، مثلاً کمپنی اور صارف کے درمیان مارکیٹ ریٹ سے زائد پر کرنسی کی خریدوفروخت کا معاملہ طے پاتا ہے،اسی معاملہ میں کمپنی صارف سےاجرت بھی لے رہی ہے،اور پھر صارف کی طرف سے وکیل بن کر مطلوبہ کرنسی صارف کے بیان کردہ دوسرے شخص تک پہنچارہی ہے، لہذا ایک ہی معاملہ کے تحت کئی قسم کے عقود(عقد بیع ، عقد اجارہ اور عقد وکالت) کا بیک وقت جمع ہونا پایا جارہا ہے،اور  ایک ہی معاملہ میں دو یا دو سے زائدقسم کے عقود کو جمع کرنا  رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہے:" عن ابي هريرة رضي الله عنه قال: نهی رسول الله صلي الله عليه وسلم عن بيعتين في بيعة."(رواه الترمذي ،3/525 ،ط: مصطفی البابی الحلبی،مصر )نیز رقم کی ترسیل کے دوسرے طریقہ کار" فارورڈ ڈیل" میں کمپنی صارف کو بذریعہ فون کال تصدیق کرکے تمام معاملات طے کرلیتی ہے، اس سےکچھ رقم سیکیورٹی ڈیپوزٹ کے عنوان سےایڈونس میں لے لیتی ہے، لیکن صارف اور کمپنی کے درمیان کرنسی کے ریٹ کے حوالہ سے معاملہ حتمی طور پر طے نہیں ہوتا، بلکہ وہ رقم کی ترسیل کے حوالہ سے مقررہ دن یا تاریخ پر موقوف رہتا ہے،اور اس دن کے مارکیٹ ریٹ کے اعتبار سے کرنسی کا ریٹ کمپنی طے کرتی ہے،گویا اس طریقہ کار میں کرنسی کی قیمت بھی مجہول ہوتی ہے،لہذااس اعتبار سے بھی کمپنی کے معاملات میں فساد پایاجاتا ہے۔بدائع الصنائع فی ترتیب الشرائع میں ہے:"(ومنها) أن يكون المبيع معلوما وثمنه معلوما علما يمنع من المنازعة.فإن كان أحدهما مجهولا جهالة مفضية إلى المنازعة فسد البيع."(كتاب البيوع، ج:5، ص:156، ط:دارالكتب العلمية)لہذا سائل کے لیے غیر شرعی ذرائع آمدن رکھنے والی مذکورہ بالا کمپنی میں ملازمت کرنا جائز نہیں ہے۔احکام القرآن للجصاص میں ہے:"وعلى أن النهي عن أكل مال الغير معقود بصفة وهو أن يأكله بالباطل، وقد تضمن ذلك أكل أبدال العقود الفاسدة كأثمان البياعات الفاسدة."(باب التجارات وخیار البیع،(3/128)،ط.دار إحياء التراث العربي - بيروت)دررالحکام شرح غررالااحکام میں ہے:"(بيع الثمن بالثمن) أي ما خلق للثمنية كالذهب والفضة سواء كان (جنسا بجنس أو بغيره) كبيع الذهب بالذهب والفضة بالفضة أو الذهب بالفضة أو بالعكس (فإن تجانسا) أي الثمنان بأن يكونا ذهبين أو فضتين (لزم التساوي والتقابض) لما مر في الربا من قوله - صلى الله عليه وسلم - «الذهب بالذهب والفضة بالفضة مثلا بمثل يدا بيد والفضل ربا» (قبل الافتراق) بالأبدان حتى لو ذهبا يمشيان في جهة واحدة أو ناما أو أغمي عليهما في المجلس ثم تقابضا قبل الافتراق صح، وقد قال عمر - رضي الله تعالى عنه -: وإن وثب من سطح فثب معه بخلاف خيار المخيرة إذ التخيير تمليك فيبطل بما يدل على الرد والقيام دليله (ولو) وصلية (اختلفا) أي المتجانسان (جودة وصناعة) إذ لا عبرة لهما لما مر في الربا (وإلا) أي وإن لم يتجانسا (فالتقابض) لما مر أن أحد جزأي العلة يحرم النساء."(كتاب البيوع ، باب الصرف، ج:2، ص:203، ط:دارإحياء الكتب العربية)فتاوی عالمگیریہ میں ہے:"(وأما شرائطه) فمنها قبض البدلين قبل الافتراق كذا في البدائع سواء كانا يتعينان كالمصوغ أو لا يتعينان كالمضروب أو يتعين أحدهما ولا يتعين الآخر كذا في الهداية وفي فوائد القدوري المراد بالقبض ههنا القبض بالبراجم لا بالتخلية يريد باليد كذا في فتح القدير وتفسير الافتراق هو أن يفترق العاقدان بأبدانهما عن مجلسهما بأن يأخذ هذا في جهة وهذا في جهة أو يذهب أحدهما ويبقى الآخر حتى لو كانا في مجلسهما لم يبرحا عنه لم يكونا متفرقين، وإن طال مجلسهما إلا بعد الافتراق بأبدانهما .ولو كان لأحدهما على صاحبه ألف درهم وللآخر عليه دنانير فنادى أحدهما صاحبه من وراء الجدار أو من بعيد فقال بعتك ما لي عليك بما لك علي لم يجز وكذلك لو تصارفا بالرسالة لأنهما متفرقان بأبدانهما كذا في محيط السرخسي.ومنها) أن لا يكون في هذا العقد أجل هكذا في النهاية ."(كتاب الصرف، الباب الأول في تعريف الصرف وركنه وحكمه وشرائطه، ج:3، ص:217، ط:سعيد)فتاوی شامی میں ہے:"(هو) لغة الزيادة. وشرعا (‌بيع ‌الثمن ‌بالثمن) أي ما خلق للثمنية ومنه المصوغ (جنسا بجنس أو بغير جنس) كذهب بفضة (ويشترط) عدم التأجيل والخيار و (التماثل)  أي التساوي وزنا (والتقابض) بالبراجم لا بالتخلية (قبل الافتراق) وهو شرط بقائه صحيحا على الصحيح (إن اتحد جنسا وإن) وصلية (اختلفا جودة وصياغة) لما مر في الربا (وإلا) بأن لم يتجانساشرط التقابض) لحرمة النساء (فلو باع) النقدين (أحدهما بالآخر جزافا أو بفضل وتقابضا فيه) أي المجلس (صح)."(كتاب البيوع، باب الصرف، ج:5، ص:257، ط:سعيد)فقط والله اعلم
                                                  
عنوان: پاکستانی کرنسی میں نفع دیتے ہوئے ڈالر کی کس قیمت کا اعتبار ہوگا؟
سوال: یاران شپنگ لائن کےCEOکی حیثیت سے سوال ہے کہ ہم نے اپنے پارٹنر ز یامؤکلین (PRINCIPLES)کے ساتھ یہ معاملہ کیا ہے کہ مل کے کام کریں گے اور جو منافع ہوگا ،وہ طے شدہ تناسب سے تقسیم ہوگا۔شرکت یا ایجنسی دونوں صورتوں میں  ایک وقت متعین کرلیا جاتاہے، مثلاً: یہ طے کرلیا جاتاہے کہ 31 دسمبر تک جو نفع ہوگا وہ تقسیم کرلیا جائےگا،نیز اس کاروبار میں آمدنی ڈالرز میں ہوتی ہے، اور حساب کتاب اور ڈاکومینٹیشن کے معاملات میں تقریبامہینہ یا ڈیڑھ مہینہ لگ جاتاہے،حقیقی نفع کا اسی وقت علم ہوتاہے۔حسبِ منشا بعض پارٹنرز کو ڈالرز میں نفع دیا جاتا ہےا ور بعض پارٹنرز کہتے ہیں کہ ہمیں پاکستانی کرنسی میں نفع چاہیے ، لیکن ڈالرز کے ریٹ میں روز بروز اتار چڑھاؤ ہوتا رہتا ہے۔سوال کا منشا یہ ہے کہ پاکستانی کرنسی روپے میں نفع تقسیم کرنے کی صورت میں ڈالرز کی کونسی دن کی قیمت کا اعتبارہوگا،31دسمبر کو ڈالر کی پاکستانی کرنسی میں جو قیمت تھی وہ؟ یا مثلا 15 فروری حساب کتاب کرنے کے بعد جس وقت نفع کی تعیین ہوئی؟
جواب: صورتِ مسئولہ میں مذکورہ کاروبار اگر جائز طریقہ پر ہوتا ہے اور نفع و نقصان کی بنیاد پر ہے تو اس صورت میں  جب مذکورہ مشترکہ کاروبار میں آمدنی ڈالر کی صورت میں ہوتی ہے ، اور نفع کی تقسیم بھی ڈالر کی صورت میں مقرر کی گئی ہے ، تو اب نفع تقسیم کرتے وقت نفع کی ادائیگی کے دن جس پارٹنرکا ڈالر کی صورت میں جتنا نفع بنتا ہوگا یا تو اُسے وہ ڈالردے دیئے جائیں اور اگر پاکستانی کرنسی کی صورت میں نفع کی ادائیگی کرنی ہوتو جس دن نفع دیا جارہا ہو جیساکہ سوال میں مثلاً15 فروری کو نفع کی حتمی تعیین کا دن لکھا ہے ،تو اسی دن ڈالر کی قیمت کا اعتبار ہوگا، اور ادائیگی کے دن ڈالر کا مارکیٹ میں  جو ریٹ ہوگا، اس کے اعتبار سے مقررہ ڈالروں کی قیمت ادا کرنی  ہوگی۔العقود الدرية في تنقيح الفتاوى الحامدية میں ہے :"(سئل) في رجل استقرض من آخر مبلغاً من الدراهم وتصرف بها ثم غلا سعرها فهل عليه رد مثلها؟(الجواب) : نعم ولاينظر إلى غلاء الدراهم ورخصها كما صرح به في المنح في فصل القرض مستمداً من مجمع الفتاوى"۔(ج: 1،ص:279،ط: دار المعرفة)فقط واللہ اعلم
                                                  
عنوان: غرباء کے لیےمیڈیکل انشورنس کرانے کا حکم
سوال: ہم لوگ نے میڈیکل ایڈ کا کام شروع کیا ہے، جو لوگ بیمار ہوتے ہیں ان کو زکوٰۃ کی  مد سے علاج کے لیے رقم دی جاتی ہے اور وہ زکوٰۃ کے مستحق ہوتے بھی ہیں، اس میں کافی رقم خرچ ہوجاتی ہے اور زیادہ لوگ ان کا تعاون نہیں کر پاتے، اس پس منظر میں آپ سے یہ بات دریافت کرنی ہے کیا غریب لوگوں کے لیے میڈیکل انشورنس پالیسی حاصل کی جا سکتی ہے تاکہ کم پیسوں میں زیادہ سے زیادہ لوگوں کا تعاون ہوجائے؟
جواب: انشورنس کامروجہ طریقہ کارشرعاً ناجائزوحرام ہے،اس لیے کہ اس میں سود اور جوا دونوں چیزیں پائی جاتی ہیں،جوااورسود دونوں کی حرمت قرآن وحدیث سے ثابت ہے؛اس لیے غریب لوگوں کے لیے میڈیکل انشورنس کرواناجائز نہیں؛کیوں کہ انشورنس کرانے میں معاونت کرنے والوں کو  سوداور جوے پر مشتمل معاملہ کے معاہدے کا گناہ  بہرحال ملے گا ،جس طرح سود لینا دینا اور جوا کھیلنا حرام ہے ،اسی طرح سودی یا جوے پر مشتمل معاہدہ کرنا بھی حرام ہے ۔قرآنِ کریم میں ہے:"﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾." [المائدة: 90]صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والأقضیة، ط: مکتبة رشد، ریاض)فتاوی شامی میں ہے:" وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".(6 / 403، کتاب الحظر والاباحۃ، ط: سعید) فقط واللہ اعلم
                                                  
عنوان: المیزان انویسمنٹ کا حکم
سوال: میزان بینک اور میزان انوسمینٹ یہ دو الگ الگ ادارے ہیں ان کے مالکان بھی مختلف ہیں، میزان انوسٹمنٹ میں بینک کی طرح کیش کا لین دین نہیں  ہے ، یہ لوگوں کی رقم ملک کی بڑی بڑی کمپنیوں میں انوسٹ کرتے ہیں اور اس سے جو منافع حاصل ہوتا ہے  وہ لوگوں میں روزانہ کی بنیاد پر یا مہینے کی بنیاد پرتقسیم کرتے ہیں۔ میزان انوسٹمنٹ ادارہ بھی مفتی تقی عثمانی صاحب کا فتوی دکھاتے ہیں اس انوسٹمینٹ کے حلال ہونے کا۔ یہ بات ٹھیک ہے کہ مفتی تقی عثمانی صاحب کا فتوی  موجود ہے ، لیکن  اپنی تسلی کے لیے میں چاہتا ہوں کہ آپ سے بھی راۓ لوں، کیوں کہ یہ حرام اور حلال کا معاملہ ہے اس لیے اگر تو یہ متفق علیہ حلال ہے  تو ٹھیک ہے ، لیکن اگر یہ  منافع مشکوک ہے تو بہتر ہے مشکوک چیزوں کو چھوڑ دیا جاۓ تو بہتر ہے۔سوال- کیا میزان انوسٹمینٹ ادارے میں رقم انوسٹ کرنا اور اس سے منافع حاصل کرنا جائز  ہے؟ براۓ مہربانی تفصیلی جواب عنایت فرمائیں ۔
جواب: المیزان انویسمنٹ  کمپنی  کے اکثر معاملات  شرعی اصولوں کے خلاف ہیں ، اس لیے  امیں  میں انویسٹ کرنا اور اس   کے ذریعہ منافع حاصل کرنا جائز نہیں ہے۔تفصیل کے لئے درج ذیل لنک پر فتوی ملاحظہ فرمائیں:المیزان انویسمنٹ کا حکم
                                                  
عنوان: جبری پراویڈنٹ فنڈ کا حکم
سوال: میں ایک کمپنی میں نوکری کررہا تھا، ہمارا ایک پراویڈنٹ فنڈ تھا جس میں تنخواہ سے کچھ پیسوں کی کٹوتی ہوتی تھی جسے کمپنی اپنی طرف سے کاٹ کر غیر اسلامی بنک میں جمع کرتی تھی، کمپنی میں شامل ہوتے وقت ہمارا کوئی اس قسم کا معاہدہ نہیں ہوا تھا کہ ہمیں کتنا سود ملنا چاہیے یا ہم نے کمپنی کو نہیں کہا تھا کہ وہ ہماری تنخواہ سے پراویڈنٹ فند کے لیے پیسے کاٹے، بلکہ کمپنی اپنی مرضی سے اسے کاٹتی تھی، اب دو سال بعد کمپنی چھوڑنے پر جمع کیا ہوا فنڈ اور اس کے ساتھ کچھ سود کمپنی نے دیا ہے، مجھے نہیں معلوم یہ جائز ہے ناجائز، تو کیا اسے لینا چاہیے یا نہیں؟ اور اگر نہیں لینا چاہیے تو کیا کسی اور کو دے سکتے ہیں؟
جواب: صورتِ مسئولہ میں مذکورہ کمپنی میں سائل کی تنخواہ سے پراویڈنٹ فنڈ کی مد میں مذکورہ کٹوتی اگر جبری ہوتی تھی، سائل کی اجازت اور مرضی اس میں نہیں تھی، تو اس صورت میں کٹوتی شدہ رقم کے علاوہ ادارہ نے اپنی طرف سے جتنی رقم ملائی اور ان دونوں رقموں کو کسی جگہ جمع کروانے کے بعد جتنا بھی اضافہ ملا ہے، تو سائل کے لیے تمام اضافہ والی رقم کا لینا شرعاً جائز ہے،یہ زائد رقم سود نہیں ہے، بلکہ یہ تنخواہ کا حصہ ہے، اس اضافی رقم کو سود کہنا غلط ہے۔جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(كتاب الإجارة، ج: 7، ص: 300، ط: دار الكتاب الإسلامي)فقط واللہ أعلم
                                                  
عنوان: قرض کی وصولی میں سونے کے اعتبار سے رقم کی وصولی کا حکم
سوال: کیا قرض دیتے ہوئے اسے سونے کی قیمت سے لنک کیا جا سکتا ہے؟ مثلاً میں کسی کو ایک لاکھ قرض دوں اور اس سے طے کر لوں کہ اس رقم سے آج جتنا سونا آتا ہے، آپ مجھے اس سونے کے برابر قرض کی واپسی کریں گے۔
جواب: واضح رہے کہ   قرض لیتے   وقت یا دیتے وقت جس کرنسی میں جتنی مقدار میں  قرض لیا یا دیاگیا ہے،واپسی کی صورت میں اس  کرنسی کی اتنی ہی مقدار  واپس کی جائے گی ،صورتِ مذکورہ میں اگر سائل     کسی کو بطور قرض کرنسی کی صورت میں مثلاً:ایک لاکھ روپے دے ،تو شرعاً مقروض پر واپسی کے  وقت اسی کرنسی کےاعتبار سے ایک لاکھ روپے ہی ادا کرنا لازم ہوں گے،  لہٰذا سائل کا قرض کی وصولی کے وقت، قرض  میں دی گئی رقم کے برابر  سونےکی قیمت کے اعتبار سے رقم کی ادائیگی کی شرط لگانا شرعاً ناجائز ہے۔فتاوی شامی میں ہے:"فإذا ‌استقرض مائة دينار من نوع فلا بد أن يوفي بدلها مائة من نوعها الموافق لها في الوزن أو يوفي بدلها وزنا لا عددا، وأما بدون ذلك فهو ربا".(كتاب البيوع، باب الربا،مطلب في استقراض الدراھم عددا،177/5،ط:سعید):وفيه ايضاّ"فإن الديون تقضى بأمثالها فيثبت للمديون بذمة الدائن مثل ما للدائن بذمته فيلتقيان قصاصًا."(كتاب الشركة، مطلب في قبول قوله دفعت المال بعد موت الشريك أو الموكل،ج:4،ص:320،ط: سعید)بدائع الصنائع میں ہے:"الواجب على المستقرض مثل ما ‌استقرض دينا في ذمته لا عينه فكان محتملا للاستبدال كسائر الديون، ولهذا اختص جوازه بما له مثل من المكيلات، والموزونات، والعدديات المتقاربة دل أن الواجب على المستقرض تسليم مثل ما ‌استقرض لا تسليم عينه إلا أنه أقيم تسليم المثل فيه مقام تسليم العين."(كتاب البيوع، فصل في حكم البيع219/7،ط:دارالكتب العلمية)فقط واللہ اعلم
                                                  
عنوان: جانور، پرندے، کیڑے مکوڑے، جنات اور انسانوں کی ارواح میں فرق
سوال: جانوروں، پرندے، کیڑے مکوڑے، جنات اور انسانوں کی ارواح میں فرق کیا ہے ۔اور یہ ارواح کس سے بنی ہے؟
جواب: روح اللہ تعالی کے رازوں میں سے ایک راز ہے، اس کی حقیقت وماہیت اللہ تعالی ہی جانتے ہیں، اور اللہ تعالی کے حکم سے بنی ہوئی ہے، باقی اس سے بھی آگے  سمجھنے کے لئے اللہ نے ہمیں حکم نہیں دیا ہے۔ عام روح میں جانور ، پرندے ، کیڑے مکوڑے ، جنات اور انسان سب برابر ہیں، البتہ انسان کو ایک الگ روح دی گئی ہے، وہ روح ربانی ہے، اس وجہ سے انسان اشرف المخلوقات ہیں، اور آخرت میں  جزا وسزا ہے، اسی کا  اشارہ "مِن أمر ربي" اور"ألست بربكم"  میں کیا گیا ہے، اس روح ربانی سے جانور پرندے وغیرہ خالی ہے۔روح کے بارے میں  آپ علیہ الصلاة والسلام سے بھی سوال هوا تھا کہ روح کی حقیقت وماہیت کیا ہے، تو یہ آیت نازل ہوئی:﴿وَيَسْأَلُونَكَ عَنِ الرُّوحِ قُلِ الرُّوحُ مِنْ أَمْرِ رَبِّي وَمَا أُوتِيتُمْ مِنَ الْعِلْمِ إِلَّا قَلِيلًا﴾(سورة بنی اسرائیل الآیة:85)  ترجمہ: اوریہ لوگ  آپ سے روح کو پوچھتے ہیں، آپ فرما دیجئے کہ: روح  میرے رب کے حکم سے بنی ہے اور تم کو بہت تھوڑا علم دیا گیا ہے۔ (از بیان القرآن)   البتہ یہ ضرور ہے کہ انسان، جنات اور کیڑے مکوڑوں کی ارواح میں فرق ہے، ہر ایک کی روح اس کے  درجہ کے اعتبار سے ہے،انسان اشرف المخلوقات ہے تو  انسان کی روح  بھی سب سے افضل واعلی ہوگی لیکن اس قسم کے بحثوں میں اپنی صلاحیتیں لگانے کے بجائے ہمیں اپنی صلاحیتیں عملی مسائل میں لگانی چاہیے۔علامه حافظ ابن حجر(852) رحمه الله  لکھتے ہیں:" والنفخ بمعنى الخلق أي خلق فيك الروح".(فتح الباري لابن حجر: باب تحاج آدم وموسى عند الله (11/ 507)،ط. دار المعرفة - بيروت ، 1379)التفسیر الواضح میں ہے:" وَيَسْئَلُونَكَ عَنِ الرُّوحِ قُلِ الرُّوحُ مِنْ أَمْرِ رَبِّي [الإسراء 85] ،نعم.. الروح سر من أسرار الله لا يعلم كنهها إلا خالقها."( التفسير الواضح: سورة الحجرات، (2/ 281)،ط۔دار النشر : دار الجيل الجديد)إحیاء علوم الدین میں ہے:"نعم، لا يمكن كشف الغطاء عن كنه حقيقة الموت إذ لا يعرف الموت من لا يعرف الحياة، ومعرفة الحياة بمعرفة حقيقة الروح في نفسها وإدراك ماهية ذاتها، ولم يؤذن لِرَسُولِ اللَّهِ صَلَّى اللَّهُ عَلَيْهِ وَسَلَّمَ أن يتكلم فيها ولا أن يزيد على أن يقول: ﴿الروح من أمر ربي﴾ فليس لأحد من علماء الدين أن يكشف عن سرّ الروح وإن اطلع عليه وإنما المأذون فيه ذكر حال الروح بعد الموت".(إحیاء علوم الدین«كتاب المراقبة والمحاسبة»، «المقام الأول من المرابطة: المشارطة» (4/495)،ط۔ دار المعرفة، بيروت)مولانا سعید احمد پالنپوری صاحب رحمہ اللہ تعالی لکھتے ہیں:"واعلم أن النبي صلى الله عليه وسلم لما سئل عن حقيقة الروح أنزل الله تعالى: ﴿قل الروح من أمر ربي﴾ فأشار إلى: أنها من عالَم الأمر دون عالَم الخلق، وقال تعالى: ﴿ألا له الخلق والأمر﴾ (الأعراف، الآية: 54) فالبدن من عالَم الخلق المشهود، والروح من عالم الأمر غير المشهود، وليس في مقدرتنا أن نفهم من حقيقتها أكثر من هذا".(تعليق الشيخ سعيد أحمد البالنبوري على هامش حجة الله البالغة: باب حقيقة الروح (1/ 76)،ط. زمزم ببلشرز كراتشي باكستان،2006م) ابو طاهر محمد بن يعقوب الفيروزآبادى (المتوفى: 817ھ) لکھتے ہیں:"وأَمَّا حقيقة الرّوح فهى لطيفة ربّانيَّة، وعُنصر من عناصر العالَم العلوىِّ تتصل بمدَدٍ ربَّانىّ إِلى العالم السُّفلىّ. وعلى حسب درجة الحيوانات وتفاوت الحالات التى لهم تتَّصل بهم. ولما كان الإِنسان فى الصّورة والصّفة والمعنى أَكمل من جميع الحيوانات كان المتَّصل به من ذلك أَفضل الأَرواح. وليس لأَحد من العالمين وقوف على سرِّ تلك اللَّطيفة وحقيقته، والله سبحانه المنفرد بعلم ذلك".(بصائر ذوي التمييز في لطائف الكتاب العزيز لأبی طاهر محمد بن يعقوب الفيروزآبادى (المتوفى: 817هـ): «الباب الحادى عشر فى الكلمات المفتتحة بحرف الراء» «بصيرة فى الروح» (۳/ ۱۰6)، ط۔ المجلس الأعلى للشئون الإسلامية - لجنة إحياء التراث الإسلامي، القاهرة)التفسیر القرآنی للقرآن میں ہے:"وإنه إذا كان لاحديث للعلم فى هذا الأمر الغيبىّ، فإن المشاهدة تدعونا إلى القول بأن الأرواح التي تلبس الكائنات الحية- بما فيها الإنسان- ليست على درجة واحدة من القوة التي تنبعث منها فى الكائن الحي، وفى الآثار التي تحدثها فيه..ففى عالم الحيوان مثلا.. نجد من الحيوانات مالا تكاد تحسّ فيه الحياة، كالديدان مثلا، كما نجد حيوانات تكاد تعقل، كالقردة.. وبين هذه وتلك أنماط كثيرة من الحيوات التي تلبس عالم الحيوان..وهذا يعنى أن اختلافا ما بين روح وروح إن لم يكن فى النوع ففى القدر، وفى الدرجة."( سورة الزمر،تفسيىر الآیة: (41 الى 46)، (12/ 1164)،ط. دار الفكر العربي - القاهرة)تفسیرکبیر میں ہے:"(وأن عليه النشأة الأخرى) (47): وهي في قول أكثر المفسرين إشارة إلى الحشر، والذي ظهر لي بعد طول التفكر والسؤال من فضل الله تعالى الهداية فيه إلى الحق، أنه يحتمل أن يكون المراد نفخ الروح الإنسانية فيه۔۔۔۔ وبهذا الخلق الآخر تميز الإنسان عن أنواع الحيوانات، وشارك الملك في الإدراكات فكما قال هنالك: أنشأناه خلقا آخر بعد خلق النطفة قال هاهنا: وأن عليه النشأة الأخرى فجعل نفخ الروح نشأة أخرى كما جعله هنالك إنشاء آخر، والذي أوجب القول بهذا هو أن قوله تعالى: وأن إلى ربك المنتهى [النجم: 42]."(مفاتیح الغیب:  سورة النجم، (۲۹/ ۲4۱)،ط.دار إحياء التراث العربي – بيروت،الطبعة:الثالثة: 1420هـ)مولانا عاشق الہی صاحب رحمہ اللہ لکھتے ہیں:"چونکہ احکام شرعیہ میں سے بندوں سے متعلق کوئی ایسا حکم نہیں ہے جو روح کی حقیقت جاننے پر موقوف ہو، اس لئے اس کی حقیقت جاننے کی درپے ہونے کی شرعا کوئی ضرورت بھی نہیں"۔(انوار البیان: سورہ بنی اسرائیل (3/ 391)،ط۔ دارالحسنی، لاہور، اشاعت اول: 2019)                                                                                                    فقط والله أعلم
                                                  
عنوان: ایڈوانس دینے کے بعد گھر واپس کرنا اور مالک مکان کا پورے مہینے کے کرایہ کا مطالبہ کرنے کا حکم
سوال: گھر ایک پارٹی کو کرایہ پر دیا ، 230000 روپے سیکورٹی ڈپازٹ ایڈوانس طے ہوا، ساٹھ ہزار (60000) روپے کرایہ طے ہوا، ایڈوانس کر ایہ اور ڈپازٹ دونوں کی ادائیگی انھوں نے کر دی ،چابی دے دی گئی، قبضہ بھی دے دیا گیا، ان کے کہنے کے مطابق کام کروانا تھا وہ بھی کروا دیا گیا، پھر چند دن ( چار دن بعد انہوں نے کہا کہ یہ گھر مجھے نہیں چاہیے یہ آپ واپس لے لیں، اس کے بعد مختلف لوگوں کو دکھاتے رہے لیکن وہ کرایا پر نہیں جاسکا، معاہدہ میں یہ بات طے تھی کہ "جو بھی پارٹی اس معاہدہ کو گیارہ مہینوں سے پہلے ختم کرنا چاہے گی تو وہ تین مہینے کا نوٹس دے گی ، عام طور پر مارکیٹ میں کم از کم ایک مہینے کا نوٹس تو ضرور دیا جاتا ہے، اور مالک مکان فور اگھر سے کرایہ دار کو نہیں نکالتا بلکہ ایک مہینہ پہلے نوٹس ضرور دیتا ہے، اس طرح جانے والا کبھی بھی ایک دم نہیں جاتا بلکہ وہ ہمیشہ نوٹس پہلے ہی دیتا ہے " یہ مارکیٹ کا اصول ہے تو اس معاہدہ پر دستخط بھی ہوئے ہیں ، تو اب مالک مکان یہ کہتا ہے کہ چونکہ میراگھر آپ کی وجہ سے کرایہ پر نہیں گیا، جبکہ آپ نے معاہدہ میں اس کو قبول کیا تھا اور آپ کو قبضہ (چابی) بھی دے دیا گیا تھا اور آپ کچھ سامان بھی لے آئے تھے تو اس وجہ سے آپ مجھے ایک مہینے کا کرایاد یں، جبکہ کر ایہ دار کا کہنا ہے کہ "چونکہ میں مکمل طور پر یہاں نہیں رہا تھا اور چند دن بعد میں نے آپ کو چابی بھی واپس کر دی تھی کہ مجھے یہ گھر نہیں چاہیے ، لہذا میں کرایہ نہیں ادا کرنا چاہتا"۔شریعت کیا ر ہنمائی کرتی ہے کہ مالک مکان کا کر ایہ دار سے ایک ماہ کا کرایہ کا مطالبہ کرنا درست ہے یا نہیں؟
جواب: صورتِ  مسئولہ میں مکان کے مالک اور کرایہ دار نےباہمی رضامندی سے جب معاہدہ کیا ، اور کرایہ دار نے کچھ پیسے ایڈوانس میں دیے ،تو ایسی صورت میں کرائے دار کو چاہیے کہ اس عقد پرقائم رہے، بلا عذر شرعی یک طرفہ  طورپر کرائے داری کے معاملہ کو  ختم کرنا درست نہیں ، لیکن کرایہ دار اگر کسی معقول عذر  کی وجہ سے وقت سے پہلے مکان خالی کررہا ہے اور مالک نے چابی بھی واپس لے لی تومکان کے مالک کو چاہیے  کہ باہمی رضامندی سے   عقد ختم  کر کے  کر ایہ دار کی ایڈوانس کی مد میں دی ہو ئی  رقم   واپس کر دے اس صورت میں رقم  روکنا درست نہیں،البتہ کرایہ دار نے جتنے دن مکان کا استعمال کیا ہے اتنے روز کا کرایہ ادا کرنا لازم ہوگا۔فتاوی ہندیہ میں ہے:"الإجارة ‌تنقض ‌بالأعذار عندنا وذلك على وجوه إما أن يكون من قبل أحد العاقدين أو من قبل المعقود عليه وإذا تحقق العذر ذكر في بعض الروايات أن الإجارة لا تنقض وفي بعضها تنقض، ومشايخنا وفقوا فقالوا: إن كانت الإجارة لغرض ولم يبق ذلك الغرض أو كان عذر يمنعه من الجري على موجب العقد شرعا تنتقض الإجارة من غير نقض."(كتاب الإجارة، الباب التاسع عشر في فسخ الإجارة بالعذر، ج:4، ص:458، ط:رشيدية) بدائع الصنائع میں ہے:"وأما‌صفة‌الإجارة‌فالإجارة‌عقد‌لازم إذا وقعت صحيحة عرية عن خيار الشرط والعيب والرؤية عند عامة العلماء، فلا تفسخ من غير عذر وقال شريح: إنها غير لازمة وتفسخ بلا عذر؛ لأنها إباحة المنفعة فأشبهت الإعارة، ولنا أنها تمليك المنفعة بعوض فأشبهت البيع وقال - سبحانه وتعالى - {أَوْفُوا بِالْعُقُودِ} [المائدة:1] والفسخ ليس من الإيفاء بالعقد وقال عمر: - رضي الله عنه - " البيع صفقة أو خيار" جعل البيع نوعين: نوعا لا خيار فيه، ونوعا فيه خيار، والإجارة بيع فيجب أن تكون نوعين، نوعا ليس فيه خيار الفسخ، ونوعا فيه خيار الفسخ؛ ولأنها معاوضة عقدت مطلقة فلا ينفرد أحد العاقدين فيها بالفسخ إلا عند العجز عن المضي في موجب العقد من غير تحمل ضرر كالبيع."(کتاب الإجارة، فصل في حكم الإجارة، ج:4، ص:201، ط:دار الكتب العلمية)فتاوی ہندیہ میں ہے:"ولو‌شرط‌ثلاثة‌فسكن في مدة الخيار سقط الخيار ولو انهدم المنزل بالسكنى لا ضمان لأنه سكن بحكم الإجارة وأول المدة من وقت سقوط الخيار. كذا في الوجيز للكردري، وإن كان الخيار لرب الدار فسكن فيها فلا أجر ويضمن ما انهدم بسكناه. كذا في الغياثية، وإن كان بعد الإجارة لزم الأجر وخيار الرؤية ثابت للمستأجر ورؤية الدار كرؤية المنافع. كذا في الوجيز للكردي."(کتاب الإجارة، الباب الخامس،ج:4 ص:419،ط:رشيدية)ہدایۃ شرح بدایۃ المبتدي میں ہے:"‌وتفسخ ‌الإجارة ‌بالأعذار" ‌عندنا."(‌‌‌‌كتاب الإجارات، باب فسخ الإجارة، ج:3، ص:247، ط:دار احياء التراث العربي بيروت)فقط والله أعلم
                                                  
عنوان: ایسے شخص کو دکان بیچنا جس کا پتہ نہ ہو کہ وہ اس میں کیا کاروبار کرے گا
سوال: ہماری والدہ کی ایک دوکان کے سامنے شراب کی دوکان ہے، جس کا مالک ہم سے دوکان خریدنا چاہتا ہے، کیا اسے دوکان فروخت کرنا جائز ہے ؟جب کہ ہمیں معلوم بھی نہ ہو کہ وہ ہم سے دوکان خریدنے کے بعد اس میں کون سا کاروباروغیرہ کرے گا؟ مزید یہ کہ فروخت سے حاصل رقم سے قربانی اور زکوۃ ادا کی جاسکتی ہے؟
جواب: صورتِ مسئولہ میں اگر واقعتا آپ  لوگوں کو معلوم نہیں ہے کہ مذکورہ شخص دکان خریدنے کے بعد اس میں کون سا کاروبار کرے گا تو اس کو دکان بیچنا جائز ہے۔فتاوی شامی میں ہے:"قلت: وأفاد كلامهم أن ما قامت المعصية بعينه يكره بيعه تحريما وإلا فتنزيها نهر (قوله: نهر) عبارته: وعرف بهذا أنه لا يكره بيع ما لم تقم المعصية به كبيع الجارية المغنية والكبش النطوح والحمامة الطيارة والعصير والخشب الذي يتخذ منه العازف."(کتاب الجهاد , باب البغاۃ جلد 4 ص: 268 ط: دارالفکر)فقط واللہ اعلم
                                                  
عنوان: حکومتی ادارہ کا ملازم کو اقات مقررہ میں سہولت دینے کا حکم
سوال: میں جسں ادارے میں کام کرتا ہوں وہاں کی انتظامیہ نے ملازمین کی آسانی کے لیے حکو مت کی طرف سے مقررہ  وقت  میں ردوبدل کر رکھا ہے، مزید یہ بھی کےہمارےآنے کا وقت بھی اصل نہیں لکھا جاتا اور یہ بھی کہا جاتا ہے کہ اگر کوئی پوچھے تو اسے اصل وقت نہ بتایا جائے کیا اس صورت میں ملازمین گناہ گار ہوں گے؟
جواب: مذکورہ ادارے میں جب حکومت کی طرف سے ڈیوٹی کے اوقات مقرر ہیں تو   انتظامیہ  کے لیے حکومت کی اجازت کے بغیر مقررہ وقت میں رد وبدل کرناجائز نہیں ،بلکہ ملازم پر اپنی جائے ملازمت میں  مقررہ وقت کے مطابق مکمل وقت میں حاضر رہنا ضروری ہے، اور غیرحاضری کے اوقات کی تنخواہ لینا جائز نہیں،  اسے حکومتی فنڈ میں  جمع کروانا ضروری ہوگا۔انتظامیہ کا حکومت کے مقررہ اوقات میں رد بدل کرنا،اور اصل وقت نوٹ نہ کرنا خیانت اور دھوکہ دہی کی وجہ سے ناجائز ہے،اس کا گناہ انتظامیہ پر ہو گا،ملازمین کے لیے بہر صورت ڈیوٹی کے اوقات کی پابندی لازمی ہے ،نیزملازم کے وقتِ مقررہ سے پہلے چلے جانےیا تاخیر سے آنے کی صورت میں  اصل وقت نہ بتانا جھوٹ اور غلط بیانی  ہے، ملازم و انتظامیہ کسی کے لیے اس کی گنجائش نہیں،ہاں اگر حکومت کی طرف سے مقررہ اوقات میں تبدیلی کی اجازت مل جائے تو انتظامیہ کے لیےمقررہ اوقات میں رد وبدل کرنا جائزہوگا۔فتح القدير للكمال ابن الهمام  میں ہے :"أن ‌الأجير ‌الخاص هو الذي يستحق الأجر بتسليم نفسه في المدة ، وإن لم يعلم كمن استؤجر شهرا للخدمة أو لرعي الغنم."(كتاب الإجارۃ، باب إجارۃ العبد ج:9،ص:140، ط: شركة مكتبة ومطبعة مصطفى البابي الحلبي بمصر)فتاوی شامی میں ہے:"(والثاني) وهو الأجير (الخاص) ويسمى أجير وحد (وهو من يعمل لواحد عملا مؤقتا بالتخصيص ويستحق الأجر بتسليم نفسه في المدة وإن لم يعمل كمن استؤجر شهرا للخدمة أو) شهرا (لرعي الغنم) المسمى بأجر مسمى بخلاف ما لو آجر المدة بأن استأجره للرعي شهرا حيث يكون مشتركا إلا إذا شرط أن لا يخدم غيره ولا يرعى لغيره فيكون خاصا وتحقيقه في الدرر وليس للخاص أن يعمل لغيره، ولو عمل نقص من أجرته بقدر ما عمل فتاوى النوازل.(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلا يوما يعمل كذا فعليه أن يعمل ذلك العمل إلى تمام المدة ولا يشتغل بشيء آخر سوى المكتوبة وفي فتاوى سمرقند: وقد قال بعض مشايخنا له أن يؤدي السنة أيضا..... (قوله ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواة بدرهم وهو يعلم فهو آثم، وإن لم يعلم فلا شيء عليه وينقص من أجر النجار بقدر ما عمل في الدواة."(كتاب الإجارة،مطلب ليس للأجير الخاص أن يصلي النافلة،6/ 69،ط:سعيد)فقط واللہ اعلم
                                                  
عنوان: والد کی دوکان میں کام کرنے والی اولاد کا بلااجازت متعین شدہ رقم سے زیادہ لینے کا حکم
سوال: ہم تین بھائی ہیں،  ہماری ایک دوکان ہے جو  والد صاحب کی سربراہی میں چل رہی ہے اور والد صاحب کی ہی ہے  اور ہم تینوں اس میں کام کرتے ہیں،  والد صاحب نے ہم تینوں میں سے ہر ایک کے لیے 6000ہزار ماہانہ رقم متعین کی ہے کہ اتنی رقم آپ میں سے ہرایک کواٹھانے کی اجازت ہے  اس سے زیادہ نہیں،  اب اگر میں وہ چھ ہزار جمع کرتا رہوں اور کھانے پینے  کے لیے دوسرے دو بھائیوں سے اور والد صاحب سے چھپ کر مزید رقم اٹھاتا ہوں تو  آیا یہ میرے  لیے جائز ہے یاناجائز  جب کہ کھانے پینے  کے لیے والد صاحب نے صرف چھ ہزار کی اجازت دی ہے؟  کیا قیامت کے دن مجھ سے اس کا سوال تو نہیں کیا جائے گا؟  براہِ  کرم شریعت اور دلیل  کی روشنی میں اس کا جواب دے دیں ۔نوٹ :اس میں اس بات کا خیال رکھیں کہ اسی دوکان میں ان دونوں بھائیوں سے زیادہ محنت اگر میں کرتا ہوں تب میرے  لیے کیا حکم ہے اور اگر میں ان کے برابر کرتا ہوں تب میرے  لیے کیا حکم ہے؟
جواب: صورتِ  مسئولہ میں والد صاحب نےجب ماہانہ ایک مخصوص رقم متعین کردی تو تینوں بیٹے اجیرخاص   ہوئے (وہ ملازم جسے وقت اور عمل(محنت) کے بدلے اجرت ملتی ہو)اور اجیر کا مالک کی اجازت کے بغیر اس کی کوئی چیز لینا شرعاً چوری ہے جو شرعًا  ناجائز اور حرام ہے  ،  لینے کی صورت میں لوٹا نا لازمی ہے۔لہذا صورتِ  مسئولہ میں تینوں میں سے کسی بھی بیٹے کا  باپ کی اجازت کے بغیر متعین شدہ رقم(تنخواہ)  سے زائد  لینا  ہر گز جائز نہیں، چاہے وہ دوسرے بیٹوں سے زیادہ کام کرتا ہو یا نہیں۔قرآن مجید میں ہے:(وَلَا تَأْكُلُوا أَمْوَالَكُمْ بَيْنَكُمْ بِالْبَاطِلِ)(البقرة: 188)مشكوة المصابيح میں ہے:"عن أبي هريرة رضى الله تعالى عنه قال: قال رسول الله صلى الله تعالى عليه وسلم: " من كانت له مظلمة لأخيه من عرضه أو شتى فليتحلله منه اليوم قبل أن لا يكون دينار ولا درهم، إن كان له عمل صالح اعدمته بقدر مظلمته."(كتاب الآداب، باب الظلم، الفصل الأول، ص:435)فتاوی شامی میں ہے:"السرقة (هي) لغة أخذ الشيء من الغير ‌خفية...... وشرعا باعتبار الحرمة أخذه كذلك بغير حق نصابا كان أم لا."(کتاب السرقۃ، ج:4، ص:82، ط:سعید)مجمع الزوائد میں ہے:"لا يحلُّ لمسلمٍ أن يأخذَ مالَ أخيهِ بغيرِ حقٍّ وذلِكَ لما حرَّمَ اللهُ مالَ المسلِمِ على المسلمِ أن يأخذَ عصا أخيه بغيرِ طيبِ نفسٍ . وفي روايةٍ لا يحلُّ لمسلمٍ أنْ يأخُذَ عصَا."(ج:4، ص:174)فتاوی شامی میں ہے:"الأب وابنه يكتسبان في صنعة واحدة ولم يكن لهما شيء فالكسب كله للأب إن كان الابن في عياله لكونه معينا له."(کتاب الشرکۃ: فصل فی الشرکۃ الفاسدۃ، ج:4، ص:325، ط:سعید)فقط واللہ اعلم
                                                  
عنوان: چیک کی شرعی حیثیت
سوال: زید نے اپنی بیوی کو اس کے نام ایک چیک دیا اور دیتے وقت کوئی وضاحت نہیں کی کہ یہ کس مد میں ہے۔ کچھ دنوں کے بعد ان کی وفات ہو گئی اور چیک ان کی زندگی میں کیش   نہ ہو سکا۔ وضاحت طلب امر یہ ہے کہ اس چیک کی حیثیت کیا ہو گی ؟ دو  کی ملکیت ہو گا یا ترکہ وراثت میں شمار ہو گا؟
جواب: واضح رہے کہ بینک کے چیک کی حیثیت کرنسی کی رسید کی ہے، لینے والا جب تک چیک کیش نہ کرالے یا اپنے اکاونٹ میں رقم منتقل نہ کرلے،  وہ رقم دینے والے ہی کی ملکیت سمجھی جائےگی، لہذا صورتِ مسئولہ میں زید نے اپنی بیوی کو بغیر کسی صراحت کے جو  چیک دیا ہے وہ زید کی ملکیت شمار ہوکر ترکہ میں شامل ہوگا۔  فتاوی شامی  ميں ہے:"(و) شرائط صحتها (في الموهوب أن يكون مقبوضا غير مشاع مميزا غير مشغول) .... وفي الأشباه: هبة المشغول لا تجوز."( كتاب الهبة،ج:5، ص:688، ط:سعيد)فتاویٰ عالمگیری میں ہے:"لايثبت الملك للموهوب له إلا بالقبض هو المختار، هكذا في الفصول العمادية".(  الباب الثانی فیما یجوز من الھبۃ وما لا یجوز،ج:4 ، ص:378، ط؛ رشیدیہ)فقط واللہ اعلم
                                                  
عنوان: جمع شدہ پیسوں پر مقرر نفع سود ہے
سوال: ایک  Kg app ہے ،  اس میں آن لائن کام ہوتا ہے اور پیسے جمع کرنا ہوتا ہے۔مطلب پہلے ایک ہزار روپے جمع کرنا ہوگا اسی حساب سے جتنا زیادہ جمع کرے اتنا زیادہ نفع ہوگا روزانہ 1000 پر 32 اسی طرح تین ہزار پے روزانہ سو روپے دیتے ہے اور یہ معاہدہ ایک سال تک ہو گا، کیا یہ جائز ہے؟
جواب: صورتِ مسئولہ میں جمع شدہ پیسوں پر مقرر نفع وصول کرنا سود ہے جو کہ ناجائز ہے۔فتاوی شامی میں ہے :"ففيها فضل خال عن العوض وهو الربا كما في الزيلعي."(كتاب البيوع، ج5 ص21، سعيد)فقط واللہ اعلم
                                                  
عنوان: سودی اضافہ لینے سے منع کرنے کے باوجود جی پی فنڈ میں اضافی رقم ملنے کا حکم
سوال: میں نے جی پی فنڈ پر سود ختم کردیا تھا،  پے سلیپ میں بھی جی پی فنڈ سود سے پاک لکھا تھا لیکن کل میں نے جی پی فنڈ کی  الگ سلیپ نکالی  تو اس میں میرا جی پی فنڈ زیادہ تھا بنسبت اس جی پی فنڈ کے جو میرے پے سلیپ میں ہوتا ہے،  معلوم ایسا ہوتا ہے کہ جی پی فنڈ پر سود ختم نہیں  ہوا ہے تو اب اس زیادہ منافع کا  جو مجھے ملتا ہے شرعی حکم کیا ہے؟ حالانکہ میں نے جی پی فنڈ پر سود ختم کرنے کی درخواست دے کر اس کو ختم کردیا تھا۔
جواب: واضح رهے کہ جی پی فنڈ میں ملازم کی جو تنخواہ کاٹی جاتی ہے، اگر ادارے کی طرف سے جبری طور پر کاٹی جائے تو ایسی صورت میں اصل رقم کے ساتھ اضافی رقم لینا بھی ملازم کے لیے جائز  اور حلال ہے۔ اور اگر ملازم خود اپنے اختیار سے کٹوتی کروائے تو اسے اپنی تنخواہ سے زائد  ملنے والی رقم لینا جائز نہیں ہے۔صورتِ  مسئولہ میں  جی پی فنڈ جبری ہے تو اصل رقم کے ساتھ ساتھ اضافی رقم لینا بھی جائز ہے اور اگر جبری نہیں، بلکہ اختیاری ہے تو اضافی رقم لینا اور استعمال کرنا جائز نہیں ہے۔جواہر الفقہ میں ہے:’’جبری  پراویڈنٹ فنڈ  پر جو سود کے نام پر رقم ملتی ہے ،وہ شرعا سود نہیں  بلکہ اجرت (تنخواہ ) ہی کا ایک حصہ ہے اس کا لینا اور اپنے استعمال  میں لانا جائز ہے ،البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے  اور ذریعہ سود بنالینے کا خطرہ بھی، اس لیے اس سے اجتناب کیا جائے‘‘۔ (پراویڈنٹ فنڈ پر زکوٰۃ اور سود کا مسئلہ: 3/258، ط: دارالعلوم کراچی)فقط واللہ اعلم
                                                  
عنوان: ریٹائرمنٹ کے بعد ملنے والی اضافی رقم کا حکم
سوال: میں ایک نیم سرکاری ادارے سے ریٹائرڈ ہوا ہوں، سروس کے دوران ہماری تنخواہوں سےہر مہینے کچھ رقم کٹتی تھی ،جو ہماری رضامندی سے، زبردستی نہیں ریٹائرمنٹ پر ہمیں جو رقم ملتی ہے، اس میں ایک رقم کا حصہ وہ ہوتا ہے جو ہماری تنخواہوں سے دوسرا حصّہ منافع کا ہوتا ہے دوسرے الفاظ میں اسے سود کہہ سکتے ہیں، میرے کچھ دوستوں نے کچھ مدارس جس میں وہ کہتےہیں کہ ہم بنوری ٹاؤن میں جاکر بھی پوچھا انھوں نے جائز قرار دیا ہے واللہ اعلم ، میرا سوال یہ ہے کہ جو رقم تنخواہوں سے کٹتی ہے وہ ہماری رضامندی سے کٹتی تھی زبردستی نہیں تو کیا منافع کے نام والی رقم جائز ہے یا سود کے زمرے میں آتی ہے ، برائے مہربانی راہ نمائی فرمائیں؟
جواب: صورتِ مسئولہ میں ملازم کی تنخواہ سے جو رقم کاٹی جاتی ہے اور  ادارہ بھی ابتدا میں اس میں اپنی طرف سے کچھ رقم ملاتا ہے، پھر ان دونوں رقموں پر کچھ اضافی رقم ریٹائرمنٹ کے بعد  ملتی ہے ،اس کے جائز ناجائز ہونے کا مدار اس کی جبری واختیاری کٹوتی پر ہے ،اگر یہ کٹوتی  ملازم کے اختیار میں نہ ہو، ادارہ  جبرا ًیہ کٹوتی  کرتا ہو  تو  ملنے والی اضافی رقم لینا جائز  ہوگا، اور یہ سود نہیں،  البتہ اگر کوئی احتیاطًا نہ لے  تو یہ بہتر ہے۔  اور  اگر  یہ کٹوتی ملازم کے اختیار ورضامندی سے ہو، تو  ملازم کے لیے صرف کٹوتی شدہ رقم اور اتنی رقم جو ادارے نے ابتدا میں اپنی طرف سے ملائی تھی وہ لینا جائز ہوگا، اس پر    ملنے والا  منافع لینا جائز نہیں ہوگا۔فتاوی شامی میں ہے :"مطلب: كل قرض جر نفعًا حرام(قوله:كل قرض جر نفعًا حرام) أي إذا كان مشروطًا، كما علم مما نقله عن البحر".(باب المرابحۃ والتولیۃ،باب فی القرض ،ج:5،ص:166،سعید)جواہر الفقہ  مفتی محمد شفیع رحمہ اللہ میں ہے :"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعًا سود نہیں ، بلکہ اجرت(تنخواہ) ہی کا ایک حصہ ہے،  اس کا لینا اور اپنے استعمال میں لانا جائز  ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے".(ج:3،ص:257،ط:مکتبہ دار العلوم کراچی)فقط واللہ اعلم
                                                  
عنوان: کال سینٹر میں کام کرنا اور غلط بیانی کرنا
سوال: کسی بھی کال سینٹر کے اندر کام کرنا کیسا ہے؟ کیوں کہ یہاں کام کرنے کے لیے اپنا نام اور پتہ غلط بتانا پڑتا ہے جو کہ جھوٹ کہ زمرے میں آتا ہے تو براہِ کرم راہ نمائی فرما دیں، نیز ایسی کمائی کا کیا حکم ہے؟
جواب: کال سینٹر   کسی ادارے کے ایسے انتظام وبندوبست   کو کہا جاتا ہے جہاں کسٹمر  اپنی شکایات کے حل یا معلومات کے حصول کے لیے فون کرے اور نمائندہ اس کو سہولت فراہم کرے؛ لہذا جو   کال سینٹر ز کسی ادارے اور کمپنی میں شکایت  سننے یا معلومات وغیرہ فراہم کرنے کے  لیے قائم ہیں ، تو اس میں ملازمت جائز ہونے یا نا جائز ہونے کا مدار  وہاں کے کام پر ہوگا، اگر اس ادارے یا کمپنی کا کام جائز کام ہو تو ملازمت کرنا جائز ہوگا، ورنہ نہیں۔موجودہ زمانے میں   جو    کال سینٹر   ز مستقل   قائم ہیں ان کا عام طور پر کمیشن ایجنٹ والا کام ہے،  بیرون ملک مختلف کمپنیوں  کی اشیاء کی تشہیر کرکے اس کو فروخت کرتے ہیں،اور وہ اشیاء کمپنی گاہک کو پہنچادیتی ہے،    اگر یہ  کام جائز اشیاء کا ہو، اور اس کام میں کوئی اور  شرعی خرابی نہ پائی جائے تو کمیشن پر اس طرح کام کرنا جائز ہے، لیکن اگر اس کام میں جھوٹ بولنا پڑتا ہو، کال سینٹر والے اپنے آپ کو اسی ملک کا ظاہر کرتے  ہوں جس ملک میں کمپنی ہوتی ہے، اور اپنا نام بھی ان ہی ملکوں کے رہائشیوں کی طرح بتائے  جاتے  ہوں؛ تاکہ خریدار  یہ سمجھے کہ  یہ ہمارے  ملک میں ہی بیٹھ کر ہم سے سودا کررہے ہیں ، تو  اس طرح جھوٹ   بول کر کال سینٹر کا کام  کرنا جائز نہیں  ہے۔فتاوی شامی میں ہے:"وفي الحاوي: سئل محمد بن سلمة عن أجرة السمسار، فقال: أرجو أنه لا بأس به و إن كان في الأصل فاسدًا؛ لكثرة التعامل و كثير من هذا غير جائز، فجوزوه لحاجة الناس إليه كدخول الحمام."(حاشية ابن عابدين: كتاب الإجارة، باب الاجارة الفاسدة،   مطلب في أجرة الدلال (6/ 63)،ط. سعيد)فقط واللہ اعلم
                                                  
عنوان: والد کی زندگی میں وفات پانے والے بیٹے کی بیوہ اور اولاد کا وراثت میں حصہ
سوال: وراثت کی تقسیم اگر والد حیات ہوں  اور بیٹا انتقال کر جاۓ تو کیا اس بیٹے کی بیوہ یا بچوں کو وراثت میں حصہ ملے گا ؟
جواب: جس بیٹے کا انتقال والد کی زندگی میں ہو جائے اس کی بیوہ  کو مرحوم کے والد  کی میراث میں  سے میراث کے طور پر حصہ نہیں ملے گا،مرحوم بیٹے کی اولاد کے لیے یہ تفصیل ہے کہ :اگر دادا کے انتقال کے وقت دادا کا کوئی دوسرا بیٹا موجود ہو تو  دادا کے ترکہ میں پوتوں کو کوئی حصہ نہیں ملے گا۔ اگر دادا کے انتقال کے وقت ان کا کوئی بیٹا زندہ نہ ہو تو دادا کے ترکہ میں پوتے وارث ہوں گے۔تاہم اگر مرحوم بیٹے کے  والد اس  کی بیوہ یا اولاد کے لیے (جب وہ وارث نہ ہوں)   ایک تہائی تک وصیت کر یں تو یہ وصیت معتبر ہوگی، کل جائیداد کے ایک تہائی حصے میں ان کی وصیت کے مطابق  اس کی بیوہ اور اس کی اولاد کو رقم ملے گی۔صحیح بخاری میں ہے:'وقال زيد: ولد الأبناء بمنزلة الولد، إذا لم يكن دونهم ولد ذكرهم كذكرهم، وأنثاهم كأنثاهم، يرثون كما يرثون، ويحجبون كما يحجبون، ولا يرث ولد الابن مع الابن."(باب میراث ابن الابن، ج:8،ص:151،ط: دار طوق النجاہ)فتاوی ہندیہ میں ہے :"ثم تصح الوصية لأجنبي من غير إجازة الورثة، كذا في التبيين و لاتجوز بما زاد على الثلث إلا أن يجيزه الورثة بعد موته وهم كبار ولا معتبر بإجازتهم في حال حياته، كذا في الهداية ... ولا تجوز الوصية للوارث عندنا إلا أن يجيزها الورثة."(کتاب الوصایا،ج:6،ص:90،دارالفکر)فقط واللہ اعلم
                                                  
عنوان: دوسرے کےعمل پر دوا ساز کمپنی سے ملنے والے کمیشن کا حکم
سوال: میں ایک کمپنی کی ادویات لینے کے لیےدوسروں کو قائل کرتا ہوں  جس پر وہ کمپنی مجھے کمیشن دیتی ہے، اب جس شخص کو میں نے قائل  کیا ہے آگے وہ شخص دوسروں کو بھی اس کمپنی کی  ادویات خریدنے کی تلقین کرتا ہےتو اس دوسرے شخص کے قائل  کردہ لوگوں کی خریداری میں بھی کمپنی مجھے کمیشن دیتی ہے، اس لیے  کہ یہ میرے قائل  کردہ شخص کی محنت سے یہ لوگ ادویات  لیتے ہیں ، تو کیا میرےلیےاس طرح کمیشن لیناجائز ہے  جو میرے قائل  کردہ شخص کی محنت سے ہوتی ہے؟
جواب: صورتِ مسئولہ میں سائل اگر لوگوں کمپنی کی دوا خریدنے پر قائل کرتا ہے اور کمپنی اس کو کمیشن دیتی ہے تو یہ اس کے لیے درست ہے، البتہ سائل کا  قائل کردہ شخص اگر کسی اور کو  قائل کرے اور کمپنی اس کا کمیشن بھی سائل کودےتو  اس کے لیے یہ کمیشن  لینا جائز نہیں ہے، چوں کہ سائل اپنے عمل کی اجرت وصول کرچکاہے جب کہ دوسرے کے عمل کے بدلے کمیشن ملنا یہ جوئے کی ایک قسم ہے ،عین ممکن ہے کہ وہ کسی کو بھی قائل نہ کرسکے اور یہ بھی ہوسکتاہےکہ کئی لوگوں کو قائل کرلے  ۔فتاوی شامی میں ہے:"[مطلب ضل له شيء فقال من دلني عليه فله كذا](قوله: إن دلني إلخ) عبارة الأشباه إن دللتني. وفي البزازية والولوالجية: رجل ضل له شيء فقال: من دلني على كذا فهو على وجهين: إن قال ذلك على سبيل العموم بأن قال: من دلني فالإجارة باطلة؛ لأن الدلالة والإشارة ليست بعمل يستحق به الأجر، وإن قال على سبيل الخصوص بأن قال لرجل بعينه: إن دللتني على كذا فلك كذا إن مشى له فدله فله أجر المثل للمشي لأجله؛ لأن ذلك عمل يستحق بعقد الإجارة إلا أنه غير مقدر بقدر فيجب أجر المثل، وإن دله بغير مشي فهو والأول سواء."(كتاب الإجارة ،ج:6،ص:95،ط:سعید)البناية شرح الهداية  میں ہے:"قد نهى النبي - صل الله عليه وسلم - عن بيع الملامسة والمنابذة. ولأن فيه تعليقا بالخطر.م: (ولأن فيه) ش: أي ولأن في كل واحد من هذه البيوع م: (تعليقا) ش: أي تعليق التمليك م: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار لأن التمليك لا يحتمل التعليق لإفضائه إلى معنى القمار".(کتاب البیوع، البيع بإلقاء الحجر والمنابذة والملامسة، ج:8، ص:158، ط:دارالکتب العلمیة)فقط واللہ اعلم
                                                  
عنوان: حادثہ کی صورت میں انشورنس کمپنی سے پیسے لینا
سوال: سعودیہ میں گاڑیوں کے تصادم کی صورت میں ایک آدمی کا سات ہزار ریال کا نقصان ہوا،وہاں چوں کہ انشورنس کرانا لازم ہےاسی لیے حادثے کے بعد،انشورنس کمپنی نے اس کو نئی گاڑی کے نقصان کے حساب سے بارہ ہزار ریال دیے،حالاں کہ اس نے سال بھر میں دس ہزار ریال جمع کرائے تھے،ایسی صورت میں ان دو ہزار ریال کا کیا،کیا جائے؟
جواب: واضح رہے کہ انشورنس کرواناایک سودی معاملہ ہےاور ناجائز ہے،کیوں کہ اس میں دیے جانےوالے پیسوں کی حیثیت قرضے کی ہے اور قرض میں دی ہوئی رقم پر زیادہ رقم وصول کرنا،سود ہونے کی وجہ سے ناجائز ہے،لیکن اگر واقعۃً حکومت کی پالیسی میں  انشورنس کروانالازم ہواور نہ کروانے پر، نقصان کا اندیشہ ہو تو اس صورت میں بادلِ ناخواستہ، اس کام کو برا سمجھتے ہوئے انشورنس کرائی جاسکتی ہے،تاہم جتنے پیسے جمع کرائے ہوں اس سے زیادہ لینا جائز نہیں ہے،لیکن اگر وہ اضافی رقم، انشورنس کی کمپنی لازمی ادا کرتی ہو،اور اس کو رد کرنے کا اختیار سائل کو حاصل نہ ہو تو اس صورت میں ،ماہانہ جمع کرائی ہوئی رقم سے زائد اضافی رقم کا استعمال کرنا جائز نہیں ہے۔صورتِ مسئولہ میں گاڑیوں کے تصادم کی صورت میں انشورنس کمپنی کی طرف سے اد ا کیے گئے بارہ ہزار ریال میں سے دو ہزار ریال سود کے زمرے میں آئے ہیں،کیوں کہ سائل نے صرف دس ہزار ریال جمع کرائے ہیں،تو دس ہزار پر بلا استحقاق اضافی رقم لینا سود کہلائے گا،اور یہ اضافی رقم لینا جائز نہیں ہے،تاہم اگر ان کے رد کرنے کا اختیار نہ ہو،تو لینے کی گنجائش ہے،البتہ ان کو استعمال کرنا جائز نہیں ہے،بلکہ بلانیتِ ثواب، مستحقِ زکوۃ غریبوں کو  صدقہ کرنا واجب ہے۔"رد المحتار"میں ہے:"‌لا ‌بأس ‌بالرشوة ‌إذا خاف على دينه والنبي  عليه الصلاة والسلام كان يعطي الشعراء ولمن يخاف لسانه...قوله إذا خاف على دينه عبارة المجتبى لمن يخاف، وفيه أيضا دفع المال للسلطان الجائر لدفع الظلم عن  نفسه وماله ولاستخراج حق له ليس برشوة يعني في حق الدافع ."(ص:424،ج:6،کتاب الحظر والإباحة،فصل في البيع،ط:سعيد)وفيه أيضا:"أمر ‌السلطان إكراه وإن لم يتوعده، وأمر غيره لا إلا أن يعلم المأمور بدلالة الحال أنه لو لم يمتثل أمره يقتله أو يقطع يده أو يضربه ضربا يخاف على نفسه أو تلف عضوه منية المفتي، وبه يفتى."(ص:132،ج:6،کتاب الإكراه،ط:سعيد)وفيه ايضا:"رجل دفع إلى فقير من المال الحرام شيئا يرجو به الثواب يكفر، ولو علم الفقير بذلك فدعا له وأمن المعطي كفرا جميعا.ونظمه في الوهبانية وفي شرحها: ينبغي أن يكون كذلك لو كان المؤمن أجنبيا غير المعطي والقابض، وكثير من الناس عنه غافلون ومن الجهال فيه واقعون. "(ص:292،ج:2،کتاب  الزكاة،باب زكاة الغنم،ط:سعيد)"شرح الزيادات"میں ہے:"والثاني: أن ‌المال ‌الخبيث إذا استقرّ على ملكه يُتصدّق به، لما عرف."(ص:1406،ج:4،کتاب الغصب،‌‌باب من غصب المدبّر المعروف،ط:ادارة القرآن والعلوم الإسلامية)"ألفتاوي الهندية"میں ہے:"وهو في الشرع عبارة عن فضل مال لا يقابله عوض في معاوضة مال بمال."(ص:117،ج:3،کتاب البیوع،الباب التاسع،ط:دار الفکر،بیروت)وفيه ايضا:"قال محمد  رحمه الله تعالى  في كتاب الصرف إن أبا حنيفة  رحمه الله تعالى  كان يكره كل قرض جر منفعة قال الكرخي هذا إذا كانت المنفعة مشروطة في العقد بأن أقرض غلة ليرد عليه صحاحا أو ما أشبه ذلك فإن لم تكن المنفعة مشروطة في العقد فأعطاه المستقرض أجود مما عليه فلا بأس به."(ص:220،ج:3،کتاب البیوع،الباب الثامن عشر فی السلم،ط:دار الفکر،بیروت)فقط والله أعلم
                                                  
عنوان: مجبوری میں انشورنس کرانے اور زائد پیسوں کے استعمال کا حکم
سوال: سعودیہ عرب میں گاڑی خریدنے پر انشورنس کروانا اور اس کی مد میں ماہانہ کچھ ریال جمع کرانا لازم ہے،اور اگر انشورنس نہ کروائی جائے تو حکومت کی جانب سے نقصان کا اندیشہ ہوتا ہے، اگر گاڑی کو کوئی نقصان ہوتا ہے،تو انشورنس کمپنی جمع کرائی ہوئی رقم سے زیادہ رقم ادا کرتی ہے،جس کے لینے یا نہ لینے،یا کم،زیادہ لینے کا اختیار اس بندے کو نہیں ہوتا،بلکہ اس کو وہ پوری رقم لینی ہی پڑتی ہے،تو ایسی صورت میں انشورنس کروانے اور ان پیسوں کے لینے کا کیا حکم ہے؟
جواب: واضح رہے کہ انشورنس کرواناایک سودی معاملہ ہےاور ناجائز ہے،کیوں کہ اس میں دیے جانےوالے پیسوں کی حیثیت قرضے کی ہے اور قرض میں دی ہوئی رقم پر زیادہ رقم وصول کرنا،سود ہونے کی وجہ سے ناجائز ہے،لیکن اگر واقعۃً حکومت کی پالیسی میں گاڑی خریدنے پر انشورنس کروانالازم ہواور نہ کروانے پر، نقصان کا اندیشہ ہو تو اس صورت میں بادلِ ناخواستہ، اس کام کو برا سمجھتے ہوئے انشورنس کرائی جاسکتی ہے،تاہم جتنے پیسے جمع کرائے ہوں اس سے زیادہ لینا جائز نہیں ہے،لیکن اگر وہ اضافی رقم، انشورنس کی کمپنی لازمی ادا کرتی ہو،اور اس کو رد کرنے کا اختیار سائل کو حاصل نہ ہو تو اس صورت میں ،ماہانہ جمع کرائی ہوئی رقم سے زائد اضافی رقم کا استعمال کرنا جائز نہیں ہے،اور اس کو بلا نیتِ ثواب صدقہ کرنا واجب ہے۔"رد المحتار"میں ہے:"‌لا ‌بأس ‌بالرشوة ‌إذا خاف على دينه والنبي  عليه الصلاة والسلام كان يعطي الشعراء ولمن يخاف لسانه...قوله إذا خاف على دينه عبارة المجتبى لمن يخاف، وفيه أيضا دفع المال للسلطان الجائر لدفع الظلم عن  نفسه وماله ولاستخراج حق له ليس برشوة يعني في حق الدافع."(ص:424،ج:6،کتاب الحظر والإباحة،فصل في البيع،ط:سعيد)وفيه أيضا:"أمر ‌السلطان إكراه وإن لم يتوعده، وأمر غيره لا إلا أن يعلم المأمور بدلالة الحال أنه لو لم يمتثل أمره يقتله أو يقطع يده أو يضربه ضربا يخاف على نفسه أو تلف عضوه منية المفتي، وبه يفتى."(ص:132،ج:6،کتاب الإكراه،ط:سعيد)وفيه أيضا:"رجل دفع إلى فقير من المال الحرام شيئا يرجو به الثواب يكفر، ولو علم الفقير بذلك فدعا له وأمن المعطي كفرا جميعا.ونظمه في الوهبانية وفي شرحها: ينبغي أن يكون كذلك لو كان المؤمن أجنبيا غير المعطي والقابض، وكثير من الناس عنه غافلون ومن الجهال فيه واقعون."(ص:292،ج:2،کتاب  الزكاة،باب زكاة الغنم،ط:سعيد)"ألبناية في شرح الهداية"میں ہے:"القيمة دين في ذمته- وهذه الغلة ملكه، ولكن هي ‌واجب ‌التصدق لخبثها."(ص:129،ج:21،کتاب الغصب،ط:مرکز الدراسات الإسلامیة)"الفتاوى الهندية"میں ہے:"وهو في الشرع عبارة عن فضل مال لا يقابله عوض في معاوضة مال بمال."(ص:117،ج:3،کتاب البیوع،الباب التاسع،ط:دار الفکر،بیروت)وفيه أيضا:"قال محمد رحمه الله تعالى في كتاب الصرف: إن أبا حنيفة رحمه الله تعالى كان يكره كل قرض جر منفعة قال الكرخي هذا إذا كانت المنفعة مشروطة في العقد بأن أقرض غلة ليرد عليه صحاحا أو ما أشبه ذلك فإن لم تكن المنفعة مشروطة في العقد فأعطاه المستقرض أجود مما عليه فلا بأس به."(ص:220،ج:3،کتاب البیوع،الباب الثامن عشر فی السلم،ط:دار الفکر،بیروت)فقط والله أعلم
                                                  
عنوان: سودی قرضہ دینے والی کمپنی میں رجسٹریشن کروانا
سوال: زاہد ایک دکان دار ہے اور چھوٹا سا کاروبار چلاتا ہے،زاہد نے ایک ایسی کمپنی میں اپنی رجسٹریشن کروائی ہے جو زاہد کے ساتھ کچھ شرائط رکھ کر قرض مہیا کرتی ہے، وہ قرض نقد روپوں کی صورت میں نہیں ،بلکہ مال کی صورت میں ہوتا ہے، زاہد اگر کسی ادارے سے مثلاً  کولڈ ڈرنکس وغیرہ خریدے گا تو زاہد کے بل کے پیسے وہ کمپنی دےگی جس میں زاہد نے رجسٹریشن کروائی ہے اور وہ کمپنی زاہد سے ماہانہ کی بنیاد پر کچھ پیسے لیتی ہے ،مثلاً اگر 10000 روپے کا آرڈر ہے تو مہینے بعد زاہد کو 10350 روپے کمپنی والوں کو دینے ہیں ،کیا زاہد کی کمائی سود کے زمرہ میں تو نہیں آتی؟ اور دوسرا یہ ناجائز کاروبار تو نہیں ؟
جواب: صورتِ مسئولہ میں زاہد کا کمپنی میں اس بنیاد پر رجسٹریشن کرانا درست نہیں کہ وہ مثلاً 10000 روپے کا مال خرید کر کمپنی سے ادائیگی کراۓ اورمہینے بعد 10350 روپے اداکرے ، کیوں کہ یہ سودی معاہدہ اور معاملہ ہے ، جس سے بچنا انتہائی ضروری ہے، لہذازاہد پر لازم ہے کہ اس معاہدہ کو ختم کرکے آئندہ مذکورہ کمپنی کے ذریعے ادائیگی نہ کراۓ ، البتہ کمپنی کی جانب سے اداکردہ رقم سے جو مال خریدا ہے اسے بیچ کر جو نفع حاصل کیا گیا ہے وہ حلال ہے،اور قرض کی رقم سے زائد رقم جو ادا کرے گا سود ادا کرنے کی وجہ سے گناہ گار ہو گا۔ ارشاد باری تعالی ہے : ﴿ أَحَلَّ اللّٰهُ الْبَیْْعَ وَحَرَّمَ الرِّبَا﴾ (البقرة:275)ترجمہ:” اللہ  تعالیٰ نے بیع کو حلال اور سود کو حرام قرارا دیا ہے ۔“﴿ فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللّٰهِ وَرَسُولِه﴾ (البقرة:278)ترجمہ:” اگر تم سودی کاروبار سے باز نہیں آؤ گے تو اللہ  تعالیٰ اور اس کے رسول کی طرف سے اعلان جنگ سن لو۔“﴿یَمْحَقُ اللّٰهُ الْرِّبَا وَیُرْبِیْ الصَّدَقَاتِ﴾ (البقرة:276)ترجمہ:” اللہ تعالیٰ سود کو گھٹاتے ہیں اور صدقات کو بڑھاتے ہیں۔“صحیح مسلم  میں ہے:"عن جابر بن عبدالله رضی الله تعالیٰ عنه قال: لعن رسول الله صلی الله علیه وسلم آکل الرّبا وموکله وکاتبه وشاهدیه، وقال: هم سواء." (كتاب البیوع، باب لعن آکل الرّبا وموکله، ج: 5 ص: 50، رقم الحدیث: 1598، ط: دارالمنھاج)ترجمہ:”حضرت جابر بن عبداللہ رضی اللہ عنہ سے مروی ہے کہ رسول اللہ  صلی اللہ  علیہ وسلم نے سود کھانے اور سود دینے اور سودی حسابات یا تحریر لکھنے والے اور سودی لین دین پر گواہ بننے والوں پر لعنت فرمائی ہے، اور فرمایا کہ یہ سب لوگ گناہ میں برابر ہیں۔“فتاوی شامی میں ہے:"(قوله: كل قرض جرّ نفعًا حرام) أي إذا كان مشروطًا كما علم مما نقله عن البحر وعن الخلاصة. وفي الذخيرة: وإن لم يكن النفع مشروطًا في القرض، فعلى قول الكرخي لا بأس به، ويأتي تمامه." (کتاب البیوع، فصل فی القرض، مطلب كل قرض جر نفعا حرام، ج: 5، ص: 166، ط: سعید)وفیہ ایضاً:"(ويملك) المستقرض (القرض بنفس القبض عندهما) أي الإمام ومحمد.......(وكان عليه مثل ما قبض)."(كتاب البیوع، ‌‌فصل في القرض، ج:5،ص: 165،164، ط: سعید)فقط واللہ اعلم
                                                  
عنوان: بیع اور جوئے میں فرق
سوال: جوّا کھیلنا حرام ہے گیم پر سٹہ لگانا وغیرہ وجہ یہ ہے کہ اس میں نفع نقصان کا خطرہ ہے؟ اگر نفع نقصان کا مسئلہ ہے تو پھر میرا کام بھی حرام ہوا میرا کام کپڑے بیچنے کا تھان بھیجنے کا ہے اور میں فیصل آباد سے مال منگواتا ہو اور مجھے واٹس ایپ پر مال کی پکچر آتی ہے میں دیکھ کر منگوا لیتا ہوں اگر یہ مجھے نفع نقصان ہوتا ہے تو یہ بھی جوئے کی طرح ہوا ؟
جواب: قمار کا مطلب یہ ہے کہ دو یادو سے زیادہ آدمی آپس میں اس طرح کوئی معاملہ کریں جس کے نتیجے میں ہر آدمی کسی غیر یقینی واقعہ کی بنیاد پر اپنا مال اس طرح داؤ پر لگائے کہ وہ مال یا تو کسی قسم کے معاوضہ اور بدل کے بغیر دوسرے آدمی کے پاس چلا جائے یا دوسرے آدمی کا مال معاوضہ اور بدل کے بغیر پہلے آدمی کو مل جائے خلاصہ یہ ہے کہ قمار اور جوئے میں غیر یقینی اور غیر اختیاری سبب سے یا تو اصل رقم بھی نہیں ملتی ہے یا مزید رقم کھینچ کر آجاتی ہے یہ قمار ہے ۔بیع کی تعریف یہ ہے کہ کہ قیمت رکھنے والی چیز کا قیمت والی چیز کے بدلے باہمی رضامندی سے تبادلہ  یا باہمی رضامندی سے ایک مال سے دوسرے مال کا تبادلہ کرنا۔لہذا  صورت مسئولہ میں جوا اور بیع دونوں میں فرق سمجھنا چاہیے ۔فتاوی شامی میں ہے:"وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الاباحة , فصل فی البیع جلد 6 ص: 403 ط: دارالفکر)مبسوط للسرخسی میں ہے:"البيع ‌مبادلة مال متقوم بمال متقوم."(کتاب البیوع , باب البیوع اذا کان فیه شرط جلد 13 ص: 23 ط: دارالمعرفة)فقط واللہ اعلم
                                                  
عنوان: قسطوں پر خریدوفروخت کا حکم
سوال: قسطوں پر بیع و شراء کرناسود ہے؟
جواب: قسطوں پر  کوئی چیز خریدنا شرعًا جائز ہے بشرطیکہ قسطوں پہ خرید وفروخت  کرتے وقت بیع صحیح ہونے  کی تمام  شرائط کی رعایت رکھی جائے ، خریداری کے وقت عاقدین اس چیز  کی حتمی قیمت اور ادائیگی کی مدت مقرر کرلیں،معاملہ متعین ہو کہ نقد پر لے رہے ہیں یا ادھار پر لے رہے ہیں  اور کسی قسط کی ادائیگی میں تاخیر  کی وجہ سے کسی قسم کے  اضافے کی شرط نہ ہو ،اگر اضافہ (جرمانہ) کی شرط ہوگی تو پورا معاملہ ہی فاسد ہوجائے گا اور قسط کی جلدی ادائیگی کی صورت میں قیمت کی کمی مشروط  بھی نہ ہو۔مجلۃ الاحکام العدلیہ میں ہے :"‌البيع ‌مع ‌تأجيل ‌الثمن وتقسيطه صحيح  يلزم أن تكون المدة معلومة في البيع بالتأجيل والتقسيط".(الفصل الثانی فی بیان المسائل المتعلقۃ فی البیع  بالتاجیل والنسیئۃ،ص:50،نور محمد کارخانہ)البحر الرائق میں ہے :"‌ويزاد ‌في ‌الثمن ‌لأجله إذا ذكر الأجل بمقابلة زيادة الثمن قصدا".(باب المرابحۃوالتولیۃ،ج:6،ص:125،دارالکتاب الاسلامی)فتاوی شامی میں ہے :"وفي شرح الآثار: ‌التعزير ‌بالمال كان في ابتداء الإسلام ثم نسخ. اهـ والحاصل أن المذهب عدم التعزير بأخذ المال".(کتاب الحدود ،باب التعزیر،ج:4،ص:62،سعید)مبسوط  سرخسی میں ہے :"وإذا كان لرجل على رجل دين إلى أجل، وهو من ثمن مبيع فحط عنه شيئا ‌على ‌أن ‌يعجل ‌له ما بقي فلا خير فيه ولكن يرد ما أخذ والمال كله إلى أجله، وهو مذهب عبد الله بن عمر - رضي الله عنهما - وكان زيد بن ثابت - رضي الله عنه - يجوز ذلك ولسنا نأخذ بقوله؛ لأن هذا مقابلة الأجل بالدراهم ومقابلة الأجل بالدراهم ربا، ألا ترى أن في الدين الحال لو زاده في المال ليؤجله لم يجز فكذلك في المؤجل إذا حط عنه البعض ليعجل له ما بقي والذي روي أن النبي - صلى الله عليه وسلم - «لما أجلى بني النضير فقالوا: إن لنا ديونا على الناس فقال - صلى الله عليه وسلم - ضعوا وتعجلوا» فتأويل ذلك ضعوا وتعجلوا من غير شرط أو كان ذلك قبل نزول حرمة الربا".(باب العیوب اللتی یطعن المشتری بہا،ج:13،ص:126،دارالمعرفۃ)فقط واللہ اعلم
                                                  
عنوان: ڈیبٹ کارڈ اور اس پر ملنے والی رعایت کا حکم
سوال: کیا ہم ڈیبٹ کارڈ استعمال کر سکتے ہیں؟  بعض اوقات بینک ڈیبٹ کارڈ استعمال کرنے پر ڈسکاونٹ دیتا ہے جیسے ریسٹورنٹ یا خریداری پر 20یا 30فیصد  ڈسکاونٹ ، کیا اس ڈسکاونٹ کو استعمال کرنا جائز ہے؟(نوٹ)  میرے پاس 2اکاؤنٹس ہیں :ایک (میزان بینک) میں اور دوسرا (حبیب میٹرو بینک) میں ،میرے دونوں ڈیبٹ کارڈز ہیں، کسی بھی اکاؤنٹ میں کوئی سودی لین دین نہیں ہے۔
جواب: واضح رہے کہ ڈیبٹ کارڈ (Debit Card)بنوانا اور اس کا استعمال کرنا بذات خودجائز ہے، اس کارڈ کے ذریعہ آدمی اتنے ہی پیسوں کی خریداری کرسکتا ہے جتنی رقم اس کے اکاؤنٹ میں موجود ہے، اس کے حاصل کرنے کے لیے سودی معاہدہ نہیں کرنا پڑتا، اورسود لینے دینے کی نوبت نہیں آتی، البتہ ڈیبٹ کارڈکے ذریعہ ادائیگی کی صورت میں اگر کچھ پیسوں کی رعایت (Discount) ملتی ہے  تو معلوم کرنا چاہیے کہ وہ رعایت بینک کی طرف سے مل رہی  ہے یا جہاں سے خریداری کی ہے ان کی طرف  سے؟ اگر یہ رعایت بینک کی طرف سے ملتی ہوتو اس صورت میں رعایت حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔البتہ اگر یہ رعایت  اس ادارے کی جانب سے ہو جہاں سے خریداری کی جارہی ہے تو یہ ان کی طرف سے تبرع واحسان ہونے کی وجہ سے جائز ہوگا۔اوراگر یہ بات پتہ نہ چل سکتی ہو کہ یہ رعایت کارڈ ہولڈر کو بینک یا متعلقہ ادارے کی طرف سے مل رہی ہے تو احتیاط اسی میں ہے کہ ڈیبٹ کارڈ سے مذکورہ سہولت حاصل نہ کی جائے۔فتاوی شامی میں ہے:"[مطلب كل قرض جر نفعا حرام].(قوله: كل قرض جر نفعا حرام) أي ذا كان مشروطا كما علم مما نقله عن البحر، وعن الخلاصة وفي الذخيرةوإن لم يكن النفع مشروطا في القرض، فعلى قول الكرخيّ لا بأس به ويأتي تمامه."(کتاب البیوع،فصل فی القرض ،ج:5،ص:166،سعید)فقط واللہ اعلم
                                                  
عنوان: میزان سیونگ اکاؤنٹ سے حاصل شدہ نفع کاحکم
سوال: میزان بینک میں سیونگ اکاؤنٹ  کا پروفٹ  حلال ہے یا حرام ؟
جواب: صورت ِ مسئولہ میں میزان بینک میں سیونگ اکاؤنٹ  کھلوانا اور اس پرمنافع لینا جائز نہیں ہے۔ الدر مع الرد میں ہے:"وفي الأشباه: ‌كلُّ ‌قرضٍ ‌جرَّ نفعاً حرامٌ .... (قوله: ‌كلُّ ‌قرضٍ ‌جرَّ نفعاً حرامٌ) أي إذا كان مشروطاً كما عُلم مما نقله عن البحر وعن الخلاصة".(کتاب البیوع، باب المرابحۃ والتولیۃ، مطلب کل قرض جرّنفعاً حرامٌ،166/5،سعید)فتاوی ہندیۃ میں ہے:"(الفصلُ السّادس في تفسير الرِّبا وأحكامه) وهو في الشرع عبارةٌ عن فضلِ مالٍ ‌لا ‌يُقابله ‌عوضٌ في معاوضة مالٍ بمالٍ وهو محرَّمٌ في كلِّ مكيلٍ وموزونٍ بِيعَ مع جنسه وعلّتُه القدر والجنس".( کتاب البیوع، الباب التاسع، الفصل السادس،117/3،دار االفکر)فقط واللہ اعلم
                                                  
عنوان: بی سی کمیٹی ڈالنا چند شرائط کے ساتھ جائز ہے
سوال: ہم سرکاری اساتذہ کرام کی 30 ماہ کی عمرہ کمیٹی شروع کرنا چاہ رہے ہیں، جس میں ہر مہینے پرچی نکال کر جس خوش نصیب کا نام نکلے گا اس کو عمرہ پر بھیج دیں گے، وہ باقی ماندہ رقم کل 30 ماہ کے اندر ختم کرنے کا مجاز ہوگا۔ اس کی شرعی رہنمائی درکارہے؟
جواب: کمیٹی (بیسی)کامروجہ طریقہ قرض کے لین دین کامعاملہ ہے جس کا مقصد باہمی تعاون وتناصرہے ،یہ معاملہ مندرجہ ذیل شرائط کے ساتھ جائز ہے :بی سی (کمیٹی) میں تمام شرکاء برابر رقم جمع کرائیں، اور انہیں برابر رقم دی جائے اورتمام شرکاءاخیرتک شریک رہیں (ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائے) اور بولی لگاکر فروخت نہ کی جائے تو اس طرح کی بی سی (کمیٹی) ڈالنا جائزہے۔اور اگر اس میں غیر شرعی  شرائط لگائی جائیں، مثلاً: کسی کو کم، کسی کو زیادہ دینے کی شرط یا بولی لگاکر فروخت کی جائے یا جس کی کمیٹی نکلتی جائے وہ بقیہ اقساط سے بری الذمہ قرار پائے تو یہ صورتیں جائز نہیں ہیں،  بعض صورتیں سود  اور بعض جوے  اور سود کے زمرے میں داخل ہوں گی۔اسی طرح یہ بھی ضروری ہے کہ ہر شریک کو ہر وقت بطورِ قرض دی ہوئی اپنی رقم واپس لینے کے مطالبہ کا پورا حق ہو، اس پر جبر نہ ہو۔صورت مسئولہ میں عمرے کی قیمت بدلتی رہتی ہے، مختلف اوقات میں مختلف قیمت ہوتی ہے، اگر سب کو پیسے برابر ملیں اور سب پیسے برابر جمع کرائیں تو جائز ہے ورنہ نہیں۔فتاوی شامی میں ہے:"(قوله: کل قرض جر نفعاً فهو  حرام) أی اذا کان مشروطاً."(‌‌‌‌كتاب البيوع،باب المرابحة والتولية،فصل في القرض،مطلب كل قرض جر نفعا حرام،ج:5، ص: 166، ط: سعيد)وفيه ايضا"(ولزم تأجيل كل دين) إن قبل المديون (إلا) ... (القرض)".(‌‌‌‌كتاب البيوع،باب المرابحة والتولية،فصل في القرض، ج:5، ص: 161، ط: سعيد)فقط واللہ اعلم
                                                  
عنوان: ٹائینز کمپنی کا حکم
سوال: ٹائنز کمپنی میں کام کرنا چاہیے یا نہیں۔ ٹائنز سے آنے والی انکم income جائز ہے یا ناجائز؟
جواب: ” ٹائنز“ (teins)   ایک ملٹی لیول مارکیٹنگ / نیٹ ورک کارکیٹنگ کی کمپنی ہے، اس کے معاملات شرعی اصولوں کے مطابق درست نہیں ہیں،لہذا ان کے ساتھ مل کر کام کرنا جائز نہیں ہے۔ مزید تفصیل کے لیے دیکھیے :ٹائنز کمپنی کے ساتھ معاملات کا حکم نیٹ ورک مارکیٹنگ(Network Marketing) کا حکم
                                                  
عنوان: بینک کو آئی ٹی کا سامان بیچنے کا حکم
سوال: میری کمپنی کے آدھے کلائنٹ بینک ہیں، یہ آئی  ٹی کا سامان بیچتی ہے، کیا یہ جائز ہے؟
جواب: صورت ِ مسئولہ میں  بینک کو آئی ٹی کا سامان فروخت کرنے میں چونکہ بینک  کی مالی معاملات میں معاونت    پائی جاتی ہے، اس لئے بینک  کو  آئی ٹی کا سامان فروخت کرنا شرعاً جائز نہیں ۔اللہ تعالٰی کا ارشاد ہے:"وَلَا تَعَاوَنُوْا عَلَى  الْإِثْمِ وَالْعُدْوٰنِۚ وَٱتَّقُوْا اللّٰهَۖ إِنَّ اللّٰهَ شَدِيدُ الْعِقَابِ." (سورة المائدة2)ترجمہ:’’اور گناہ اور زیادتی میں ایک دوسرے کی اعانت مت کرو اور اللہ سے ڈرا کرو بلاشبہ اللہ سخت سزا دینے والے ہیں۔‘‘تفسیر ابن کثیر میں ہے:"(وَتَعَاوَنُوا عَلَى الْبِرِّ وَالتَّقْوَى وَلا تَعَاوَنُوا عَلَى الإثْمِ وَالْعُدْوَانِ)يأمر تعالى عباده المؤمنين بالمعاونة على فعل الخيرات، وهو البر، وترك المنكرات وهو التقوى، وينهاهم عن التناصر على الباطل."(سورةالمائدۃ،ج:2،ص:12ط: دار طیبة)بحوث فی قضایا فقہیۃ معاصرۃ میں ہے:"وبيع العصير ممن يتخذه خمرا، ‌وبيع ‌الأمرد ممن يعصي به، وإجارة البيت ممن يبيع فيه الخمر، أو يتخذها كنيسة أو بيت نار وأمثالها، فكله مكروه تحريما، بشرط أن يعلم به البائع والآجر من دون تصريح به باللسان؛ فإنه إن لم يعلم كان معذورا، وإن علم وصرح كان داخلا في الإعانة المحرمة وإن كان سببا بعيدا، بحيث لا يفضي إلى المعصية على حالته الموجودة، بل يحتاج إلى إحداث صنعة فيه، كبيع الحديد من أهل الفتنة وأمثالها، فتكره تنزيها."(احکام الودائع المصرفیۃ،ص:362،دارالقلم)وفیه أیضًا:"والقسم الثاني من السبب القريب، ما ليس بمحرك للمعصية في نفسه، بل تصدر المعصية بفعل فاعل مختار، مثل بيع ممن يتخذه خمرا، أو إجارة الدار لمن يتعبد فيها للأصنام، فإن هذا البيع أو الإجارة وإن كان سببا قريبا للمعصية، ولكنه ليس جالبا أو محركا للمعصية في نفسه … وحكم هذا النوع من السبب القريب أن البائع أو المؤجر إن قصد بذلك إعانة المشتري أو المستأجر على معصيته، فهو حرام قطعا. أما إذا لم ينو بذلك المعصية، فله حالتان: الحالة الأولى أنه لا يعلم أن المشتري يتخذ من العصير خمرا. وفي هذه الحالة يجوز البيع بلا كراهة. أما إذا علم أنه يتخذه خمرا، فإن البيع مكروه … فإن كان المبيع يستعمل للمعصية بعينه، من غير احتياج إلى تغيره، فالكراهة تحريمية، وإلا فهي تنزيهية."(احکام الودائع المصرفیۃ،ص:362،دارالقلم)المحیط البرہانی میں ہے:"وإذا استأجر الذمي من المسلم بيعة يصلَي فيها فإن ذلك لا يجوز؛ لأنه استأجرها ليصلي فيها وصلاة الذميّ معصية عندنا وطاعة في زعمه، وأي ذلك ما اعتبرنا كانت الإجارة باطلة ...... وإذا استأجر رجل من أهل الذمة مسلماً يضرب لهم الناقوس فإنه لا يجوز لما ذكرنا، وإذا استأجر مسلماً ليحمل له خمراً ولم يقل ليشرب، أو قال ليشرب جازت الإجارة في قول أبي حنيفة خلافاً لهما، وكذلك إذا استأجر الذمي بيتاً من مسلم ليبيع فيه الخمر، جازت الإجارة في قول أبي حنيفة خلافاً لهما."(کتاب الاجارۃ،باب ما یجوز من الاجارۃومالا یجوز،ج:7،ص:482،دارالکتب العلمیۃ)فقط واللہ اعلم
                                                  
عنوان: بوگو ڈسکاؤنٹ کا حکم
سوال: بوگو ڈسکاؤنٹ  کے بارے میں بتائیں  حلال ہے یا حرام ؟
جواب: ’’بوگو‘‘  ایک ادارہ ہے جو ایک واؤچر بک جاری کرتا ہے  جس میں مختلف ہوٹلز اور کمپنیوں کی مخصوص اشیاء یا مخصوص خدمات کے کوپن ہوتے ہیں، اور اس کی ایک مدت ہوتی ہے،  واؤچر خریدنے والا ایک سال کے دوران جب  اس کمپنی یا ہوٹل کے پاس جائے گا اور کوپن میں موجود چیز خریدے گا تو اس کو کمپنی یا ہوٹل کی طرف سے خریدی ہوئی چیز سے اضافی کوئی چیز  یا کوئی مفت سہولت یا ڈسکاؤنٹ دیا جاتا ہے۔اس کا شرعی حکم یہ ہے کہ  خرید و فروخت  میں دونوں طرف "مال"   کا ہونا ضروری ہے اور اگر سودے میں ایک طرف مال ہو اور دوسری طرف صرف حق ہو، مال نہ ہو تو ایسا سودا شرعاً ناجائز ہوتا ہے۔  بوگو بک  یاکسی بھی کمپنی سے ایسا  کتابچہ خریدنا جس سے مختلف ریسٹورنٹ اور دکانوں سے  اشیاء خریدنے پر رعایت  ملتی ہو در اصل مذکورہ رعایت کا حق خریدنا ہے،  کیوں کہ اس کتابچہ کی وجہ سے ملنے والی رعایت  دیگر اداروں سے خریدی گئی اشیاء کے تابع ہے، اور اس رعایت کو حاصل کرنے کے لیے دیگر اداروں سے اشیاء کی خریداری ضروری ہے اور اس کتابچہ کا اسی رعایت کی وجہ سے قصد کیا جاتا ہے۔اور  یہ ایک حقِ مجرد ہے اور شرعاًحقوقِ مجردہ کی خریدوفروخت جائز نہیں ہے؛ لہذا مذکورہ واوچر/ کتابچہ جس کی بنا پر دیگر اداروں میں ڈسکاونٹ ملتا ہے، خریدنا جائز نہیں ہے۔البحر الرائق   میں ہے :"(هو مبادلة المال بالمال بالتراضي) من استبدلت الثوب بغيره أو بدلت الثوب بغيره أبدله من باب قتل، كذا في المصباح. وفي المعراج ما يدل على أنها بمعنى التمليك؛ لأن بعضهم زاد على جهة التمليك، فقال فيه: لا حاجة إليه؛ لأن المبادلة تدل عليه، والمال في اللغة: ما ملكته من شيء، والجمع أموال، كذا في القاموس. وفي الكشف الكبير: المال ما يميل إليه الطبع ويمكن ادخاره لوقت الحاجة".(کتاب البیوع،ج:5،ص:277،دارالکتاب الاسلامی)فتاوی شامی میں ہے :"اعلم أن الحق في العادة يذكر فيما هو تبع للمبيع، ولا بد له منه ولايقصد إلا لأجله كالطريق والشرب للأرض".(کتاب البیوع،باب الحقوق فی البیع،ج:5،ص:187،سعید)وفيه أيضاّ:"لايجوز الاعتياض عن الحقوق المجردة ،كحق الشفعة". (كتاب البيوع،ج:4،ص:518،سعيد)مزید تفصیل کے لیے  دیکھیے :بوگو بک (Bogo) اور واؤچ 365 (Vouch365) کا استعمال اور اس کے ذریعہ خریداری کا حکمفقط واللہ اعلم
                                                  
عنوان: مخصوص رقم سے زائد بروکر کی قرار دینا
سوال: کیاایک شریک اپنےدوسرے  شریک سے نفع کے ساتھ کچھ مال خرید سکتاہے؟ زید نے عمرسے کہا کہ تمہارا فلاں پلاٹ ایک لاکھ روپے میں فروخت کروادوں؟ عمر نے کہا بہتر ،زید نے کہا کہ اگر زائد کا فروخت ہو گا ،تو وہ رقم میں رکھوں گا ،عمرنے کہا ٹھیک ہے، تو کیا یہ طریقہ درست ہے ؟
جواب: صورتِ مسئولہ میں زید کا عمرکےساتھ مذکورہ معاملہ(یعنی زیدکاعمرسےیہ کہناکہ تمہارافلان پلاٹ اگرایک لاکھ سےزائد کافروخت کردیاتوایک لاکھ آپ کاہوگااور ایک لاکھ سےزائدرقم میں رکھوں گا)کرناشرعاً درست نہیں ہے۔ زیداگرمذکورہ پلاٹ فروخت کرےگاتواس پلاٹ کی کل قیمت عمرکی ہوگی اورزید کوصرف اجرت مثل ملےگی۔فتاوی ہندیہ میں ہے:"دفع ثوبا إليه وقال بعه ‌بعشرة ‌فما ‌زاد فهو بيني وبينك قال أبو يوسف - رحمه الله تعالى - إن باعه بعشرة أو لم يبعه فلا أجر له وإن تعب له في ذلك، ولو باعه باثني عشر أو أكثر فله أجر مثل عمله وعليه الفتوى."(كتاب الإجارة، الباب السادس عشر، ج:4، ص:451، ط: دار الفكر بيروت)وفي فتح الباري لابن حجر:"وقال بن عباس لا بأس أن يقول بع هذا الثوب ‌فما ‌زاد على كذا وكذا فهو لك وصله بن أبي شيبة من طريق عطاء نحوه وهذه أجر سمسرة أيضا لكنها مجهولة ولذلك لم يجزها الجمهور وقالوا إن باع له على ذلك فله أجر مثله وحمل بعضهم إجازة بن عباس على أنه أجراه مجرى المقارض."(كتاب الإجارة ،(قوله باب أجر السمسرة)،ج:،4،ص:451،ط: دار المعرفة،يروت)فقط واللہ أعلم
                                                  
عنوان: طلبہ سے مالی جرمانہ وصول کرنا
سوال: آج کل مختلف مدارس میں مختلف طریقوں سے مالی جرمانہ وصول کرتے ہیں کبھی اس کو تعلیمی فیس کا نام دیتے ہیں اور کبھی مطعم کا خرچہ وغیرہ۔ حالانکہ یہ صرف ان طلباء سے لیا جاتا ہے جو غیرحاضری کرے یا لیٹ آئے یا سبق یاد نہ کرے یا کوئی اور خلاف قانون کام کریں اور موجودہ طلباء بغیر اس جرمانہ کے جرائم سے احتراز بھی نہیں کرتے،جسمانی سزا کے بجائے یہ مالی سزا زیادہ مؤثر ہے کیا موجودہ حالات اور طبائع کی بنیاد پر کسی طرح طلباء سے مالی جرمانہ وصول کیا جا سکتا ہے اور اگر جائز ہے تو اس کے مصارف کیا ہوں گے؟
جواب: شرعاً مالی جرمانہ لینا جائز نہیں، جو رقم اب تک لی گئی ہے وہ بھی واپس کرنا ضروری ہے اس کے علاوہ  اس کا کوئی اور مصرف نہیں۔وفی شرح الآثار: التعزیر بأخذ المال کانت فی ابتداء الاسلام ثم نسخ۔(البحر الرائق /باب التعزیر41/5 )والحاصل أن المذہب عدم التعزیر بأخذ المال۔ (شامی / باب التعزیر، مطلب فی التعزیر بأخذ المال، 61/4، سعید)لا یجوز لأحد من المسلمین أخذ مال أحد بغیر سبب شرعی۔ (شامی / باب التعزیر، مطلب فی التعزیر بأخذ المال،61/4)فقط واللہ اعلم
                                                  
عنوان: مروجہ اسلامی بینکوں کی منافع اسکیموں سے فائدہ اٹھانا
سوال: 1۔آج کل مختلف بینکوں میں اسلامی منافع اسکیم متعارف کرائی گئی ہیں، سوال یہ ہے کہ یہ منافع جو کہ فکس(FIX)بھی ہوتے ہیں اور پروفٹ(PROFIT) نقصان (LOSS) بھی ان میں ہوتاہے، کیا یہ شرعی طورپر جائز ہے؟ جب کہ نفع سالانہ اور ماہانہ کی بنیاد پر ملتا ہے ؟2۔ اسٹاک ایکسچیج میں سرمایہ کاری کیا شرعی طور پر جائز ہے یا نہیں؟
جواب: 1. واضح رہے کہ  مروجہ غیر سودی بینکوں اور دیگر بینکوں کی ماہانہ یا سالانہ اسکیموں میں رقم لگاکر منافع حاصل کرنا جائز نہیں ہے ۔ 2.اسٹاک ایکسچینج میں سرمایہ کاری کرنا  نہ تو مطلقًا حرام ہے، اور  نہ  ہی مطلقًا جائز ہے، اگر حصص کی خرید و فرخت کے وقت درج ذیل  شرائط کی پاس داری کرتے ہوئے  سرمایہ کاری کی جائے تو یہ سرمایہ کاری جائز ہوگی:1-  حقیقی کمپنی کے شیئرز کی خریداری کی جائے، ورچوئل  کمپنی کے شیئرز  نہ خریدے جائے۔2-   حلال  سرمایہ  والی کمپنی کے شیئرز خریدے جائیں، بینک یا حرام کاروبار کرنے والے اداروں کے شیئرز کی خریداری نہ ہو۔3-   کمپنی نے بینک سے سودی قرضہ نہ لیا ہو۔4-  کمپنی  کا کاروبار حلال ہو۔5-    اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔6-  کمپنی کا کل   سرمایہ حلال ہو۔7-  شیئرز کی خرید و فروخت میں، خرید و فروخت کی تمام شرائط کی پابندی ہو۔8-   کمپنی حاصل شدہ منافع کل کا کل شیئرز ہولڈرز میں تقسیم کرتی ہو۔9-  شیئرز  اور اس کی قیمت کی ادائیگی  دونوں ادھار نہ ہو۔10-  شیئرز کی خرید و فروخت میں جوے کی صورت نہ ہو۔ لہذا صورتِ مسئولہ میں مذکورہ بالا شرائط کی رعایت کرتے ہوئے اسٹاک ایکسچینج میں سرمایہ کاری کرنا  اور مختلف کمپنیز کے شیئرز کی خرید و فروخت کرنا جائز  ہے،  بصورتِ دیگر اس کاروبار سے منسلک ہونا جائز نہیں ۔فقط واللہ اعلم
                                                  
عنوان: ورثاء کا حق نہ دینا ظلم اورغصب ہے
سوال: میری والدہ کا انتقال ہوا ہے ،ان کےورثاء میں 3 بیٹے اور ہم  3 بیٹیاں ہیں،والدہ کا ایک گھر ہے، جب والدہ حیات تھیں تو ان کے ساتھ ایک بھائی اور ایک چھوٹی بہن رہتی تھی جو غیر شادی شدہ ہے، اس نے اپنی مرضی سے شادی نہیں کی، اس کی عمر 45 سال ہے،میری امی کو ابو کی پنشن ملتی تھی، اور ان کی کچھ رقم قومی بچت میں جمع تھی، مکان کا کچھ حصہ امی نے بیچ کر اوپر گھر بنا کر  کرایہ پر دیا تھا، اور ان کے مرنے کے بعد نیچے کا ایک حصہ کرایہ پر دیا، پنشن کنواری غیر شادی شدہ چھوٹی بیٹی کو مل رہی ہے ، یہ بہن اور ایک بھائی اس گھر میں رہتے ہیں اوپر نیچے کا سارا کرایہ خود رکھتے ہیں ، ہم کو نہ کرایہ میں سے حصہ دیتے ہیں نہ گھر بیچ کر حصہ دیتے ہیں اور جو  بینک میں جو رقم جمع تھی نہ اس میں سے کسی کو دیتے ہیں ، کہتے ہیں امی کے ساتھ ہم دونوں رہتے تھے ،لہذا ہم رہیں گے کرایہ بھی ہم رکھیں گے، کرایہ سے ہم بجلی گیس کا بل ادا کرتے ہیں ، اگر حصہ کی بات کریں تو لڑتے بھی ہیں ۔
جواب: ناحق کسی کا مال کھانا ناجائز اور حرام ہے، ناحق مال کھانے والے پر  قرآن وحدیث میں بہت سخت وعیدیں وارد ہوئی ہیں،  ایسے لوگ اپنے پیٹ میں آگ بھر رہے ہیں،  بلکہ بعض کتبِ فقہ میں منقول ہے کہ  ناحق مال کھانے والے سے ایک دانق (جو درہم کا چھٹا حصہ ہوتا ہے) کے  بدلے میں اس کی سات سو مقبول  نمازیں،حق دار کو دے دی جائیں گی، ظلم کوئی معمولی چیز نہیں ہے، ساری عبادتیں اس وقت ناکافی ہیں جب تک ظلم سے برات نہ ہو، ایک حدیثِ مبارک میں ہے کہ رسول اللہ ﷺ نے صحابہ رضوان اللہ علیہم سے دریافت کیا کہ: ”تم مفلس کس کو سمجھتے ہو؟ صحابہ رضوان اللہ علیہم نے عرض کیا کہ مفلس وہ ہے جس کے پاس درہم اور دینار نہ ہوں،اور مال واسبا ب نہ ہوں،تو آپ ﷺ نے ارشاد فرمایا: مفلس وہ ہے جو قیامت کے دن آئے اوراس نے نمازیں بھی پڑھی ہوں، اور روزے بھی رکھے ہوں،  اور زکات بھی دیتا رہا ہو، مگر اس کے ساتھ اس نے کسی کو گالی دی تھی، کسی پر تہمت لگائی تھی، کسی کا ناحق مال کھایا تھا، ناحق خون بہایا تھا، کسی کو مارا تھا،  اب قیامت میں ایک اس کی یہ نیکی لے گیا اور دوسرا دوسری نیکی لے گیا،یہاں تک کہ اس کی نیکیاں ختم ہوگئیں،لیکن پھر بھی حق دار بچ گئے ، تو پھر باقی حق داروں کے گناہ  اس پر لاد دیے جائیں گے، یہاں تک کہ وہ گناہوں میں ڈوب کر جہنم میں پھینک دیا جائے گا، یہ ہے حقیقی مفلس“ ایک حدیثِ مبارک میں ہے حضرت سعید بن زید سے مروی ہے  کہ رسول اللہ ﷺ نے ارشاد فرمایا اگر کسی شخص نے ایک بالشت بھر زمین بھی ظلم سے لے لی، تو سات زمینوں کا طوق اس کی گردن میں ڈالا جائے گا۔ لہذا ورثاء کو ان کا حق دینا  ضروری ہے، اسی کی ادائیگی کی اولاً فکر کرنی چاہیے۔1- صورت مسئولہ میں سائل کے والد اور والدہ کے مکان میں تمام ورثاء بیٹے اور بیٹیوں کا حصہ ہے، رہائش پذیر بھائی بہن کو چاہیے کہ والد اور والدہ کی تمام جائیداد اور رقم کو ان کے شرعی ورثاء میں شرعی حصوں کے مطابق تقسیم کر کے ان کا حق ادا کریں، یا تو گھر کو بیچ کر اس کی رقم تمام ورثاء میں شرعی حصوں کے مطابق تقسیم کی جائے اور اگر وہ گھر خود رکھنا چاہتے ہیں تو موجودہ قیمت کے اعتبار سے باقی ورثاء کو ان کا حق دیں،ورثاء کو چاہیے کہ سمجھا بجھا کر اپنا حق وصول کریں ، اگر وہ دے دیں تو ٹھیک ہے، ورنہ ورثاء کو قانونی کاروائی کرنے کا حق حاصل ہوگا ۔2- کرایہ:جب تک مکان فروخت نہیں ہوتااس وقت تک حاصل ہوناوالاکرایہ بھی درج ذیل تناسب سے تمام ورثاء میں تقسیم ہوگا۔3۔ پنشن: ملازمین یا ان کے بعد ان کے لواحقین کو ملنے والی پینشن کی رقم  متعلقہ ادارہ کی طرف سے عطیہ اور تبرع ہوتی ہے، ادارہ  جس کے نام پر جاری کرے وہی اس کا مالک ہوتا ہے، اب اگر متعلقہ ادارے نے چھوٹی بیٹی کے نام پینشن جاری کی ہے تو وہی اس کی مالک ہے۔صورتِ مسئولہ میں سائل  کے والدہ  کے ترکہ کی تقسیم کا شرعی طریقہ یہ ہے کہ سب سے پہلے تجہیز و تکفین کے اخراجات نکالے جائیں،پھر  اگر مرحومہ  پر کوئی قرض ہو تو اسے ادا کیا جائے، پھر اگر مرحومہ نے کوئی  جائز  وصیت کی ہو تو باقی ترکہ کے ایک تہائی میں اسے نافذ کیا جائے، پھر اس کے بعد باقی تمام متروکہ جائیداد منقولہ و غیر منقولہ   کو 9 حصوں میں تقسیم کر کے 2/2 حصے  مرحومہ کے ہر بیٹے کو ور 1/1 حصہ ہر بیٹی کو دیا جائے گا۔میت والدہ  مسئلہ 9بیٹابیٹابیٹابیٹیبیٹیبیٹی222111یعنی کہ فیصد کے اعتبار سے مرحومہ کے ہر بیٹے کو 22.22 فیصد ،اور ہر بیٹی 11.11 فیصد دیا جائے گا ۔صحيح مسلم میں ہے:"عن أبي هريرة، أن رسول الله صلى الله عليه وسلم، قال: «أتدرون ما المفلس؟» قالوا: المفلس فينا من لا درهم له ولا متاع، فقال: «إن المفلس من أمتي يأتي يوم القيامة بصلاة، وصيام، وزكاة، ويأتي قد شتم هذا، وقذف هذا، وأكل مال هذا، وسفك دم هذا، وضرب هذا، فيعطى هذا من حسناته، وهذا من حسناته، فإن فنيت حسناته قبل أن يقضى ما عليه أخذ من خطاياهم فطرحت عليه، ثم طرح في النار»".(كتاب البر والصلة والآداب، باب تحريم الظلم، ج:4، ص:997، رقم الحديث:2581، ط:دار إحياء التراث العربي)سنن دار می میں ہے:"ان سعيد بن زيد، قال: سمعت رسول الله صلى الله عليه وسلم , يقول: "من ظلم من الارض شبرا، فإنه يطوقه من سبع ارضين".(‌‌ كتاب البيوع، باب: من أخذ شبرا من الأرض، ج:3، ص:699، ط:دار المغني للنشر والتوزيع)الدر المختار وحاشية ابن عابدين (رد المحتار) میں ہے :"الصلاة لإرضاء الخصوم لاتفيد، بل يصلي لله، فإن لم يعف خصمه أخذ من حسناته جاء: «أنه يؤخذ لدانق ثواب سبعمائة صلاة بالجماعة».(قوله: جاء) أي في بعض الكتب، أشباه عن البزازية، ولعل المراد بها الكتب السماوية أو يكون ذلك حديثاً نقله العلماء في كتبهم: والدانق بفتح النون وكسرها: سدس الدرهم، وهو قيراطان، والقيراط خمس شعيرات، ويجمع على دوانق ودوانيق؛ كذا في الأخستري حموي (قوله: ثواب سبعمائة صلاة بالجماعة) أي من الفرائض لأن الجماعة فيها: والذي في المواهب عن القشيري سبعمائة صلاة مقبولة ولم يقيد بالجماعة. قال شارح المواهب: ما حاصله هذا لاينافي أن الله تعالى يعفو عن الظالم ويدخله الجنة برحمته ط ملخصاً".(‌‌‌‌كتاب الصلاة، باب شروط الصلاة، فروع في النية،ج:1،ص:439، ط:دار الفكر)فقط واللہ اعلم
                                                  
عنوان: ایڈوانس دینے کی شرط پر قیمت میں کمی کرنا
سوال: ہم چکن فیڈ میں استعمال ہونے والا پروٹین بناتے ہیں ۔ اس کے لیے ہم مرغی کی دوکان کا مرغی کا کچرا ( مرغی کے گوشت کے علاوہ مرغی سے نکلنے والی چیزیں) خریدتے ہیں ۔ اس کے  لیے سپلائر ہوتے ہیں جو دکانوں سے جمع کر کے ہمیں بیچتے ہیں ۔ اس کی دو شکلیں ہوتی ہیں ۔ ایک ایڈوانس رقم  لے کر کام کرتے ہیں اور دوسری یہ کہ بغیر ایڈوانس جسے اوپن کہتے ہیں ۔ ایڈوانس لینے والوں کا ریٹ شروع ہی سے کم ہوتا ہے ۔اب مسئلہ یہ ہے کہ بعض لوگ ریٹ کے لالچ میں اوپن پر کام شروع کرتے ہیں اور کچھ ہی مہینوں میں ایڈوانس کا مطالبہ شروع کر دیتے ہیں۔ اب عام طور پر مارکیٹ والے ایڈوانس دے کر ریٹ کم دیتے ہیں۔ اب ہمارے ہاں بھی یہی مسئلہ آیا ہے کہ پارٹی اوپن پر تھی،  اب اس نے ایڈوانس کا مطالبہ شروع کردیا ہے اور کہہ رہا کہ پیسے دے کر ریٹ کم کر لیں ۔ میں نے بھائیوں سے کہا کہ یہ سود ہو جائے گا اگر ہم نے ایڈوانس دے کر ریٹ کم کیا ۔ ہم اس ریٹ پر ایڈوانس بھی نہیں دے سکتے؛ کیوں کہ پھر دوسری ایڈوانس والی پارٹیاں بھی زیادہ ریٹ مانگیں گی ۔اس کا کوئی مناسب حل بتائیں ۔ ہمارے ایک بھائی کی رائے ہے کہ اس سے پچھلا کام ختم کریں،  حساب کتاب صاف کریں ۔ اور نئے سرے سے کام شروع کریں ۔ کیا یہ صحیح ہے ؟
جواب: کھلا معاملہ کرنے کے بعد ایڈوانس کا مطالبہ کرنا اور اس بناپر قیمت میں کمی کرنا جائز نہیں، یہ سود ہی شکل ہے،اس لیے کہ ایڈوانس رقم درحقیقت  قرض ہوتی ہے اور قرض کے عوض میں کسی قسم کا مشروط نفع اٹھانا سود ہونے کی وجہ سے حرام ہے،  اس  لیے یہ معاملہ ختم کرکے نیا معاہدہ کیا جائے اور ایڈوانس دینے کی صورت میں مارکیٹ ریٹ پر معاملہ کیا جائے، اس  لیے کہ ایڈوانس رقم دینے کی وجہ سے ریٹ میں کمی کرنا  جائز نہیں۔النتف فی الفتاویٰ میں ہے: "أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک )الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه."(النتف في الفتاوى للسغدي، 484/1، ط: مؤسسة الرسالة بيروت)وفي الهندية:"قال محمد - رحمه الله تعالى - في كتاب الصرف إن أبا حنيفة - رحمه الله تعالى - كان يكره كل قرض جر منفعة قال الكرخي هذا إذا كانت المنفعة مشروطة في العقد بأن أقرض غلة ليرد عليه صحاحا أو ما أشبه ذلك فإن لم تكن المنفعة مشروطة في العقد فأعطاه المستقرض أجود مما عليه فلا بأس به."(الفتاوى الهندية، كتاب البيوع، الباب التاسع عشر في القرض والاستقراض والاستصناع،202/3، ط: رشيدية)فقط والله اعلم
                                                  
عنوان: قومی بچت اسکیم میں سرمایہ کاری کا حکم
سوال: میری والدہ جو کہ بیوہ ہیں، تعلیمی اخراجات اٹھانے کی نیت سے اگر اپنے پیسے قومی بچت سکیم کے ادارے میں کچھ رقم منافع حاصل کرنے کے لیے رکھواتی ہیں تو کیا اس کو استعمال کرنا شرعاً ممنوع ہے؟ واضح رہے کہ وہ بتاتے نہیں یہ منافع ہم کون سے کاروبار میں لگاکر کر دے رہے ہیں، والدہ کو پنشن ملتی ہے اور میں ملازمت کرتا ہوں اور ہم قومی بچت سے اس لیے منافع لینا چاہ رہے ہیں کہ میرا بھائی جو کیڈٹ کالج میں پڑھتا ہے اس کی ساڑھے تین لاکھ روپے سالانہ فیس جاتی ہے اس کی فیس جاتی رہے اور ہمارے اخراجات بھی متاثر نہ ہوں۔
جواب: قومی بچت اسکیم سے حاصل ہونے والا نفع شرعاً سود ہے،اس لیے کہ  قومی بچت اسکیم کے ذریعہ جو سرمایہ کاری کی جاتی اس میں شرعی اصولوں کی رعایت نہیں کی جاتی، جو رقم اس مد میں جاتی ہے، اس کی حیثیت قرض کی ہوتی ہے اور اس پر جو منافع ملتا ہے  وہ سود ہے؛  اس لیے نیشنل سیونگ میں سرمایہ کاری جائز نہیں ہے، اور اس کا نفع حلال نہیں ہے ۔تعلیمی اخراجات پورے کرنے کے لیے کوئی حلال اور جائز ذریعۂ آمدن اختیار کیا جائے اور سود اور اس کے شائبے سے احتراز کیا جائے، تعلیمی اخراجات مکمل نہ ہونے کی وجہ سے اگر تعلیم نامکمل رہ جائے تو آخرت میں اس کا کوئی وبال نہیں ہوگا لیکن اگر سود لے کر تعلیمی اخراجات پورے کرلیے گئے تو تعلیم تو مکمل ہوجائے گی مگر آخرت میں سود کا وبال ہوگا، لہذا چند روزہ دنیوی زندگی کے فائدے کے لیے اپنی آخرت (جو کہ دائمی ہے) خراب کرناعقل مندی نہیں ہے۔ مزید تفصیل اور اس کے متبادل طریقوں سے متعلق تفصیل کے لیے  جامعہ کی ویب سائٹ پر شائع شدہ فتوی نمبر : 144108200631 ملاحظہ فرمائیں، جس کا لنک درج ذیل ہے:قومی بچت اسکیم کا منافع حرام ہے تو ناتجربہ کار ریٹائرڈ آدمی کیا کرے؟فقط واللہ اعلم
                                                  
عنوان: تقسیم سے پہلے مشترک گھروں کے کرایہ کا حکم
سوال: میرے والد صاحب نے چار شادیاں کی ہیں،بوقت انتقال صرف ایک بیوی(میری والدہ) نکاح میں ہے، باقی تین بیویوں میں سے  ایک کا انتقال ہوا ہے،اور دو طلاق شدہ ہیں،اور والد صاحب نے مرض الموت میں  کہا تھا،کہ میری پراپرٹی تم تمام ورثاء میں تقسیم کرنا،اب چونکہ پراپرٹی فروخت نہیں ہوئی ہے، پراپرٹی میں چند گھروں کا کرایہ آتاتھا،والد صاحب نےکہا تھا، کہ اس کرایہ سے میری اہلیہ(جو میری نکاح )میں ہے،اور میرے بچوں کے اور گھر کے اخراجات پورا کیا جائے،اور میرا قرضہ اتارا جائے،اب  والد صاحب کی طلاق شدہ بیوی اور اس کے بیٹے وغیرہ یہ کہہ رہے ہیں،کہ اس کرایہ میں ہمارا بھی حق ہے،اور  کہتے ہے،کہ اگر ہمارا حق نہیں دیتے ہوں،تو تم  لوگ حرام کھاتے ہوں،کیا ہمارے لیے اس طرح کرنا جائز ہے،شریعت کا کیا حکم ہے،راہ نمائی فرمائیں؟
جواب: واضح رہے کہ کسی شخص کے انتقال کے بعد اس کے ترکہ میں اس کے تمام شرعی ورثاء  اپنے اپنے شرعی حصوں کے تناسب سے حق دار ہوتے ہیں، اور کسی ایک وارث کے لیے جائز نہیں، کہ وہ  دوسرے وارث کے حصے کو اس کی رضامندی کے بغیر اپنے ذاتی استعمال میں لائے۔ لہٰذاصورتِ مسئولہ میں سائل کے  والد صاحب کے مذکورہ متروکہ کرایہ کے مکانوں  میں  ان کے تمام  ورثاء اپنے اپنے شرعی حصوں کے اعتبار سے حق دار ہیں ،سائل  نے مکانوں  کا جو کرایہ حاصل کیاہے،  وہ تمام ورثاء کا حق ہے ، اور سائل نے اپنے حصہ سے زائد جتنا کرایہ استعمال کیاہے،وہ ان کے ذمے قرض ہے  ، ان  پر لازم ہے،کہ وہ کرایہ کی رقم میں سے باقی ورثاءکا شرعی حصہ ادا کریں، ورنہ سخت گناہ گار ہوں گا ،اورآئندہ جب تک جائیداد فروخت نہیں ہو جاتی، مکانوں کا کرایہ بھی تمام ورثاء میں شرعی حساب سے تقسیم کرنا ضروری ہے۔ نوٹ: ترکہ کی تقسیم کا طریقہ معلوم کرنے کے لیے ورثاء کی تفصیل کے ساتھ سوال دوبارہ  جمع کریں۔فتاوی شامی میں ہے:"‌لا ‌يجوز ‌لأحد من المسلمين أخذ مال أحد بغير سبب شرعي."(كتاب الحدود، باب التعزير، ج:4، ص:61، ط: سعید)و فیہ ایضاً:"لا يجوز التصرف في مال غيره بلا إذنه ولا ولايته."(كتاب الغصب،مطلب فيما يجوز من التصرف بمال الغير بدون إذن صريح، ج:6، ص:200، ط: سعید)شرح المجلہ میں ہے:"لا يجوز لأحد أن يتصرف في ملك الغير بلا إذنه أو وكالة منه أو ولاية عليه و إن فعل كان ضامناً."(‌‌المقالة الثانية في بيان القواعد الكلية الفقهية، المادۃ:96،  ج:1، ص:51، ط: رشیدیه)و فیہ ایضاً:"لایجوز لأحد أن یاخذ مال أحد بلا سبب شرعي و إن أخذ ولو علی ظن أنہ ملکه وجب علیه ردہ عینا إن کا ن قائما وإلا فیضمن قیمته إن کان قیمیا."(المقالة الثانية في بيان القواعد الكلية الفقهية،المادۃ:97،ج:1، ص:51 ، ط: رشدیه) فقط واللہ اعلم
                                                  
عنوان: ادھار پر پٹرول یا ڈیزل بیچنے پر سیکیورٹی ڈپازٹ اور کمیشن لینے کا حکم
سوال: ہم پٹرول ڈیزل ماہانہ ادھار پر دیتے ہیں ۔ اس ادھار مال دینے کی شرائط میں شامل ہے:نمبر1: سیکیورٹی ڈپازٹنمبر2 :ایک فیصد یا دو فیصد کمیشن۔ڈپازٹ اس  لیے کہ ادھار مال لینے والا ، ادھار لے کر غائب نہ ہوجائے۔کمیشن  اس لیے کہ بعض اخراجات ہوتے ہیں ادھار اکاؤنٹ ہولڈر کو سروس دینے میں - سلپ بک - روزانہ کی بنیاد پر ادھار اکاؤنٹ والوں کا حساب مینٹین رکھنا - ماہانہ بلنگ - بل کو بذریعہ کورئیر کمپنی اکاؤنٹ ہولڈر کے ایڈریس پر پہنچانا۔سوال یہ ہے کہ  کیا ہماری طرف سے سیکیورٹی ڈپازٹ رکھنا اور ایک یا دو فیصد کمیشن چارج کرنا جائز ہے یا نہیں ؟
جواب: صورتِ  مسئولہ میں  سیکیورٹی دپازٹ کی رقم لینا جائز ہے۔آپ  پیٹرول یا ڈیزل ادھار پر بیچتے ہیں، بیچنے والے مالک کے لیے کمیشن لینا جائز نہیں ہے ؛  لہذا اس کا کمیشن لینا آپ کے لیے جائز نہیں ہے؛ کیوں کہ کمیشن غیر کے لیے کام کرنے پر لیا جاتا ہے، آپ تو خود اپنا مال فروخت کر رہے ہیں۔درِ مختار میں ہے :"كتاب الرهنمناسبته أن كلا من الرهن والصيد سبب لتحصيل المال.(هو) لغة: حبس الشئ.وشرعا: (حبس الشئ مالي) أي جعله محبوسا لان الحابس هو المرتهن (بحق يمكن استيفاؤه) أي أخذه (منه) كلا أو بعضا كأن كان قيمة المرهون أقل من الدين (كالدين) كاف الاستقصاء لان العين لا يمكن استيفاؤها من الرهن إلا إذا صار دينا حكما كما سيجئ (حقيقة) وهو دين واجب ظاهرا وباطنا أو ظاهرا فقط كثمن عبد أو خل وجد حرا أوخمرا (أو حكما) كالاعيان المضمونة بالمثل أو القيمة (كما سيجئ) كونه."(كتاب الرهن، ص683، دار الكتب العلمية)فقط واللہ اعلم
                                                  
عنوان: پاکستانی روپے قرض دے کر ڈالر وصول کرنا
سوال: زید نے بکر سے 100 ڈالرز قرض مانگا، بکر نے کہا میرے پاس ڈالرز نہیں ہیں، میں تمہیں اس کے مساوی پاکستانی روپے دے دیتا ہوں، زید نے کہا ٹھیک ہے، میں تمہیں واپس 100 ڈالرز یا اس کے مساوی پاکستانی روپے دے دوں گا۔ کیا یہ ٹرانزیکشن ٹھیک ہے؟
جواب: واضح رہے کہ مقروض قرض خواہ کو اسی جنس میں قرض ادا کرنے کا پابند ہوتا ہےجس جنس میں اس نے قرض لیا ہو،لہٰذا اگر روپیہ میں قرض لیاہو تو روپیہ ادا کرنے کا پابندہوگا اور اگر ڈالر میں قرض لیا ہو تومقروض ڈالر میں قرض ادا کرنے پابند ہوگا۔صورتِ مسئولہ میں بکر نے چوں کہ پاکستانی روپیہ قرض دیا ہے، ڈالر خرید کر نہیں دیا، لہٰذا قرض کی ادائیگی اتنے ہی  پاکستانی روپے   کی صورت میں لازم ہے، البتہ اگر رضامندی سے  اتنے ہی پاکستانی روپوں کے برابر ڈالر سے قرض ادا کرنا چاہے تو ادا کر سکتے ہیں۔ فتاویٰ شامی میں ہے:1۔"وفي كافي الحاكم لو قال: أقرضني دانق حنطة فأقرضه ربع حنطة، فعليه أن يرد مثله."(باب المرابحة والتّولية، فصل في القرض،ج:5، ص:162، ط:دار الفكر، بيروت.)2۔"فإن الديون تقضى بأمثالها فيثبت للمديون بذمة الدائن مثل ما للدائن بذمته فيلتقيان قصاصًا."(كتاب الشركة، مطلب في قبول قوله دفعت المال بعد موت الشريك أو الموكل،ج:4،ص:320،ط: سعید)فقط والله أعلم
                                                  
عنوان: والد کے امانت کے پیسوں کا حکم
سوال: میرے والد صاحب  کی یہ عادت تھی کہ وہ اکثر میرے پاس کچھ رقم بطور امانت رکھوایا کرتے تھے، پھر  ان پر کچھ عرصہ بیماری کا گزرا ، جب وہ صحت یاب ہوئے تو میں نے ان سے سوال کیا کہ اس رقم کا کیا کیا جائے؟ تو انہوں نے کہا کہ تقسیم کر دو ،میں نے ان کو یہ مشورہ دیا کہ یہ رقم اتنی زیادہ تو نہیں ہے کہ اس کو تقسیم کیا جائے، البتہ اس کو کسی خیر کے کام میں لگا دیا جائے تو کیسا رہے گا؟ تو انہوں نے کہا کہ جو تم کو بہتر لگے، پھر کچھ ہی عرصہ گزرا تو ان کا انتقال ہوگیا، ا ب آپ حضرات سے اس بارے میں رہنمائی لینی ہے کہ اس رقم کا کیا کیا جائے؟ آیا کہ اس کو ورثاء میں تقسیم کیا جائے  یا اس کو کسی خیر کے کام میں خرچ کیا جائے  ؟ ورثاء میں ہم   5بھائی 4 بہن اور والدہ ہیں ۔
جواب: مرض الموت میں آدمی کے مال کے ساتھ ورثاء کا حق متعلق ہو جاتا ہے اسی وجہ سے آدمی کا  مرض الموت میں صدقہ وصیت اور ہدیہ  ایک ثلث سے ذیادہ میں نافذ نہیں ہوتا ، اور مرنے کے بعد تمام مال ورثاء کا ہوجاتا ہے، لہذا مذکورہ تمام  مال مرحوم  کے ورثاء میں تقسیم ہوگا ۔صورتِ مسئولہ میں سائل  کے والد کے ترکہ کی تقسیم کا شرعی طریقہ یہ ہے کہ سب سے پہلے تجہیز و تکفین کے اخراجات نکالے جائیں،پھر  اگر مرحوم پر کوئی قرض ہو تو اسے ادا کیا جائے، پھر اگر مرحوم نے کوئی  جائز  وصیت کی ہو تو باقی ترکہ کے ایک تہائی میں اسے نافذ کیا جائے، پھر اس کے بعد باقی تمام متروکہ جائیداد منقولہ و غیر منقولہ   کو 120 حصوں میں کر کے 14 حصے مرحوم کی بیوہ کو دیے جائیں، اور  چودہ چودہ حصے ہر بیٹے کو دیے جائیں اور سات سات حصے ہر بیٹی کو دیے جائیں ۔میت والد ، مسئلہ: 8 /120بیوہبیٹابیٹابیٹابیٹابیٹابیٹیبیٹیبیٹیبیٹی171414141414147777یعنی فیصد کے اعتبار سے مرحوم کی  بیوہ کو 11.66 فیصد ، اور ہر بیٹے کو بھی 11.66 فیصد  ،اور بیٹی کو 5.83 فیصد ہر دیا جائے ۔واضح رہے کہ  سائل کے دادا یا دادی کے ہوتے ہوئے حصے مختلف ہوں گے ۔فقط واللہ اعلم
                                                  
عنوان: اسٹیٹ لائف پالیسی کا حکم
سوال: آج سے دو سال قبل میں نے اسٹیٹ لائف انشورنس سے پالیسی لی تھی، جس شخص نے مجھے یہ پالیسی دلوائی اس نے مجھے یہ یقین دلوایا کہ یہ کوئی حرام چیز نہیں ہے ، کچھ دن پہلے میں اسٹیٹ لائف کے آفس گیاتھا وہاں میں نے دیکھا کہ سود کا لین دین ہر چیز میں ہے ، میرا دل مطمئن نہیں ہوا تو میں نے اسے ختم کرنے کے لیے اپلائی کیا، وہاں انہوں نے مجھے ایک چارٹ دکھایا کہ ابھی ختم کرنے میں آپ کو زیادہ نقصان ہے ، دومہینے بعد ایک اور پالیسی بھر کر نقصان ہوگا مگر کم ہوگا۔مجھے ایک تو یہ معلوم کرنا ہے کہ اسٹیٹ لائف پالیسی حرام ہے یا نہیں ؟ دوسرا یہ کہ اگر میں دو مہینے رک کر اسے ختم کراتا ہوں تو کیا مجھے اپنی اصل رقم حاصل کرنے کا حق ہے ؟
جواب: انشورنس کی مروجہ تمام اقسام  بشمول اسٹیٹ لائف انشورنس کے جوئے اور سود کا مجموعہ ہونے کی وجہ سے ناجائز اور حرام ہیں، لہذا آپ نے جو اسٹیٹ لائف انشورنس پالیسی لی ہے ، اس کو فی الفور ختم کرنے کو کوشش کریں۔ نقصان سے بچنے کے لیے دو ماہ بعد بھی ختم کرسکتے ہیں۔ پالیسی ختم کرنے کی صورت میں آپ کے لیے جمع کرائی اصل رقم  میں سے جس قدر واپس مل سکے ،اس کا استعمال  آپ کے لیے جائز ہوگا۔ قرآنِ کریم میں ہے:"﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]"صحیح مسلم میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «‌هم ‌سواء»."(كتاب المساقاة،با ب لعن آکل الربا، ومؤکله،ج:3، ص:1219، ط:دار احياء التراث العربي )"ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔"مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(ج:4،ص:483،، کتاب البیوع  والأقضیة، ط: مکتبة رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".( کتاب الحظر والاباحۃ،ج:6،ص:403، ط: سعید)فقط واللہ اعلم
                                                  
عنوان: بینک کی آمدن سے خریدا ہوا مکان مسجد کو وقف کیا جاسکتا ہے؟
سوال: میں ایک بینک میں ملازمت کرتا ہوں ، اور میں نے بینک سے ملنے والی تنخواہ سے ایک پلاٹ خریدا تھا، اس پلاٹ کی مالیت خریدتے وقت تو کم تھی، لیکن اب اس کی ویلیو کافی بڑھ گئی ہے ، میں اس پلاٹ کو مسجد کے لیے وقف کرنا چاہتا تھا، لیکن محل وقوع ایسا تھا کہ یہ کام ممکن نہیں تھا۔ پھر میں نے اس پلاٹ کو فروخت کرکے  اس سے حاصل ہونے والی کچھ رقم تو اپنے ایک بھائی اور ایک بہن کی جانب سے دیگر ورثاء کو ادا کرنے کا ارادہ کیا، ہمارا ایک مشترکہ وراثتی گھر تھا ، تو میں نے سوچا کہ کچھ رقم اس ایک بہن اور بھائی کی جانب سے باقی ورثاء کو ادا کروں تاکہ یہ دو اس مکان کے مالک بن جائیں اور باقی رقم کسی مسجد میں دے دوں ؟اب میرا سوال یہ ہے کہ :کیا اس پلاٹ کو جو میں نے بینک کی آمدنی سے خریدا ہے ،فروخت کرکے کچھ رقم اپنے بھائی اور بہن کی جانب سے بقیہ ورثاء کو ادا کرسکتا ہوں ؟جس کی تفصیل اوپر لکھی گئی ہے ۔نیز باقی رقم کسی مسجد میں دے سکتا ہوں ؟(وضاحت) یہ پلاٹ فروخت کیا جاچکا ہے۔
جواب: صورتِ مسئولہ میں آپ نے بینک کی کمائی سے جو پلاٹ خریدا تھا وہ کمائی ہی آپ کے  لیے حلال نہیں تھی اور اس سے خریدا ہوا مکان بھی آپ کے  لیے حلال نہیں ہے، اسے فروخت کرنے سے حاصل شدہ نفع بھی حلال نہیں ہے، لہذا آپ کااس رقم سے اپنی بہن اور بھائی کی طرف سے دیگر ورثاء کو ان کا حصہ ادا کرنا یا مسجد میں دینا جائز نہیں ہے، بلکہ آپ پر لازم ہے کہ اس حرام رقم سے چھٹکارے کے لیے ثواب کی نیت کے بغیر زکات کے مستحقین کو صدقہ کردیں۔اوراگر بہن بھائی مستحق زکوة ہوں توپھر ان کو بھی رقم دے سکتے ہیں۔المبسوط للسرخسی میں ہے:"والربح الحاصل بكسب خبيث ‌سبيله ‌التصدق به."(کتاب الودیعۃ،ج11،ص112،ط؛دار المعرفۃ)فقط واللہ اعلم
                                                  
