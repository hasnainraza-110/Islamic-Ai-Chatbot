عنوان: شرابی کے یہاں ملازمت کرنے والے کی تنخواہ کا حکم
سوال: میں  دبئی  میں ایک گھر میں کام کرتا ہوں،  میرا کفیل شرابی ہے،  اور  میں اس کے لیے کبھی کبھی کھانا بھی بناتا ہوں،  سب کو اس کے بارے میں معلوم ہے،  کیا اس کی وجہ سے میری روزی حلال ہے؟
جواب: صورتِ  مسئولہ میں آپ  اپنے عمل کا معاوضہ تنخواہ کی صورت میں لے رہے ہیں؛ لہٰذا  اگر آپ اپنے کفیل کے ساتھ کسی گناہ کے کام میں معاونت نہیں کر رہے تو آپ کی تنخواہ حلال ہے۔بدائع الصنائع في ترتيب الشرائع (4 / 174):"أما الإجماع فإن الأمة أجمعت على ذلك قبل وجود الأصم حيث يعقدون عقد الإجارة من زمن الصحابة - رضي الله عنهم - إلى يومنا هذا من غير نكير، فلا يعبأ بخلافه إذ هو خلاف الإجماع، وبه تبين أن القياس متروك لأن الله تعالى إنما شرع العقود لحوائج العباد، وحاجتهم إلى الإجارة ماسة؛ لأن كل واحد لا يكون له دار مملوكة يسكنها أو أرض مملوكة يزرعها أو دابة مملوكة يركبها وقد لا يمكنه تملكها بالشراء لعدم الثمن، ولا بالهبة والإعارة؛ لأن نفس كل واحد لا تسمح بذلك فيحتاج إلى الإجارة فجوزت بخلاف القياس لحاجة الناس."فقط واللہ اعلم
                                                  
عنوان: قرض دیتے وقت بعض ممنوع مطالبات
سوال: ایک دوست   نے آج سےکچھ عرصے پہلے پاکستانی روپے میں ایک بڑی رقم اپنے عزیز کو بطور قرضِ  حسنہ دی،  اس موقع پر ایک دستاویز بھی لکھ لی گئی تھی،  اب سالہا سال گزرنے کے بعد جب رقم کی واپسی کا مرحلہ آیا تو افراطِ  زر کے سبب روپے کی قیمتِ خرید کافی گر چکی ہے اور اس دوران سونے اور پڑاپرٹی کی قیمت میں کئی گنا اضافہ ہو چکا ہے۔ تو بظاہر قرض دینے والے کو نقصان اٹھانا پڑا،  اس وجہ سے قرض دیتے ہوئے ہچکچاہٹ محسوس ہوتی ہے،  آج کل کرنسی کی قدر میں بہت زیادہ اتار چڑھاؤ دیکھا جا رہا ہے۔ جائے داد (پراپرٹی) اور سونے/چاندی کی قیمت کو عمومًا  زیادہ قابلِ بھروسہ شمار کیا جاتا ہے۔ ان حالات میں کیا قرض کی پاکستانی رقم کی 'قیمت' کو قرض دیتے وقت کی سونے یا امریکی ڈالر کی قیمت کے ساتھ نتھی/ منسلک کرنا جائز ہے؟ اگر قرض کی ابتدا میں ہی ایسی لکھا پڑھی کر لی جائے تو ایسا کرنا جائز ہے؟ کیا قرض کی رقم کو اُس وقت کی کسی جائے داد (زمین/دکان/مکان وغیرہ) کی ویلیو کے ساتھ نتھی/ منسلک کرنا جائز ہے؟ مثلًا آج اس رقم میں فلاں مکان مل رہا ہے، قرض کی واپسی پر قرض دار اسی مکان کی قیمت کے برابر رقم کی ادائیگی کا پابند ہو گا۔ کیا ایسا کرنا جائز ہے؟ قرض کی ادائیگی میں تاخیر کی صورت میں کسی قسم کی اضافی رقم کا مطالبہ کرنا جائز ہے؟ یہ بات قابلِ غور ہے کہ آج کل لوگ قرض کی بروقت ادائیگی کی عمومًا اتنی فکر نہیں کرتے اور کہہ دیتے ہیں کہ "بعد میں دے دیں گے" یا " تمہارا قرض ہمارے ترکے میں سے دے دیا  جائے گا"۔
جواب: واضح  رہے  کہ جو  چیز  قرض دی جاتی ہے، اس کے مثل ہی قرض میں لوٹائی جاتی ہے۔ اس میں مشروط کمی زیادتی کرنے سے سود لازم آتا ہے جو کہ ناجائز ہے۔ صورتِ  مسئولہ میں جو رقم قرض دی جا رہی ہے، وہی رقم قرض میں واپس وصول کی جائے  گی چاہے عرصۂ  دراز بعد اس رقم کی قیمتِ خرید کم ہوجائے۔ اس رقم کی سونے، چاندی، زمین، ڈالر وغیرہ کی قیمتِ خرید کو معیار بنا کر قرض نہیں دیا جاسکتا۔ البتہ یہ کیا جاسکتا ہے کہ اس رقم کے بقدر سونا، چاندی، ڈالر ہی قرض دے دیا جائے اور بعد  میں  جو  چیز بطورِ قرض دی ہو  وہی وصول کرلی جائے یا اس کی قیمت  وصول کر لی جائے۔قرض کی ادائیگی میں تاخیر کی صورت میں اضافی رقم کا مطالبہ کرنا ناجائز ہے۔ نیز  یہ  بھی  واضح  ہو کہ قرض کی ادائیگی کے اسباب ہونے کے باوجود ٹال مٹول کرنا سخت گناہ ہے۔الدر المختار وحاشية ابن عابدين (رد المحتار) (5 / 161):"(وصح) القرض (في مثلي) هو كل ما يضمن بالمثل عند الاستهلاك (لا في غيره) من القيميات."بدائع الصنائع في ترتيب الشرائع (7 / 396):"وأما حكم القرض فهو ثبوت الملك للمستقرض في المقرض للحال، وثبوت مثله في ذمة المستقرض للمقرض للحال."بدائع الصنائع في ترتيب الشرائع (7 / 395):"(وأما) الذي يرجع إلى نفس القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة، على أن يرد عليه صحاحًا، أو أقرضه و شرط شرطًا له فيه منفعة؛ لما روي عن رسول الله صلى الله عليه وسلم أنه «نهى عن قرض جر نفعًا» ؛ ولأن الزيادة المشروطة تشبه الربا؛ لأنها فضل لايقابله عوض، والتحرز عن حقيقة الربا، وعن شبهة الربا واجب هذا إذا كانت الزيادة مشروطةً في القرض." فقط واللہ اعلم
                                                  
عنوان: پائی کوئن  کا حکم
سوال: پہلے بٹ کوئن تھا، اب پائی کوئن ہے جو ہم   نے ڈاؤن لوڈ کر لیا ہے،   اب وہ لانچ ہونے کے بعد قیمت پکڑے گا، ابھی فری ہے اور میرے پاس 90  تک ہوگئے ہیں،  اب اس کو کھولنا چوبیس گھنٹوں کے بعد، یہ بھی ایک محنت ہے، دوسرا غیروں نے ہمیں ہرجگہ نقصان ہی دیا ہے، اب اس تناظر میں یہ کیسی  چیز ہے؟   یہ کوئن ہیں، میں نے سنا ہے  کہ علماء ِ  کرام فرماتے ہیں کہ یہ صحیح نہیں!
جواب: ڈیجیٹل کرنسی کوئی بھی ہو، خواہ بٹ کوئن ہو، ون کوئن ہو یا پائی کوئن ہو، اس کی بنیاد   طویل ہندسوں پر مشتمل ایک  کوڈ پر ہوتی ہے،  گویا یہ کوڈ ہی اس کرنسی کا وجود ہے، اس کرنسی کا اس کے علاوہ کوئی خارجی وجود نہیں،  پھر وہ  کوڈ کرنسی کے مالک  کے علم میں اور اس کے  والٹ میں (والٹ سے مراد حسی والٹ نہیں، بلکہ ڈیجیٹل والٹ ہے، یہ کوڈ اُس والٹ میں )  ہوتا ہے، جب وہ مالک اپنے  مملوکہ  کوئن کسی دوسرے کو دینا یا بھیجنا چاہتا ہے تو وہ  ایپ کے ذریعہ اُس کو ایک مخصوص طریقہ سے دوسرے کے والٹ میں منتقل کر دیتا ہے۔اہلِ فتویٰ کو اس کے کرنسی ہونے میں تردد ہے،  نیز حکومتِ پاکستان نے چوں کہ اب تک اس کو باقاعدہ کرنسی کی حیثیت نہیں دی ہے، اس وجہ سے  بھی  علماءِ کرام کی طرف سے  ڈیجیٹل کرنسی کے  ذریعہ معاملات کرنے کے جواز  کا فتویٰ جاری نہیں کیا گیا۔لہذا جب تک اس کرنسی کا معاملہ مشکوک ہے، اس وقت تک اس کے ذریعہ  بیع و شراء کرنے اور اس کے ذریعہ منافع کمانے سے اجتناب کیا جائے، تاوقتیکہ اس کا معاملہ واضح ہو جائے۔ فقط واللہ اعلم
                                                  
عنوان: بروکر کا زائد قیمت پر فروخت کرنا
سوال: میرا ایک پلاٹ تھا اس کو بیچنا چاہا توایک ڈیلر سے بات چیت چلتی رہی، ایک دن ایجنٹ نے کہا کہ آپ کا پلاٹ  40  لاکھ میں بک رہا ہے اگر آپ بیچنا چاہیں، میں نے اس کو ہاں کردی، اس نے وہ پلاٹ کسی کو دے دیا اور مجھ سے کمیشن بھی لے لیا  اس  40  لاکھ کا،  بعد میں جب میں بیان دینے کے  لیے گیا تو خریدار میراواقف نکلا، میں نے اس سے پوچھ لیا کہ آپ نے کتنے کا خریدا ہے ۔تواس نے بتایا 42 لاکھ کا لیا ہے،  جس پر مجھے حیرت ہوئی، اب آپ سے یہ پوچھنا ہے کہ کیا ایجنٹ کے  لیے 2لاکھ حلال ہیں اور میرے  لیے ان 2 لاکھ کا مطالبہ کرنا جائز ہے یا نہیں؟
جواب: صورتِ  مسئولہ میں بروکر کا  42  لاکھ کا فروخت کرکے 2 لاکھ کا کمیشن اٹھانا جسے  بازاری اصطلاح کے مطابق ٹاپ مارنا کہتے ہیں،  شرعًا جائز  نہیں، اور نہ ہی  اس کے  لیے دو لاکھ اپنے پاس رکھنا جائز ہوگا، ان دو لاکھ کا حق دار زمین فروخت کرنے والا ہوگا۔مزید تفصیل کے  لیے دیکھیے:پراپرٹی ڈیلر کے ٹاپ مارنے کا حکم فقط واللہ اعلم
                                                  
عنوان: پینشن لینا کیسا ہے؟
سوال: سرکاری  ملازمین نوکری پورا کرکے ریٹائرڈ ہونے کےبعد پینشن لیتے ہیں، کیا پینشن لینا صحیح ہے کہ نہیں؟
جواب: ملازمین یا ان کے بعد ان کے لواحقین کو  ملنے والی پینشن کی رقم  متعلقہ ادارہ کی طرف سے عطیہ اور تبرع ہوتی ہے، ادارہ  جس کے نام پر جاری کرے وہی اس کا مالک ہوتا ہے، اب اگر متعلقہ ادارے کا کام جائز ہے تو اس کی طرف سے ملنے والی  پینشن بھی جائز ہے، اور اگر اس ادارے کا کام ناجائز اور حرام ہے تو اس کی طرف سے ملنے والی  پینشن بھی ناجائز ہوگی۔امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے‘‘۔(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم) فقط واللہ اعلم
                                                  
عنوان: میزان بینک کو دوکان کرایہ پر دینے کا حکم
سوال: میزان بینک کو دکان کرائے  پر دینا کیسا ہے؟
جواب: ملحوظ رہے کہ  مروجہ  غیرسودی بینکوں   کے  بارے  میں  مقتدر علماءِ کرام  کی رائے  یہ  ہے کہ  ان  بینکوں کا طریقِ کار شرعی اصولوں کے مطابق نہیں ہے،  اور مروجہ غیر سودی بینک  کے معاملات  بھی سود سے خالی نہیں ہیں، لہذا مروجہ غیرسودی بینکوں کو بھی اپنی جائیداد کرایہ پردینا گناہ کے کام میں معاونت  ہے جوکہ شرعاً ناجائزہے، اورجوکرایہ بینک ادا کرے گا، وہ اپنی سودی آمدنی سے ادا کرے گاجو کہ جائز نہیں۔الجامع لاحکام القرآن (تفسير القرطبي) میں ہے:"{وَلَا تَأْكُلُوا أَمْوَالَكُمْ بَيْنَكُمْ بِالْبَاطِلِ وَتُدْلُوا بِهَا إِلَى الْحُكَّامِ لِتَأْكُلُوا فَرِيقًا مِنْ أَمْوَالِ النَّاسِ بِالْإِثْمِ وَأَنْتُمْ تَعْلَمُونَ} (188) الْخِطَابُ بِهَذِهِ الْآيَةِ يَتَضَمَّنُ جَمِيعَ أُمَّةِ مُحَمَّدٍ صَلَّى اللَّهُ عَلَيْهِ وَسَلَّمَ، وَالْمَعْنَى: لَا يَأْكُلُ بَعْضكُمْ مَالَ بَعْضٍ بِغَيْرِ حَقٍّ. فَيَدْخُلُ فِي هَذَا: الْقِمَارُ وَالْخِدَاعُ وَالْغُصُوبُ وَجَحْدُ الْحُقُوقِ، وَمَا لَاتَطِيبُ بِهِ نَفْسُ مَالِكِهِ، أَوْ حَرَّمَتْهُ الشَّرِيعَةُ وَإِنْ طَابَتْ به نفس مالكه، كهر الْبَغِيِّ وَحُلْوَانِ الْكَاهِنِ وَأَثْمَانِ الْخُمُورِ وَالْخَنَازِيرِ وَغَيْرِ ذَلِكَ ...وَ أُضِيفَتِ الْأَمْوَالُ إِلَى ضَمِيرِ المنتهى لَمَّا كَانَ كُلُّ وَاحِدٌ مِنْهُمَا مَنْهِيًّا وَمَنْهِيًّا عنه، كما قال:" تَقْتُلُونَ أَنْفُسَكُمْ ". وَقَالَ قَوْمٌ: الْمُرَادُ بِالْآيَةِ" وَلا تَأْكُلُوا أَمْوالَكُمْ بَيْنَكُمْ بِالْباطِلِ «3» " أَيْ فِي الْمَلَاهِي وَالْقِيَانُ وَالشُّرْبُ وَالْبَطَالَةُ، فَيَجِيءُ عَلَى هَذَا إِضَافَةُ الْمَالِ إِلَى ضَمِيرِ الْمَالِكِينَ. الثَّالِثَةُ- مَنْ أَخَذَ مَالَ غَيْرِهِ لَا عَلَى وَجْهِ إِذْنِ الشَّرْعِ فَقَدْ أكله بالباطل، ومن الأكل بالباطل أن يقتضى الْقَاضِي لَكَ وَأَنْتَ تَعْلَمُ أَنَّكَ مُبْطِلٌ، فَالْحَرَامُ لَايَصِيرُ حَلَالًا بِقَضَاءِ الْقَاضِي، لِأَنَّهُ إِنَّمَا يَقْضِي بِالظَّاهِرِ. وَهَذَا إِجْمَاعٌ فِي الْأَمْوَالِ."(سورة البقرة، رقم الآية:188، ج:2، ص:338، ط:دارالكتب المصرية)فقط والله اعلم
                                                  
عنوان: Vestige کمپنی کے ساتھ کام کرنا
سوال: Vestige  کمپنی ہے جو نیٹ ورک مارکیٹنگ کے طور پر کام کرتی ہے، اس کے ساتھ جڑ کر کام کرنا کیسا ہے؟
جواب: صورتِ  مسئولہ میں  نیٹ ورک مارکیٹنگ کے طریقہ پر کام کرنے والی کمپنی کے ساتھ مل کر کام کرنا ناجائز ہے۔تفصیل یہاں دیکھیں :  نیٹ ورک مارکیٹنگ(Network Marketing) کا حکمفقط واللہ اعلم
                                                  
عنوان: شئیرز کی خرید وفروخت کا حکم
سوال: میرا سوال شیئر مارکیٹ کو لےکر ہے، میں انٹر ڈے کرتا ہوں اور کرتا اسی کمپنی میں ہوں جو  حلال کاروبار کرتی ہو ،جیسے: Acc سیمنٹ، ٹاٹا اسٹیل، ٹاٹا موٹرز،  یہ کمپنی سیمنٹ، اسٹیل، گاڑیوں کا کاروبار کرتی ہے، اب ہوتا یہ ہے کہ میں صبح کو ان میں سے کسی  کے  شیئر  خرید لیتا ہوں، جیسے :500 کے خریدے، جیسےہی  کچھ rate بڑھتا ہے ،میں ان کو  بیچ  دیتا ہوں اور  اگر کم ہو تو اس پر ایک ٹارگٹ اپنے موبائل میں سیٹ کردیتا ہوں کہ اگر 500 سے 495 کا ہو تو یہ خود ہی بک جائے، یہ ٹارگٹ اس لیے سیٹ کردیتا ہوں؛ تاکہ  نقصان کم ہو اور بڑھنے پر وہ شیئر بیچ ہی دیتا ہوں، اگر نہ بیچوں تو دن کے لاسٹ میں وہ خود بک جاتا ہے، ان شیئر پر میرا معنوی قبضہ ہوتا ہے، یہ میرے موبائل ایپ کے اکاؤنٹ میں ہوتے ہیں، جو نفع نقصان ہو وہ سب میرے ضمان میں ہوتا ہے، تو کیا یہ شیئر کی خرید فروخت جائز ہے؟ یا اسی طرح میں ان کمپنی کے شیئر خرید کر اسٹاک کر لیتا ہوں، بڑھنے پر بیچ دیتا ہوں، براہِ کرم راہ نمائی فرمادیں!
جواب: واضح رہے کہ شیئرز کی خرید وفروخت کے جائز ہونے کے لیے مندرجہ ذیل شرائط کا ہونا ضروری ہے: 1۔۔ جس کمپنی یا ادارہ کے حصص (شیئرز) کی خرید وفروخت کی جارہی ہو  واقعۃً وہ کمپنی یا ادارہ موجود ہو، یعنی اس کے ماتحت کوئی جائیداد، کارخانہ، مل، فیکٹری یا کوئی اور چلتا کاروبار  موجود ہو، اور اگر کمپنی یا ادارہ کے تحت مذکورہ اشیاء نہ ہوں یا کمپنی یا ادارہ سرے سے موجود ہی نہ ہو ، صرف اس کا نام ہو  اور اس کے شیئرز بازار میں اس لیے چھوڑے گئے ہوں کہ اس پر پہلے سے زیادہ رقم حاصل کی جائے اور منافع حاصل کیے جائیں تو ایسی کمپنی کے شیئرز کی خریدوفروخت جائز نہیں،   کیوں کہ ہر شیئر کے مقابل میں جمع شدہ روپے کی رسید ہے، کوئی جائیداد یا ایسا مال نہیں جس پر منافع لے کر فروخت کیا جاسکے۔2۔۔ کمپنی کا کل یا کم از کم غالب سرمایہ جائز اور حلال ہو۔الف :  یعنی جس موجود کمپنی اور جاری کاروبار یا کارخانہ کے حصص (شیئرز) خریدوفروخت کیے جارہے ہوں اس کا سرمایہ جائز  اور حلال ہو، رشوت، چوری،غصب، خیانت،سود، جوئے اور سٹہ پر حاصل شدہ رقم نہ ہو ، لہذا سودی ادارے  جیسے بینک یا انشورنس کمپنی وغیرہ کے شیئرز کی خرید وفرخت جائز نہیں ہے۔ب  : کمپنی  کے شرکاء میں سودی  کاروبار کرنے والے یا کسی اور ناجائز اور حرام  کاروبار کرنے والے اداروں یا افراد کی رقم شامل نہ ہو۔3۔۔ کمپنی یا ادارہ کا کاروبار جائز اور حلال ہو ۔الف :   یعنی کمپنی یا ادارہ   کے کاروبار کے طریقہ کے درست  ہونے کے ساتھ ساتھ یہ بھی ضروری ہے کہ  کمپنی یا ادارہ کا کاروبار بھی جائز ہو، مثلاً شرعی شراکت  اور شرعی مضاربت کی بنیاد پر کاروبار ہو ، اگر کاروبار ناجائز ہو گا تو اس کمپنی کے شیئرز  کی خرید وفروخت جائز نہیں ہوگی۔ب :   اور کمپنی کا کاوربار حلال اور جائز اشیاء کا ہو ، مثلاً  شراب، جان دار کی تصاویر ، ٹی وی، وی سی آر اور ویڈیو فلم  سینما وغیرہ کے کاروبار والی کمپنیوں کے شیئرز کی خرید وفرخت  بھی ناجائز ہے۔4۔۔ شیئرز کی خرید وفرخت میں شرائط بیع کی پابندی کرنا۔یعنی مذکورہ کمپنی یا ادارہ  کے شیئرز کی خریدوفروخت بیع وتجارت  کے شرعی اصولوں کے مطابق ہو مثلاً آدمی  جن شئیرز کو خرید کر بیچنا چاہتا ہے اس پر شرعی طریقہ سے قابض ہو  اور دوسروں کو تسلیم اور حوالہ کرنے پر بھی قادر ہو۔واضح رہے کہ  شیئرز میں قبضہ کا حکم ثابت ہونے کے لیے  صرف زبانی وعدہ کافی نہیں ہے، نام رجسٹرڈ یا الاٹ ہونا ضروری ہے،  اس سے پہلے صرف زبانی وعدہ یا غیر رجسٹرڈ شیئرز کی خرید وفروخت باقاعدہ فزیکلی طور پر  ڈیلیوری ملنے سے پہلے ناجائز ہے، البتہ یہ درست ہے کہ شیئرز پہلے بائع کے نام رجسٹرڈ ہوں   اور بائع اس کی قیمت بھی ادا کردے اور اس کے پاس ڈیلیوری آجائے ، اس کے بعد اس کی خریدوفروخت جائز ہوگی، یا  شیئرز وصول کرلیے ہیں، لیکن ابھی تک قیمت ادا نہیں کی تو اس صورت میں بھی مذکورہ شیئرز کو فروخت کرکے نفع لینا جائز ہے، کیوں کہ مبیع پر قبضہ ثابت ہے۔5۔۔ منافع کی کل رقم کو تمام حصہ داروں  کے درمیان شیئرز کے مطابق تقسیم کرنا۔   مثلاً  کمپنی میں جو منافع ہوا ہے اسے تمام حصہ داروں میں  ان کے شیئرز کے مطابق تقسیم کردیا جائے، لیکن اگر کوئی کمپنی مستقبل کے ممکنہ خطرہ سے نمٹنے کے لیے  منافع میں سے مثلاً ٪20 فیصد اپنے لیے مخصوص کرتی ہے اور 80 فیصد منافع کو حصہ داروں میں تقسیم کرتی ہے تو اس کمپنی کے شیئرز کی خریدوفروخت ناجائز  اور حرام ہے؛  کیوں کہ یہ کمپنی شرعی شراکت کے خلاف ناجا ئز کاروبار کرتی ہے۔ (ماخوذ از  جواہر الفتاوی،  م؛ مفتی عبد السلام چاٹگامی صاحب،  3/258، ط؛ اسلامی کتب خانہ) مذکورہ تفصیل کی رو  سے صورتِ مسئولہ میں سائل  کے لیے شیئرز کو فروخت کرنا اس  صورت میں جائز ہوگا جب سائل کو خریدے گئے شیئرز کی باقاعدہ  ڈیلیوری مل جائے، یعنی جس کمپنی کے حصص بیچے گئے ہیں اس کمپنی کے ریکارڈ میں سی ڈی سی (C.D.C) کے ذریعے ان حصص کی منتقلی سائل (خریدار) کے نام ہوجائے، لہذا سی ڈی سی اکاؤنٹ میں سائل کے نام   پر شئیرز منتقل ہونے سے پہلے شیئرز کو آگے فروخت کرنا جائز نہیں ہوگا۔حدیثِ مبارک میں ہے:"حدثنا علي بن عبد الله، حدثنا سفيان، قال: الذي حفظناه من عمرو بن دينار، سمع طاوسًا، يقول: سمعت ابن عباس رضي الله عنهما، يقول: أما الذي نهى عنه النبي صلى الله عليه وسلم «فهو الطعام أن يباع حتى يقبض»، قال ابن عباس: ولاأحسب كلّ شيءٍ إلا مثله". (صحیح البخاری،  1/286 ، باب بیع الطعام قبل ان یقبض،  ط: سعید)البحر الرائق میں ہے:"قبض كل شيء وتسليمه يكون بحسب ما يليق به".(5/248، کتاب الوقف، ط؛ سعید)بدائع الصنائع میں ہے:"(ومنها) القبض في بيع المشتري المنقول فلا يصح بيعه قبل القبض؛ لما روي أن النبي صلى الله عليه وسلم «نهى عن بيع ما لم يقبض»، والنهي يوجب فساد المنهي؛ ولأنه بيع فيه غرر الانفساخ بهلاك المعقود عليه؛ لأنه إذا هلك المعقود عليه قبل القبض يبطل البيع الأول فينفسخ الثاني؛ لأنه بناه على الأول، وقد «نهى رسول الله صلى الله عليه وسلم عن بيع فيه غرر»". (5/180، کتاب البیوع، ط: سعید)فقط و الله اعلممزید تفصیل کے لیے درج ذیل لنک پر فتویٰ ملاحظہ کیجیے:اسٹاک ایکسچینج میں سرمایہ کاری کرنا / شیئرز کی خرید و فروخت / ذخیرہ اندوزی کرنا
                                                  
عنوان: بی سی میں بائک نکلنے پر بقیہ اقساط سے بری کرنا
سوال: ایک کمپنی ہے جس میں دوسو لوگ تیس ماہ تک ہر مہینہ تین ہزار روپے جمع کراتےہیں ،ہرماہ قرعہ اندازی کےذریعہ ایک ممبرکو ایک بائک دی جاتی ہے ،اس طرح سے تیس مہینہ تک تیس لوگوں کو بائک مل جاتی ہے ، اور باقی ایک سوستر لوگ جن کانام قرعہ اندازی میں نہیں آیا تیس مہینے کےبعداس کے سارے پیسے یعنی ۹۰ ہزار واپس کردیے جاتے ہیں ۔واضح رہے کہ جس کانام قرعہ اندازی میں آجاتاہے اس کو بائک مل جاتی ہے،،پھربقیہ مہینوں میں اس پر پیسے جمع کرنا ضروری نہیں، بلکہ وہ وہاں سے الگ ہو جاتا ہے ،اگر کسی کو پہلے مہینے میں ہی قرعہ اندازی کے ذریعہ بائک مل جاتی ہے تو گویا  کہ اس کو تین ہزار میں ہی بائک مل گئی،اب بقیہ مہینے میں اس پر پیسے جمع کرانا ضروری نہیں ۔دریافت طلب یہ ہے کہ کیا اس میں شامل ہونا بنظرشرع درست ہے؟
جواب: واضح رہے کہ  بی سی  کی شرعی حیثیت قرض کی ہوتی ہے، یعنی شرکاء میں سے ہر شریک ہر ماہ ایک متعین رقم جمع کرواتا ہے، جو کہ کمیٹی / بی سی جمع کرنے والے کے اوپر قرض ہوتی ہے، اور قرض کا حکم یہ ہے کہ قرض خواہ جتنی رقم قرض دے وہ اتنی ہی رقم کا حق دار ہوتا ہے، اس سے زائد رقم کا حق دار نہیں ہوتا، البتہ اگر زائد رقم موصول ہو تو زائد رقم اس کے ذمہ واجب الادا  ہوتی ہے، پس صورتِ مسئولہ میں بیان کردہ طریقہ: تیس ماہ تک دو سو افراد  بی سی کے نام پر  3000 روپے جمع کرانے کا  معاہدہ کریں، اور پہلے تیس افراد بی سی میں نام نکلنے پر موٹر بائک لے کر   بی سی  کی بقیہ اقساط سے بری الذمہ قرار پائیں یہ صورت ’’قمار‘‘   یعنی جوےکے تحت داخل ہونے کی وجہ سے ناجائز و حرام ہے، لہذا اس قسم کی کسی بی سی کا حصہ بننا، یا ایسی بی سی جمع کرنا جائز نہیں۔مزید تفصیل کے  لیے دیکھیے:’’بی سی‘‘اور ’’کمیٹی‘‘ سسٹم کی شرعی حیثیتکمیٹی یا بی سی کا شرعی حکم فقط واللہ اعلم
                                                  
عنوان: اجرت کے عوض غیر شرعی کتابوں کا ترجمہ کرنے کا حکم
سوال: غيرمذہبی کتابوں کا ترجمہ کرنا مال کے عوض،  مسلمان آدمی کے لیے از روئے شریعت کیسا ہے ؟
جواب: غیر مذہبی یعنی ایسی کتابیں جن  میں خلافِ شریعت مواد موجود ہو ان کتابوں کا ترجمہ کرنا؛ تاکہ مختلف زبان کے لوگ ان کو پڑھ سکیں جائز نہیں ہے، اور گناہ کے کام پر اجرت لینا بھی جائز نہیں ہے، نیز ایسی کتابوں کا ترجمہ کرنے کی صورت میں جتنے لوگ ان کتابوں کا ترجمہ پڑھ کر گم راہ ہوں گے ان سب کی گم راہی کے وبال اور گناہ میں  یہ ترجمہ کرنے والا شخص بھی شریک ہوگا۔ البتہ اگر کوئی شخص کسی باطل فرقے یا شخص کے باطل عقائد لوگوں کے سامنے ظاہر اور ثابت کرنے کے  لیے اس کی کتابوں کا ترجمہ کر کے لوگوں کو اس کے باطل عقائد سے باخبر اور ہوشیار کرے تو اس کی گنجائش ہے۔الموسوعة الفقهية میں ہے:"وَلاَيَجُوزُ اسْتِئْجَارُ كَاتِبٍ لِيَكْتُبَ لَهُ غِنَاءً وَنَوْحًا؛ لأَِنَّهُ انْتِفَاعٌ بِمُحَرَّمٍ." (الإِْجَارَةُ عَلَى الْمَعَاصِي وَالطَّاعَاتِ، ج:1، ص:290، ط:اميرحمزه كتب خانه)الفقہ الاسلامی میں ہے:"ولایجوز الاستئجار علی المعاصي کاستئجار الإنسان للعب و اللهو المحرم ... لأنه استئجار علی المعصیة والمعصیة لاتستحق بالعقد." (شروط صحة الإجارة، ج:5، ص:3817، ط:دارالفكر)فقط والله اعلم
                                                  
عنوان: سرکاری لیبارٹری کا ٹیسٹ پرائیوٹ ریٹ پر بیچنا
سوال: کیا سرکاری لیبارٹری کا ٹیسٹ باہر پرائیویٹ ریٹ پر بیچنا جائز ہے  یا  نہیں؟
جواب: سرکاری ہسپتالوں یا سرکاری لیبارٹریز   میں جو ٹیسٹ کیے جاتے ہیں اُن کا مقصد غریب عوام کو  ریلیف دینا یا مفت سہولت  میسر کرنا ہوتا ہے،اس لیے سرکار کی طرف سے عوام سے اس ٹیسٹ کی کوئی فیس وصول نہیں  کی جاتی، یا بہت ہی معمولی فیس وصول کی جاتی ہے، بلکہ اُس کے جملہ اخراجات حکومتی فنڈز سے پورے کیے جاتے ہیں، اب اگر کوئی سرکاری عہدیدار  سرکاری لیبارٹری میں کیے جانے والے ٹیسٹ کی فیس مریضوں سے لینا شروع کر دے جس کا کوئی پرمِٹ بھی موجود نہ ہو تو اس طرح اس کا فیس وصول کرنا جائز نہیں ہو گا اور وہ رقم اُس کے لیے حلال بھی نہ ہو گی۔ فقط واللہ اعلم
                                                  
عنوان: اسمگلنگ کے سامان کا کاروبار کرنا
سوال: چمن بارڈر سے اسمگلنگ کا سامان کراچی جاتا ہے، جن میں گاڑیوں کے ٹائر اور بہت ساری چیزیں ہوتی ہیں،  کیا یہ کاروبار کرنا جائز ہے؟
جواب: ناجائز  اشیاء  کی اسمگلنگ ناجائز  اورجائز کی فی نفسہ جائز ہے،  لیکن جب عوام الناس کے مفاد  کی خاطر حکومتی سطح پر جائز اشیاء  کی اسمگلنگ ممنوع ہو تو  اس سے اجتناب  ضروری ہے؛ کیوں کہ کسی بھی ریاست میں رہنے والا شخص اس ریاست میں رائج قوانین پر عمل درآمد  کا (خاموش)   معاہدہ کرتاہے، اور جائز امور میں معاہدہ کرنے کے بعد اسے پورا کرنا دیانتًا ضروری ہوتاہے؛  اس طرح کے جائز امور  سے متعلق قانون کی خلاف ورزی گویا معاہدہ کی خلاف ورزی ہے، اور معاہدے کی خلاف ورزی سے شریعت نے منع کیا ہے۔ نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا شرعاً ضروری ہے؛ لہذا اس طرح باڈر وغیرہ سے اشیاء  کی اسمگلنگ سے اجتناب کرنا چاہیے۔ البتہ  جائز اشیاء   کی اسمگلنگ سے جو  نفع  حاصل  ہو گا ، وہ حرام نہیں ہو گا، اور اسمگل شدہ ان چیزوں کی خرید و فروخت بازاروں میں پہنچنے کے بعد بھی  ممنوع ہو تو اس کا حکم بھی مذکورہ تفصیل کے مطابق ہوگا۔فقط واللہ اعلم
                                                  
عنوان: یو ٹیوب پر پیسہ کمانے سے متعلق ایک اشکال
سوال: میرا سوال یوٹیوب پر  پیسے کمانے سے متعلق ہے، اس سے متعلق میں نے آپ کی  ویب سائٹ پر ایک سوال دیکھا بھی تھا، لیکن چوں کہ  اس سوال میں یوٹیوب اور  ایڈسینس  سے  متعلق پوری  وضاحت اور تفصیل نہیں تھی،  اس لیے آپ کا جواب بھی سوال کے مطابق مختصر تھا، مختصر سے میرا مطلب یہ ہے کہ جواب میں اصل عقد کے بارے میں وضاحت مذکور نہیں تھی؛ اس لیے  اس سوال میں میں یوٹیوب اور ایڈسینس کے ساتھ اصل عقد کی شرعی حیثیت کے بارے میں پوچھنا چاہتا ہو ں ۔  سوال کی وضاحت  کے لیے یوٹیوب سے پیسے کمانے کا  طریقہ کار بھی مختصراً عرض کرتا ہوں ۔یوٹیوب  (You Tube)  جوکہ گوگل کمپنی  کی ایک ویب سائٹ ہے اور اس ویب سائٹ سے اشتہارات کے ذریعہ پیسے کمائے جاتے ہیں،  پیسے کمانے کا طریقہ وہی ہے جو ”گوگل ایڈسینس،(Google Adsense)  کا ہے  اور گوگل ایڈسینس کے ہی سارے قوانین کا اطلاق یوٹیوب پر بھی ہوتا ہے ، اس لیے یوٹیوب سے پہلے ایڈسینس کا مختصر تعارف اور اصولوں کے بارے میں مختصراً ضروری وضاحت کرتا ہوں ؛ تاکہ آپ  کے لیے بھی آسانی ہو اور عوام کے ذہنوں میں بھی کوئی سوال نہ رہے۔گوگل اپنے صارفین کو ایک سروس مہیا کرتا ہے، جس میں اگر کوئی شخص اپنے کاروبار، کمپنی یا ادارے کی انٹرنیٹ پر تشہیر کرانا چاہتا ہے تو گوگل اس معاملے میں اس کی اس ضرورت کو پورا کرتا ہے اور انٹرنیٹ پر مختلف ویب سائٹس پر اس کی تشہیر کرواتا ہے۔ مذکورہ صورت میں تین لوگ بنیادی حیثیت کے حامل ہوتے ہیں:اول: وہ جو اپنے ادارے، کاروبار یا کمپنی کی تشہیر کرانا چاہتے ہیں۔دوم: گوگل۔سوم: ویب پبلشر ، یعنی وہ شخص جس کی ویب سائٹ پر اشتہار چلتے ہیں۔اب جو شخص اپنا اشتہار چلوانا چاہتا ہے، وہ گوگل سے رابطہ کرتا ہے اور گوگل اس سے ایک مخصوص رقم کے عوض ایک متعین مدت تک کا معاہدہ کرتا ہے، پھر گوگل وہ اشتہار ویب پبلشر کی ویب سائٹ پر چلاتا ہے اور اسے فی کلک (اشتہار پر جتنی بار کلک ہو گا) یا بعض صورتوں میں امپریشن ( ویب سائٹ پر رش اور اس پر لوگوں کی آمد) کے حساب سے پیسے دیتا ہے۔اب سوال یہ ہے کہ ایڈسینس پر  چوں کہ ویب پبلشر کی اجرت مجہول ہے، یہاں اجرت اس بات پر ہے کہ ویب پبلشر اپنی ویب سائٹ پر اشتہار لگائے گا اور اس پر اسے پیسے ملیں گے، لیکن وہ پیسے متعین نہیں، بلکہ معلق ہیں اور وہ معلق اس بات پر ہیں کہ جتنے کلک ہوں گے، اتنے پیسے ملیں گے، لہٰذا اجرت مجہول ہوئی، تو کیا عقد جائز ہے ؟ یعنی اس عقد کی شرعی حیثیت کیا ہے؟یہاں یہ بات ذہن میں رکھیں کہ گوگل اگر ویب پبلشر کی ویب سائٹ ایک متعین وقت کے لیے اجرت پر لے لیتا، مثلاً ایک ماہ کے لیے اور اس پر اشتہار چلاتا، تو اجرت متعین ہو جاتی اور عقد کے عدِم جواز کی یہ وجہ نہ بنتی، لیکن یہاں ایسا نہیں، بلکہ گوگل نے اجرت کو معلق کیا ہے کلک کے ساتھ اور وہ مجہول ہے۔دوسری بات یہ بھی ہے بسا اوقات اجرت متعین نہیں ہوتی، بلکہ فی صد کے اعتبار سے مقرر ہوتی ہے، جو کہ دلالی کی صورت ہے کہ جتنے گاہک لاؤ گے، اتنے فی صد کے حق دار ہوگے، لہٰذا اگر دلالی کی صورت یہاں بھی ہو تو عقد جائز ہو سکتا ہے ، لیکن یہاں دلالی کی صورت بھی ممکن نہیں، کیوں کہ گوگل نے دلالی سے بھی منع کیا ہے کہ ویب پبلشر کسی کو اپنی ویب سائٹ پر لگے اشتہار پر کلک کرنے کا کہہ نہیں سکتا کہ تم میری ویب سائٹ پر لگے اشتہار کو کلک کرو، لہٰذا دلالی کی صورت بھی یہاں نہیں ہو سکتی۔ اجرت کے  معاملے میں بھی گوگل نے  یہ  پابندی لگائی ہے کہ ویب پبلشر کو اجرت اس وقت دی جائے گی جب اس کی اجرت سو (100)  ڈالر سے تجاوز کر گئی ہو، اس سے کم پر گوگل اسے اجرت نہیں دیتا، یعنی اجرت پانے کے لیے یہ ضروری ہے کہ ویب پبلشر نے کم ازکم سو ڈالر تک کا کام کیا ہے، اگر نوے ڈالر کا کام کیا ہو گا تو گوگل اسے اس وقت تک پیسے نہیں دے گا، جب تک اس کے سو ڈالر مکمل نہیں ہو جاتے، تو کیا یہ شرط عقد کے منافی نہیں ہے؟ اور کیا اس قسم کی شرط کے ساتھ کیا جانے والا عقد درست ہے؟
جواب: آپ نے  لکھا کہ گوگل اور  ویب  پبلشر کے درمیان جو معاملہ ہےاس میں اجرت مجہول ہوتی ہے، اس کے لیے عرض یہ ہے کہ یہ اجرت مجہول نہیں ہے؛ کیوں کہ اس معاملہ میں ہر کلک کے  لیے ایک متعین رقم طے کر دی جاتی ہے جس کی وجہ سے جہالت جاتی رہی اور  تنازع کا امکان باقی نہ رہا، لہذا جب اس معاملہ میں جہالت نہیں تو  اس حد تک معاملہ  درست ہوا،  اور  دلالی والی صورت اختیار کرنے  کی بھی حاجت نہیں۔نیز آپ نے لکھا کہ اس معاملہ میں یہ شرط لگائی جاتی ہے کہ اجرت جب سو (100)  ڈالر سے تجاوز کر جائے اس کے بعد گوگل اجرت ادا کرے گا تو اس کی مثال ایسے سمجھیں جیسے عام اداروں میں تنخواہ ماہانہ ادا کی جاتی ہے ورنہ اجرت کا استحقاق عمل کے فوراً بعد  ہوجاتا ہے، اس  لیے گوگل والوں کا ایسی شرط لگانا انتظامی سہولت کے  لیے ہے، اس  شرط کے ہوتے ہوئے بھی معاملہ درست ہوسکتاہے۔تاہم یوٹیوب پر چینل بناکر کمانےکے بارے میں تفصیلی حکم درج ذیل ہے:یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز زیادہ ہوں تو یوٹیوب،  چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔ جان د ار کی تصویر والی ویڈیو اَپ لوڈ کرے، یا اس ویڈیو میں جان دار کی تصویر ہو۔2۔ یا اس ویڈیو میں میوزک اور موسیقی ہو۔3۔  یا اشتہار غیر شرعی ہو ۔4۔ یا کسی بھی غیر شرعی شے کا اشتہار ہو۔5۔  یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں نہ پائی جاتی  ہوں تب بھی یوٹیوب کی طرف سے لگائے جانے والے اشتہارات  میں مذکورہ خرابیاں پائی جاتی ہیں، اور ہماری معلومات کے مطابق یوٹیوب کو اگر اَیڈ چلانے کی اجازت دی جائے تو  یو ٹیوب انتظامیہ ملکوں کے حساب سے مختلف ایڈ چلاتی ہے، مثلاً اگر پاکستان میں ایک ویڈیو پر  کوئی اشتہار چللایا جاتا ہو، تو اسی ویڈیو پر پاکستان کے علاوہ دیگر ممالک  میں  اور قسم کا اشتہار چلایا جاتا ہے، جس میں بسا اوقات حرام اور ناجائز چیزوں کی تشہیر بھی شامل ہوتی ہے، نیز  اشتہاری ویڈیوز میں عمومًا جان دار کا عکس و موسیقی موجود ہوتی ہے ان تمام مفاسد کے پیشِ نظر یوٹیوب پر ویڈیو اَپ لوڈ کرکے پیسے کمانے کی شرعاً اجازت نہیں ہے۔ فقط واللہ اعلم
                                                  
عنوان: ڈالر خرید کر رکھنا
سوال: کیا ڈالر خرید کر  رکھنا ناجائز  ہے؟ فائدے  کے لیے نہیں، بلکہ نقصان سے بچنے  کے لیے، اس طرح کیا پراپرٹی خرید کر رکھنا جائز ہے؟
جواب: ڈالر ہوں  یا کوئی پراپرٹی،  اس نیت سے خرید کر رکھنا کہ اس کی ویلیو بڑھ جائے تو بیچ دیں، جائز ہے۔ فقط واللہ اعلم
                                                  
عنوان: پاک قطر تکافل کمپنی میں بحیثت تکافل ایجنٹ کام کرنے کا حکم
سوال: پاک قطر تکافل کمپنی میں بحیثیت  تکافل ایجنٹ کام کرنا کیسا ہے؟
جواب: بصورتِ  مسئولہ  "پاک قطر فیملی تکافل"  اور  موجودہ  دور  میں  اس  جیسی  دیگر  پالیسیاں شرعی مفاسد یعنی سود،جوّا، غرر پر مشتمل ہونے کی وجہ سے ناجائز اور حرام ہیں، نیز ایسی کمپنیوں میں کسی بھی طرح کا کام کرنا گناہ کے کام پر معاونت کے زمرے  میں آتا ہے، لہذا کسی بھی تکافل کمپنی میں کسی طرح کی بھی  ملازمت کرنا  از رُوئے شرع  جائز نہیں ہے اور  نہ ہی اس کی تنخواہ حلال ہے۔احکام القرآن میں ہے:"ولا خلاف بین أهل العلم في تحریم القمار".(أحکام القرآن للجصاص، ج:1، ص:450، ط:قدیمي کتب خانه)تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم".(تفسیر ابن کثیر، ج:2، ص:10، ط:دارالسلام)فتاوی شامی میں ہے:"ویکره تحریمًا بیع السلاح من أهل الفتنة أن علم؛ لأنّه إعانة علی المعصیة".(رد المحتار علی الدر المختار، ج:4، ص:268، ط:ایچ ایم سعید)فقط والله اعلم
                                                  
عنوان: کامیاب نوجوان پروگرام سے قرض لینا
سوال: میں حکومت  کے  کامیاب  نوجوان  پروگرام  سے لون  لینا چاہتا ہوں، اور  حکومت اس پہ سالانہ  تین پرسنٹ  لے رہی ہے،  مجھے اس حوالے سے راہ نمائی کردیں کہ کیا یہ بھی سود میں آتا ہے؟
جواب: صورتِ  مسئولہ میں مذکورہ اسکیم سے قرض لینا سود  ہے جو  کہ ناجائز اور حرام ہے۔تفصیلی فتوی یہاں ملاحظہ کریں :"وزیرِ اعظم کا کامیاب نوجوان" قرض اسکیم کا حکمفقط واللہ اعلم
                                                  
عنوان: تکافل جائز ہے یا ناجائز؟
سوال: یہ جو آج کل  ہمارا اسلامی طبقہ  تکافل کے نام پہ لوگوں سے رابطہ کر رہا ہے،  کیا یہ تکافل جائز ہے؟
جواب: جمہور  علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، مروجہ انشورنس کے متبادل کے طور بعض  حضرات  نے  ”تکافل “ کے نام سے ایک نظام متعارف کرایا ہے، جس کی بنیاد  ان کے بقول  انہوں نے  وقف کے قواعد  پر  رکھی ہے۔اس کا طریقہ یہ ہوتاہے کہ  چند افراد مل کر ایک کمپنی قائم کرتے ہیں، پھر نقود کی کچھ مقدار وقف کر کے وقف فنڈ قائم کرتے ہیں، چنانچہ تکافل پالیسی اختیار کرنے والے ہر قسم کے تکافل کے اعتبار سے ماہانہ فیس جمع کرواتے ہیں، جس کا ایک حصہ وقف فنڈ میں ڈال دیا جاتا ہے، اور ایک حصہ تجارت میں لگایا جاتا ہے،وقف فنڈ میں ڈالا جانے والا حصہ اس پالیسی ہولڈر کی ملکیت سے نکل کر وقف فنڈ کی ملکیت میں داخل ہو جاتا ہے، دوسری طرف فنڈ قائم کرنے والے فنڈ کے مصارف( یعنی:موقوفٌ علیہم)کے لیے شرائط نامہ مرتب کرتے ہیں کہ پالیسی ہولڈر جب فنڈ کو اتنا چندہ دے گا تو بوقتِ ضرورت اُس کی اِس فنڈ سے اتنی مقدار میں مدد کی جائے گی، اور جب اِتنی مقدار میں چندہ دے گا تو اُس کی اِس فنڈ سے اِتنی مدد کی جائے گی۔ نیز ابتداءً وقف فنڈ قائم کرنے والے خود اپنا بھی تکافل کرواتے ہیں اور اپنی ہی وضع کردہ شرائطِ وقف کے تحت خود بھی مالِ موقوفہ کے فوائد سے منتفع ہوتے ہیں۔مقتدر علماء ِ کرام  کی بڑی تعداد تکافل کے نظام کو  شریعت کے مطابق نہیں سمجھتی، ان کے بقول اس نظام میں وقف کے  قواعد  کی مکمل رعایت نہیں کی جاتی ،   ذیل میں  (اس بات سے قطع نظر کرتے ہوئے کہ تکافل آپریٹر کے لیے کلائنٹ کے مال کے حلال یا حرام ہونے کی جان کاری ضروری ہے یا نہیں)  اس نظام کی چند بنیادی خامیوں کا ذکر کیا جاتا ہے:       1۔۔   مروجہ تکافل میں ابتداءً  وقف فنڈ قائم کرنے والے خود اپنا بھی تکافل کرواتے ہیں، اور اپنی ہی وضع کردہ  شرائطِ وقف کے تحت اپنے ہی موقوفہ مال سے  فوائد اٹھاتے ہیں ، جب کہ  نقود کا وقف بذاتِ خود  محلِ نظر ہے، اگر تعامل کی وجہ سے اسے درست مان بھی لیا جائے  تو نقود کا وقف کرنے والا  خود اپنی  وقف کردہ منقولی  شے (نقود  وغیرہ) سے نفع نہیں اٹھاسکتا،  یعنی منقولی اشیاء میں ”وقف علی النفس “ درست نہیں ہے۔         2۔۔  دوسری خرابی اس نظام میں یہ ہے کہ  یہاں پر عقد کی نسبت  کمپنی (شخصِ قانونی) کی طرف ہوتی ہے، جوکہ ایک فرضی اور معنوی چیز ہے، خارج میں اس کا کوئی وجود نہیں  ہے، جب کہ عقد کرنے والوں کا عاقل، بالغ ہونا ضروری  ہے، اور ظاہر ہے کہ شخصِ قانونی میں ان صفات کا پایا جانا ممکن نہیں ہے،  جس کی بنا پر تمام معاملات حقیقت میں کمپنی کے ڈائریکٹر ہی سرانجام دیتے ہیں ، چناچہ وہ ڈائریکٹر جب ایک  شخصِ قانونی (وقف فنڈ) کو ”رب المال“ اور دوسرے شخصِ قانونی  (کمپنی)  کو ”مضارب“ بناتے ہیں، اس حال میں کہ دونوں کے  متولی وہ خود ہوتے ہیں تو  نفس الامر اور حقیقت میں وہ خود عقد کے دونوں  پہلو ”رب المال“ اور ”مضارب“ بنتے ہیں ، اس لیے کہ ڈائریکٹر حضرات ہی  کمپنی اور  وقف فنڈ کی نمائندگی کرتے ہیں ، گویا وہ یوں کہتے ہیں کہ  (وقف فنڈ کی طرف سے)  ہم مال مضاربت کے لیے دیتے ہیں ، اور  (کمپنی کی طرف سے) ہم  مالِ مضاربت کے لیے وصول کرتے ہیں ، دوسری طرف عام  طور پر  ان ڈائریکٹرز ہی کو کمپنی کہا جاتا ہے،  نتیجتًا ایک ہی فرد (حقیقی)  خود ہی رب المال ٹھہرا اور خود ہی مضارب، جوکہ شرعاً درست نہیں ہے۔ 3۔۔ تیسری خرابی اس نظام میں  یہ ہے کہ  چندہ کی رقم وقف کی ملکیت ہے اور شریعت کی رو سے   اس رقم کا مالک کو واپس کرنا جائز نہیں ہے،  نہ کل کی واپسی نہ ہی جز کی واپسی،  بلکہ  اس رقم کو وقف کی طرح   صرف وقف  کے مصالح اور مقاصد میں خرچ کیا جاسکتا ہے،  ایسی کوئی صورت نہیں کہ متولی، وقف کی ملکیت   واقف  کو واپس کردے،  یا چندہ دہندہ اس کو واپس لے لے،  جب کہ تکافل میں چندے کی رقم چندہ دہندگان کو مختلف  ناموں سے واپس کی جاتی ہے، جس کی شریعت میں کوئی نظیر نہیں  ہے۔         4۔۔ چوتھی خرابی اس نظام میں  یہ ہے کہ اسلام کے نظامِ  کفالت کی بنیاد  خالص تبرع پر ہے،  جیسا کہ رفاہی اور خیراتی ادارے یہ کام انجام دے رہے ہیں، جب کہ مروجہ  تکافل میں پالیسی ہولڈر اور وقف فنڈ کے درمیان ہونے والا عقد،  عقدِ معاوضہ کی حیثیت رکھتا ہے،  تو جس طرح انشورنس  عقدِ معاوضہ ہونے کی وجہ سے  سود ، قمار اور غرر جیسے مہلک گناہوں کا مجموعہ تھا،  اسی طرح تکافل میں بھی یہی خرابیاں پائی جاتی ہیں ۔             لہذا کسی بھی مروجہ تکافل کمپنی  ے ساتھ بھی  کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیاہوتو ختم کروالیا جائے، نیز تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔مزید تفصیل کے لیے  کتاب ”مروجہ تکافل اور شرعی وقف‘‘  اور  کتاب ”مروجہ تکافل کا فقہی جائزہ“ کا مطالعہ مفید رہے گا۔فقط واللہ اعلم
                                                  
عنوان: tv کا ریموٹ بیچنا
سوال: tv کا ریموٹ بیچنا کیسا ہے؟
جواب: صورتِ  مسئولہ میں اگر اس ٹی وی کے ریموٹ کا کوئی اور استعمال بھی ہے جو کہ جائز ہو یعنی کہ یہ ریموٹ سوائے ٹی وی کے کسی اور جگہ بھی استعمال ہو سکتا ہو تو اس صورت میں اس ریموٹ کو بیچنا جائز ہے اور اس سے حاصل شدہ آمدنی حلال ہے۔الدر المختار وحاشية ابن عابدين (رد المحتار) (6/ 391):" (و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لا تقوم بعينه بل بعد تغيره، وقيل: يكره لإعانته على المعصية، ونقل المصنف عن السراج والمشكلات: أن قوله ممن أي من كافر أما بيعه من المسلم فيكره، ومثله في الجوهرة والباقاني وغيرهما، زاد القهستاني معزياً للخانية: أنه يكره بالاتفاق.(بخلاف بيع أمرد ممن يلوط به وبيع سلاح من أهل الفتنة)؛ لأن المعصية تقوم بعينه، ثم الكراهة في مسألة الأمرد مصرح بها في بيوع الخانية وغيرها، واعتمده المصنف على خلاف ما في الزيلعي والعيني وإن أقره المصنف في باب البغاة. قلت: وقدمنا ثمة معزياً للنهر أن ما قامت المعصية بعينه يكره بيعه تحريماً وإلا فتنزيهاً. فليحفظ توفيقاً."خلاصۃ الفتاویٰ (ج:۳ ؍ ۱۰۰ ):"و بیع الغلام الأمرد ممن یعلم أنه ممن یعصی اللہ یکرہ ؛ لأنه إعانة علی المعصیة."فقط واللہ اعلم
                                                  
عنوان: مورگیج لون سے گھر لینا
سوال: میں مانچسٹر میں رہتا ہوں، کیا ہم یہاں مورٹگیج پر بینک کے ذریعہ گھر لے سکتے ہیں ؟ اس کے علاوہ اپنا گھر لینا بہت مشکل ہے۔
جواب: ہاؤس مورگیج (mortgage) ایک سودی قرضہ ہے، جو  مالیاتی ادارے  گھر خریدنے میں تعاون کے لیے دیتے ہیں، اور اس پر سود وصول کرتے ہیں، اس کا لین دین جائز نہیں ہے،  نیز ذاتی مکان خریدنا اضطراری ضرورت نہیں ہے، بلکہ کرایہ وغیرہ پر رہ کر، یا کسی سے قرض لے کر بھی یہ ضرورت پوری کی جاسکتی ہے، دوسری طرف سود کا معاملہ انتہائی خطرناک ہے، سود کا معاملہ کرنے والوں کے لیے اللہ اور اس کے رسول کی طرف سے جنگ کا اعلان ہے، بے شمار قرآنی آیات اوراحادیث میں اس کی شناعت اور قباحت ذکر ہوئی ہے، لہذا انگلینڈ  میں ہاؤس مور گیج کے ذریعے گھر خریدنا جائز نہیں ہے۔اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادةً أو هديةً، فأسلف علی ذلك إن أخذ الزیادة علی ذلك ربا".(14/513، باب کل قرض جر  منفعۃ، کتاب الحوالہ، ط؛ ادارۃ القرآن)فقط واللہ اعلمتفصیل یہاں ملاحظہ کریں :یورپ میں بینک سے لون لے کر گھر خریدنا
                                                  
عنوان: بیوہ،  3 بیٹے اور 1 بیٹی میں ترکہ کی تقسیم
سوال: والد کا انتقال ہو گیا ہے،  مکان بیچ کر 64 لاکھ روپے بن رہے ہیں،  اس رقم کو والدہ ( بیوہ)، 3 بیٹے اور 1 بیٹی  میں  تقسیم کر نا ہے،  اس رقم کو کس طرح سے تقسیم کریں ؟
جواب: صورتِ  مسئولہ میں مرحوم کے حقوقِ متقدمہ ادا کرنے کے بعد (یعنی تجہیز و تکفین کا خرچہ نکالنے کے بعد اگر اس پر قرض ہو تو اسے ادا کرنے کے بعد، اگر اس نے کوئی جائز وصیت کی ہو تو باقی ترکے کے ایک تہائی میں سے اسے نافذ کرنے  کے بعد ) کل ترکہ کو 8 حصوں میں تقسیم کرکے 1 حصہ بیوہ کو، 2  حصے ہر ایک بیٹے کو اور ایک حصہ بیٹی کو ملے گا۔یعنی  64 لاکھ روپے میں سے 800000 روپے مرحوم کی بیوہ کو، 1600000 روپے ہر ایک بیٹے کو، اور 800000 روپے بیٹی کو ملیں گے۔ فقط واللہ اعلم
                                                  
عنوان: کرپٹو کرنسی کاحکم
سوال: کیا cryptocurrency  میں کام کرنا جائز ہے؟
جواب: ’’cryptocurrency‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: بینک کی جانب سے لگنے والی پینلٹی کو سود کی رقم سے کٹوانا
سوال: بینک میں میرا سیونگ اکاؤنٹ ہے،  جس کی ماہانہ بیلینس مینٹین لیمیٹ پانچ ہزار روپیہ ہے،  اگر کسی وجہ سے بیلینس مینٹین نہ ہوا اور  5000سے کم رہا تو بینک اس پر پینلٹی  لگاتا  ہے، تو  کیا اس پینلٹی میں اسی اکاؤنٹ میں دی گئی سود کی رقم سے ادا کر سکتا ہوں ؟
جواب: بینک میں سیونگ اکاؤنٹ کھلونا ہی جائز نہیں ہے، کیوں کہ اس میں سودی معاہدہ کرنا پڑتاہے؛ لہٰذا بینک میں سیونگ اکاؤنٹ کھلوانے کی ہی اجازت نہیں ہے،اگر چہ  سود وصول نہ کیا جائے یا لے کر صدقہ کیا جائے ۔اگر مذکورہ اکاؤنٹ کھلوالیا گیا ہو تو اسے جلد از جلد بند کردیا جائے، اور  بالفرض اسے بند کروانا اختیار میں نہ ہو، (مثلاً: جس ادارے  میں ملازم ہوں اس نے لازمی طور پر سیونگ اکاؤنٹ از خود کھولا ہو) تو پھر اصل رقم کی حد تک اس سے استفادے کی اجازت ہوگی، سودی رقم اگر اکاؤنٹ میں آبھی جائے تو اسے نکالنا اور استعمال کرنا جائز نہیں ہوگا،اور  جو  پیسے آپ کے اکاؤنٹ سے  پینلٹی  کی مد میں کٹے ہیں ان کو  بھی سود کی رقم میں سے کاٹنا درست نہیں ہے۔"فتاوی شامی" میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له، ويتصدق به بنية صاحبه".(5/99، مَطْلَبٌ فِيمَنْ وَرِثَ مَالًا حَرَامًا، ط: سعید)وفیه أیضاً:"(ويجب رد عين المغصوب) ما لم يتغير تغيراً فاحشاً، مجتبى (في مكان غصبه)؛ لتفاوت القيم باختلاف الأماكن (ويبرأ بردها ولو بغير علم المالك) في البزازية: غصب دراهم إنسان من كيسه ثم ردها فيه بلا علمه برئ، وكذا لو سلمه إليه بجهة أخرى كهبة أو إيداع أو شراء".(6/ 182) فقط واللہ اعلم
                                                  
عنوان: سخت مجبوری میں سود لینا
سوال: کیا سخت مجبوری میں سود لے سکتے ہیں؟
جواب: سود لینا اور دینا دونوں حرام ہیں،اگر کسی کو سخت مجبوری اور محتاجی ہو تو بھی اس کے لیے سود لینے کی گنجائش نہیں ہے، البتہ اگر کسی کی مجبوری اس انتہا کو پہنچ چکی ہو کہ گزارے کی کوئی بھی صورت نہ ہو تو اس کے لیے ایسے شخص یا ادارے سے قرض لینے کی اجازت ہے جو سود کے بغیر قرض نہ دیتاہو، اس صورت میں  گناہ سود پر قرض دینے والے کو ہوگا۔نیز ایسی صورت میں بھی بہتر ہے کہ بجائے سود پر قرض لینے کے، کوئی چیز ادھار پرلےلے، اور مارکیٹ میں اس کو  نقد بیچ  کر اپنا کام پور کرلے، اور بعد میں ادھار ادا کردے۔ البحر الرائق شرح كنز الدقائق ومنحة الخالق وتكملة الطوري (6/ 137):"وفي القنية  من الكراهية: لا بأس بالبيوع التي يفعلها الناس للتحرز عن الربا ثم رقم آخر هي مكروهة ذكر البقالي الكراهة عن محمد، وعندهما لا بأس به، قال الزرنجري خلاف محمد في العقد بعد القرض أما إذا باع ثم دفع الدراهم لا بأس بالاتفاق. اهـ. وفي القنية من الكراهية: يجوز للمحتاج الاستقراض بالربح اهـ."فقط واللہ اعلم
                                                  
عنوان: کاروبار میں جائز منافع کی حد
سوال: کاروبار میں منافع کتنا جائز ہے؟
جواب: شریعتِ مطہرہ نے خرید و فروخت کی صحت کا مدار عاقدین کی باہمی رضامندی پر رکھا ہے اور منافع کے حوالہ سے کسی قسم کی پابندی یا حد مقرر نہیں کی، بلکہ اس معاملہ کو عرف پر چھوڑ دیا ہے،فروخت کرنے والا اورخریدارباہمی رضامندی سے منافع کی کوئی بھی شرح طے کرسکتے ہیں، البتہ اسلامی تعلیمات یہ ہیں کہ لوگوں کے ساتھ خیر خواہی کی جائے ، کسی کی مجبوری کا  غلط فائدہ نہ اٹھایا جائے، اس لیے اتنا منافع لینا چاہیے جس میں فروخت کرنے والے کے ساتھ ساتھ خریدار کی مصالح کی بھی رعایت رہے، اور اس کو اس سے ضرر نہ پہنچے۔مسند احمد میں ہے:"عَنْ اَبِي هُرَيْرَةَ اَنَّ رَجُلًا جَاءَ فَقَالَ: يَا رَسُولَ اﷲِ سَعِّرْ! فَقَالَ: بَلْ أَدْعُو، ثُمَّ جَاءَه رَجُلٌ فَقَالَ: يَا رَسُولَ اﷲِ سَعِّرْ! فَقَالَ: بَلْ اﷲُ يَخْفِضُ وَيَرْفَعُ، وَإِنِّي لَاَرْجُو أَنْ أَلْقَی اﷲَ وَلَيْسَ لِأَحَدٍ عِنْدِي مَظْلَمَةٌ".( ٢/ ٣٣٧، رقم الحديث: ٣٤٥٠، ط: موسسة قرطبة مصر)ترجمہ: حضرت ابوہریرہ رضی اللہ عنہ سے روایت ہے کہ ایک شخص آیا اور رسول اکرم صلی اللہ علیہ وسلم سے درخواست کی کہ اے اللہ کے رسول (صلی اللہ علیہ وآلہ وسلم) (اشیاء) کے نرخ مقرر فرما دیجیے۔ آپ صلیٰ اللہ علیہ وآلہ وسلم نے فرمایا کہ میں دعا کروں گا، پھر ایک شخص نے آکر عرض کی: یا رسول اللہ (صلیٰ اللہ علیہ وآلہ وسلم)! بھاؤ مقرر فرما دیجیے۔ آپ صلیٰ اللہ علیہ وآلہ وسلم نے فرمایا: اللہ تعالیٰ ہی بھاؤ گھٹاتا اور بڑھاتا ہے اور میں یہ آرزو رکھتا ہوں کہ اس حال میں اللہ تعالیٰ سے ملاقات کروں کہ میں نے کسی پر بھی زیادتی نہ کی ہو۔سنن ابی داؤد میں ہے:"عَنْ أَنَسٍ قَالَ النَّاسُ: يَا رَسُولَ اﷲِ غَلَا السِّعْرُ فَسَعِّرْ لَنَا، فَقَالَ رَسُولُ اﷲِ: إِنَّ اﷲَ هُوَ الْمُسَعِّرُ الْقَابِضُ الْبَاسِطُ الرَّازِقُ، وَإِنِّي لَأَرْجُو أَنْ أَلْقَی اﷲَ وَلَيْسَ أَحَدٌ مِنْکُمْ يُطَالِبُنِي بِمَظْلَمَةٍ فِي دَمٍ وَلَا مَالٍ".(٣ / ٢٧٢، رقم الحديث: ٣٤٥١)ترجمہ: حضرت انس رضی اللہ عنہ سے روایت ہے کہ لوگوں نے شکایت کی کہ اے اللہ کے رسول (صلیٰ اللہ علیہ وآلہ وسلم) بھاؤ بہت چڑھ گئے ہیں، لہٰذا ہمارے لیے نرخ مقرر فرما دیجیے۔ رسول اللہ صلیٰ اللہ علیہ وآلہ وسلم نے فرمایا کہ نرخ مقرر کرنے والا تو اللہ تعالیٰ ہے، وہی رزق کی تنگی اور کشادگی کرتا ہے، اور میں یہ تمنا رکھتا ہوں کہ اللہ تعالیٰ سے اس حال میں ملوں کہ تم میں سے کسی کا مجھ سے مطالبہ نہ ہو، جانی یا مالی زیادتی کا۔لہذا بصورتِ مسئولہ خرید و فروخت کی صورت میں باہمی رضامندی سے جتنا نفع طے کرلیا جائے وہ لینا جائز ہوگا، البتہ بازار کے متعارف منافع سے  زائد منافع رکھنا مناسب نہیں۔  نیز ابتدا میں جو قیمت طے کرلی جائے اس سے زائد رقم وصول کرنا شرعاً جائز نہ ہوگا،  نیز یہ بھی واضح رہے کہ اگر بنیادی غذائی اشیاء کا بحران ہو تو ان کی قیمت بڑھا چڑھا کر لوگوں کی مجبوری سے  فائدہ اٹھانے سے  کراہت  مزید  بڑھ جائے گی۔شرح المجلہ میں ہے:"الثمن المسمی هو الثمن الذي یسمیه و یعنیه العاقدان وقت البیع بالتراضي سواء کان مطابقًا لقیمة الحقیقیة أو ناقصًا عنها أو زائدًا علیها".(شرح المجلة للرستم، ص:73)فتاوی ہندیہ میں ہے:"ومن اشتری شیئًا و أغلی في ثمنه فباعه مرابحةً علی ذلك جاز، وقال أبویوسف: إذا زاد زیادةً لایتغابن الناس فیها فإني لا أحب أن یبیعه مرابحةً حتی یبیّن ، و الأصل أنّ عرف التجار معتبر في بیع المرابحة".(الفتاوی الهندیة، ج:3،ص:161،ط:رشیدیة)ابوداؤود میں ہے:"قد نهی النبي ﷺ عن بیع المضطر".(سنن أبي داؤود، ج:2،ص:164،ط:مکتبه امدادیه ملتان)فتاوی شامی میں ہے:"قوله: بیع المضطر هو أن یضطر الرجل إلی طعام أو شراب أو لباس أو غیرها ولایبیعها البائع إلا بأکثر من ثمنها بکثیر، وکذلك في الشراء منه".(رد المحتار علی الدر المختار،ج:5،ص:59:ط:ایچ ایم سعید)نیل الاوطار میں ہے:" وَقَدِ اسْتُدِلَّ بِالْحَدِيثِ وَمَا وَرَدَ فِي مَعْنَاهُ عَلَى تَحْرِيمِ التَّسْعِيرِ وَأَنَّهُ مَظْلِمَةٌ وَوَجْهُهُ أَنَّ النَّاسَ مُسَلَّطُونَ عَلَى أَمْوَالِهِمْ وَالتَّسْعِيرُ حَجْرٌ عَلَيْهِمْ وَالْإِمَامُ مَأْمُورٌ بِرِعَايَةِ مَصْلَحَةِ الْمُسْلِمِينَ وَلَيْسَ نَظَرُهُ فِي مَصْلَحَةِ الْمُشْتَرِي بِرُخْصِ الثَّمَنِ أَوْلَى مِنْ نَظَرِهِ فِي مَصْلَحَةِ الْبَائِعِ بِتَوْفِيرِ الثَّمَنِ وَإِذَا تَقَابَلَ الْأَمْرَانِ وَجَبَ تَمْكِينُ الْفَرِيقَيْنِ مِنَ الِاجْتِهَادِ لِأَنْفُسِهِمْ وَإِلْزَامِ صَاحِبِ السِّلْعَةِ أَنْ يَبِيعَ بِمَا لَا يَرْضَى بِهِ مُنَافٍ لِقَوْلِهِ تَعَالَى: {إِلَّا أَنْ تَكُونَ تِجَارَةً عَنْ تراض} وَإِلَى هَذَا ذَهَبَ جُمْهُورُ الْعُلَمَاءِ."(نیل الأوطار 5/248)فقط والله اعلممزید تفصیل کے لیے درج ذیل لنک پر فتویٰ ملاحظہ کیجیے:کاروبار میں نفع کی شرعی حد
                                                  
عنوان: ایک بیوہ، 1 بیٹی، 1 بھائی اور دو بہنوں کے درمیان تین لاکھ کی تقسیم
سوال: اگر متوفی  ایک بیوہ ایک بیٹی ایک بھائی اور دو بہنیں چھوڑکر فوت ہو اور بنک اکاؤنٹ میں تین لاکھ ہو تو وراثت کس طرح تقسیم ہوگی ؟
جواب: مرحوم  کی کل جائیداد  منقولہ و غیر منقولہ  میں  سے  مرحوم کے حقوقِ متقدمہ  یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو  32  حصوں میں تقسیم کر کے اس میں سے  4 حصے مرحوم کی بیوہ کو،  16 حصے مرحوم کی بیٹی کو ،  6 حصے مرحوم کے بھائی کو اور  3 حصے مرحوم کی ہر ایک بہن کو ملیں گے، تین لاکھ کی تقسیم کا طریقہ یہ ہے کہ تین لاکھ روپے میں سے 37500 روپے مرحوم کی بیوہ کو،150000 روپے مرحوم کی بیٹی کو،  56250 روپے مرحوم کے بھائی کو اور  28125 روپے مرحوم کی ہر ایک بہن کو ملیں گے۔الدر المختار وحاشية ابن عابدين (رد المحتار) (6/ 774):’’ (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل ثم أصله الأب ويكون مع البنت) بأكثر (عصبة وذا سهم) كما مر (ثم الجد الصحيح) وهو أبو الأب (وإن علا) وأما أبو الأم ففاسد من ذوي الأرحام (ثم جزء أبيه الأخ) لأبوين.‘‘الدر المختار وحاشية ابن عابدين (رد المحتار) (6/ 775):’’ (ويصير عصبة بغيره البنات بالابن وبنات الابن بابن الابن) وإن سفلوا (والأخوات) لأبوين أو لأب (بأخيهن) فهن أربع ذوات النصف والثلثين يصرن عصبة بإخوتهن.‘‘فقط واللہ اعلم
                                                  
عنوان: پراویڈنٹ فنڈ سے ملنے والی رقم کے استعمال کا حکم
سوال: سرکاری   ملازم   کے  لیے  پراویڈنٹ  فنڈ  سے  ملنے والی رقم کا استعمال کیسا ہے؟  خاص طور پر اس صورت میں جب ملازم درخواست دے کر  اپنے فنڈ کو انٹرسٹ  فری کروا سکتا ہو؟
جواب: سرکاری و نجی اداروں کی طرف سے ملازمین کے لیے پراویڈنٹ فنڈ  کی سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فی صد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ  بناتے ہیں اور ملازم کو عدمِ شمولیت کا اختیار نہیں  دیتے، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ادارہ اپنے ملازمین کو اختیار  دیتا ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ادارہ ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتا رہتاہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ  ساتھ  ملازمین کو یہ اختیار بھی دیتے ہیں  کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ احتیاطاً یہ اضافہ نہ لیا جائے تو بہترہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاً   جائز نہیں ہوتا ۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا ۔اگر ادارے یا کمپنی وغیرہ کی طرف سے ملازم کو یہ اختیار دیا جاتا ہو کہ وہ درخواست دے کر اپنے فنڈ کو انٹرسٹ فری کرواسکتا ہے تو اس صورت میں ملازم چاہے درخواست دے کر اپنے فنڈ کو انٹرسٹ فری کروائے یا نہ کروائے، دونوں صورتوں میں حکم وہی رہے گا جو اوپر بیان کیا جاچکا ہے (یعنی جبری کٹوتی پر ملنے والی اضافی رقم لینا جائز ہوگا اور اختیاری کٹوتی پر ملنے والی اضافی رقم لینا جائز نہیں ہوگا)۔ اس  لیے کہ اگر ملازم اپنے فنڈ کو انٹرسٹ فری کروالے تب بھی کمپنی یا ادارہ تو اس رقم پر بینک سے سود بہرحال وصول کرے گا، بس ملازم کو اضافی رقم نہیں دے گا، بلکہ اضافی رقم اپنے پاس رکھ لے گا، لہٰذا ادارے یا کمپنی وغیرہ کا اس رقم کے ذریعہ سود حاصل کرنا تو بہرحال ناجائز اور حرام ہے، لیکن جبری کٹوتی کی صورت میں ملازم کے لیے ادارے کی جانب سے ملنے والی اضافی رقم کی حیثیت تبرع اور انعام ہونے کی وجہ سے وصول کرنا جائز ہے۔   فقط واللہ اعلم
                                                  
عنوان: اکاؤنٹ میں پچیس ہزار روپے رکھ کر سہولتیں وصول کرنا
سوال: بینک والوں نے  مجھے یہ کہا  کہ اگر  پچیس  ہزار  روپے اپنے بینک اکاؤنٹ میں رکھتے ہیں تو آپ کا ون لین چیک  بک  فری ہوگا،  اگر نہیں رکھتے تو آپ سے ہر ون لین پر چار سو  پچاس روپے چارج ہوگا۔ تو کیا یہ پیسے رکھنا اس شرط پر  ہے کہ آپ کو یہ سہولیات فراہم کرے؟
جواب: واضح رہے کہ جو رقم بینک اکاؤنٹ میں رکھی جاتی ہے اُس کی حیثیت قرض کی ہوتی ہے اور قرض کے عوض میں جو  نفع حاصل کیا جاتا ہے وہ سود ہوتا ہے، لہذا اگر آپ اپنے بینک اکاؤنٹ میں پچیس ہزار روپے رکھتے ہیں اور اس کے عوض آپ کو فری چیک بک ملتی ہے  تو یہ سود کے زمرے میں آئے گی؛ لہذا اکاؤنٹ میں پیسے رکھ کر  یہ سہولت اور اس جیسی دیگر سہولتیں  وصول کرنا  حلال نہیں۔صحیح بخاری میں ہے:"عَنْ سَعِيدِ بْنِ أَبِي بُرْدَةَ عَنْ أَبِيهِ أَتَيْتُ الْمَدِينَةَ فَلَقِيتُ عَبْدَ اللَّهِ بْنَ سَلَامٍ رَضِيَ اللَّهُ عَنْهُ، فَقَالَ: أَلَا تَجِيءُ فَأُطْعِمَكَ سَوِيقًا وَتَمْرًا وَتَدْخُلَ فِي بَيْتٍ، ثُمَّ قَالَ: إِنَّكَ بِأَرْضٍ الرِّبَا بِهَا فَاشٍ، إِذَا كَانَ لَكَ عَلَى رَجُلٍ حَقٌّ فَأَهْدَى إِلَيْكَ حِمْلَ تِبْنٍ أَوْ حِمْلَ شَعِيرٍ أَوْ حِمْلَ قَتٍّ فَلَا تَأْخُذْهُ فَإِنَّهُ رِبًا".( صحیح البخاری 3814)ترجمہ: سعید بن ابی بردہ اپنے والد سے روایت کرتے ہیں کہ میں مدینہ منورہ حاضرہوا تو میں نے عبداللہ بن سلام رضی اللہ عنہ سے ملاقات کی ، انہوں نے کہا:  کیا آپ (ہمارے پاس) نہیں آئیں گے  کہ میں آپ کو  ستواورکھجورکھلاؤں اورآپ ایک ( باعظمت ) مکان میں داخل ہوں (جس میں رسول صلی اللہ علیہ وسلم بھی تشریف لے گئے تھے)  پھر آپ نے فرمایا: تمہارا قیام ایک ایسے ملک میں ہے جہاں سودی معاملات بہت عام ہیں، اگر تمہارا کسی شخص پر کوئی حق ہو اورپھروہ تمہیں ایک تنکے یاجوکے ایک دانے یا ایک گھاس کے برابربھی ہدیہ دے تو اسے قبول نہ کرنا؛ کیوں کہ وہ بھی سود ہے۔"اعلاء السنن" میں ہے: "قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلك، إن أخذ الزیادة علی ذلك ربا".(14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: بینک کی آمدنی سے امام اور مؤذن کے لیے تنخواہ لینا جائزنہیں ہے
سوال: کیا فرماتے ہیں علماء کرام اس مسئلہ کے متعلق کے بینک (اسٹیٹ اور نیشنل) میں امامت کرنا اور اس پر بینک کی طرف سے تنخواہ ادا کرنا یا بینک ملازمین کا آپس میں چندہ کرکے مؤذن یا امام کو تنخواہ ادا کریں تو یہ تنخواہ لینا جائز ہے؟  اور نہ لی جائے تو امام اور مؤذن کے اخراجات کیسے پورے ہوں اور دوسرا کوئی ذریعہ بھی نہیں ، اگر امامت نہ کریں تو فاسد العقیدہ آکر امامت کرے گا اور لوگوں کا عقیدہ خراب کرے گا لہذا رہنمائی فرمائیں۔
جواب: صورت مسئولہ میں بینک کے ملازمین کو نماز پڑھانا جائز ہے۔ البتہ امامت کے عوض بینک ملازمین سے  تنخواہ لینا جائز نہیں ہے؛ کیونکہ وہ اپنی ناجائز آمدنی سے رقم اکٹھی کر کے امام اور مؤذن کو تنخواہ  ادا کرتے ہیں۔ لہذا بینک ملازمین کو  اس بات کا پابند بنایا جائے کہ وہ امام اور مؤذن صاحبان  کی تنخواہ کا  بندوبست حلال آمدنی سےکریں۔ بصورت دیگر امام اور مؤذن اپنے لیے جائز حلال اور پاکیزہ  ذریعہ آمدنی کی تلاش کریں اور  ملنے پر  مذکورہ ذمہ داریوں سے سکبدوش ہو جائیں، یا بلاعوض امامت اور مؤذنی جسے عظیم مناسب کو انجام دیں۔ بہرحال بینک کے ملازمین کی بینک کی آمدنی سے تنخواہ لینا جائز نہیں ہے۔ فقط واللہ اعلم
                                                  
عنوان: بیٹے کی موجودگی میں پوتوں کا ترکہ میں حق
سوال: اگر دو شادی شدہ صاحبِ اولاد بھائیوں میں سے ایک کا اپنے والد کی زندگی میں انتقال ہو جائے تو اس کی اولاد کو دادا کی وراثت میں سے حصہ ملے گا یا  نہیں؟
جواب: اگر کسی شخص کا انتقال اپنے والد کی زندگی میں ہو جائے اور والد کی دیگر نرینہ اولاد بھی موجود ہو تو والد کے انتقال کی صورت میں صرف اُس کی اپنی اولاد وارث ہو گی، پوتوں کا اپنے دادا کی وراثت میں کوئی حق نہ ہو گا۔الفتاوى الهندية (6/ 452):"الأقرب يحجب الأبعد كالابن يحجب أولاد الابن."فقط واللہ اعلم
                                                  
عنوان: غیر قانونی دکان میں کاروبار کرنے کا حکم
سوال: کیا غیر  قانونی دکان میں کاروبار کرسکتے  ہیں ؟ کاروبار کا نفع حلال ہوگا ؟
جواب: واضح رہے کہ حکومتِ وقت کی جانب سے انتظامی معاملات کے  پیشِ نظر  جو قوانین بنائے جاتے ہیں ان کی پاس داری ہر باشندہ  پر لازم ہوتی ہے، لہذا غیر قانونی تعمیر شدہ دکان میں کاروبار کرنے کے بجائے  اپنی مملوکہ یا کرایہ پر لی ہوئی  دکان میں ہی کاروبار کرنا چاہیے، تاہم اگر کوئی  شخص کسی غیر قانونی دکان میں حلال رقم سے حلال کاروبار کرتا ہے تو اس کا منافع حرام نہیں ہو گا۔یاد رہے کہ اگر غیر قانونی دکان سے مراد یہ  ہو کہ وہ  کسی کی غصب کی ہوئی دکان  ہو یا وہ دکان شاہراہِ عام پر بنائی گئی ہو جس سے عوام الناس  کو ایذا  ہوتی ہو تو ایسی صورت میں  غصب کرنے کا  اور لوگوں کو ایذا رسانی کا گناہ ہو گا۔  فقط واللہ اعلم
                                                  
عنوان: بیوہ، چار بیٹیوں اور بھائی میں ترکہ تقسیم کرنے کا طریقہ
سوال: ایک صاحب کی چار بیٹیاں تھیں، ان میں سے ایک میرے بڑے بھائی کے نکاح میں اور ایک میرے نکاح میں آئی ہیں، ابھی کچھ دن قبل میرے سسر کا  رضاۓ الہی سے انتقال ہوگیا ہے،  میری زوجہ کے مطابق ان کے والد کی جائیداد کا کچھ حصہ ان کے  چچا کی طرف نکلتا ہے جو کہ وہ ہڑپ کرکے بیٹھے ہیں اور دینے  کے لیے تیار نہیں جب کہ میرے سسر ان سے اپنی زندگی میں مسلسل تقاضا کرتے رہے۔  میرا سوال یہ ہے کہ کیا میں اور میرے بڑے بھائی ان کے چچا سے اس موضوع پر  بات کرسکتے ہیں  جب کہ میری ساس ابھی زندہ ہیں ؛ کیوں کہ میری زوجہ کا کوئی بھائی نہیں ہے اور وہ مجھ سے ہی اس بات کا تقاضا کر رہی ہیں تو کیا شریعت کی رو سے یہ ٹھیک ہے؟ نیز سسر کے نام جو موجودہ جائیداد ہے،  وہ سب بہنوں میں کس حساب سے تقسیم ہوگی؟  برائے مہربانی اس معاملے میں رہنمائی  فرمائیں اور میرے والد اور سسر کی مغفرت کے لیے دعا بھی فرمائیں!
جواب: اگر آپ کی اہلیہ اور بھابھی آپ دونوں بھائیوں کو اپنا  نمائندہ بناتی ہیں کہ  آپ دونوں بھائی اُن کے چچا سے غصب شدہ اَملاک کا مطالبہ کریں تو اس میں شرعاً کوئی قباحت نہیں،  آپ دونوں بھائی اُن کے  چچا سے اس بارے میں گفتگو کر سکتے ہیں۔پھر مناسب یہ ہے کہ مرحوم کی صرف موجودہ جائیداد کی تقسیم کی صورت نہ بنائی جائے،  بلکہ تمام جائیداد (موجودہ اور مقبوضہ)  کی تقسیم کی صورت بنائی جائے۔چنانچہ   مرحوم  کی جائیداد کی تقسیم کا طریقہ کار یہ ہو گا کہ  مرحوم کی جائیداد میں سے اولاً اُن کی تجہیز و تکفین کے اخراجات اور قرضہ جات ادا کیے جائیں، پھر اگر مرحوم نے کوئی جائز وصیت کی ہو تو اس کو ایک تہائی میں سے نافذ کیا جائے، اس کے بعد مرحوم کی کل جائیداد منقولہ و غیر منقولہ  کو 24 حصوں میں تقسیم کر کے 3 حصے مرحوم کی  بیوہ  کو، 16 حصے مرحوم کی بیٹیوں کو (ہر ایک بیٹی کو چار حصے) اور مرحوم کے بھائی کو  5 حصے ملیں گے۔یعنی فیصد کے اعتبار سے ساڑھے بارہ فیصد مرحوم کی بیوہ کو، 16.66 فیصد ہر ایک بیٹی کو اور 20.83  فیصد بھائی کو ملے گا۔اب مرحوم کے بھائی نے جس جائیداد  پر قبضہ کیا ہے، اگر وہ جائیداد  اُن کے حصے سے زائد   ہو تو  اپنے حصے سے زائد جائیداد واپس کرنا اُن کے ذمہ لازم ہے اور اگراُن کی مقبوضہ جائیداد  اُن کے حصے سے کم ہے تو اُن کا بقیہ حصہ دینا  لازم ہو گا۔اگر مرحوم کے ایک ہی بھائی ہوں جن کا سوال میں ذکر ہے تو پورے پانچ حصے (20.83  فیصد)  اُن کے ہی ہوں گے اور اگر ایک سے زائد بھائی ہوں (بہن کوئی نہ ہو) تو  یہ پانچ حصے (20.83  فیصد)   تمام بھائیوں میں  برابر سرابر  تقسیم ہوں گے اور اگر بھائی بہن دونوں  ہوں تو یہ پانچ حصے (20.83  فیصد)    اس طرح تقسیم کیے جائیں کہ بھائیوں کو دگنا دیا جائے اور  بھائیوں کی بنسبت بہنوں کو  آدھا دیا جائے۔  فقط واللہ اعلم
                                                  
عنوان: سرکاری ملازمین کا جی پی فنڈ پر زائد رقم وصول کرنا
سوال: سرکاری ملازمین کا جی پی فنڈ پر انٹرسٹ جائز ہے یا نہیں؟
جواب: سرکاری اور نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے، اور اس فنڈ میں شمولیت کے لیے  ملازمین کی تنخواہ میں سے کچھ فیصد کٹوتی کرکے ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع  شدہ  رقم  اضافے  کے  ساتھ  ملازم  کو دے دیتی ہے، اس  کی چند صورتیں ہیں:پراویڈنٹ فنڈ کی رائج صورتیں:1-  بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ  ملازم کو دے دی  جاتی ہے۔2-  بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3-  بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1-  پہلی صورت ( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی ؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو  یہ تقوے کی بات ہے۔2-  دوسری  قسم (اختیاری کٹوتی)  کا حکم  یہ  ہے کہ ملازمین  نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3-  تیسری صورت ( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا ۔ فقط واللہ اعلم
                                                  
عنوان: مقررہ وقت پر قسط ادا نہ کرنے کی صورت میں مبیع (گاڑی وغیرہ) ضبط کرنے کا حکم
سوال: قسطوں  میں یہ  شرط لگانا کہ اگر مقررہ تاریخ تک قسط ادا نہیں کی تو میں مبیع روک لوں گا قسط ادا نہ کرنے تک یعنی  قسط ادا کرنے تک گاڑی روکنا کیسا ہے، جب کہ اس صورت میں کوئی اضافی چارج نہیں؟
جواب: قسطوں پر خرید وفروخت کی صورت میں مقررہ قسط کی متعینہ وقت پر ادائیگی نہ ہونے کی صورت میں اگر اضافی رقم وصول نہیں کی جاتی ہو، بلکہ قسطوں کی بروقت ادائیگی کو یقینی بنانے کے لیے اگر صرف کاغذات بطورِ وثیقہ اپنے پاس رکھ لیے جائیں، جو کہ قسط کی ادائیگی پر واپس بھی  کردیے جاتے ہوں تو یہ معاملہ کرنا جائز ہے، بشرطیکہ نقد واُدھار کی دونوں قیمتیں خرید وفروخت کی مجلس میں ذکر ہوکر ادھار پر معاملہ کرنا طے ہوچکا ہو۔  مگر اس چیز کو ضبط کر کے مالک(خریدار  شخص)  کی مرضی یا عدالت کی مداخلت کے بغیر بیچنا جائز نہیں ہوگا، اگر جائز طریقہ سے بیچنے کی نوبت آجائے تو ایسی صورت میں خریدار کے ذمہ واجب الادا  رقم وصول کرکے بلاکم وکاست بقیہ رقم خریدار کے حوالہ کرنا شرعاً لازم ہوگا۔ لیکن بروقت قسط ادا نہ کرنے کی صورت میں  گاڑی اور ادا شدہ رقم دونوں کو ضبط کرلینا جائز نہیں ہے، بلکہ  اگر کوئی شخص مجبوری کی بنا پر قسطیں ادا نہ کرسکے تو ادائیگی میں مہلت دے دینا کارِ ثواب ہے۔البتہ اگر کسی مجبور شخص کو مہلت دینا کسی وجہ سے مفید نہ ہو تو بیع کالعدم قرار دی جائے اور اداشدہ رقم واپس کردی جائے،لیکن اس صورت میں بیع کالعدم قرار دینے کے لیے ضروری ہے کہ بائع نے عقد کے وقت خیارِ نقد کا اختیار اپنے پاس رکھنے کی شرط لگائی ہو،خیار نقد کا مطلب یہ ہے کہ سودے کے وقت بائع (فروخت کنندہ) یہ شرط لگا لے کہ ’’ اگر اتنی (معینہ) مدت تک مشتری (خریدار) نے کل رقم یا کل رقم کا ایک معینہ حصہ ادا نہ کیا تو مجھے یہ سودا ختم کرنے کا اختیار ہوگا‘‘ یہ خیارِ نقد کہلائے گا۔ اس کا حکم یہ ہے کہ متعینہ مدت میں اگر مشتری نے کل رقم یا کل رقم کا بعض معین مشروط حصہ ادا نہیں کیا تو بائع (فروخت کنندہ) کے لئے معاہدے کو منسوخ کرنا اور اس کی ادا کردہ رقم واپس کرنا جائز ہوگا۔قرآن کریم میں ہے:’’وَإِنْ کَانَ ذُوْ عُسْرَۃٍ فَنَظِرَۃٌ إِلٰی مَیْسَرَۃٍ الخ ‘‘۔ (البقرۃ:۲۸۰)ترجمہ:’’اور اگر تنگ دست ہو تو مہلت دینے کا حکم ہے آسودگی تک۔‘‘            (بیان القرآن از حضرت تھانوی رحمہ اللہ)المبسوط للسرخسي (13/ 7):’’ وإذا عقدالعقد على أنه إلى أجل كذا بكذا وبالنقد بكذا أو قال إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع وهذا هو تفسير الشرطين في بيع ومطلق النهي يوجب الفساد في العقود الشرعية وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد.‘‘بدائع الصنائع في ترتيب الشرائع (5/ 158):" وكذا إذا قال: بعتك هذا العبد بألف درهم إلى سنة أو بألف وخمسمائة إلى سنتين؛ لأن الثمن مجهول، وقيل: هو الشرطان في بيع وقد روي أن رسول الله صلى الله عليه وسلم «نهى عن شرطين في بيع» ولو باع شيئا بربح ده يازده ولم يعلم المشتري رأس ماله فالبيع فاسد حتى يعلم فيختار أو يدع هكذا روى ابن رستم عن محمد؛ لأنه إذا لم يعلم رأس ماله كان ثمنه مجهولا وجهالة الثمن تمنع صحة البيع فإذا علم ورضي به جاز البيع؛ لأن المانع من الجواز هو الجهالة عند العقد وقد زالت في المجلس وله حكم حالة العقد فصار كأنه كان معلوما عند العقد وإن لم يعلم به حتى إذا افترقا تقرر الفساد."الدر المختار وحاشية ابن عابدين (رد المحتار) (4/ 61):"وفي شرح الآثار: التعزير بالمال كان في ابتداء الإسلام ثم نسخ. اهـ. والحاصل أن المذهب عدم التعزير بأخذ المال."الدر المختار وحاشية ابن عابدين (رد المحتار) (6/ 150):"(والقاضي يحبس الحر المديون ليبيع ماله لدينه وقضى دراهم دينه من دراهمه) يعني بلا أمره، وكذا لو كان دنانير (وباع دنانيره بدراهم دينه وبالعكس استحسانًا) لاتحادهما في الثمنية (لا) يبيع القاضي (عرضه ولا عقاره) للدين (خلافا لهما وبه) أي بقولهما ببيعهما للدين (يفتى) اختيار وصححه في تصحيح القدوري، ويبيع كل ما لا يحتاجه في الحال.(قوله: ليبيع ماله) أطلق المال فشمل المرهون والمؤجر والمعار؛ وكل ما هو ملك له رملي، ولا يكون ذلك إكراها لأنه بحق كما مر في محله إذ هو ظالم بالمنع. (قوله: يعني بلا أمره) لأن للدائن أن يأخذ بيده إذا ظفر بجنس حقه بغير رضا المدين فكان للقاضي أن يعينه زيلعي. (قوله: وكذا لو كان) أي كل من ماله ودينه وفي نسخ: كانا بضمير التثنية. (قوله: استحسانًا) والقياس أن لايجوز لأن هذا الطريق غير متعين لقضاء الدين فصار كالعروض. (قوله: لاتحادهما في الثمنية) بيان لوجه الاستحسان، ولهذا يضم أحدهما إلى الآخر في الزكاة مع أنهما مختلفان في الصورة حقيقة وهو ظاهر، وحكما لأنه لا يجري بينهما ربا الفضل. فبالنظر للاتحاد يثبت للقاضي ولاية التصرف وبالنظر للاختلاف يسلب عن الدائن ولاية الأخذ عملا بالشبهين، بخلاف العروض، لأن الأغراض تتعلق بصورها وأعيانها.أقول: ورأيت في الحظر والإباحة من المجتبى رامزا ما نصه: وجد دنانير مديونه وله عليه درهم له أن يأخذه لاتحادهما جنسا في الثمنية اهـ ومثله في شرح تلخيص الجامع الكبير للفارسي في باب اليمين في المساومة.[تنبيه] : قال الحموي في شرح الكنز نقلا عن العلامة المقدسي عن جده الأشقر عن شرح القدوري للأخصب: إن عدم جواز الأخذ من خلاف الجنس كان في زمانهم لمطاوعتهم في الحقوق، والفتوى اليوم على جواز الأخذ عند القدرة من أي مال كان لا سيما في ديارنا لمداومتهم العقوق قال الشاعر:عفاء على هذا الزمان فإنه ... زمان عقوق لا زمان حقوقوكل رفيق فيه غير مرافق ... وكل صديق فيه غير صدوق ط.(قوله: خلافا لهما وبه يفتى) الأولى أن يقول وقالا: يبيع وبه يفتى كما لا يخفى ح. (قوله: أي بقولهما ببيعهما) أي العرض والعقار، وأشار بهذا التفسير إلى أن ما عداه لا خلاف فيه. (قوله: اختيار) ومثله في الملتقى. (قوله: ويبيع كل ما لا يحتاجه في الحال) قال في التبيين: ثم عندهما يبدأ القاضي ببيع النقود، ثم العروض، ثم العقار. وقال بعضهم: يبدأ ببيع ما يخشى عليه التوى من عروضه، ثم بما لا يخشى عليه، ثم بالعقار."درر الحكام في شرح مجلة الأحكام (1/ 309):"[ (المادة 313) تبايعا على أن يؤدي المشتري الثمن في وقت كذا](المادة 313) إذا تبايعا على أن يؤدي المشتري الثمن في وقت كذا وإن لم يؤده فلا بيع بينهما، صح البيع، وهذا يقال له: خيار النقد (انظر المادة 83 وشرح المادة 188)، كما يشترط للمشتري خيار النقد يشترط للبائع أيضاً. والبيع بخيار النقد يكون مشروطاً فيه إقالة فاسدة معلقة على شرط وبما أن الإقالة الصحيحة التي يشترط فيها البيع فاسدة فيكون البيع الذي تشترط فيه الإقالة الفاسدة فاسداً بطريق الأولى، فالقياس يوجب عدم جواز البيع الذي يشترط فيه خيار النقد إلا أنه جوز استحساناً، ووجه الاستحسان الاحتراز من مماطلة المشتري؛ لأن المشتري إن لم يدفع الثمن فالحاجة تمس إلى فسخ البيع، (انظر مادة 20) ومقتضى هذه المادة أنه إذا عقد البيع بخيار النقد فللمشتري دفع الثمن وإمضاء البيع وفسخ البيع وعدم دفع الثمن فيكون الخيار ثابتاً للمشتري مع أن الغريب في ذلك أن الذي ينتفع من الخيار إنما هو البائع.إيضاح شرط البائع - إذا سلم المشتري ثمن المبيع إلى البائع واشترط البائع أنه إذا رد الثمن إلى المشتري إلى أجل معين فلايكون بينهما بيع فالبيع صحيح، ويكون المشتري ضامناً للمبيع بقيمته، وإذا قبض المبيع وعقد البيع على هذا الوجه فالبائع هو صاحب الخيار، وهو القادر على فسخ البيع، حتى إذا تصرف البائع بالمبيع المذكور وباعه من الغير يكون تصرفه صحيحاً ويكون تصرف المشتري فيه غير صحيح، والغريب في ذلك أنه مع أن الخيار للبائع فالمنفعة تعود على المشتري (بحر. هندية)وفي سائر الخيارات النفع لصاحب الخيار إلا خيار النقد فالأمر فيه بخلاف ذلك؛ إذ الخيار في جانب والمنفعة في جانب كما تقدم.توضيح القيود: (إلى أجل) يعني يجب تعيين المدة في الصورتين من صور الخيار سواء أكانت تلك المدة يومين أم ثلاثةً أم أكثر، فإذا لم تبين مدة الخيار مطلقاً كأن يعقد البيع على شرط أنه إذا لم يؤد الثمن بين البائع والمشتري بيع أو ذكرت مدة غير مجهولة كأن يكون الخيار بضعة أيام فالبيع يكون فاسداً له.[ (المادة 314) إذا لم يؤد المشتري الثمن في المدة المعينة](المادة 314) : إذا لم يؤد المشتري الثمن في المدة المعينة كان البيع الذي فيه خيار النقد فاسداً. المراد من المدة المعينة ما يعينه الطرفان في عقد البيع، فإذا أدى المشتري الثمن إلى البائع في تلك المدة أصبح البيع صحيحاً ولازماً، أما إذا لم يؤد المشتري الثمن في تلك المدة بقي المبيع على حاله فالبيع الذي ينعقد بخيار النقد لاينفسخ بل يكون فاسداً، وإذا كان المبيع في يد المشتري وباعه بعد مرور المدة أو وهبه وسلمه آخر كان تصرفه نافذاً ويضمن المشتري بدله إلى البائع. أما إذا لم يكن المبيع في قبضته فتصرفه لايكون نافذاً، (انظر المادتين 371 و 382) .توضيح القيود: (في المدة المعينة) يؤخذ من هذه العبارة أن المشتري إذا لم يؤد الثمن في المدة المعينة بل بعد انقضائها فلاينقلب البيع إلى الصحة؛ لأنه صار فاسداً بعدم الأداء ولايرتفع الفساد بعد ذلك (بقي المبيع على حاله) فإذا لم يبق على حاله وتصرف فيه المشتري في المدة المعينة قبل نقد الثمن أو تلف في يده أو استهلكه فالبيع يصير لازماً ولايبقى حق الفسخ، فلذلك يجب على المشتري أن يؤدي ثمن المبيع إلى البائع (رد المحتار)؛ لأن البيع بخيار النقد بمنزلة البيع بخيار الشرط، أما إذا حصل عيب في المبيع بخيار النقد وهو في يد المشتري بلا تعد ولا تقصير والمدة المعينة، ثم انقضت تلك المدة ولم يدفع المشتري إلى البائع ثمن المبيع فالبائع مخير بين أخذ المبيع معيباً، وحينئذ لايأخذ شيئاً من الثمن، وترك المبيع للمشتري مع أخذ الثمن، أما إذا تلف المبيع في يد المشتري بعد مرور المدة المعينة وقبل أن يؤدي الثمن أو أتلفه هو ضمن قيمته أو بدله للبائع (بزازية) . (انظر المادة 371)".الدر المختار وحاشية ابن عابدين (رد المحتار) (4/ 571):"(فإن اشترى) شخص شيئاً (على أنه) أي المشتري (إن لم ينقد ثمنه إلى ثلاثة أيام فلا بيع صح) استحساناً، خلافاً لزفر، فلو لم ينقد في الثلاث فسد فنفذ عتقه بعدها لو في يده فليحفظ. (و) إن اشترى كذلك (إلى أربعة) أيام (لا) يصح، خلافاً لمحمد. (فإن نقد في الثلاثة جاز) اتفاقاً؛ لأن خيار النقد ملحق بخيار الشرط، فلو ترك التفريع لكان أولى.مطلب خيار النقد(قوله: على أنه أي المشتري إلخ) وكذا لو نقد المشتري الثمن على أن البائع إن رد الثمن إلى ثلاثة فلا بيع بينهما صح أيضاً، والخيار في مسألة المتن للمشتري؛ لأنه المتمكن من إمضاء البيع وعدمه، وفي الثانية للبائع؛ حتى لو أعتقه صح ولو أعتقه المشتري لايصح، نهر. [تنبيه] ذكر في البحر هنا بيع الوفاء تبعاً للخانية قائلاً؛ لأنه من أفراد مسألة خيار النقد أيضاً، وذكر فيه ثمانية أقوال وذكره الشارح آخر البيوع قبيل كتاب الكفالة، وسيأتي الكلام عليه هناك إن شاء الله تعالى. (قوله: فلو لم ينقد في الثلاث فسد) هذا لو بقي المبيع على حاله. قال: في النهر: ثم لو باعه المشتري ولم ينقد الثمن في الثلاث جاز البيع وكان عليه الثمن، وكذا لو قتلها في الثلاث أو مات أو قتلها أجنبي خطأ وغرم القيمة؛ ولو وطئها وهي بكر أو ثيب أو جنى عليها أو حدث بها عيب لا بفعل أحد ثم مضت الأيام ولم ينقد خير البائع، إن شاء أخذها مع النقصان ولا شيء له من الثمن، وإن شاء تركها وأخذ الثمن كذا في الخانية. اهـ.(قوله: فنفذ عتقه إلخ) أي وعليه قيمته بحر عن الخانية، وهذا تفريع على قوله فسد. قال: في النهر: واعلم أن ظاهر قوله فلا بيع يفيد أنه إن لم ينفذ في الثلاث ينفسخ. قال: في الخانية: والصحيح أنه يفسد ولا ينفسخ، حتى لو أعتقه بعد الثلاث نفذ عتقه إن كان في يده. اهـ. وأما عتقه قبل مضي الثلاث فينفذ بالأولى، كما لو باعه كما مر؛ لأنه بمعنى خيار الشرط. (قوله: وإن اشترى كذلك) أي على أنه إن لم ينقد الثمن إلى أربعة أيام. (قوله: لايصح) والخلاف السابق في أنه فاسد أو موقوف ثابت هنا، نهر عن الذخيرة. (قوله: خلافاً لمحمد) فإنه جوزه إلى ما سمياه".فقط واللہ اعلم
                                                  
عنوان: ادھار (قرض) دینے کے بعد مقروض کے مکان کا کرایہ وصول کرنے کا حکم
سوال: میں نے کسی کو ایک  لاکھ  روپیہ ادھاردیا ہے ، کیا اس کے بدلے میں اس کی دوکان کا کرایہ لے سکتاہوں؟
جواب: اگر آپ کی مراد یہ ہے کہ ایک لاکھ روپےجو آپ نے قرض دیا ہے، وہ بھی آپ پورا وصول کریں گے اور جب تک وہ قرض ادا نہ کردے تب تک آپ مقروض کے مکان کا کرایہ بھی لیں گے تو اس کا حکم یہ ہے کہ شریعتِ  مطہرہ کی رو سے قرض یا ادھار دے کر مقروض سے کسی قسم کا نفع وصول کرنا سود کے حکم میں ہے، اس لیے آپ نے جس شخص کو ایک لاکھ روپے ادھار  دیے ہیں تو قرض دینے کی وجہ سے اس شخص کے مکان کا کرایہ براہِ راست وصول کرنا یا اس کا مکان گروی رکھنے کے بعد خود سے کسی کو کرائے پر دے کر کرایہ وصول کرنا سود ہونے کی وجہ سے ناجائز اور حرام ہے۔ سود کا لین دین شرعاً اس قدر قبیح اور ناپسندیدہ ہے کہ اسے اللہ اور اس کے رسول ﷺ کے ساتھ اعلانِ جنگ قرار دیا گیا ہے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللّٰهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے، اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے:’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلاثین زنیةً في الخطیئة‘‘. (دار قطني)  ’’أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک )الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه.‘‘(النتف في الفتاوی ، ص ۴۸۴، ۴۸۵)حاشية رد المحتار على الدر المختار (5/ 166):’’لايحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملاً فتبقى له المنفعة فضلاً؛ فتكون رباً، وهذا أمر عظيم، قلت: وهذا مخالف لعامة المعتبرات من أنه يحل بالإذن إلا أن يحمل على الديانة وما في المعتبرات على الحكم. ثم رأيت في جواهر الفتاوى: إذا كان مشروطاً صار قرضاً فيه منفعة وهو رباً، وإلا فلا بأس به ا هـ ما في المنح ملخصاً‘‘.  ’’وَالْغالِبُ مِنْ اَحْوَالِ النَّاسِ اَنَّهَمْ اِنَّمَا یُرِیْدُونَ عِنْدَ الْدَفْعِ اَلاِنْتِفَاعَ وَلَولَاه لَمَا اَعْطَاه الْدَّرَاهمَ وَهذا بِمَنْزِلَةِ الْشَرْطِ؛ لِأَنَّ الْمَعْرُوفَ کَالْمَشْرُوطِ وَهوَ یُعِیْنُ الْمَنْعَ‘‘.(الدر المختار مع ردالمحتار، ج۵/ ص۳۱۱)فقط واللہ اعلم
                                                  
عنوان: پوتوں کے ہوتے ہوئے پڑپوتوں کا میراث میں حق
سوال: ایک شخص کے  دادا کا انتقال ہو گیا ہے اور ان کی زمین رہ گئی ہے، ان کی نہ بیٹی ہے اور نہ بیٹا ہے اور نہ ہی بھائی ہے، اور نہ ہی بہن ہے، صرف دو پوتے ہیں، اور اگر یہ زمین ہم بیچ دیں تو اس کی رقم ان دونوں میں تقسیم ہو گی یا ان کے بچوں میں بھی تقسیم  ہو گی؟
جواب: بصورتِ مسئولہ اگر مرحوم کے ورثاء میں بیٹا، بیٹی موجود نہیں ہے تو مرحوم کے پوتے مرحوم کے وارث ہوں گے ، اور مرحوم کی زمین کو فروخت کر کے دونوں پوتوں کو اُس کی رقم ملے گی،  پوتوں کی اولاد کا اس میں کوئی حصہ نہ ہو گا۔الفتاوى الهندية (6/ 452):"الأقرب يحجب الأبعد كالابن يحجب أولاد الابن."فقط واللہ اعلم
                                                  
عنوان: ایزی پیسہ اکاؤنٹ میں مشروط رقم رکھنے پر ملنے والی اضافی رقم واپس  کرنے کا اختیار ہو تو اکاؤنٹ استعمال کرنے کا حکم
سوال: میں  نے  ایزی  پیسہ  اکاؤنٹ بنایا ہے، اس اکاؤنٹ میں رقم جمع  رکھ  کر  یہی رقم گھر بیٹھے بجلی گیس  وغیرہ کے بلوں کی ادائیگی اور آن لائن خریداری میں کام آتی ہے، ایزی پیسہ کی جانب سے اکاؤنٹ صارف کو ایک آفر دی جاتی ہے کہ کم از کم دو ہزار روپے اکاؤنٹ میں رہنے دیں، اس صورت میں روزانہ دو روپے آپ کو  دیے جائیں گے اور یہ دو روپے صارف چاہے تو لے، ورنہ اس آفر کو رد کر دے۔سوال یہ  ہے کہ صارف کی جانب سے اگر آفر رد کر کر دی جائے، تب اس صورت میں ایزی پیسہ اکاؤنٹ سے استفادہ جائز ہے یا نہیں؟
جواب: واضح رہے کہ ایزی پیسہ اکاؤنٹ میں جمع کردہ رقم قرض ہے، اور  احادیث کی روشنی میں یہ ضابطہ بھی مسلّم ہے کہ   قرض دے کر اس سے کسی بھی قسم کا نفع اٹھانا جائز نہیں ہے، بعض روایات میں اسے صراحتاً ’’ربا‘‘  کہا گیا ہے اور بعض صحیح روایات میں اسے ’’ربا‘‘  میں شامل کیا گیا ہے؛ اس لیے  ٹیلی نار ایزی پیسہ اکاؤنٹ کھلوانا اور اکاؤنٹ ہولڈر کا  قرض کے بدلے کمپنی  کی طرف سے دی جانے والی سہولیات  (فری منٹ، ایس ایم ایس اور فری ایم بی وغیرہ) وصول کرنا اور ان کا استعمال کرنا جائز نہیں ہے۔صورتِ  مسئولہ میں    اگر کمپنی کی طرف سے اکاؤنٹ کھلوانے کے معاہدہ میں یہ پیسشکش موجود ہو کہ مخصوص رقم اکاؤنٹ میں موجود ہونے کی شرط پر روزانہ دو روپے صارف کو دیئے جائیں گے تو ایسے اکاؤنٹ کا کھلوانا ہی جائز نہیں ہوگا چاہے کمپنی کی طرف سے صارف کو دو روپے موصول ہونے کے بعد واپس رد کرنے کا اختیار ہویا نہ ہو،  کیوں کہ بعد میں آفر رد کرنے کی صورت میں اگرچہ سود کا لینا تو لازم نہیں آئے گا، لیکن اکاؤنٹ کھلوانے کے  لیے سودی معاہدے پر رضامندی اور سودی معاہدے کو تسلیم کرنے کا گناہ تو ملے گا۔"عَنْ سَعِيدِ بْنِ أَبِي بُرْدَةَ عَنْ أَبِيهِ أَتَيْتُ الْمَدِينَةَ فَلَقِيتُ عَبْدَ اللَّهِ بْنَ سَلَامٍ رَضِيَ اللَّهُ عَنْهُ، فَقَالَ: أَلَا تَجِيءُ فَأُطْعِمَكَ سَوِيقًا وَتَمْرًا وَتَدْخُلَ فِي بَيْتٍ، ثُمَّ قَالَ: إِنَّكَ بِأَرْضٍ الرِّبَا بِهَا فَاشٍ، إِذَا كَانَ لَكَ عَلَى رَجُلٍ حَقٌّ فَأَهْدَى إِلَيْكَ حِمْلَ تِبْنٍ أَوْ حِمْلَ شَعِيرٍ أَوْ حِمْلَ قَتٍّ فَلَا تَأْخُذْهُ فَإِنَّهُ رِبًا". ( صحیح البخاری 3814)ترجمہ: سعید بن ابی بردہ اپنے والد سے روایت کرتے ہیں کہ میں مدینہ منورہ حاضرہوا تو میں نے عبداللہ بن سلام رضی اللہ عنہ سے ملاقات کی ، انہوں نے کہا:  کیا آپ (ہمارے پاس) نہیں آئیں گے  کہ میں آپ کو  ستواورکھجورکھلاؤں اورآپ ایک ( باعظمت ) مکان میں داخل ہوں (جس میں رسول صلی اللہ علیہ وسلم بھی تشریف لے گئے تھے)  پھر آپ نے فرمایا: تمہارا قیام ایک ایسے ملک میں ہے جہاں سودی معاملات بہت عام ہیں، اگر تمہارا کسی شخص پر کوئی حق ہو اورپھروہ تمہیں ایک تنکے یاجوکے ایک دانے یا ایک گھاس کے برابربھی ہدیہ دے تو اسے قبول نہ کرنا؛ کیوں کہ وہ بھی سود ہے۔مصنف ابن أبي شيبة (4/ 327):"عن إبراهيم، قال: «كل قرض جر منفعة، فهو ربا»". فقط واللہ اعلم
                                                  
عنوان: پرپال (purple) کمپنی میں سرمایہ کاری سود پر مشتمل ہے یا نہیں؟
سوال: کیا پرپال استعمال کرنا سود ہے  یا نہیں؟
جواب: ہماری معلومات کے مطابق پرپال (purple)  کمپنی کے 2  پیکجزہیں:1-نیٹ ورک مارکیٹنگ  2 -انوسٹمنٹ پیکج ۔ان میں سے جو دوسرا پیکج (انویسٹمنٹ پیکج) ہے وہ سودی معاملہ پر مشتمل ہے۔ اس کے علاوہ پرپال (purple)   کمپنی کی ویب سائٹ پر اس کا طریقہ کار دیکھا گیا،  اس کی روشنی میں اس طریقہ کار پر کام کرکے پیسہ کمانا درج ذیل وجوہات کی بنا پر بھی ناجائز ہے:1- اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو بلا ضرورت  اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3-  ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4-  اس معاملے میں جس طریق پر اس سائٹ کی پبلسٹی کی جاتی ہے، اس کے مطابق پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔الشامیة(6/ 63):"مطلب في أجرة الدلالقال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم.وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". فقط واللہ اعلم
                                                  
عنوان: لاک ڈاؤن کے دنوں میں اسکول فیس کی وصولی کا حکم
سوال: کیا لاک ڈاؤن کے دنوں میں اسکولوں کا فیس مانگنا جائز ہے ؟اور اگر کوئی فیس ادا نہ کرے تو شرعی طور پر گناہ گار تو نہیں ہوگا؟
جواب: اگر اسکول کی انتظامیہ اور طلبہ کے سرپرستوں کے درمیان چھٹیوں کے  زمانہ  سے متعلق کوئی الگ سے معاہدہ نہیں ہوا ،اور لاک ڈاؤن کے عرصہ میں اسکول انتظامیہ کی جانب سے طلبہ کا داخلہ بحال تھا تو اس صورت میں اسکول انتظامیہ اس عرصے کی فیس لینے کا حق رکھتی ہے،اس صورت میں فیس ادا نہ کرنے کی وجہ سے آدمی حق کی ادائیگی سے بری الذمہ نہیں ہوگا۔البتہ اگر تعطیلات کے زمانے سے متعلق اسکول انتظامیہ اور سرپرستوں کے درمیان کوئی معاہدہ  ہوا ہوتو ا س کے مطابق عمل کیاجائے گا۔یہاں یہ بات بھی پیشِ نظر  رہنی چاہیے کہ موجودہ حالات میں اسکول کے اخراجات اور لوگوں کی آمدن کی پریشانیاں ایک حقیقت ہیں ، اس لیے بہتر یہ ہے کہ دونوں فریق باہمی مشاورت ومصالحت سے دو طرفہ رعایت پر مبنی کوئی ایسی صورت اختیار کرلیں جس سے اسکول انتظامیہ بھی اپنا نظم برقرار رکھ سکے اور طلبہ کے سرپرستوں پر بھی کوئی ناقابلِ  برداشت بوجھ نہ پڑے۔ فقط واللہ اعلم
                                                  
عنوان: ویڈیوز دیکھ کر کمانا
سوال: کِلک پے ارن اک اون لائن ویب سائٹ ہے، جس پر جا کر ہم اپنے انویسٹمنٹ کے مطابق پیکج خریدتے ہیں، جس کے بعد وہ ہم کو 2 یا 3 مہینے کی میعاد دیتے ہیں اور روزانہ کی بنیاد پر ہم 40 یا 70 ویڈیو کلپس یو ٹیوب کی دیکھنی ہوتی ہیں جو کہ اسلامک بیان پر مشتمل ہوتی ہیں اور اس کو دیکھنے سے ہم کو روزانہ ارننگ ہوتی ہے جو کہ ایک مخصوص اماؤنٹ ہوجانے کے بعد ہم اپنے اکاؤنٹ میں ٹرانسفر کروا سکتے ہیں۔اب پوچھنا یہ چاہتا ہوں کہ اِس طرح پیسہ کمانا جائز ہے یا نا جائز ؟کیوں کہ اونر {مالک}سے بھی بات ہوتی ہے وہ کہتا ہے کہ میں آپ کا پیسہ مختلف جگہوں میں لگا کے پرافٹ کماتا ہوں، اس سے جو کمائی ہوتی ہے آپ کو بھی دیتا ہوں، وہ بھی جس جس نے جس حساب سے انویسٹ کیا ہے پیکج لحاظ سے جو کہ 3000 ، 5000 ، 10000 ، 25000 ، 50000 ، 100000 ، 250000 ، اور 500000 پر مشتمل جو جتنا بڑا پیکج لے اس کو اسی حساب سے کمائی ہوتی ہے، بظاہر تو اِس کام میں مجھے کوئی مسئلہ نہیں لگاتا،  لیکن شریعت کے حساب سے یہ جائز ہے یا نا جائز؟  اِس بارے میں رہنمائی کر دیں ،روزانہ ہماری ورکنگ بھی ہوتی ہے جو کے یو ٹیوب کی اسلامک ویڈیوز دیکھنا ہے، جو کہ 70 کلپ ہوتے ہیں ایک کلپ 45 سیکنڈ کا ہوتا ہے ۔
جواب: سوال میں مذکور طریقے پر کمانا ناجائز ہے، تفصیل کے لیے درج ذیل لنک ملاحظہ ہو :ایڈ پر کلک کرکے پیسہ کمانافقط واللہ اعلم
                                                  
عنوان: مقروض پہلے قرضہ ادا کرے یا صدقہ دے؟
سوال: قرض ادا کرنا بہتر ہے یا صدقه دینا؟
جواب: قرض کی  ادائیگی  مقروض پر واجب ہوتی ہے، جب کہ نفلی صدقہ  کی حیثیت مستحب عمل کی ہے، شریعت کا اصول ہے کہ واجب  و غیر واجب  (  مستحب  وغیرہ ) میں سے پہلے واجب ادا کیا جائے،  اگر چہ غیر واجب پہلے ادا کرنے سے ادا ہوجائے گا، تاہم ضابطہ کے مطابق پہلے واجب کی ادائیگی کرنی  چاہیے، لہذا صورت ِ  مسئولہ  میں سب سے پہلے قرض ادا کیا جائے،  اس کے بعد نفلی صدقہ دیا جائے۔البتہ اگر قرض خواہ فوری مطالبہ نہ کررہے ہوں اور قرض  کی ادائیگی کی مدت باقی ہو اور نفلی صدقے کی وجہ سے قرض کی ادائیگی میں مشکلات نہ ہوں تو قرض کی ادائیگی سے پہلے نفلی صدقہ بھی دیا جاسکتاہے۔صحیح البخاری میں ہے:"باب لا صدقة إلا عن ظهر غنى «ومن تصدّق وهو محتاج، أو أهله محتاج، أو عليه دين، فالدين أحق أن يقضى من الصدقة، والعتق والهبة، وهو رد عليه ليس له أن يتلف أموال الناس» وقال النبي صلى الله عليه وسلم: «من أخذ أموال الناس يريد إتلافها، أتلفه الله» إلا أن يكون معروفا بالصبر، فيؤثر على نفسه ولو كان به خصاصة «كفعل أبي بكر رضي الله عنه،» حين تصدق بماله «وكذلك آثر الأنصار المهاجرين ونهى النبي صلى الله عليه وسلم عن إضاعة المال» فليس له أن يضيع أموال الناس بعلة الصدقة "...1426 - حدثنا عبدان، أخبرنا عبد الله، عن يونس، عن الزهري، قال: أخبرني سعيد بن المسيب، أنه سمع أبا هريرة رضي الله عنه، عن النبي صلى الله عليه وسلم قال: «خير الصدقة ما كان عن ظهر غنى، وابدأ بمن تعول»."( كتاب الزكاة، 2 / 112، ط: دار طوق النجاة)عمدة القاري شرح صحيح البخاري میں ہے:"ومن تصدق وهو محتاج أو أهله محتاج أو عليه دين فالدين أحق أن يقضى من الصدقة والعتق والهبة وهو رد عليه ليس له أن يتلف أموال الناس هذا كله من الترجمة وقع تفسيرا لقوله: (لا صدقة إلا عن ظهر غنى) ، والمعنى أن شرط التصدق أن لا يكون محتاجا ولا أهله محتاجا ولا يكون عليه دين فإذا كان عليه دين فالواجب أن يقضي دينه، وقضاء الدين أحق من الصدقة والعتق والهبة لأن الابتداء بالفرائض قبل النوافل، وليس لأحد إتلاف نفسه وإتلاف أهله وإحياء غيره، وإنما عليه إحياء غيره بعد إحياء نفسه وأهله إذ هما أوجب عليه من حق سائر الناس."( كتاب الزكاة، باب لا صدقة إلا عن ظهر غنى، 8 / 293، ط: دار إحياء التراث العربي - بيروت) فقط واللہ اعلم
                                                  
عنوان: ذاتی گھر کے مالک سرکاری ملازم کے لیے گورنمنٹ سے گھر کا کرایہ وصول کرنے کا حکم، پنشن کا حکم
سوال: سرکاری نوکری کرنے والا اگر ساٹھ  سے ستر ہزار روپے تنخواہ لیتا ہے،  اس کے بعد اپنا گھر بھی ہے، اور وہ گورنمنٹ سے کرایہ بھی لیتا ہے تو یہ جائز ہے؟ اور پینشن کے متعلق کیا حکم ہے یہ جائز ہے یا ناجائز؟
جواب: اگر گورنمنٹ   کی طرف سے گھر کا کرایہ صرف ان لوگوں کو دیا جاتا ہو جن کا اپنا گھر نہ ہو،  پھر تو اس شخص کے  لیے گورنمنٹ سے گھر کا کرایہ لینا جائز نہیں ہوگا، لیکن اگر گورنمنٹ کی طرف سے گھر کا کرایہ دینے کے  لیے اپنا ذاتی گھر نہ ہونے کی شرط نہ ہو، بلکہ ہر ملازم کو گھر کا کرایہ دیا جاتا ہو تو پھر اس شخص کے  لیے گورنمنٹ سے گھر کا کرایہ لینا جائز ہے۔پنشن  کی رقم حکومت یا کسی بھی ادارے کی طرف سے عطیہ ہوتی ہے؛ لہذا پنشن کی رقم ادارہ  جس کے نام پر جاری کرے اس کے لیے اس کا وصول کرنا اور اس کو اپنے استعمال میں لانا جائز ہے بشرطیکہ پینشن دینے والا ادارہ سودی یا حرام کمائی والا ادارہ نہ ہو۔پنشن  کی رقم چوں کہ ادارہ کی طرف سے عطیہ ہوتی ہے؛ اس لیے اس میں وراثت جاری نہیں ہوگی، اگر مرحوم نے اپنی اہلیہ یا کسی اور قریبی عزیز کو نامزد کیا تھا اور مذکورہ ادارے کا ضابطہ یہی ہے کہ ملازم کے نامزد کردہ کو پینشن دی جائے گی تو  صرف بیوہ  یا وہی رشتہ دار اس کے حق دار ہوں گے۔  فقط واللہ اعلم
                                                  
عنوان: قرضہ کی ادائیگی کی کوشش کرتے ہوئے ادائیگی سے پہلے فوت ہوجانے کا حکم
سوال: میرے اوپر لوگوں کا قرض ہے،  میں اپنی طرف سے قرض ادا کرنے  کی کوشش کر رہا ہوں ، اگر اس دوران میں مر گیا تو کیا میں گناہ گار ہوں گا یا نہیں ؟
جواب: اگر آپ کے اوپر لوگوں کا قرضہ ہے اور فی الحال ادا کرنے کی کوئی صورت نہیں ہے تو آپ حتی الامکان اپنے ضروری اخراجات کو کم کرکے اور غیر ضروری اخراجات کو بالکل ختم کر کے تھوڑا تھوڑا کر کے لوگوں کا قرضہ ادا کرنے کی کوشش کرتے رہیں، اس کے ساتھ ساتھ اللہ تعالیٰ سے دعا بھی کرتے رہیں کہ قرضہ کی ادائیگی کی کوئی صورت پیدا ہوجائے، قرض خواہوں سے بھی درخواست کریں کہ میں حتی الامکان آپ کا قرضہ ادا کرنے کی کوشش کر رہا ہوں ، لیکن اگر میں ادائیگی سے پہلے مرجاؤں تو مجھے معاف کردیجیے گا، اگر اس طرح قرضہ کی ادائیگی کی کوشش کرتے کرتے مکمل ادائیگی سے پہلے آپ کا انتقال ہوجائے تو اللہ تعالیٰ کی رحمت سے امید ہے کہ آپ سے اس کا مؤاخذہ نہیں ہوگا، لیکن اگر جان بوجھ کر آپ نے قرضہ کی ادائیگی میں سستی یا غفلت سے کام لیا تو  یہ سخت گناہ  ہے جس پر  پکڑ اور عذاب کی وعید ہے۔ فقط واللہ اعلم
                                                  
عنوان: مرحوم کے پلاٹ کے کاغذت مرحوم کی بیوہ کو دیے جائیں یا مرحوم کے مرحوم بیٹے کی بیوہ کو؟
سوال: میرے ماموں نے تین سال پہلے پلاٹ لیا ہے،  اب ماموں کا انتقال ہوگیا، اب وہ شخص جس کا نام ۔۔۔ ہے،  وہ پلاٹ کے کاغذات نہیں دے رہا، جب کہ میرے ماموں کی گھر والی زندہ ہے، اور ہمارے پاس ایگریمنٹ بھی پڑے ہیں، ماموں کا ایک بیٹا اور چار بیٹیاں ہیں، وہ 2014 میں وفات کرگیا ، اور اس کے والد کے انتقال کو ابھی آٹھ مہینہ ہوئے، اب  وہ شخص کہہ رہا ہے مجھے فتوی دو کہ کاغذات ماموں کی بیوی کو دوں یا اس کے بیٹے کی بیوہ کو دوں ، لہذا یہ راہ نمائی کردیں کہ حق کس کا ہے ماموں کی بیوی کا یا  ماموں کے بیٹے کی بیوی کا ؟
جواب: صورتِ  مسئولہ میں ماموں کے انتقال کے بعد ماموں کا مذکورہ ملکیتی پلاٹ ان  کا ترکہ بن گیا ہے، جس میں ان کے تمام شرعی ورثاء کا اپنے اپنے حصوں کے تناسب سے حصہ ہے اور وہ سب اس میں شریک ہیں۔ماموں کے جس بیٹے کا  انتقال اپنے والد کی زندگی میں ہی ہوگیا تھا، اس کا والد کے ترکہ میں کوئی حق وحصہ نہیں ہے،جب اس کا حصہ ہی نہیں ہے تو  اس کے ورثاء میں بھی وہ  منتقل  نہیں ہوگا، البتہ چوں کہ مرحوم کی دوسری کوئی  نرینہ اولاد موجود نہیں ہیں اس لیے بیوہ  اور بیٹیوں کو حصہ ملنے کے بعد  اگر مرحوم بیٹے کی اولاد  (مرحوم  ماموں کے پوتے /پوتیاں) موجود  ہیں تو ان کو حصہ ملے گا، لیکن بہو کا  حصہ نہیں ہوگا۔لہذا مرحوم  ماموں کے مرحوم  بیٹے کی بیوہ  کا اس پلاٹ میں  کوئی حق و حصہ نہیں ہے،  اس لیے اس کو پلاٹ کے کاغذات دینا یا اس کا مطالبہ کرنا درست نہیں ہے۔ بلکہ شرعی ورثاء کو یہ کاغذات حوالہ کردیے جائیں۔فقط واللہ اعلم
                                                  
عنوان: ٹائنز کمپنی میں کام کرنا
سوال: ٹائنز کمپنی میں کام کرنا شرعی لحاظ سے درست ہے یا نہیں؟
جواب: ’’ٹائنز  انٹرنیشنل کمپنی‘‘  کی ممبر شپ حاصل کرنا یا اس میں کام کرنا درست نہیں ہے، عدمِ  ِجواز  کی وجوہات مختصراً درج ذیل ہیں:۱- ٹائنزانٹرنیشنل نے اپنی مصنوعات کی تشہیرکے لیے نیٹ ورک مارکیٹنگ کاطریقہ اختیا کیاہے، ٹائنزکاممبربننے کے لیے اولاً  مخصوص رقم ادا کرکے اس کی مصنوعات میں سے کوئی چیز خریدنی پڑتی ہے جس کے بغیرکوئی ممبرنہیں بن سکتا،یہ شرط شرعی اعتبارسے درست نہیں اورعقد اجارہ کے خلاف ہے۔۲-  ٹائنز کے  کاروبار  کی روح کمیشن اوررعایتیں دیناہے اوراسی بنیادپرلوگ اس کے ممبربنتے ہیں، گویاکمیشن کومستقل تجارتی شکل دے رکھی ہے، جب کہ اسلامی معیشت میں کمیشن کومستقل تجارتی حیثیت کہیں حاصل نہیں۔لہذا ٹائنز کمپنی میں کام کرنا شرعاً جائز نہیں۔ فقط واللہ اعلم
                                                  
عنوان: ’’تین پتی گیم‘‘ کھیلنے کے ذریعہ پیسے کمانے کا حکم
سوال: تین پتی گیم کھیل کر پیسے کمانا کیسا ہے؟
جواب: ’’تین پتی گیم‘‘ کھیلنے اور اس کے ذریعہ سے پیسے کمانے کا مکمل طریقہ کار ہمارے علم میں نہیں ہے، مکمل طریقہ کار کی وضاحت کے ساتھ دوبارہ سوال ارسال کردیں؛ تاکہ اس کا حکم بتایا جاسکے۔ہماری اجمالی معلومات کے مطابق ’’تین پتی گیم‘‘ تاش کی طرح کا ایک گیم ہے جو انٹرنیٹ پر آن لائن کھیلا جاتا ہے اور اس کے ذریعہ سے ’’جوا‘‘ کھیل کر پیسے کمائے جاتے ہیں،  "جو ا" جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، جوا کھیلنا اور اس کے ذریعہ پیسا کمانا حرام ہے،  قرآن کریم میں جوئے کی واضح ممانعت موجود ہے:يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ [المائدة :۹٠]ترجمہ :اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو۔       مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط؛ مکتبہ رشد، ریاض)أحکام القرآن  میں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه".(احکام القرآن للجصاص، 1/ 398،  باب تحریم المیسر، سورۃ البقرۃ، ط: دار الکتب العلمیۃ بیروت - لبنان)فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".(6 / 403، کتاب الحظر والاباحۃ، ط ؛ سعید)فقط واللہ اعلم
                                                  
عنوان: بینک سے قسطوں پر گاڑی خریدنا
سوال: کیا بینک سے قسطوں پر گاڑی خریدنا جائز ہے ؟
جواب: قسطوں پر گاڑی یا کوئی اور چیز اس صورت میں خریدنے کی شرعاً اجازت ہے کہ خریداری کے وقت عاقدین اس چیز  کی قیمت مقرر کرلیں اور کسی قسط کی ادائیگی میں تاخیر   کی وجہ سے کسی قسم کا اضافہ وصول نہ کیا جائے۔رہی بات بنک سے گاڑی خریدنے کی تو اس میں درج ذیل دو شرعی قباحتیں ہیں، جن کی وجہ سے بنک (خواہ اسلامی ہو یا کنونشنل) سے قسطوں پر گاڑی لینا جائز نہیں:١) بینک سے قسطوں پر خریدتے وقت دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:« عن ابي هريرة رضي الله عنه قال: نهی رسول الله صلي الله عليه وسلم عن بيعتين في بيعة. (رواه مالك و الترمذي و ابوداؤد و النسائي)و عن عمرو بن شعيب عن ابيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة.»٢) بنک سے خریدنے والے اور بنک کے درمیان معاہدہ کے تحت دو عقد ہوتے ہیں، ایک بیع(خریدوفروخت) اور دوسرا اجارہ (کرایہ داری) کا عقدہوتا ہے، اور یہ طے پاتاہے کہ اقساط میں سے اگر کوئی قسط وقتِ مقررہ پر جمع نہیں کرائی گئی تو بینک کی جانب سے مقرر ہ جرمانہ خریدار ادا کرنے کا پابند ہو گا، جو کہ شرعاً جائز نہیں، جیساکہ "فتاوی شامی" میں ہے:"(قوله: لا باخذ مال في المذهب) ... إذ لايجوز لأحد من المسلمين أخذ مال أحد بغير سبب شرعي."(باب التعزير:مطلب في التعزير بأخذ المال ٦١/٤ ط:سعيد)پس مذکورہ بالا شرعی قباحتوں کی بنا پر  بینک سے  لیزنگ پر گاڑی لینا جائز نہیں ہے۔ فقط واللہ اعلم
                                                  
عنوان: اسٹاک سنز میں انویسٹ کرنے کا حکم
سوال: کیا بیرونی کرنسی ایکسجینج  کا کام کرنا جائز ہے اور اس سے حاصل ہونے والے نفع کا کیا حکم ہے؟مثال کے طور پر میں پاکستانی کرنسی چینج کروا کر ڈالر خریدتا ہوں اور ملٹی نیشنل کمپنی میں انویسٹ کرتا ہوں وہ کمپنی روزانہ کی بنیاد پر مختلف کرنسی خریدتی اور بیچتی ہے ،  اس سے جو نفع آتا ہے وہ ڈالر  میں آتا ہے ، اگر ہم یورو میں انویسٹ کریں گے تو نفع یورو میں آئے گا، اس میں ریٹ اوپر نیچے بھی ہوتے ہیں ،  اگر ہم اپنا نفع نکالتے وقت اگر ریٹ جو بھی ہوں گے اس ریٹ پر پرافٹ ملے گا ، ہم نے جس ریٹ پر انویسٹ کی ہوگی اس ریٹ پر نہیں ملے گا ،  اس کاروبار  اور نفع کا اسلام میں کیا حکم ہے؟
جواب: واضح رہے  کہ  کرنسی کےکاروبار  میں چند شرائط  کی  رعایت  ضروری ہے اور وہ  مندرجہ ذیل ہیں:1)  ایک ہی قسم کی کرنسی میں مقدار میں برابری ضروی ہے،زیادتی نہیں ہوسکتی مثلًا 10  ڈالر کے بدلہ میں  12  ڈالر کا معاملہ نہیں ہوسکتا۔2)  ادھار  معاملہ  نہ  ہو، بلکہ  اسی  وقت  ہاتھ  در  ہاتھ  معاملہ  ہو۔ ایک فریق اپنی کرنسی دوسرے کے حوالہ کردے اور دوسرا پہلے کو اپنی کرنسی حوالہ کردے۔اگر یہ دو شرائط نہیں پائی جائیں گے تو معاملہ خراب ہوجائے گا اور سودی معاملہ بن جائے گا۔3- اسی طرح کسی کمپنی یا فرد کے پاس سرمایہ کاری کرنے میں نفع اور نقصان میں شرکت ضروری ہے،  سرمائے کی  واپسی  کی یقین دہانی  جائز نہیں ہے اور نفع کی تعیین بھی  جائز نہیں ہے۔ مذکورہ کمپنی کرنسی کی تجارت میں مندرجہ بالا شرائط کی پابندی کرتی ہے یا نہیں،  اس کی تفصیلی معلومات ویب سائٹ پر موجود نہیں ہیں؛ لہذا کمپنی  کے کرنسی  کے کاروبار  کے جائز ہونے یا نہ ہونے کے متعلق کچھ نہیں کہا جاسکتا۔مذکورہ  کمپنی  کی ویب سائٹ پر موجود معلومات کے مطابق کمپنی سرمائے کی واپسی کی یقین دہانی اور روزانہ کی بنیاد پر طے شدہ فیصد کے حساب سے نفع دیتی ہے، (نفع  کی تعیین بعض صورتوں میں متردد ہوتی ہے مثلاً  چائنیز کرنسی میں انویسٹ کرنے کی صورت  میں نفع  1.3 سے 2 فیصد کے درمیان متردد ہوگا بعض صورتوں میں ایک حتمی شرح نفع کی ہوتی ہے )۔ اس طرح کی شرکت شرعًا  شرکتِ  فاسدہ  ہے  اور  حاصل ہونے والا نفع حلال طیب نہیں ہوگا، لہذا اس کمپنی کے ساتھ کاروبار کرنا درست نہیں ہے۔ الفتاوى الهندية میں ہے:"وأن يكون الربح جزءا شائعًا في الجملة لا معينًا فإن عينًا عشرة أو مائة أو نحو ذلك كانت الشركة فاسدةً، كذا في البدائع."(کتاب الشرکت ج نمبر ۲ ص نمبر ۳۰۲،دار الفکر)فقط واللہ اعلم
                                                  
عنوان: نقد رقم کے ذریعے کم قیمت میں خرید کر نفع رکھ ادھار فروخت کرنا
سوال: میرا  ایک  دوست  مجھ  سے  کہتا ہے  فلاں آدمی کے پاس یہ آئٹم 32 روپے میں مل رہا ہے کیش پیسوں میں، آپ اس سے خرید لو اور  مجھے دو مہینے کے ادھار میں 35 میں دے دو، کیا یہ جائز ہے؟
جواب: واضح  رہے  کہ  ہر  شخص کو  اپنی مملوکہ  شے  کو اصل قیمت میں کمی زیادتی کے ساتھ  فروخت کرنے کا اختیار ہوتا ہے، خواہ نقد فروخت کرے یا ادھار ، خرید و فروخت کرنے والےدونوں فریق باہمی رضامندی سے جس قیمت پر بھی خرید و فروخت کا معاملہ کریں  معاملہ درست ہوگا۔لہذا صورتِ  مسئولہ  میں  آپ کا  نقد رقم کے ذریعے  کم قیمت  میں کوئی چیز خرید کر اس پر قبضہ کرنے کے بعد  اپنے دوست کو اس پر نفع   رکھ کر  مجموعی قیمت متعین کرکے متعينه مدت كے ليے ادھار میں فروخت کرنا جائز ہے، بشرطیکہ قیمت کی ادائیگی میں تاخیر کی صورت میں جرمانہ وغیرہ کے عنوان سے اضافی رقم وصول نہ کی جائے۔شرح المجلہ میں ہے:" البیع مع تاجیل الثمن و تقسیطه صحیح ...  یلزم ان تکون المدة معلوم  فی البیع بالتاجیل والتقسیط".(2/166، المادۃ 245، 246، ط؛رشیدیه)فقط والله اعلم
                                                  
عنوان: قرضہ اسکیم سے قرض لینا
سوال: وزیراعظم پاکستان کی موجودہ قرضہ سکیم سے ایک لاکھ لینا چاہ رہا تھا،  مگر جب سنا کہ مجھے ایک لاکھ کے بدلے دو سالوں میں ایک لاکھ چھ ہزار روپے جمع کرانے ہوں گے تو میں نے قرض کو سود سمجھتے ہوئے رد کر دیا ہے،  آپ سے فتویٰ مطلوب تھا کہ وزیراعظم نے ایک لاکھ  بلا سود کہا تھا،  مگر ایک لاکھ کے بدلے دو سالوں میں چھ ہزار اضافی لینا کس زمرے میں آتا ہے؟
جواب: مذکورہ قرضہ اسکیم شرعًا سودی قرضہ پر مشتمل ہے ، قرض کے عوض مشروط طور پر ایک روپیہ بھی زائد لینا دینا سود میں داخل ہے ، سود خواہ قلیل ہو یا کثیر بہر صورت حرام اور ناجائز ہے۔ الدر المختار وحاشية ابن عابدين (رد المحتار) (5 / 166):"وفي الأشباه: كل قرض جرّ نفعًا حرام".فقط واللہ اعلم
                                                  
عنوان: بیوہ، ایک بیٹی، ایک بھائی اور تین بہنوں میں ترکہ کی تقسیم
سوال: ایک عورت کاخاوند وفات پاچکاہے۔وفات پانے والے کی ایک بیٹی،ایک بھائی اور تین بہنیں ہیں۔ مرحوم کی زمین کی تقسیم ان سب حصّہ داروں میں کیسے ہوگی؟
جواب: صورتِ مسئولہ میں مرحوم کی جائیداد کی تقسیم کا طریقہ یہ ہو گا کہ اولاً مرحوم کی جائیداد میں سے تجہیز و تکفین کے اخراجات اور اگر کوئی قرضہ ہو تو اس کو ادا کیا جائے، پھر اگر مرحوم نے کوئی جائز وصیت کی ہو تو اس کو ایک تہائی میں سے نافذ کیا جائے، پھر مرحوم کی کل جائیداد کو 40 حصوں میں تقسیم کر کے 5 حصے مرحوم کی بیوہ کو، 20 حصے مرحوم کی بیٹی کو، 6 حصے مرحوم کے بھائی کو اور  3 حصے ہر ایک بہن کو ملیں گے۔یعنی فیصد کے اعتبار سے  ساڑھے بارہ فیصد مرحوم کی بیوہ کو، 50 فیصد مرحوم کی بیٹی کو، 15 فیصد مرحوم کے بھائی کو  اور ساڑھے سات فیصد مرحوم کی ہر ایک بہن کو ملے گا۔اگر مرحوم نے ترکہ میں زمین چھوڑی ہے  تو اس زمین کو فروخت کر کے اُس کی رقم درج بالا تفصیل کے مطابق تقسیم کی جا سکتی ہے، یہ صورت بھی ممکن ہے کہ زمین کی قیمت لگا کر  کوئی ایک وارث اس زمین کو خرید لے اور  اس کی رقم سے تمام ورثاء کو ان کے حصے دے دیے جائیں۔ فقط واللہ اعلم
                                                  
