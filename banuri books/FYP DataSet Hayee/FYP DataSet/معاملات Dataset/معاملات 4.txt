عنوان: میاں بیوی کے جوائنٹ اکاؤںٹ ہونے کی صورت میں شوہر کے انتقال کے بعد ترکہ کا حکم
سوال: 1۔میرے خالو نے اپنی زندگی میں میری خالہ کے ساتھ جوائنٹ اکاؤنٹ کھولا، اور اس بات  کی یقین دہانی فرمائی  کہ میرے بعد اس جوائنٹ اکاؤنٹ میں موجود سارے پیسے میں آپ کے یعنی میری خالہ کے ہوں گے، مزید یہ کہ بینک کی شرائط و ضوابط کے مطابق بھی اگر کوئی شخص جوائنٹ اکاؤنٹ کھلواتا ہے اور اس کی وفات ہو جاتی ہے تو وہ رقم دوسرے کی ملکیت تصور ہوتی ہیں،میں آپ سے یہ پوچھنا چاہتا ہوں کہ اس صورت میں کیا میری خالہ کے مکمل پیسے ہوں گے یا اس پر شرعی قانون نافذ ہوگا؟2۔مزید یہ کہ میرے خالو کے اور میری خالہ کے بچے نہیں ہیں، اگر وراثت کا قانون ہوگا ،تو وہ ان پر کس طرح لاگو ہوگا؟ میرے خالو کے ایک بھائی اور دو بہنیں حیات ہیں ۔
جواب: صورتِ مسئولہ میں خالو  اور خالہ  کا جوائنٹ اکاؤنٹ اس طور پر ہو کہ اکاؤنٹ میں رقم خالو  ہی کی ہو، لیکن خالونے بیوی کے نام پر بھی اکاؤنٹ اس لیے کھلوایا ہو؛ تاکہ بیوی کو رقم نکالنے میں سہولت ہو تو اس صورت میں اس اکاؤنٹ میں رکھی ہوئی سب رقم خالو ہی کی ملکیت ہے اور ان کے انتقال کے بعد ترکہ شمار ہوگی، جو تمام ورثاء میں ان کے شرعی حصص کے حساب سے تقسیم ہوگی۔اور اگر  میاں بیوی کے مشترکہ اکاؤنٹ میں  دونوں کی مشترکہ رقم تھی تو جس قدر رقم مرحوم شوہر کی ہے وہ ان کے تمام شرعی ورثاء میں شرعی حصص کے مطابق تقسیم ہوگی، اور  جتنی رقم بیوہ کی اپنی ہے وہ  شوہر کے ترکہ میں شمار نہیں ہوگی، بلکہ بیوہ کی ذاتی ملکیت ہوگی،باقی رہا خالو کا اپنی بیوی کو یہ یقین دہانی فرمانا کہ"میرے بعداس جوائنٹ اکاؤنٹ میں موجود سارے پیسے  آپ کے ہوں گے"،یہ بیوی کےلیے وصیت شمارہوگی جو اس وقت معتبر ہوگی  جب باقی تمام عاقل بالغ ورثاءاُس وصیت پر  راضی ہوں،ورنہ اس کا اعتبار نہیں ہوگا۔احکام القرآن للجصاص میں ہے:"حدثنا محمد بن بكر قال: حدثنا أبو داود قال: حدثنا عبد الوهاب بن نجدة قال: حدثنا ابن عياش عن شرحبيل بن مسلم قال: سمعت أبا أمامة قال: سمعت رسول الله صلى الله عليه وسلم يقول: "إن الله قد أعطى كل ذي حق حقه فلا وصية لوارث" وروى ‌عمرو ‌بن ‌خارجة ‌عن ‌النبي صلى الله عليه وسلم ‌أنه ‌قال: "‌لا ‌وصية ‌لوارث ‌إلا ‌أن ‌تجيزها ‌الورثة."(باب الوصية للوارث، ج:2، ص:124، ط:دار الكتب العلمية بيروت - لبنان)فتاوی شامی میں ہے:"لأن تركه الميت من الأموال صافيًا عن تعلق حق الغير بعين من الأموال كما في شروح السراجية." (کتاب الفرائض، ج:6، ص:759، ط؛ سعید)فقط واللہ اعلم
                                                  
عنوان: پرائز بانڈ میں پیسے لگانے کا حکم
سوال: پرائز بانڈ میں پیسے لگانا صحیح ہے؟
جواب: واضح رہے کہ  پرائز بانڈز جوئے اور سود کا مجموعہ ہے، لہٰذا پرائز بانڈ ز کی خریدوفروخت کرنا، اس میں پیسے لگانا اور اس سے ملنے والا انعام حاصل کرنا شریعت کی رو سے  ناجائز اور حرام ہے، اس سے اجتناب کیا جائے۔قرآن کریم میں اللہ تعالیٰ کا ارشاد ہے:"يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِن كُنتُم مُّؤْمِنِينَ (278)فَإِن لَّمْ تَفْعَلُوا فَأْذَنُوا بِحَرْبٍ مِّنَ اللَّهِ وَرَسُولِهِ ۖ وَإِن تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ (279)"ترجمہ:"اے ایمان والو ! اللہ سے ڈرو اور جو کچھ سود کا بقایا ہے اس کو چھوڑ دو اگر تم ایمان والے ہو پھر اگر تم اس پر عمل نہ کرو گے تواشتہار سن لو جنگ کا اللہ کی طرف سے اور اس کے رسول کی طرف سے(یعنی تم پر جہاد ہوگا) اور اگر تم توبہ کر لو گے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر کوئی ظلم کرنے پائے گا۔"(سورة البقرة، الآية:٢٧٨-٢٧٩)قرآن مجید میں ایک دوسری آیت میں ہے:"يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ (90)""اے ایمان والو!  بلا شبہ شراب اور جوا، بت اور جوئے کے تیر یہ سب نجس ہیں شیطانی عمل میں سے ہیں سو ان چیزوں سے دور رہا کرو تا کہ تمہیں فلاح ملے۔"(سورة المائدة، الآية:٩٠)فقط والله أعلم
                                                  
عنوان: EOBI کی طرف سے پرائیویٹ کمپنی کے ملازمین کو ملنے والی پینشن کا حکم
سوال: (empoy old age benifit institute(EOBI ایک حکومتی ادارہ ہے، جو کہ پرائیویٹ کمپنیوں کے ملازمین کو 60 سال کی عمر کے بعد پینشن دیتا ہے، دوران ملازمت کمپنی کی طرف سے اس ادارہ کو  کنٹری بیوشن جاتی ہے، جو کہ ملازم کی تنخواہ سے نہیں کاٹی جاتی۔کیا اس ادارے سے پینشن لینا جائز اور حلال ہے؟ اور یہ  پینشن کی رقم سود کے زمرے میں تو نہیں آتی؟تنقیح: کنٹریبیوشن کسے کہتے ہیں؟جواب تنقیح:کمپنی کی طرف سے ایک مخصوص رقم مذکورہ ادارے کو جاتی ہے، جو کہ تنخواہ میں سے نہیں ہوتی، اسے کنٹریبیوشن  کہتے ہیں۔
جواب: واضح رہے کہ سرکاری  ملاز م کو  ریٹائرمنٹ کے بعد ادارہ کی طرف سے پنشن کی مد میں جو رقم ملتی ہے تو وہ رقم  ادارے کی طرف سے عطیہ ہوتی ہے، لہذا پنشن کی رقم ادارہ جس کے نام پر جاری کرے اس کے لیے اس کا وصول کرنا اور اس کو اپنے استعمال میں لانا جائز ہے بشرطیکہ پینشن دینے والا ادارہ سودی یا حرام کمائی والا ادارہ نہ ہو۔گو کہ مذکورہ ادارہ (EOBI) ایک سودی ادارہ ہے، لیکن اگر اس ادارے کی آمدن کا طریقہ اور پینشن دینے کا طریقہ کار حکومتی طرز کا ہی ہے، یعنی ادارے کی طرف سے عطیہ ہے، تو سائل کے لیےاس ادارے سے پینشن لینا جائز ہے۔فتاوی شامی میں ہے:"لأن ‌الملك ‌ما ‌من ‌شأنه أن يتصرف فيه بوصف الاختصاص."(کتاب البیوع، باب البیع الفاسد، ج:5، ص:51، ط:دارالفکر)امداد الفتاوی میں ہے:"چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے۔"(کتاب الفرائض ،ج:4، ص:343، ط:مکتبہ دارالعلوم کراچی)فقط واللہ اعلم
                                                  
عنوان: باہمی تعان کے لیے وقف کمیٹی تشکیل دینے کی ایک صورت کا حکم
سوال: چند افراد نے مل کر ہمدردی اور احسان کی بنا پربرادری سطح پر ویلفیئر ٹرسٹ کمپنی کےنام سےوقف فنڈ پول قائم کیا ہے، جس کا مقصد یہ ہے کہ اس  وقف فنڈ  سے تمام ممبران حضرات میں سے کسی کو بھی غمی یا خوشی کے موقع پر فنڈ ضرور ہو تو کمیٹی اس متاثر ممبر کو اس وقف فنڈ سے رقم ادا کرے گی ،لیکن ویلفیئر ٹرسٹ کمیٹی نے درج ذیل کچھ شرائط بھی رکھی ہیں:1۔ اس کمیٹی کامقصد صرف ممبران کی خدمت ہے او ر اس کا کوئی سیاسی  مقصد نہیں ہےتو کیا یہ مثبت اقدام ہے؟2۔ کمیٹی کے تمام امور وقف کے اصولوں پر قائم ہیں، تو کیا یہ قابلِ قبول ہے؟3۔ اراکین جو چندہ دیتے ہیں وہ وقف کی نیت سے دیتےہیں اور اس  نیت سے کہ یہ رقم کمیٹی کے مقاصد کے لیے خرچ ہوگی ، کیا یہ شرعاً جائز ہے؟4۔ اگر اراکین اس بات پر راضی ہیں کہ وہ جو چندہ دیتے ہیں وہ وقف کی نیت سے دیتے ہیں اور اس کی واپسی کا مطالبہ نہیں کریں گے تو کیا یہ اصول شرعی لحاظ سے درست ہے؟5۔اگر کمیٹی کی خدمات صرف ان اراکین کے لیے مخصوص ہوں جو باقاعدگی سے چندہ جمع کراتےہیں،جو چندہ نہیں دے گا وہ اس کمیٹی سےفائدہ نہیں اٹھاسکتا اور اس بارے میں اراکین کو پہلے سے آگاہ کیا گیا ہو، تو کیا یہ جائز ہے؟6۔اگر کمیٹی غمی یا خوشی کے موقع پر اراکین کی مالی مدد کرتی ہےاور اس کے لیے مخصوص رقم مختص کی جاتی ہے،کیا یہ بھی شرعی اصولوں کے مطابق ہے؟7۔ کمیٹی کا ہر ممبر ابتدائی 1000روپے اور ماہانہ 300 روپے چندہ جمع کرے گا، کیا یہ صورت جائز ہے؟8۔متاثر شخص کو ملنے والی رقم جمع کرائی گئی رقم سے کم یا زیادہ ہوسکتی ہے،کیا یہ درست ہے؟اگر ویلفیئر ٹرسٹ کمیٹی کے تمام مذکورہ امور اور شرائط کے مطابق ہیں،تو یہ کیا کمیٹی شرعی اصولوں کے مطابق جائز ہےاور اس کے قیام اور عمل پر کوئی اعتراض ہے؟شرعاًیہ شرائط  یا کوئی ایک شرط ناجائز ہیں تو اس کا متبادل کیا ہوگا؟ وضاحت فرمادیجئے گا۔
جواب: صورت ِ مسئولہ میں مذکورہ کمیٹی    درج ذیل چند شرعی قباحتوں اور خرابیوں پر مشتمل ہے :1۔کمیٹی کے ممبر پر یہ لازم کرناکہ ابتدائی  1000 روپے اور ماہانہ 300 روپے ادا کرے گا،یہ قید لگانا شرعاً درست نہیں ہے ،کیوں کہ اس میں تبرع واحسان والے عمل کو کسی پر واجب کرنا لازم آرہاہے،جس میں کبھی کسی ممبر کی رضامندی نہیں ہوتی، لیکن خاندانی یا معاشرتی رواداری کی خاطر یا لوگوں کی باتوں سے بچنے کے لیے وہ مجبوراً یہ رقم جمع کراتے ہیں، یوں وہ رقم تو جمع کرادیتے ہیں، لیکن اس میں خوش دلی کا عنصر مفقود ہوتا ہے،اس لیے یہ شرط لگا نا جائز نہیں ہے۔2۔وقف  کمیٹی کا اپنے چندہ دینے والے  ممبران کو سہولیات فراہم کرنا،یہ وقف علی النفس  ہے اور نقود کے وقف کرنے کی صورت میں وقف علی النفس جائز نہیں ہے  ۔3۔سہولیات کا ممبر کی جمع کردہ رقم کی نسبت سے کبھی کم اور کبھی زیادہ ملنا، یہ  قمار(جوا)ہونے کی وجہ سے جائز نہیں ہے۔لہذا اس طرح کے کمیٹی اور انجمن بنانے اور اس کا ممبر بننے سے اجتناب لازمی ہے، البتہ اگرمندرجہ بالا قباحتوں سے اجتناب کرتے ہوئے بغیر وقف ایک  رفاہی انجمن یا کمیٹی قائم کی جائے جس میں مخیر حضرات ازخود چندہ دیں، کسی فردکوچندہ دینے پر مجبور نہ کیا جائے اور  یہ انجمن یا کمیٹی خاندان کے لوگوں کی ضروریات کی کفالت کرے، بے روزگار افراد کے لیے روزگار، غریب و نادار بچیوں کی شادی اور دیگر ضروریات میں ضرورت مندوں کی مدد کرے،قطع نظر اس بات کہ کس نے چندہ دیا اور کس نے نہیں دیا  تو یہ شرعًا  درست ہے۔مشکوٰۃ المصابیح میں ہے:"وعن أبي حرة الرقاشي عن عمه قال: قال رسول الله صلى الله عليه وسلم: ألا لا تظلموا ألا لا يحل مال امرئ إلا بطيب نفس منه. رواه البيهقي في شعب الإيمان والدارقطني في المجتبى."(کتاب البیوع، باب الغصب والعارية، الفصل الثانی، ج: 2، ص: 889، رقم: 2946، ط:المكتب الإسلامي)العقود الدریۃ فی تنقیح الفتاوی الحامدیۃ  میں ہے:"وفي موضع آخر من الوقف من فتاوى الشلبي المذكور ما نصه: فإذا كان وقف الدراهم لم يرو إلا عن زفر، ولم يرو عنه في وقف النفس شيء فلا يتأتى وقفها على النفس حينئذٍ على قوله، لكن لو فرضنا أن حاكماً حنفياً حكم بصحة وقف الدراهم على النفس هل ينفذ حكمه؟ فنقول: النفاذ مبني على القول بصحة الحكم الملفق، وبيان التلفيق أن الوقف على النفس لايقول به إلا أبو يوسف، وهو لايرى وقف الدراهم، ووقف الدراهم لايقول به إلا زفر، وهو لايرى الوقف على النفس، فكان الحكم بجواز وقف الدراهم على النفس حكماً ملفقاً من قولين، كما ترى وقد مشى شيخ مشايخنا العلامة زين الدين قاسم في ديباجة تصحيح القدوري على عدم نفاذه، ونقل فيها عن كتاب توفيق الحكام في غوامض الأحكام: أن الحكم الملفق باطل بإجماع المسلمين. ومشى الطرسوسي في كتابه أنفع الوسائل على النفاذ مستنداً في ذلك لما رآه في منية المفتي، فلينظره من أراده اهـ".(کتاب الوقف،ج: 1، ص: 109، ط: دار المعرفة)       فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص." ( کتاب الحظر والإباحة، ج: 6، ص: 403، ط : سعید)فقط والله أعلم
                                                  
عنوان: مکان خریدنے میں بیٹے کا والدہ کو رقم دینا پھر والدہ کی وفات کے بعد اس مکان کا شرعی حکم
سوال: میری والدہ کا بفرزون میں ایک مکان تھا، جس کو ہم بہن بھائیوں نے2021 میں  1 کروڑ 34 لاکھ میں بیچا اور مزید 66لاکھ روپے ملا کر 2 کروڑ کا دوسرا مکان لیا،66لاکھ میں سے 13لاکھ والدہ نے،43 لاکھ میں نے اور10 لاکھ ایک بہن نے ملائے تھے،دوسری بہن نے کچھ بھی رقم نہیں دی تھی،مکان والدہ ہی کے نام ہے،پھر2023 میں  والدہ کا انتقال ہوگیا،اس وقت ان کے ورثاء میں  ایک بیٹا(سائل) اور دوبیٹیاں تھیں،میرےبڑے بھائی(مرحومہ والدہ کا دوسرابیٹا) کا انتقال 2020 میں والدہ سے تین سال پہلے ہوگیا تھا، مرحوم بھائی کا ایک بیٹا اور بیٹی ہے، اب سوال یہ ہے کہ اس مکان کو تقسیم کرتے وقت کس کا کتنا حصہ ہوگا،اور مرحوم بھائی کے بیٹا اور بیٹی کا حصہ ہوگا یا نہیں؟نوٹ:سائل(مرحومہ کا بیٹا)نے  مکان کی خریداری میں43 لاکھ روپے دیتےوقت کسی قسم کی کوئی صراحت نہیں کی تھی،جب کہ سائل کی بہن(مرحومہ کی بیٹی)نے قرض کی صراحت کے ساتھ 10 لاکھ روپے دیےتھے۔
جواب: صورت مسئولہ میں مذکورہ مکان مکمل طورپر   والدہ کاترکہ شمار ہوگااور ان کے ورثاء میں شرعی حصص کے مطابق تقسیم ہوگا،اس لیے کہ سائل   نےمذکورہ مکان کی خریداری میں جو رقم(43 لاکھ) والدہ  کوقرض و شراکت کی صراحت کے بغیر دی تھی ،وہ سائل کی طرف سےوالدہ پر تبرع و احسان شمار ہوگا،جس کا سائل کو ثواب ملےگا،البتہ مرحومہ کی بیٹی نےجو رقم(10 لاکھ روپے) بطورِقرض  دی تھی،وہ رقم مرحومہ کے ترکہ کو  تقسیم کرنے سے پہلےترکہ میں سے ادا کی جائے گی۔باقی مرحومہ (سائل کی والدہ) کے ترکہ کو تقسیم کرنے کا شرعی طریقہ یہ ہے کہ سب سے پہلےترکہ میں سے ان کے تجہیز وتکفین کے اخراجات نکالے جائیں،پھر مرحومہ کے ذمہ جو قرض ہے اس کو ادا کیا جائے،پھر اگر مرحومہ نے کوئی جائز وصیت کی ہو تو اس کو  بقیہ ترکہ کےایک  تہائی میں  سے نافذ کیا جائے،اس کے بعد باقی ترکہ کو4 حصوں میں تقسیم کرکے مرحومہ کے بیٹے(سائل) کو دو حصے اور مرحومہ کی دونوں بیٹیوں کو ایک ایک حصہ ملے گا،نیز  مرحومہ کے جس بیٹے کا انتقال مرحومہ کی زندگی میں ہوگیا تھا اس کی اولاد (بیٹا ،بیٹی)کا مرحومہ کی میراث میں شرعاً کوئی حصہ نہیں۔صورتِ تقسیم یہ ہے:میت:سائل کی والدہ مرحومہ:4بیٹابیٹیبیٹی211یعنی فیصد کے اعتبار سے 50 فیصد مرحومہ کے بیٹے(سائل)کو،اور25فیصد ہر ایک بیٹی کو ملیں گے۔العقود الدریۃ فی تنقیح الفتاوی الحامدیہ میں ہے:        "المتبرع ‌لايرجع بما تبرع به على غيره، كما لو قضى دين غيره بغير أمره."(کتاب المداينات، ج:2، ص:226، ط:دار المعرفة)فقط واللہ اعلم
                                                  
عنوان: ورثاء کے لیے مرحوم کے سیونگ اکاؤنٹ کی رقم کا حکم
سوال: میرے والد صاحب نے کچھ رقم بینک میں جمع کرائی تھی جس پر بینک انہیں نفع یعنی سود دیتا تھا، اور وہی نفع کی رقم اکثر میرے والد صاحب بینک میں دوبارہ جمع کروادیا کرتے تھے ۔اب مسئلہ یہ ہے کہ میرے والد صاحب کا انتقال ہوگیا ہے ، اور ہمیں اصل رقم اور نفع کی رقم کا معلوم نہیں کہ کتنی ہے!کیا اب وہ تمام رقم جو بینک میں موجود ہے وہ اولاد کے لیے حلال ہے ؟
جواب: بینک سے حاصل شدہ نفع سود ہونے کی بناء پر حرام ہے ،اور اگر کسی شخص نے سیونگ اکاؤنٹ کھلوارکھا ہو جس پر سود ملتا رہتا ہو،اور وہ حاصل ہونے والا سود دوبارہ اسی اکاؤنٹ میں جمع کروادیا جاتا ہو تو ایسے شخص کے انتقال کے بعد ورثاء کے لیے صرف اصل رقم جو مرحوم نے جمع کروائی تھی ، اس کا حاصل کرنا جائز ہوگا، جب کہ سودی رقم کا لینا اور استعمال کرناجائز نہیں ہوگا۔لہذا صورتِ مسئولہ میں سائل کے والد مرحوم جو سودی رقم دوبارہ اکاؤنٹ میں جمع کروادیا کرتے تھے ، تو اب ورثاء کے لیے اس تمام رقم یعنی سودی نفع کی رقم اور اس سے حاصل ہونے والی مزید سودی رقم کا لینا جائز نہیں ہے ، بلکہ صرف اصل رقم جو مرحوم نے جمع کروائی تھی اسی رقم کا حاصل کرنا اور ورثاء کے درمیان تقسیم کرنا جائز ہوگا۔اصل رقم کے تعین کے لیے بینک کے عملہ سے معلومات حاصل کرلی جائیں اور ان کے موافق مرحوم کی اصل رقم وصول کرلی جائے اور سودی رقم وصول نہ کی جائے، متعلقہ بینک سے رجوع کر کے بینک اسٹیٹمنٹ نکلوا کر اصل رقم اور سودی رقم کی معلومات ممکن ہے، اور اگر بینک انتظامیہ اس سلسلہ میں تعاون یا معلومات فراہم نہ کرے تو ورثاء اصل رقم کا تعین غالب گمان کے مطابق کرکے صرف اصل رقم وصول کرلیں۔اور اگر سودی رقم اکاؤنٹ میں آگئی ہو اور اس کے لیے بغیر کوئی چارہ نہ ہو تو یہ رقم لے کریہ سودی تمام رقم بلانیت ثواب غرباء اور فقراء میں صدقہ کردیں۔فتاوی شامی میں ہے:"وفي حظر الأشباه: الحرمة تتعدد مع العلم بها إلا في حق الوارث، وقيده في الظهيرية بأن لا يعلم أرباب الأموال، وسنحققه ثمة ۔وفي الرد (قوله وسنحققه ثمة) أي في كتاب الحظر والإباحة. قال هناك بعد ذكره ما هنا لكن في المجتبى: مات وكسبه حرام فالميراث حلال، ثم رمز وقال: لا نأخذ بهذه الرواية، وهو حرام مطلقا على الورثة فتنبه. اهـ. ح، ومفاده الحرمة وإن لم يعلم أربابه وينبغي تقييده بما إذا كان عين الحرام ليوافق ما نقلناه، إذ لو اختلط بحيث لا يتميز يملكه ملكا خبيثا، لكن لا يحل له التصرف فيه ما لم يؤد بدله كما حققناه قبيل باب زكاة المال فتأمل."(کتاب البیوع ،باب البیع الفاسد،ج:5،ص:99،ط:سعید)وفیہ ایضاً:"ويردونها على أربابها إن عرفوهم، وإلا تصدقوا بها؛ لأن سبيل الكسب الخبيث التصدق إذا تعذر الرد على صاحبه."(كتاب الحظر والاباحة، ج:6، ص:385، ط:سعيد)فقط واللہ اعلم
                                                  
عنوان: قرض پر نفع لینے کا حکم
سوال: میں نے بنک سے قرض لیا تھا جو وقتاً فوقتاً سود کی صورت میں زیادہ ہونے لگا، میں نے اس کا مکمل قرض ادا کرنے کے لیے اپنے دوست سے قرض مانگا تو اس نے کہا کہ میں قرض دوں گا، لیکن ایک مہینے بعد ایک لاکھ روپے زیادہ لوں گا۔کیا یہ بھی سود ہے؟
جواب: واضح رہے کہ قرض دیتے ہوئے وصولی کے وقت قرض  سے زائد رقم لینے  کی شرط لگانا سود ہے اور سود کا لین دین شرعاً ا س قدر قبیح اور برا ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں باری تعالیٰ کا ارشاد ہے:{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِيَ مِنَ الرِّبوٰ إِنْ كُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔[البقرۃ:۲۷۸،۲۷۹-بیان القرآن]لہذا صورتِ مسئولہ میں سائل کے دوست کا اس طور پر قرض دینا کہ واپسی میں ایک لاکھ روپے زیادہ لوں گا یہ بھی شرعاً  سود ہونے کی وجہ سے ناجائز اور حرام ہے۔حدیث  مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: هُمْ سَوَاءٌ".[الصحیح لمسلم، باب لعن آكل الربا ومؤكله، رقم الحديث:1598، ط:دار إحیاء التراث العربي]فتاوی شامی میں ہے:"(قوله: کلّ قرض جرّ نفعًا حرام) أي: إذا کان مشروطًا کما علم مما نقله عن البحر."(مطلب کل قرض جر نفعًا حرام، فصل في القرض، باب المرابحة والتولیة، ص:166، ج:5، ط:سعید)اعلاء السنن میں ہے:"وکل قرض شرط فیه الزیادۃ فهو حرام بلا خلاف، قال ابن المنذر: أجمعوا علي أن المسلف إذا شرط علي المستسلف زیادۃً أو هدیة، فأسلف علي ذٰلك أن أخذ الزیادۃ علي ذٰلك ربا، قال رسول اللّٰہ صلي اللّٰہ علیه وسلم: کل قرض جر منفعة فهو ربا".[کتاب الحوالة، باب کل قرض جر منفعة فهو ربا، ج:14ص:513 ط: إدارۃ القرآن کراچی]فقط واللہ اعلم
                                                  
عنوان: قرض دے کراس پرمنافع وصول کرنے کا شرعی حکم
سوال: میں نےاپنے کزن سے  آج سے چار سال پہلے 2لاکھ روپے آن لائن کرپٹو کرنسی میں انویسٹ کرنے کے لئے لیے تھے اور اس میں اُس نے یہ شرط رکھی تھی کہ میں  ہر ماہ کبھی 15 ہزار اور کبھی 16 ہزار لوں گا،اور نقصان ہونے کی صورت میں میرا کوئی حصہ نہیں ہوگا،اور میں  اس کو تقریباً 4 سال کی مدت میں 768000 روپے دے چکاہوں،جب کہ اصل بات یہ ہے کہ میں نے اس سے پیسے لے کر اپنی ضرورت میں استعمال کرلئےتھےاور اس پر کوئی کاروبار نہیں کیا تھا،لیکن میں نے اس سے وعدہ کیا تھاتو میں اس کو اپنی تنخواہ سے پیسے دیتا رہا ،جب مجھے دوبارہ پیسوں کی ضرورت پڑی تو میں پھر اس کے پاس گیااور  کہا مجھے 5 لاکھ ادھار  چاہیئے،کاروبار میں ضرورت ہے تو اس نے کہاکہ مجھے ہر ماہ 60 ہزار روپے دو گےتو میں آپ کو 5 لاکھ کی رقم دوں گا تو میں نے کہا ٹھیک ہے،پھر یہ مجھ سے ہر ماہ 60 ہزار روپے لیتا رہا،تقریباً چھ سے سات ماہ تک میں    اسے 3لاکھ 60 ہزار اداکرچکا ہوں  اور  پھر یہ معاملہ یوں ہی چلتا رہا اور میں اس سے دو دفعہ لی ہوئی رقم پر   اوپر کے پیسے دیتا رہا،پھر مجھے پیسوں کی  ضرورت پڑی،تو میں نے  اس سے کہا کہ مجھے 2 لاکھ 50 ہزار روپے مزید  درکار  ہیں کاروبار کے لیے تو اس نےکہا کہ مجھے 2500 روپے دو گے تو میں یہ رقم  آپ کودوں گا،میں نے کہا ٹھیک ہے تو اس نے مجھے 2لاکھ  50 ہزار  روپے مزید دیدئیےاور میں  اسے تقریباًایک سے ڈیڑھ ماہ تک روزانہ 2500 روپے دیتا رہا،جس کی ٹوٹل رقم تقریباً1لاکھ 12 ہزار 500 روپے  ہے۔اب پوچھنا یہ ہے کہ  میرے کزن نے مجھے ٹوٹل رقم0 9,50,00 روپے دی ہے،اور اسے میں اوپر کی مد میں 12,40,500روپے دے چکا ہوں تو  جو  اوپر کی رقم میرے کزن نے مجھ سے لی ہے، اس رقم کے بارے میں شریعت کیا کہتی ہے، کیوں کہ وہ تقا ضا کر  رہا ہے کہ آپ کی اوپر کی رقم ختم ہوگئی ہے اور  کہتا ہے کہ جو 9لاکھ 50 ہزار   روپے آپ  نے مجھ سے لئے تھے،وہ واپس کروں ،  مہربانی کرکے شرعی رہنمائی فرمائیے۔
جواب: صورتِ مسئولہ میں  سائل نے جب اپنے کزن سے    تین مرتبہ کا روبارکےنام پہ رقم وصول کی اور کزن نے ہر دفعہ  اس شرط پر  سائل کورقم  دی کہ مجھے ماہانہ  متعین نفع دو گے،اور   اس کے بعد  سائل نے جب اس رقم کو اپنی ضروریا ت میں استعمال کرکے  کاروبار میں نہیں لگایا، اور  اپنے کزن سے کئےہوئے معاہدہ  کے مطابق  نفع دیتا رہا تو یہ نفع دینا اور لینا دونوں شرعا ناجائز تھا، کیوں کہ یہ شرعا قرض پر سود لینا دینا ہے جو کہ  ناجائز اور حرام ہے، نبی کریم صلی اللہ علیہ وسلم کاارشاد مبارک ہےکہ:ہروہ قرض جونفع کھینچ لائے سودہے، لہذا سائل کا کزن صرف اپنی اصل  رقم لینے کا حق دار ہے ،منافع کے نام سے جتنی رقم وہ لے چکاہے، اس کا استعمال اس کےلیے جائز نہیں، حرام ہے ،  اس پر لازم ہے کہ وہ تمامزائد رقم سائل کو واپس کردے ،نیزسودی معاملہ کرنےپردونوں گناہ گارہوئےہیں،اس پر سچےدل سےتوبہ واستغفار لازم ہے۔مسلم شریف میں ہے:"عن جابر، قال:"لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."ترجمہ:"حضرت جابر رضی اللہ عنہ سے روایت ہے ،انہوں نے فرمایا کہ رسول اللہ ﷺ نے سود کھانے والے ،کھلانے والے ،لکھنے والے،اور اسکی  دونوں گواہوں پر لعنت کی ہے،اور فرمایا کہ( گناہ)میں  یہ سب برابر ہے۔"(کتاب المساقاۃ، باب لعن آ كل الربا ومؤكله، 1219/3، ط: مطبعة عيسى البابي الحلبي)فتاوی شامی میں ہے:"(قوله: کلّ قرض جرّ نفعًا حرام) أي: إذا کان مشروطًا کما علم مما نقله عن البحر."(مطلب کل قرض جر نفعًا حرام، فصل في القرض، باب المرابحة والتولیة، 166/5، ط: سعید)بدائع الصنائع میں ہے:"فتعين أن يكون الواجب فيه رد المثل ..... (وأما) الذي يرجع إلى نفس القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة على أن يرد عليه صحاحا أو أقرضه وشرط شرطا له فيه منفعة؛ لما روي عن رسول الله - صلى الله عليه وسلم - أنه نهى عن قرض جر نفعا؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا وعن شبهة الربا واجب، هذا إذا كانت الزيادة مشروطة في القرض."(كتاب القرض، فصل في شرائط ركن القرض، 395/7، ط: دار الكتب العلمية)فتاوی محمودیہ میں ہے:"جس قدر مال بطریق حرام کمایا ، اس کی واپسی لازم ہے، اگر وہ شخص موجود نہ ہو جس سے مثلاً مال حرام ( مثلاً رشوت یا غصب ) لیا ہو ، مر گیا ہو تو اس کے ورثاء کو دیا جائے ، ورثاء بھی موجود نہ ہوں، یا کوشش کے باوجود ان کا علم نہ ہو سکے تو غریبوں محتاجوں کو صدقہ کر دیا جائے ."(کتاب الحظر والإباحۃ ، باب المال الحرام ومصرفہ ،408/18، ط:جامعہ فاروقیہ کراچی)فقط واللہ اعلم
                                                  
عنوان: ون وھیلنگ کرنے والا کسی کو گاڑی سے مار ڈالے تووھیلنگ کرنے والے کے بارے میں حکم
سوال: ایک لڑکے نے ون وھیلنگ کرتے ہوئے میرے بھائی کو شہید کردیا ہے ۔ لڑکے کےساتھ کیا سلوک کیا جائے؟
جواب: ون وھیلنگ کرتے ہوئے جس نوجوان  ڈرائیور نے سائل کے بھائی  کو شہید کردیاہے ،یہ قتلِ خطا کے حکم میں ہے،اورقتلِ خطا میں کفارہ اور دیت دونوں  لازم ہوتی ہے،کفارے کے طور پر اس نوجوان  ڈرائیور کو مسلسل ساٹھ روزے رکھنے پڑیں گے، البتہ دیت کی ادائیگی اس ڈرائیور کی "عاقلہ" کے ذمہ ہے۔ عاقلہ سے مراد وہ جماعت، تنظیم یا کمیونٹی ہے جس کے ساتھ اس ڈرائیور کا تناصر (یعنی باہمی تعاون) کا تعلق ہو، اگر ایسی کوئی جماعت ذمہ داری نہ  لےتو یہ  دیت اس لڑکے سے  وصول کی جائے گی ، اور  یہ دیت تین سال میں ادا کی جائے گی، اور  دیت کی مقدارجدید پیمانے کے اعتبار سے   30  کلو 618 گرام چاندی یا اس کی قیمت ہے،اگر مقتول کے ورثاء دیت  میں کمی یامعاف کرناچاہیں تو انہیں اس کا اختیار ہے،تاہم کفارے کے روزے  معاف کرنے کا حق کسی کو نہیں ہے وہ بہر صورت لازم ہوں گے،اس کے  علاوہ  اس نوجوان کے ساتھ  کوئی اور سلوک کرنا(مارناپیٹنا کوئی اور جسمانی سزادینا)درست نہیں ہے۔ہدایہ  میں ہے:"(قال:ومن قاد قطاراً فهو ضامن لما أوطأ)، فإن وطئ بعير إنساناً ضمن به القائد والدية على العاقلة؛ لأن القائد عليه حفظ القطار كالسائق وقد أمكنه ذلك وقد صار متعدياً بالتقصير فيه، والتسبب بوصف التعدي سبب للضمان، إلا أن ضمان النفس على العاقلة فيه وضمان المال في ماله (وإن كان معه سائق فالضمان عليهما) لأن قائد الواحد قائد للكل، وكذا سائقه لاتصال الأزمة، وهذا إذا كان السائق في جانب من الإبل، أما إذا كان توسطها وأخذ بزمام واحد يضمن ما عطب بما هو خلفه، ويضمنان ما تلف بما بين يديه لأن القائد لا يقود ما خلف السائق لانفصام الزمام، والسائق يسوق ما يكون قدامه".(‌‌باب جناية البهيمة والجناية عليها ، ج : 4 ، ص :481 ، ط : دار الفكر)فتاوی شامی میں ہے :"ضمن الراكب في طريق العامة ما وطئت دابته وما أصابت بيدها أو رجلها أو رأسها أو كدمت) بفمها (أو خبطت) بيدها أو صدمت.قوله ما وطئت دابته) أي من نفس أو مال در منتقى فتجب الدية عليه، وعلى عاقلته."(‌‌باب جناية البھيمة والجناية عليها ، ج :6 ، ص : 603 ، ط : دار الفکر)تکملۃ فتح الملہم   میں ہے:"ثم لم یذکر الفقهاء حکم السیارة لعدم وجودها في عصرهم. والظاهر أن سائق السیارة ضامن لما أتلفته في الطریق ، سواء أتلفته من القدام أو من الخلف. و وجه الفرق بینها و بین الدابة علی قول الحنفیة أن الدابة متحرکة بإرادتها، فلاتنسب نفحتها إلی راکبها، بخلاف السیارة، فإنها لاتتحرك بإرادتها ، فتنسب جمیع حرکاتها إلی سائقها، فیضمن جمیع ذلك."(کتاب الجناية ، احکام جنایة البھیمة ، ج : 2 ، ص : 523 ، ط : دار العلوم کراچی)فقط واللہ اعلم
                                                  
عنوان: مشترکہ مکان میں اپنے حصہ کو بیچنے سے شرکت  کا ختم  ہونا
سوال: 2001میری دادی کا انتقال ہوا تھا،اس وقت ان کے ورثاء میں 4 بیٹے اور ایک بیٹی تھی(دوسری بیٹی کا انتقال دادی سے پہلے ہوگیا تھا)، پھر ان کے ترکہ کو شرعی لحاظ سے تقسیم کردیا گیا تھا،دادی کی بیٹی(میری پھوپھی)کو  حصہ ایک مکان ملا ، جس میں ان کے ساتھ میرے والد اور چچا بھی شریک تھے،ان کے حصہ کی رقم 125000روپے بنی تھی، میرے والد اور چچا نے ان سے ان کا حصہ خرید لیا اور اس کی رقم انہیں دے دی، آدھی رقم(62500روپے) میرے والد صاحب نے اور آدھی  چچا نے دی، پھر فائل نام کروانے سے پہلے بجلی کے میٹر  کی وجہ سے جھگڑا ہوگیا اور اس وقت فائل نام نہ ہوسکی،اب ہم اسے نام کروانا چاہتے ہیں،اس میں دادی کے تمام ورثاء کے دستخط ضروری ہیں، اس لیے ہم نے سب ورثاء سے  دستخط کروائے،لیکن پھوپھی نےدستخط کرتے ہوئے کہا کہ میں موجودہ قیمت کے لحاظ سے اپنا حصہ لوں گی، انہیں کہاگیا کہ آپ اپنا حصہ لے چکی ہیں تو اب پھوپھی کہہ رہی ہیں اس بارے میں جو شرعی فیصلہ ہوگا میں اس کے مطابق عمل کروں گی،آپ راہ نمائی فرمائیں اس بارے میں شرعی فیصلہ کیا ہے؟
جواب: صورتِ مسئولہ میں  جب سائل کی پھوپھی نے اپنی والدہ (سائل کی دادی) کے ترکہ سے ملنے والےمکان میں اپنےحصہ  کو اپنی رضامندی سے مکان میں  دیگر دو شریک(سائل کے والدا ور چچا)کو فروخت کردیا اوراس کی قیمت بھی وصول کرلی،تو اب وہ مکان سائل کے والد اور چچا کی ملکیت ہے،لہذا  سائل  کی پھوپھی کا یہ کہنا کہ میں موجودہ قیمت کے لحاظ سے اپنا حصہ لوں گی، درست نہیں  ۔فتاوی شامی میں ہے:"إذا اشترى أحد الشريكين جميع الدار المشتركة من شريكه قلت: علم من هذا ما يقع كثيرا، وهو أن أحد الشريكين في دار ونحوها ‌يشتري ‌من ‌شريكه ‌جميع ‌الدار ‌بثمن ‌معلوم فإنه يصح على الأصح بحصة شريكه من الثمن ."(كتاب البيوع، باب البيع الفاسد، ج:5، ص:57، ط:سعيد)فقط والله اعلم
                                                  
عنوان: بیوہ، والدین، 3 بیٹے او دو بیٹیوں میں میراث کی تقسیم
سوال: ایک شخص کا انتقال ہوا،اس کے ورثاءمیں والدین دو بیوائیں ،پہلی بیوی سے ایک بیٹا دو بیٹیاں ہوئیں، دوسری سے دو لڑکے پیدا ہوئے ۔سوال یہ ہے کہ ان مذکورہ ورثاء میں میراث کیسے تقسیم ہوگی؟مرحوم نے ترکہ میں صرف ایک مکان چھوڑا ہے۔نوٹ:پہلی بیوی کا انتقال مرحوم سے پہلے ہوا ہے۔
جواب: مرحوم  کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ  متقدمہ یعنی تجہیز و تکفین کے اخراجات نکالنے کے بعد ، اگر مرحوم کے ذمہ کوئی قرضہ ہو  تو کل ترکہ سے  قرضہ ادا کرنے کے بعد ، اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرکے  باقی کل  منقولہ و غیر منقولہ ترکہ  کو 192حصوں میں تقسیم کر کے اس میں سے 32 حصے مرحوم کے والد کو،32 حصے مرحوم کی والدہ کو،24  حصے   مرحوم کی زندہ بیوہ کو،  26 حصے  ہر  ایک بیٹے کو اور 13  حصے  ہر ایک بیٹی کو ملیں گے۔مرحوم کی جس بیوی کا مرحوم سے پہلے انتقال ہوچکا ہے اس کا مرحوم کی جائیداد میں شرعا حصہ نہیں ہوگا۔صورتِ تقسیم یہ ہے:میت:192/24والد والدہبیوہبیٹابیٹابیٹابیٹی بیٹی443133232242626261313یعنی اگر کل ترکہ سو روپے ہو تو والد  کو 16.67 روپے،والدہ  کو 16.67 روپے،بیوہ کو 12.5  روپے،13.54 روپے  ہر ایک بیٹے کو ،6.77 ہر ایک بیٹی کو ملیں گے۔فقط وااللہ اعلم
                                                  
عنوان: میزان بینک کے سیونگ سے منافع حاصل کرنا
سوال: کیا میزان بینک میں سیونگ اکاؤنٹ رکھنا جائز ہے؟میں نے اس میں پیسہ رکھا ہے جس پر ماہانہ کبھی کم اور کبھی زیادہ پیسہ آتا ہے۔
جواب: مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، اس لیے کسی بھی  بینک (چاہے روایتی سودی ہو یا مروجہ اسلامی نام کے ہو) میں سیونگ اکاؤنٹ کھلوانا اور نفع حاصل کرنا جائز نہیں ہے، سائل کو چاہیے کہ وہ اپنا سیونگ اکاؤنٹ فوری طور پر  بند کردےیا کرنٹ اکاؤنٹ سے تبدیل کروائے، اور اضافی رقم وصول نہ کرے۔الجامع لاحکام القرآن (تفسير القرطبي )میں ہے:"يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِن كُنتُم مُّؤْمِنِينَ ﴿البقرة: ٢٧٨﴾ فَإِن لَّمْ تَفْعَلُوا فَأْذَنُوا بِحَرْبٍ مِّنَ اللَّهِ وَرَسُولِهِ وَإِن تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ ﴿البقرة: ٢٧٩﴾قوله تعالى: (الذين يأكلون الربا) يأكلون يأخذون، فعبر عن الأخذ بالأكل، لأن الأخذ إنما يراد للأكل. والربا في اللغة الزيادة مطلقا، يقال: ربا الشيء يربو إذا زاد، ومنه الحديث:" فلا والله ما أخذنا من لقمة إلا ربا من تحتها" يعني الطعام الذي دعا فيه النبي صلى الله عليه وسلم بالبركة، خرج الحديث مسلم رحمه الله. وقياس كتابته بالياء للكسرة  في أوله، وقد كتبوه في القرآن بالواو. ثم إن الشرع قد تصرف في هذا الإطلاق فقصره على بعض موارده، فمرة أطلقه على كسب الحرام، كما قال الله تعالى في اليهود:" وأخذهم الربوا وقد نهوا عنه  ". ولم يرد به الربا الشرعي الذي حكم بتحريمه علينا وإنما أراد المال الحرام، كما قال تعالى:" سماعون للكذب أكالون للسحت  " يعني به المال الحرام من الرشا، وما استحلوه من أموال الأميين حيث قالوا:" ليس علينا في الأميين سبيل  ". وعلى هذا فيدخل فيه النهي عن كل مال حرام بأي وجه اكتسب. والربا الذي عليه عرف الشرع شيئان: تحريم النساء، والتفاضل في العقود وفي المطعومات على ما نبينه. وغالبه ما كانت العرب تفعله، من قولها للغريم: أتقضي أم تربي؟ فكان الغريم يزيد في عدد المال ويصبر الطالب عليه. وهذا كله محرم باتفاق الأمة. الثانية- أكثر البيوع الممنوعة إنما تجد منعها لمعنى زيادة إما في عين مال، وإما في منفعة لأحدهما من تأخير ونحوه. ومن البيوع ما ليس فيه معنى الزيادة، كبيع الثمرة قبل بدو صلاحها، وكالبيع ساعة النداء يوم الجمعة، فإن قيل لفاعلها، آكل الربا فتجوز وتشبيه."(سورة البقرة، رقم الآية:278/279، ج:3، ص:347، ط:دارالفكر)فقط والله أعلم
                                                  
عنوان: غیر کی زمین سے لکڑیاں کاٹنے اور اس پر مالی جرمانہ عائد کرنے کے بارے میں شرعی حکم
سوال: ہمارے علاقے  جنوبی وزیرستان میں جو عام جنگلات ہیں اسے گاؤں والوں نے آپس میں تقسیم کیا ہوا ہے، ہر ہر قبیلے کا اپنا اپنا حصّہ ہوتاہے، اور یہ تقسیم ہمارے آباء و اجداد کی طرف سے چلی آرہی ہے، عام طور پر گاؤں والوں کی طرف سے ان جنگلات کے کاٹنے پر پابندی ہوتی ہے، صرف ایک خاص زمانے میں کاٹنے کی اجازت ہے۔اب پوچھنا یہ ہے کہ بسا اوقات ایک قبیلے والے دوسرے قبیلے کے حصّے سے لکڑیاں کاٹ لیتے ہیں، کیا اس طرح کرنا ان کےلیے جائز ہوگا یا نہیں؟ جب کہ دوسرے قبیلے والے اگر اسے لکڑیاں کاٹتے ہوئے رنگے ہاتھوں پکڑ لیں تو اس سے جرمانہ وصول کرتے ہیں، کیا یہ جرمانہ لینا ان کےلیے درست ہے؟ مگر خشک لکڑیوں کے کاٹنے کی عام اجازت ہوتی ہے۔
جواب: قبائلی نظام کے تحت  جنگلات کی تقسیم  قبائل نے آپس میں بطورِ ملک کے کی ہے اور ہر قبیلے والے اپنے حصّےکے مالک تصور کیے جاتے ہیں تو  ایک قبیلے کے کسی بھی فرد کو دوسرے قبیلے کے حصّے کے جنگلات سے لکڑیاں کاٹنے کی  اجازت نہیں ہے، اور خلاف ورزی کرنے والے سے نقصان کی تلافی کےلیے  رقم وصول کرنا جائز ہے۔  ہاں اگر کوئی خلاف ورزی کرتے ہوئے پکڑا جائے اور اس نے ابھی تک لکڑی نہیں  کاٹی ہو تو محض خلاف ورزی کی بنا پر اس سے مالی جرمانہ وصول کرنا شرعًا جائز نہیں ہوگا۔الخراج للإمام أبی يوسف میں ہے:"ولو لم يكن لأهل هذه القرية الذين يكون لهم هذه المروج وفي ملكهم موضع مسرح ومرعى لدوابهم ومواشيهم غير هذه المروج، كما لأهل كل قرية من قرى السهل والجبل فإن لكل قرية من قرى السهل والجبل موضع مسرح ومرعى ومحتطب في أيديهم وينسب إليهم وترعى فيهم مواشيهم ودوابهم ويحتطبون منه، وكانوا متى أذنوا للناس في رعي تلك المروج والاحتطاب منها، وأضر ذلك بهم وبمواشيهم ودوابهم كان لهم أن يمنعوا كل من أراد أن يرعى فيها أو يحتطب منها، وإن كان لهم مرعى وموضع احتطاب حولهم ليس له ملك؛ فإنه لا ينبغي لهم ولا يحل لهم أن يمنعوا الاحتطاب والرعي من الناس........وإذا كان الحطب في المروج وهي في ملك إنسان؛ فليس لأحد أن يحتطب منها إلا بإذنه؛ فإن احتطب منها ضمن قيمة ذلك لصاحبه؛ فإن لم يكن في تلك لأحد ملك فلا بأس أن يحتطب منه جميع الناس، ولا بأس أن يحتطب ما لم يعلم أن له مالكا."(فصل: في الكلأ والمروج، ص:117،118، ط:المكتبة الأزهرية للتراث مصر)فتاویٰ شامی میں ہے:"والحطب في ملك رجل ليس لأحد أن يحتطبه بغير إذنه، وإن كان غير ملك فلا بأس به، ولا يضر نسبته إلى قرية أو جماعة ما لم يعلم أن ذلك ملك لهم."(كتاب إحياء الموات، فصل الشرب، ج:6، ص:440، ط:ايج ايم سعيد كراتشي)فقط و الله أعلم
                                                  
عنوان: سودی رقم سے کاروبار کاحکم
سوال: سود پر رقم لے کراس سے کاروبار کرنے سے کاروبار کی کمائی حلال رہتی ہے ؟
جواب: صورتِ مسئولہ میں کاروبار کر نے کے لیے   سود پر قرض لینا  ناجائز اور حرام ہے ، تاہم اگر کسی نے  سودی قرض لے کر    کاروبارکیا تو حاصل شدہ نفع حرام نہیں ہو گا یعنی صدقہ کرنا لازم نہیں ہو گا،  البتہ سود  ادا کر نے کی وجہ سے   گناہ گار ہو گا، اس  لیے سودی قرضہ  لے کر کارو بار نہیں کرنا چاہیے۔ہدایہ میں ہے :"ومن اشترى جاريةً ‌بيعًا ‌فاسدًا و تقابضا فباعها و ربح فيها تصدق بالربح و يطيب للبائع ما ربح في الثمن".(کتاب البیوع، فصل فی احکامہ،53/3،دار احیاء التراث)ہدایہ کی مذکورہ عبارت کے ضمن میں مفتی ولی حسن ٹونکی رحمہ اللہ فرماتے ہیں: " ایک شخص  تجارت کرنے کی نیت سے بینک سے سود پر رقم  لیتا ہے اور اس سے تجارت کرتاہے  اور نفع حاصل کرتا ہے ، عام خیال  یہ ہے کہ اس نے سود سے رقم حاصل کی ہے لہذا ساری بیع  حرام ہو گی !  لیکن حقیت  یہ ہے  کہ سود لینا تو حرام ہے  لیکن بینک والوں نے اپنی چیز نہیں دی بلکہ امانت  کے جو پیسے ان کےپا س رکھے تھے وہ غصب سے دیے ہیں تو  اس لینے والے کے لیے اس پیسے  سے جو نفع حاصل ہو ا ہے  وہ نفع کے پیسے حرام نہیں ہو ں گے،  لیکن گناہ گا ر  ہو گا ۔"(درس ہدایہ ، باب البیع الفاسد ، فصل فی احکامہ ،ص: 222،ط:مکتبہ اقرا)فقط واللہ اعلم
                                                  
عنوان: گیمز کھیل کر پیسہ کمانے کا حکم
سوال: آج کل موبائل پر مختلف قسم کے گیمز لوگ کھیل رہے ہیں جن میں کچھ پیسے جمع کروانے کے بعد گیم کھیلا جاتا ہے اور اس سے پیسے جیتے جاتے ہیں، کیا اس طرح کے گیمز کھیل کر پیسے کمانا جائز اور حلال ہے یا نہیں؟
جواب: واضح رہے کہ   عام طور سےگیمز  میوزک اور جان دار کی  تصاویر پر مشتمل ہوتے ہیں اور اگر میوزک اور جان دار کی تصاویر نہ بھی ہوں، تب بھی اس میں وقت کا ضیاع ہے،عبث اور لایعنی کام ہے، مسلمان کی شان یہ ہے کہ وہ لایعنی اور فضول کاموں سے اجتناب کرتاہے۔ حدیث شریف میں رسول کریم صلی اللہ علیہ وسلم  کا ارشاد گرامی ہے:" انسان کے اسلام کی خوبی یہ ہے کہ وہ اس چیز کو چھوڑ دے جو بے فائدہ ہے۔"اس لیے   گیمز کھیل کر اس سے ارننگ کرنا شرعاً جائز نہیں اور اس کی کمائی حلال نہیں ۔البحر الرائق میں ہے :"وظاهر كلام النووي في شرح مسلم الإجماع على تحريم تصوير صورة الحيوان وأنه قال: قال أصحابنا وغيرهم من العلماء: ‌تصوير ‌صور ‌الحيوان حرام شديد التحريم وهو من الكبائر لأنه متوعد عليه بهذا الوعيد الشديد المذكور في الأحاديث يعني مثل ما في الصحيحين عنه - صلى الله عليه وسلم - «أشد الناس عذابا يوم القيامة المصورون يقال لهم أحيوا ما خلقتم» ثم قال وسواء صنعه لما يمتهن أو لغيره فصنعته حرام على كل حال لأن فيه مضاهاة لخلق الله تعالى وسواء كان في ثوب أو بساط أو درهم ودينار وفلس وإناء وحائط وغيرها اهـ. فينبغي أن يكون حراما لا مكروها إن ثبت الإجماع أو قطعية الدليل لتواتره."(باب مایفسد الصلاۃ وما یکرہ فیہا ،ج:2،ص:29،دارالکتاب الاسلامی)فقط واللہ اعلم
                                                  
عنوان: پرائز بانڈ لینے کاحکم
سوال: کیا بانڈ لینا حرام ہے ؟
جواب: وا ضح رہے کہ پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں ’’سود‘‘ اور ’’جوا‘‘ پایا جاتا ہے۔ پرائز بانڈز میں ’’سود‘‘ کا وجود تو بالکل ظاہر ہے، کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے،      لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں ’’جوا‘‘ بھی شامل ہے اور ’’جوا‘‘ ہر وہ معاملہ ہے جو نفع و ضرر کے درمیان دائر ہو، یعنی یہ احتمال بھی ہو کہ معمولی رقم کے عوض میں بہت سارا مال مل جائے اور یہ بھی احتمال ہو کہ کچھ نہ ملے، اور یہ ہی صورتِ حال پرائز بانڈ کی خرید و فروخت میں پائی جاتی ہے، کیوں کہ پرائز بانڈ خریدنے والے کی یہ طمع ہوتی ہے کہ اس کے بدلے ایک خطیر رقم وصول ہو جائے اب اس میں یہ احتمال بھی ہوتا ہے کہ واقعۃً بڑی رقم حاصل ہو جائے اور یہ بھی احتمال ہوتا ہے کہ اس کے بدلے کوئی اضافی رقم وصول نہ ہو، لہذا جب یہ معاملہ ابتدا میں خطرے میں رہا، اس لیے اس میں ’’جوا‘‘ پایا گیا جو شرعاً حرام ہے۔الجامع الصغیر میں ہے:             "كل قرض جر منفعةً فهو ربا".( ص:395، برقم :9728، ط: دارالکتب العلمیہ)      فتاوی عالمگیری میں ہے:"وهو في الشرع عبارة عن فضل مال لا يقابله عوض في معاوضة مال بمال".( کتاب البیوع، الباب التاسع فیما یجوز بیعہ وما لا یجوز، الفصل السادس فی تفسیر الربوٰ واحکامہ،3/ 117، ط: رشدیہ)فقط واللہ اعلم
                                                  
عنوان: لوکل چیز کو امپورٹڈ بول کر بیچنا
سوال: ایک آدمی ایکسٹریکٹ (مختلف چیزوں کا عرق) بیچ رہا ہے اور ہمیں شک ہے کہ یہ لوکل بن رہے  ہیں، لیکن وہ ہمیں مال کے ساتھ سرٹیفکیٹ دیتا ہے، تو کیا وہ مال ہمیں یہ کہہ کر آگے بیچنا جائز ہے کہ یہ امپورٹڈ یا باہر کا مال ہے؟
جواب: صورتِ  مسئولہ میں مذکورہ ایکسٹریکٹ (مختلف چیزوں کا عرق) اگر پاک اور حلال چیزوں سے نکالا گیا ہو اور بیچنے والا اس کے امپورٹڈ ہونے کا سرٹیفیکیٹ دکھاکر آپ کو بیچتا ہو تو اسے آگے فروخت کرتے ہوئے امپورٹڈ یا باہر کا  بول کر بیچنے میں کوئی حرج نہیں ہوگا۔  البتہ  اگر آپ کو یقین ہو کہ یہ مقامی سطح پر نکالا گیا ہے، امپورٹڈ نہیں ہے اور نہ ہی سرٹیفیکیٹ اصلی ہے تو ایسی صورت میں امپوڑٹڈ کہہ کر فروخت کرنےسے اجتناب بہتر ہے۔امدادالفتاویٰ میں ہے:"نقلی چیزوں کو نقلی ظاہر کر کے فروخت کرنا:سوال (۱۷۷۷) : قدیم ۳/ ۱۳۳- گھی، عنبر، مشک وغیرہ مصنوعی تیار کیا جاوے اور یہ کہہ کر یہ اصلی نہیں مصنوعی ہے، کم قیمت پر اس کو فروخت کیا جاوے، کیا یہ بھی دھوکا و خداع و ناجائز ہے یانہیں ؟الجواب:یہ دھوکا  نہیں ہے جائز ہے،  البتہ ورع کے خلاف اس لیے ہے کہ مشتری سے خداع کا احتمال ہے، اور اس کی بیع ایک درجہ میں اس کا سبب ہے۔ (حوادث اول وثانی ص ۲۱)"۔(امدادالفتاویٰ،3/133،کتاب البیوع ) کفایت المفتی میں ہے :"خود بنائے ہوئے زعفران کے ساتھ اصل زعفران ملاکر اعلیٰ قسم کا کہہ کر بیچنا !(سوال)  زید  زعفران بناتا ہے رنگ مزہ اور طبی فوائد کے لحاظ سے اس  میں بھی  وہی خاصیت پیدا ہوجاتی ہے زبان پر گھلنے  اور رنگ دینے کی وہی کیفیت پید اہوتی ہے جو اصل زعفران کی کیفیت ہے غرض کہ اصلی زعفران سے بھی بہتر ہوجاتا ہے، مگر فروختگی کے وقت  زید اس کی تصریح نہیں کرتا کہ یہ بنا ہوا ہے، بلکہ یہ کہتا ہے کہ یہ اعلیٰ  قسم کا بہترین زعفران ہے، دکان دار اس کو اعلیٰ ہی قسم کے دام پر خریدتے ہیں، استفسار طلب یہ  امر ہے کہ آیا ایسی حالت میں کہ زید  اصلی یا نقلی ہونے کی تصریح نہ کرے اور شے معلوم اصلی سے کسی حالت میں  کم بھی نہ ہو، بلکہ صنعت کا ایک بہترین نمونہ ہے اور اصلی سے بھی بعض لحاظ سے بہتر ہے تو کیا اس طریقے پر اس کی بیع و شرا جائز ہے؟  اور  اس کا بنانے والا گناہ گار ہے یا نہیں؟    دوسری صورت یہ ہے کہ اگر اس کو نقلی کرکے ہی بیچا جائے تو جائز ہے یا نہیں؟ تیسری صورت یہ ہے کہ اگر مذکورہ کے ساتھ اصلی مخلوط ہو تو جائز ہے یا نہیں؟  اور ایسی صورت میں کیا اصلی کا زائد ہونا بھی ضروری ہوگا تاکہ یہ  صورت اس صور ت کی  طرح ہوجائے جیسا  کہ فضہ کے ساتھ غیر فضہ  مخلوط ہو اور فضہ غالب ہو تو فقہاء اس کو فضہ ہی کے حکم میں شمار کرتے ہیں ۔ المستفتی نمبر ۹۰۵  جامعہ حسینیہ ( راندیر) ۸ صفر ۱۳۵۵؁ھ  ۳۰ اپریل ۱۹۳۶؁ء(جواب ۱۶)  زعفران بنانا فی حد ذاتہ جائز ہے اور اس کو فروخت کرنا بھی جائز ہے، لیکن یہ تصریح کردینی لازم ہے کہ یہ زعفران مصنوعی یا نقلی ہے، بغیر تصریح کے فروخت کرنا گناہ ہے اور دھوکا ہے؛ کیوں کہ اس صورت میں کہ مصنوعی زعفران میں اصلی زعفران بالکل نہ ہو  زعفران کے نام سے فروخت کرنا کھلا ہوا دھوکا ہے اور جب کہ اصلی زعفران بھی ملا ہوا ہو تو اس صورت میں بھی غیر خالص کی تصریح کرنی ضروری ہے، الا اس صورت میں کہ غیر زعفران کی آمیزش اس  درجہ کم ہو کہ عرفاً اس کو غیر معتبر  قرار دیا جاتا ہو اور اتنی آمیزش سے اصلی زعفران غالب  حالات میں خالی نہ ہوتا ہو۔ الفضة "غالب فضة " کا   قاعدہ صحیح ہے، مگر اس کا یہ مطلب نہیں کہ اگر مشتری خالص چاندی مانگے تو ایسی چاندی  جس میں فی تولہ آٹھ ماشے چاندی اور چار ماشے کھوٹ ہو اسے دے دے اور یہ سمجھے کہ میں نے کوئی دھوکا نہیں دیا  اور غش  نہیں کیا، بیع میں بائع کا فرض  یہ ہے کہ مبیع کی اصلی حالت اور معائب سے مشتری کو مطلع کردے جب کہ عارضی اوصاف جو مبیع میں عیب پیدا کرتے ہیں  ظاہر کرنا ضروری ہے تو ایسی صورت کہ تولہ بھر زعفران میں جو مبیع  ہے چار ماشے زعفران ہی ذاتاً معدوم ہے، اس کی جگہ کوئی دوسری چیز ملی ہوئی ہے بغیر بیان کیسے جائز ہوسکتی ہے؟ اور"من غشّ فلیس منّا" کے  دائرے سے کیسے یہ صورت   مستثنیٰ ہوسکتی  ہے۔"لایحلّ کتمان العیب في مبیع أو ثمن لأنّ الغش حرام." (درمختار)  وفي الحدیث: و إن  کذبا و کتما محقت برکة بیعهما. (بخاری) أي: کتم البائع عیب السلعة والمشتری عیب الثمن." (عیني)محمد  کفایت اللہ  کان اللہ لہ‘ دہلی۔"(8 /46 ،کتاب البیوع،  ط: دارالاشاعت)فقط واللہ اعلم
                                                  
عنوان: فیصل بینک کے اسلامی نور کریڈٹ کارڈ کا حکم
سوال: فیصل بینک اسلامی نور کریڈٹ کارڈ استعمال کرنا جائز ہے ؟
جواب: کریڈٹ کارڈ(Credit Card)کا استعمال اور اس کے ذریعہ  خرید وفروخت ناجائز ہے؛کیوں کہ  کریڈٹ کارڈ کے حصول کے لیے بینک سے  ابتداءً جو   معاہدہ ہوتا ہے، اس میں  یہ بھی طے کرنا پڑتا ہے کہ  اگر مقررہ مدت کے اندر کارڈ ہولڈر نے رقم کی ادائیگی نہ کی تو وہ مقررہ اضافی رقم (سود) ادا کرے گا، لہذا  جس طرح سود کا لین دین شرعاً حرام ہے، اسی طرح سودی لین دین کا معاہدہ کرنا بھی حرام ہے، لہٰذا کریڈٹ کارڈ کا حاصل کرنا اصولی طور پر جائز نہیں ہے، چاہے بعد میں سود دینے کی نوبت آئے یا نہ آئے، یعنی اگر  مقررہ مدت میں واپس بھی کردے تو معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے،  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے  نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔نیز موجودہ زمانے میں اسلامی بینکنگ کے نام سے جتنے بھی بینک کام کر رہے ہیں،  وہ  اسلامی نہیں ہیں،لہذا  جیسے عام بینکوں کے کریڈٹ کارڈ کا استعمال جائز نہیں ہے، ایسے ہی اسلامی بینکوں کے کریڈٹ کارڈ کا استعمال بھی جائز نہیں ہے، چناں چہ فیصل بینک کے "اسلامک نور " کریڈٹ کارڈ کا استعمال بھی ممنوع ہے۔ حدیث شریف میں ہے:"عن جابر ؓ قال: لعن رسول اللّٰہ  آکلَ الربوا ومؤکله وکاتبه وشاہدیه وقال: هم سواء."(الصحیح لمسلم، کتاب المساقاة، باب آکل الربوا ومؤکله، ج:3، ص:1219، دار إحیاء التراث العربي، بیروت) بدائع الصنائع میں ہے:"وأما الذي يرجع إلى نفس القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة، على أن يرد عليه صحاحا، أو أقرضه وشرط شرطا له فيه منفعة؛ لما روي عن رسول الله صلى الله عليه وسلم أنه «نهى عن قرض جر نفعا» ؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا، وعن شبهة الربا واجب."(کتاب القرض، فصل في شرائط رکن القرض:ج:7، ص:395، ط:دار الکتب العلمیة، بیروت)     فتاوی شامی میں ہے:"وفي الأشباه: كلّ قرض جرّ نفعًا حرام، فكره للمرتهن سكنى المرهونة بإذن الراهن...(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر...ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."(مطلب كلّ قرض جر نفعًا حرام، ج:5،ص:166،ط:سعید)الأشباہ والنظائر میں ہے:"ماحرم فعله حرم طلبه".(القاعدة الرابعة عشر،ج:1، ص:348، ط:مکتبه علمیه)فقط واللہ اعلم
                                                  
عنوان: طالب علم سے لیٹ فیس کی صورت میں  مالی جرمانہ لینے کا حکم
سوال: ہمارے مدارس میں درج ذیل قوانین ہیں، کیا یہ جائز ہے یا نہیں؟1. اگر داخلہ مقررہ ایام کے اندر نہیں ہوا تو پرانے طالب علم کو مقررہ فیس سے زائد رقم ادا کرنی ہوگی، مثال کے طور پر پرانے طلباء کی داخلہ فیس 1500 ٹاکا ہے،  اگر کوئی پرانا طالب علم مدرسہ کھلنے کے تین دن کے اندر داخلہ نہ لے سکے تو اسے داخلہ کے لیے 1800 روپے ادا کرنے ہوں گے۔2. اگر امتحانی فیس مقررہ تاریخ کے اندر ادا نہیں کی جاتی ہے تو کیا لیٹ فیس وصول کرنا جائز ہے؟ مثال کے طور پر 200 روپے کی امتحانی فیس دس دنوں کے اندر ادا کرنی ہوگی، اس کے بعداگر ادا کرے تو کل 300 روپے ادا کرنے ہوں گے۔3. اگر کوئی مدرسہ کھلنے کی مقررہ تاریخ پر حاضر نہ ہو، تو سزا کے طور پر اس سے 100 یا 200 روپے لے کر کھانا جاری کیا جائے گا، اس صورت میں غیر حاضری کے دنوں کو مد نظر رکھتے ہوئے  وصول شدہ رقم کم و بیش ہوتی ہے۔4. جو طالب علم مدرسہ کی طرف سے کھانے کے لیے مقرر کردہ رقم سے کم روپے دے کر کھانا لیتا ہے، مثال کے طور پر مدرسہ کے کھانے کی مقررہ رقم دو ہزار روپے ہے جو طالب علم 2000 ٹاکے سے کم ادا کرتا ہے (مثال کے طور پر 1000 یا 1200 ٹاکا) اگر وہ امتحان میں ایک کتاب میں فیل ہو، تو اسے کھانا جاری کرنے کے لیے  200  ٹاکے زیادہ ادا کرنے ہوں گے،اور اگر وہ ایک سے زیادہ کتاب میں فیل ہو، تو اسے 500 روپے زیادہ ادا کرنا ہوں گے۔ مذکورہ زیادہ رقم ہر ماہ ادا کرنے کے بعد اس کا کھاناجاری کیا جاتا ہے، یہ قانون اگلے امتحان تک رہے گا، واضح رہے کہ اگر طالب علم کھانے کے لیے مقرر کردہ پوری رقم ادا کرے، تو امتحان میں فیل ہونے پر کوئی اضافی فیس اس سے نہیں لی جائے گی۔
جواب: 1. صورتِ مسئولہ میں مقررہ ایام کے اندر داخلہ نہ ہونے کی صورت میں مقررہ داخلہ فیس سے زائد لینا جائز نہیں ہے،  یہ  تعزیر بالمال(مالی جرمانہ ) کے زمرے میں آتا ہے  اور تعزیر بالمال شرعاً ناجائز ہے۔2. طالب علم کی طرف سےمقر رہ تاریخ پر امتحانی فیس ادا نہ کرنے کی وجہ سے اس سے اضافی فیس وصول کرنا مندرجہ بالا وجہ سے جائز نہیں ہے۔3.اوراگر کوئی مدرسہ کھلنے کی مقررہ تاریخ پر حاضر نہ ہو سکے تو کھانا جاری کرنے کے لیے سزا کے طور پر اس سے 100 یا 200  یا کم وبیش  رقم لیناجائز نہیں ہے، کیوں کہ یه تعزير  بالمال(مالی جرمانہ ) کے زمرے میں آتا ہے  اور تعزیر بالمال شرعًا ناجائز ہے،  لہذا اضافی رقم لینے کی صورت میں طالب علم کو یہ رقم واپس کرنا ضروری ہے ۔4. جن طلبہ کو کھانے کی قیمت میں رعایت دی گئی ہو، ان میں سے کسی کے امتحان میں مجموعی طور پر یا ایک آدھ کتاب میں فیل ہونے پر دی گئی رعایت سرے سے ختم کرنے یا رعایت میں کمی کرنے کی اجازت ہوگی ،لیکن اس پر دو سو یا پانچ سو اضافی رقم لینا جائز نہیں ہوگا،  یہ بھی تعزیر بالمال کے تحت آئے گا۔حاصل یہ کہ کوتاہیوں پر بطور سزا یا بطور تنبیہ طے کردہ فیس سے زیادہ لینا تعزیر بالمال ہےجو کہ جائز نہیں ،البتہ اگر طے کردہ فیس میں اچھی کارگردگی پر رعایت رکھی جائے اور اچھی کارکردگی نہ کرنے پر وہ رعایت واپس لی جائے تو یہ تعزیر بالمال میں شمار نہیں اور یہ صورت جائز ہے۔ مشکاۃ المصابیح میں ہے:"عن أبي حرّة الرُقاشيّ عن عمه قال: قال رسول الله صلّى الله عليه وسلّم: ألا تظلموا ألا لا يحلّ مال امرئ إلاّ ‌بطيب نفس منه."(کتاب البیوع، باب الغصب والعاریة، رقم الحدیث:2946، ج:2، ص:9، ط:المکتب الإسلامی)ترجمہ:’’حضرت ابو حرّہ رقاشی رحمہ اللہ نے اپنے چچا سے نقل کیا ہے کہ جناب رسول اللہ صلی اللہ علیہ وآلہ وسلم نے فرمایا :خبردار کسی پر ظلم نہ کرنا،اچھی طرح سنو کہ کسی دوسرے شخص کا مال اس کی خوشی کے بغیر حلال نہیں ہے۔‘‘ (مظاہر حق) فتاوی  شامی   میں ہے:"(ويكون به و) بالحبس و (بالصفع) على العنق .... (لا بأخذ مال في المذهب) بحر. وفيه عن البزازية: وقيل يجوز، ومعناه أن يمسكه مدة لينزجر ثم يعيده له، فإن أيس من توبته صرفه إلى ما يرى.(قوله: لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز.  ومثله في المعراج، وظاهره أن ذلك رواية ضعيفة عن أبي يوسف ...... (قوله: وفيه إلخ) أي في البحر، حيث قال: وأفاد في البزازية أن ‌معنى ‌التعزير بأخذ المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي. وفي المجتبى لم يذكر كيفية الأخذ وأرى أن يأخذها فيمسكها، فإن أيس من توبته يصرفها إلى ما يرى. وفي شرح الآثار: التعزير بالمال كان في ابتداء الإسلام ثم نسخ. والحاصل أن المذهب عدم التعزير بأخذ المال."(کتاب الحدود، باب التعزیر ، ج:4،ص:61۔62،ط:سعید)فقط واللہ أعلم
                                                  
عنوان: کمپنی کی طرف سے ماہانہ مقررہ دیے جانے والے پٹرول میں سے بچ جانے والے پٹرول کو فرضی پرچی کے ساتھ کلیم (وصول) کرنے کا حکم
سوال: کسی ملازم کو کمپنی سے پیٹرول کی حد متعین کی جاتی ہے کہ پورے مہینے میں 150 لیٹر استعمال کیا جا سکتا ہے، اگر پوری مہینے میں صرف 80 یا 100لیٹر استعمال ہو تو باقی بچا ہوا  پیٹرول فرضی پرچی بنا کر کلیم(وصول) کرنا جائز ہے یا نہیں؟
جواب: صورتِ مسئولہ میں اگر کمپنی اپنے ملازم کو زیادہ سے زیادہ 150 لیٹر تک پیٹرول  استعمال کرنے کی اجازت دیتی ہے 150لیٹر کا مالک بناکر نہیں دیتی تو اس صورت میں جس قدر ملازم پٹرول استعمال کرے گا درست ہوگا، دھوکا  دےکر فرضی پرچی بناکر رقم وصول کرنا ناجائز وحرام ہوگا۔ اور اگر کمپنی 150لیٹر کی رقم کا ملازم کو مالک بناکر دے دیتی ہے تو  اس صورت میں یہ رقم استعمال کرنا جائز ہوگا،اگرچہ پٹرول کم استعمال ہوا ہو۔درر الحکام فی شرح مجلۃ الاحکام میں ہے:"‌كل ‌يتصرف ‌في ‌ملكه ‌كيفما ‌شاء. لكن إذا تعلق حق الغير به فيمنع المالك من تصرفه على وجه الاستقلال."(الكتاب العاشر الشركات،‌‌الباب الثالث ،الفصل الأول في بيان بعض القواعد المتعلقة بأحكام الأملاك،201/3،ط:دار الجيل)الاشباہ والنظائر لابن نجیم میں ہے:"‌لا ‌يجوز ‌التصرف ‌في ‌مال ‌غيره بغير إذنه."(‌‌كتاب الغصب، المسائل الاستحسانية، ص:243، ط:دار الكتب العلمية)فقط والله اعلم
                                                  
عنوان: آن لائن ٹریڈنگ کا حکم
سوال: مجھے آن لائن ٹریڈنگ  ( کاروبار)کے بارے میں راہنمائی کریں کہ کس طریقہ سے حلال ہے اور کس طریقہ سے حرام ہے؟
جواب: آن لائن کاروبار  کرنے کی بہت سی صورتیں ہیں اور  مرور ِزمانہ کے ساتھ  اس میں اضافہ ہوتا رہتا ہے،اس لیے آن لائن کاروبار  کی تمام  اقسام کا احاطہ  مشکل ہے،  البتہ   شریعت ِ مطہَّرہ نے خریدوفروخت اور تجارت کے ضابطے  اور شرائط بیان کردیے ہیں ؛لہذاجو  آن لائن تجارتیں اُن ضوابط و شرائط پر پورے پورے اتر تے ہوں،وہ شرعی نقطۂ نظر سے جائز ہیں اور  جن تجارتوں میں ان ضابطوں کی خلاف ورزی  لازم آتی ہو،وہ جائز نہیں ہیں۔آن لائن کاروبار کے بارے میں اصولی طور پر درج ذیل چند شرعی  ضابطے  ہیں:1۔آن لائن کاروبار میں بیچنے کے لیے جس  مطلوبہ شے کا اشتہار یا تصویر دی جارہی ہو،  وہ حقیقۃ ً بیچنے والے کی ملکیت ہو ،اگر وہ  مطلوبہ شے بیچنے والے کی ملکیت نہ ہو،لیکن مالک کی طرح کا سودا کرتا ہو،تو یہ جائز نہیں ہے،البتہ اگر وہ مطلوبہ شے کے بارے میں کسٹمرز سے یہ کہتے ہو ئے کہ" یہ مطلوبہ شے میری ملکیت میں نہیں ہے، میں اسے خرید کرآپ کو اتنی قیمت میں فروخت کرسکتاہوں،اگر آپ راضی ہیں، تو میں  یہ سامان  خرید کر اپنے  قبضہ میں لے کر آپ پر بیچ دوں گا" وعدۂ بیع کرلے اور پھر وعدہ کےمطابق اس کو بیچ دے تو جائز ہو گا۔2۔مطلوبہ  شے  کی مکمل تفصلات سے کسٹمرز کو آگاہ کیا گیاہو۔3۔حرام اشیاء کی خرید وفروخت نہ ہو۔4۔کسی قسم کا سودی معاملہ نہ ہو۔ مثلاً فروخت کی گئی چیز کی قیمت وصول کرنے کے لیے کریڈٹ کارڈ کا استعمال نہ کیا جائے، کیوں کہ اس میں ایک تو سود دینے پر رضامندی کا معاہدہ ہوتا ہے اور یہ گناہ ہے، دوسرا یہ کہ بروقت ادائیگی نہ ہونے پر سود ادا کرنا لازم ہوتا ہے، بلکہ اس کی جگہ ڈیبٹ کارڈ یا کیش آن ڈیلوری کے طریقے کو استعمال کیا جائے۔5۔ دھوکہ اور خیانت سے پاک ہو۔6۔ مطلوبہ شے بیچتے وقت کوئی شرط فاسد (یعنی ایسی شرط جس کی وجہ سے مبیع یا ثمن میں ملکیت ثابت نہ ہوسکے یا جس میں بائع ومشتری کا کوئی فائدہ ہو) نہ لگائی گئی ہو۔7۔ اشتہار میں جاندار کی تصاویر نہ ہوں۔8۔ جو چیزیں بیچی جارہی ہو،وہ سونا چاندی کے قبیل سے نہ ہو، کیوں کہ سونا چاندی کی بیع کے لیے  ایک ہی مجلس میں ہاتھ در ہاتھ  معاملہ کا ہونا ضروری ہے۔صحیح مسلم میں ہے:"عن عبد الرحمن بن القاسم، عن أبيه، أنه سمع عائشة، تقول:‏‏‏‏ دخل علي رسول الله صلى الله عليه وسلم وقد سترت سهوةً لي بقرام فيه تماثيل، ‏‏‏‏‏‏فلما رآه هتكه وتلون وجهه، ‏‏‏‏‏‏وقال: يا عائشة:‏‏‏‏ "أشدّ الناس عذاباً عند الله يوم القيامة الذين يضاهون بخلق الله"، ‏‏‏‏‏‏قالت عائشة:‏‏‏‏ فقطعناه، ‏‏‏‏‏‏فجعلنا منه وسادةً أو وسادتين."(كتاب اللباس، باب تحريم تصوير صورة الحيوان، ج: 3، ص: 1668، رقم: 2107، ط: دار إحياء التراث العربي)" ترجمہ: ام المؤمنین سیدہ عائشہ رضی اللہ عنہا سے روایت ہے، رسول اللہ صلی اللہ علیہ وسلم میرے پاس آئے اور میں نے ایک طاق یا مچان کو اپنے ایک پردے سے ڈھانکا تھا جس میں تصویریں تھیں۔ جب آپ صلی اللہ علیہ وسلم نے یہ دیکھا تو اس کو پھاڑ ڈالا اور آپ صلی اللہ علیہ وسلم کے چہرے کا رنگ بدل گیا۔ آپ صلی اللہ علیہ وسلم نے فرمایا: ”اے عائشہ! سب سے زیادہ سخت عذاب قیامت میں ان لوگوں کو ہو گا جو اللہ کی مخلوق کی شکل بناتے ہیں۔“  سیدہ عائشہ رضی اللہ عنہا فرماتی ہیں: میں نے اس کو کاٹ کر ایک تکیہ بنایا یا دو تکیے بنائے"۔ بدائع الصنائع میں ہے:"(ومنها) أن يكون المبيع معلوماً وثمنه معلوماً علماً يمنع من المنازعة."(كتاب البيوع، فصل في شرائط الصحة في البيع، ج: 5،ص: 156، ط: دار الكتب العلمية)وفيه ايضاً: " «ونهى رسول الله صلى الله عليه وسلم عن بيع فيه غرر»."(كتاب البيوع، فصل في شرائط الصحة في البيع، ج: 5،ص: 163، ط: دار الكتب العلمية)البحر الرائق میں ہے:"فالحاصل أن كل جهالة تفضي إلى المنازعة مبطلة فليس يلزم أن ما لايفضي إليها يصح معها بل لا بد مع عدم الإفضاء إليها في الصحة من كون المبيع على حدود الشرع ألا ترى أن المتبايعين قد يتراضيا على شرط لا يقتضيه العقد وعلى البيع بأجل مجهول كقدوم الحاج ونحوه ولايعتبر ذلك مصحّحًا، كذا في فتح القدير."(کتاب البيع، ج: 5، ص: 328، ط: دار الكتاب الإسلامي)فتاوی شامی میں ہے:"(باع فلوسا بمثلها أو بدراهم أو بدنانير فإن نقد أحدهما جاز) وإن تفرقا بلا قبض أحدهما لم يجز."(كتاب البيوع، باب الربا، ج: 5، 179، ط: سعيد)وفيه أيضاً: " في الدر: (بطل بيع ما ليس بمال) والمال ما يميل إليه الطبع ويجري فيه البذل والمنع درر.وفي الرد: (قوله بطل بيع ما ليس بمال) أي ما ليس بمال في سائر الأديان."(كتاب البيوع، باب البيع الفاسد، ج: 5، ص: 50، ط: سعيد)فقط والله أعلم
                                                  
عنوان: کیش رقم لے کر ادھار میں سودا کروانا
سوال: ہمارے محلے میں ایک شخص (زید) ہے،  جو لوگوں کو ڈسکاؤنٹ پر گاڑی دلاتا ہے، مثال کے طور پر محمود کو ایک گاڑی خریدنی ہے جس کی قیمت ایک لاکھ روپے ہے، اب زید اُسے کہتا ہے کہ اگر تم مجھے 60 ہزار روپے نقد دیتے ہو تو میں تمہیں 40 فیصد ڈسکاؤنٹ میں وہ گاڑی خرید کر دوں گا ، یعنی 1 لاکھ کی گاڑی صرف 60 ہزار میں، جس کا طریقۂ کار یہ ہو گا کہ جس طرح عام طور پر گاڑی قسط پر فروخت ہوتی ہے، یہ عمل بھی اسی طرح ہو گا، گاڑی محمود کے نام پر خریدی جائے گی اور ہر مہینے محمود اپنے بینک اکاؤنٹ سے قسط بھی بھرے گا، مثال کے طور پر اس کی ماہانہ قسط 5000 روپے ہے، یہاں پر دھیان دینے والی بات یہ ہے کہ محمود جو قسط ہر مہینے اپنے بینک اکاؤنٹ سے بھر رہا ہے وہ 5000 روپے زید پہلے محمود کے اکاؤنٹ میں ٹرانسفر کر رہا ہے اور اس رقم کو محمود قسط میں دے  رہا ہے، ان تمام معاملات میں محمود کو وہ گاڑی 60 ہزار کی پڑی ،کیوں کہ وہ پہلے ہی زید کو 60 ہزار دے چکا ہے اور زید گاڑی کی قسط ہر مہینے محمود کے اکاؤنٹ میں ٹرانسفر کر رہا ہے جس سے اس کو اس گاڑی کی قیمت اتنی ہی پڑی جتنی ایک عام آدمی کو قسط پر پڑتی ہے، یہاں زید کا یہ کہنا ہے کہ اس کو نقد 60 ہزار روپئے مل رہے ہیں جسے وہ شیئر مارکیٹ میں لگا کر منافع کما  رہا ہے اور ظاہر ہے کہ اتنا منافع کما رہا ہے کہ اپنی جیب سے باقی 40 ہزار قیمت بھی ادا کر دے رہا ہے، یہاں یہ بات واضح رہے کہ زید گاڑی کا مالک نہیں بن رہا ہے ،بلکہ گاڑی محمود کے نام پر ہی ہے اور زید کا پیسے لے کر بھاگ جانے کا بھی امکان ہے، کیوں کہ گارنٹی (guaranty) بول کر کچھ نہیں ہے، اگر زید بیچ میں بھاگ جاتا ہے تو محمود کو ہی تمام قسط بھرنی ہو گی جس طرح عام طور پر قسط پر گاڑی لینے میں قسط بھری جاتی ہے،اسی طرح زید کہتا ہے کہ آپ کوئی بھی سامان کہیں سے بھی قسط پر خرید لیجیے اور اس کا 50 پرسنٹ یا 60 پرسنٹ یک مشت پیسہ مجھے دے دیجیے، اس کے بعد زید ہر مہینے قسط محمود کے اکاؤنٹ پر ٹرانسفر کرتا رہے گا اور اس کی قسط ادا ہوتی رہے گی، کیا اس طرح کا معاملہ کرنا جائز ہے؟ اگر نہیں تو جو لوگ اس طرح کا معاملہ کر چکے ہیں اس کی تلافی کے لیے کیا صورت اپنائیں؟ ہمارے شہر کے عوام و خواص اس طرح کے معاملات میں ملوث ہیں۔ مسئلے کی نزاکت کو سمجھتے ہوئے بالتفصیل جواب عنایت فرمائیں، عین نوازش ہوگی ۔
جواب: قسطوں پر گاڑی کی  خریداری کا جو معاملہ ذکر کیا گیا ہے کہ کہ  زید خود   کیش رقم رکھ لیتا ہے اور گاڑی کی خریداری کا معاملہ محمود کا  براہ راست بائع (گاڑی بیچنے والے)سے کروادیتا ہے   یہ  صورت شرعًا ناجائز ہے ؛اس لئے کہ مذکورہ تفصیل کی رو سے زید کا تو  گاڑی کے لین دین سے تعلق ہی نہیں وہ محض 60،000 کیش محمود سے لے کر اس کو 100،000 اکاؤنٹ میں قسطوں کی صورت  میں دے رہا ہے ،یہ قرض پر نفع دینا ہے جو کہ شرعًا سود ہے اور   سود کا لینا اور دینا دونوں        ناجائز اور حرام ہے ،ایسے معاملے سے اجتناب ضروری ہے ،جو معاملہ  پہلے ہوچکا ہے اس کو   فسخ (ختم) کرنا ضروری ہے۔ البتہ اس کی جائز صورت یہ ہے کہ زید بائع (گاڑی بیچنے والے)سے    اپنے طور پر قسطوں میں  گاڑی کی  خریداری کا معاملہ   کرکے گاڑی   اپنے قبضے میں لے لے  (اس خریداری میں محمود کو اپنا وکیل نہ بنائے) اور  آگے محمود  کو کم قیمت میں   کیش پر  فروخت کردے، اس صورت میں گاڑی کی قسطیں زید ہی ادا کرنے کا پابند ہوگا  اور  اس ادھار والے معاملے سے محمود کا کوئی تعلق نہیں ہوگا، البتہ اس طرح کے معاملے کی مستقل عادت بنانا سودی قرض کا حیلہ ہونے کی بنا پر  بہتر نہیں ہے کبھی کسی ضرورت کے موقع پر کرلیا جائے تو  منع نہیں ۔فتاوی شامی میں ہے:"ومن صورها أن يعود الثوب إليه كما إذا اشتراه التاجر في الصورة الأولى من المشتري الثاني ودفع الثمن إليه ليدفعه إلى المشتري الأول، وإنما لم يشتره من المشتري الأول تحرزا عن شراء ما باع بأقل مما باع قبل نقد الثمن... ثم قال في الفتح ما حاصله: إن الذي يقع في قلبي أنه إن فعلت صورة يعود فيها إلى البائع جميع ما أخرجه أو بعضه كعود الثوب إليه في الصورة المارة وكعود الخمسة في صورة إقراض الخمسة عشر فيكره يعني تحريما، فإن لم يعد كما إذا باعه المديون في السوق فلا كراهة فيه بل خلاف الأولى، فإن الأجل قابله قسط من الثمن، والقرض غير واجب عليه دائما بل هو مندوب وما لم ترجع إليه العين التي خرجت منه لا يسمى بيع العينة؛ لأنه من العين المسترجعة لا العين مطلقا وإلا فكل بيع بيع العينة اهـ، وأقره في البحر والنهر والشرنبلالية وهو ظاهر، وجعله السيد أبو السعود محمل قول أبي يوسف، وحمل قول محمد والحديث على صورة العود".(كتاب الكفالة، مطلب بيع العينة، 5/ 325، ط: سعيد)فقط والله اعلم
                                                  
عنوان: مالک کی اجازت کے بغیر کمپنی سے کمیشن لینا
سوال: میں ایک تجارتی ادارے میں کام کرتا ہوں ، میری ماہانہ تنخواہ بھی مقرر ہے،  میرے ذمہ بہت سارے کام ہیں ، ان میں سے ایک یہ  بھی ہے کہ کچھ اداروں کو مال کی فروخت کی نگرانی کرتا ہوں ، آرڈر لے کر آتا ہوں  اور  آرڈر کے بدلے وہ مال سپلائی ہوتا ہے، مگر کسی کسی آرڈر کے تحت میں اپنے ادارے سے کمیشن بھی لیتا ہوں اور اس بات میں ادارے کے تین شرکاء میں سے ایک کی رضامندی بھی ہے، تو  کیا اس طرح کمیشن لینا میرے  لیے جائز ہے یا کوئی  شرعی رکاوٹ ہے؟نوٹ: جس ایک شریک کی طرف سے اجازت ہے  وہ بھی کمیشن کی رقم میں سے کچھ حصہ رکھتے ہیں، یہ بات اگر دوسرے شرکاء  کو پتہ چلے گی تو معاملات بگڑ جائیں گے۔
جواب: کوئی  ادارہ یا کمپنی کسی کو مال خریدنے یا بیچنے پر مامور کرے، تو وہ شخص اس ادارہ کی طرف سے وکیل بن جاتا ہے، اور وہ وکیل جب    ملازم ہو اور اس کے لیے تنخواہ بھی  مقرر ہو، تو اس کا ادارہ یا کمپنی کے لیے کام  کرنے میں کمیشن لینا جائز نہیں ہے، کام کرنا اس کے فرضِ منصبی میں داخل ہے، لہذا یہ کمیشن  رشوت اور خیانت کے حکم میں آئے گا، جو کہ حرام ہے، وکیل کے لیے اپنی مقررہ تنخواہ سے زائد وصول کرنا جائز نہیں ہے۔صورتِ مسئولہ میں ملازم اور ایک شریک کا خفیہ طور پر ادارہ سے کمیشن وصول کرنا درست نہیں ہے،  یہ ادارے  کے  ساتھ خیانت ہے، جتنی رقم کمیشن کے نام پر وصول کی ہے وہ ادارہ کو واپس لوٹانا ضروری ہے، ہاں اگر سائل کے مال بیچنے سے ادارہ کو فائدہ ہو، اور تمام شرکاء اپنی رضامندی سے سائل کو اس نفع میں سے کچھ حصہ دینا چاہیں تو بطورِ  ہدیہ  دے سکتے ہیں، اس کے علاوہ سائل کا از خود کمیشن لینا درست نہیں ہے۔معالم السنن میں ہے: "قال أبو داود: حدثنا أحمد بن يونس حدثنا ابن أبي ذئب عن الحارث بن عبد الرحمن، عَن أبي سلمة عن عبد الله بن عمرو قال: لعن رسول الله صلى الله عليه وسلم الراشي والمرتشي.قال الشيخ: الراشي المعطي، والمرتشي الآخذ، وإنما يلحقهما العقوبة معاً إذا استويا في القصد والإرادة فرشا المعطي لينال به باطلاً ويتوصل به إلى ظلم."(کتاب القضاء، ج:4، ص:161،  ط: المطبعة العلمية)درر الحکام میں ہے :"‌الأجير ‌يستحق ‌الأجرة إذا كان في مدة الإجارة حاضرا للعمل ولا يشرط عمله بالفعل ولكن ليس له أن يمتنع عن العمل وإذا امتنع لا يستحق الأجرة.ومعنى كونه حاضرا للعمل أن يسلم نفسه للعمل ويكون قادرا وفي حال تمكنه من إيفاء ذلك العمل.أما الأجير الذي يسلم نفسه بعض المدة، فيستحق من الأجرة ما يلحق ذلك البعض من الأجرة."(المادة:425، ج:1، ص:458، ط: دار الجيل)وفیه أيضا:"(إذا شرطت الأجرة في الوكالة و أوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. و في الفاسدة أجر المثل ... لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة."(المادة:1467، ج:3، ص:573، ط:دارالجیل)فقط واللہ أعلم
                                                  
عنوان: آن لائن ڈالر خریدنے کا کیا حکم ہے؟
سوال: آن لائن ڈالر خریدنے کا کیا حکم ہے؟
جواب: واضح رہے کہ ڈالر و کرنسی کی آن لائن خرید و فروخت کرنا جائز نہیں ہے، کیوں کہ ڈالر و کرنسی کی بیع شرعاً "بیعِ صرف" ہے، جس  میں بدلین (جانبین کی کرنسی) پر مجلس میں قبضہ ضروری ہے اور  دونوں جانب سے یا کسی ایک جانب سے ادھار ناجائز ہے، لہذا ایسے تمام سودے ناجائز ہیں، جن میں کرنسی کی خرید و فروخت ادھار ہوتی ہے باہمی  تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔لہذا آن لائن ڈالر و کرنسی کے کاروبار میں عموماً  کرنسی کی خرید و فروخت ادھار ہوتی ہے، اور بعض صورتوں میں  نہ  کرنسی ادا کی جاتی ہے، اور نہ ہی کرنسی  وصول کی جاتی ہے، بلکہ محض سودے ہوتے ہیں اور کرنسی کے مارکیٹ انڈیکس کے فرق سے نفع بنالیا جاتا ہے، یا آن لائن انٹرنیٹ پر ہی سودے ہوتے رہتے ہیں اور اکاؤنٹ میں رقم باقی رہتی ہے اور  دن کے آخر میں رقم میں نفع کا اضافہ یا نقصان کی کٹوتی کردی جاتی ہے، لہذا ان صورتوں پر مشتمل سودے حلال نہیں ہوں گے۔فتاوی ہندیہ میں ہے:"(وأما شرائطه) فمنها ‌قبض ‌البدلين ‌قبل الافتراق كذا في البدائع سواء كانا يتعينان كالمصوغ أو لا يتعينان كالمضروب أو يتعين أحدهما ولا يتعين الآخر كذا في الهداية وفي فوائد القدوري المراد بالقبض ههنا القبض بالبراجم لا بالتخلية يريد باليد كذا في فتح القدير."(كتاب الصرف، الباب الأول في تعريف الصرف وركنه وحكمه وشرائطه، ج: 3، ص: 217، ط: دار الفكر)فتاوی شامی میں ہے:"وشرعا (بيع الثمن بالثمن)... (جنسا بجنس أو بغير جنس) كذهب بفضة (ويشترط) عدم التأجيل والخيار... (والتقابض) بالبراجم لا بالتخلية (قبل الافتراق) وهو شرط بقائه صحيحا على الصحيح (إن اتحد جنسا... (وإلا) بأن لم يتجانسا (شرط التقابض) لحرمة النساء.(قوله: لحرمة النساء) بالفتح أي التأخير فإنه يحرم بإحدى علتي الربا: أي القدر أو الجنس."(كتاب البيوع، ‌‌باب الصرف، ج: 5، ص: 257۔259، ط: سعيد) فقط والله أعلم
                                                  
عنوان: نافرمان بیٹے کو جائے داد سے عاق کرنے کا حکم
سوال: میرا بیٹا نافرمان ہے، لوگوں کے ساتھ بھی فراڈ کرتا ہے، اور ہمارے ساتھ بھی ا س کا رویہ اچھا نہیں ہے، کیا میں اپنے بیٹے کو جائیداد سے عاق کرسکتا ہوں؟  نیز بیٹے کو میں معاف کرسکتا ہوں ؟ اگر بیٹے کو میں نے عاق کردیا، پھر معاف بھی کردیا تو کیا اب عاق کرنے سے رجوع کرسکتا ہوں؟اس کے بیوی بچے بھی ہیں ، جو ابھی تو بیٹے کے پاس ہی ہیں لیکن کیا میں اپنے پاس ان کو بلاسکتا ہوں ؟ میں ان کا روز مرہ کا  خرچہ دینے کے لیے تیار ہوں۔
جواب: 1۔ واضح رہے کہ اولاد کا نافرمان ہونا اور والدین کا ان سے ناراض رہنا، اولاد کے حق میں گناہ کبیرہ ہے، اس کا وبال دنیا و آخرت، دونوں  جہانوں میں ظاہر ہوتا ہے، البتہ اس وجہ سے اولاد کو جائے داد سے عاق کرنا بے بنیاد   ہے، اولاد جائے داد سے محروم نہیں ہوتی۔ نیز اولاد پر شفقت کرتے ہوئے ان کو معاف کردینا بہتر ہے، تاکہ انہیں دنیا و آخرت میں پریشانیوں کا سامنا نہ کرنا پڑے، اور امید ہے کہ  معاف کرنے سے بیٹے کے اخلاق میں تبدیلی آجائے گی۔ والد کے معاف کرنے کے بعد جانبین کے اطمینان کے لیے عاق کرنے سے رجوع کیا جاسکتا ہے، ورنہ حقیقت میں بیٹا جائے داد سے محروم ہوا ہی نہیں تھا۔ 2۔ بیوی بچوں کے اخراجات شوہر کے ذمہ ہیں، لیکن اگر آپ ان کے اخراجات پورے کرنے پر تیار ہیں تو ایسا کرسکتے ہیں، البتہ اس کے بیوی بچوں کو اپنے پاس بلا لینا اور بیٹے کو اپنے حال پر چھوڑدینا ، بیٹے کے رویہ میں مزید بگاڑ پیدا کرسکتا ہے،لہذا آپ بحیثیت والد ایسا قدم سوچ سمجھ کر اٹھائیں، کہیں مزید نقصان  کا باعث نہ بن جائے۔صحیح البخاری میں ہے:"حدثني إسحاق: حدثنا خالد الواسطي، عن الجريري، عن عبد الرحمن بن أبي بكرة، عن أبيه رضي الله عنه قال: قال رسول الله صلى الله عليه وسلم: «ألا أنبئكم بأكبر الكبائر، قلنا: بلى، يا رسول الله، قال: الإشراك بالله، وعقوق الوالدين، وكان متكئا فجلس، فقال: ألا وقول الزور وشهادة الزور، ألا وقول الزور وشهادة الزور، فما زال يقولها حتى قلت: لا يسكت."(کتاب الأدب، ‌‌باب: عقوق الوالدين من الكبائر، ج:5، ص:2229، ط:دار ابن کثیر)مشکاۃ المصابیح میں ہے:"وعن أنس قال: قال رسول الله صلى الله عليه وسلم: من ‌قطع ‌ميراث وارثه قطع الله ميراثه من الجنة يوم القيامة ." رواه ابن ماجه(باب الوصایا، الفصل الثالث، ج:2، ص:926، ط: المکتب الاسلامی) تکملہ رد المحتار میں ہے:الإرث جبري لايسقط بالإسقاط ... الخ(کتاب الدعوی، باب التحالف، فصل في دفع الدعاوی، ج:7،ص505، ط:سعید)فقط واللہ اعلم
                                                  
عنوان: ڈالر کے مارکیٹ ریٹ بڑھنے اور گھٹنے پر بیٹنگ یعنی شرط لگا کر پیسے کمانا
سوال: ایسے آن لائن کاروبار کا کیا حکم ہے کہ جس میں  ڈالرز کے اوپر نیچے جانے  پر بیٹنگ (شرط)لگاکر پیسے کمائے جائیں؟آیا یہ حلال ہے یا حرام؟
جواب: صورتِ مسئولہ میں مذکورہ بالا  آن لائن کاروبار کہ جس میں ڈالرز کے مارکیٹ ریٹ بڑھنے اور گھٹنے پر شرط لگاکر پیسے کمائے جائیں، "جوا"  ہونے کی وجہ سے ناجائز اور حرام ہے،لہذا اِس قسم کے کاروبار سے بچنالازم ہے۔قرآن مجید میں اللہ تبارک و تعالیٰ ارشاد فرماتے ہیں:" يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ " [المائدة :90]ترجمہ :"اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو۔احکام القرآن للجصاص میں ہے:"ولا خلاف بين أهل العلم في تحريم القمار وأن المخاطرة من القمار; قال ابن عباس: ‌إن ‌المخاطرة ‌قمار وإن أهل الجاهلية كانوا يخاطرون على المال، والزوجة، وقد كان ذلك مباحا إلى أن ورد تحريمه ."(باب تحريم الميسر، ج:1، ص:398، ط:دارالكتب العلمية)فتاوی شامی میں ہے:"القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، فصل في البيع، ج:6، ص:403، ط:سعيد)فقط والله تعالى اعلم
                                                  
عنوان: کاروبار میں معاونت کی وجہ سے حصہ مانگنا
سوال: میرا ایک کزن جو ہمارے ساتھ کام کرتا تھا، ہم اس کو کام کے بدلے اس کی تنخواہ ،بجلی گیس کا بل،عید کی شاپنگ اسی طرح قربانی وغیرہ کے لیے اخراجات اس کو دیتے تھے،تقریبا تیس سال تک اس نے ہمارے ساتھ کام کیا ،ہمارے کاروبار میں اس کا کوئی پیسہ اور انویسمنٹ شامل نہیں تھی،اب وہ ہم سے الگ ہوگیا ہےیعنی اس نے ہمارےساتھ کام کرنا چھوڑدیا ہے۔اب وہ ہم سے کاروبار میں حصہ مانگ رہا ہے،اس کا حصہ ہمارے کاروبار میں بنتا ہے یا نہیں؟راہ نمائی فرمائیں۔اس کے علاوہ ہم نے  اس کو ایک گھر بھی دیا تھا جو کہ تقریبا چار کمروں پر مشتمل ہے، یہ گھر بطورِ گفٹ کے دیا تھا، کاروبار والد صاحب کا تھا، وہ یہ کہتے ہیں کہ اگر اس کا کچھ نکلے گا تو دیں گے، ورنہ نہیں۔
جواب: صورتِ مسئولہ میں اگر کاروبار آپ کے والد کا ہے اور آپ کے والد کا ہی سرمایہ لگا ہوا ہے اور   مذکورہ شخص (آپ کے کزن)کا  آپ کے  والد کے کاروبار میں کوئی پیسہ شامل نہیں ہے اور وہ تنخواہ دار ملازم تھا  ایسی صورت میں   اس کی حیثیت ملازم کی ہے ،کاروبار میں معاونت سے وہ کاروبار میں شریک نہیں  کہلائے گا ؛لہذا اس شخص کا کاروبار میں سے  حصہ کا مطالبہ کرنا شرعاً جائز نہیں ہے ۔فتاوی شامی میں ہے:(هي) بكسر فسكون في المعروف لغة الخلط، سمي بها العقد لأنها سببه. وشرعا (عبارة عن عقد بين المتشاركين في الأصل والربح) جوهرة(الدر المختار مع رد المحتا، كتاب الشركة 4/ 299 ط: سعيد)فقط واللہ اعلم
                                                  
عنوان: اجیر سے نقصان کا مطالبہ کرنے کا حکم
سوال: 1۔میں  گاۓ،بھینس کا باڑہ (دودھ کا کاروبار)چلاتاہوں،میرے جاننے والوں نے مجھ سے یہ کاروبار کرنے کی خواہش ظاہر کی ،میں نے انہیں کاروبار کے بارے میں سب کچھ بتادیااور یہ بھی بتایا کہ یہ کاروبار کم از کم تین سال بعدنتائج دےگا،وہ یہ کاروبار کرنے پر آمادہ ہوگئے ،یہ کاروبار شروع کرنے سے پہلے ہم نے ایک تحریری معاہدہ کیا جو اس سوال کے ساتھ منسلک کیا گیا ہے۔1۔ان کے کاروبار پر جتنی رقم لگے گی،وہ یہ خود لگائیں گے،میں صرف ورکنگ پارٹنر ہوں گا۔ کاروبار کے لیے الگ جگہ  اور نئے جانور لیے گئےجو ان کے ذمےتھااور اس کے ساتھ جو سامان درکار تھا،وہ بھی لیا گیا۔2۔یہ بات طے پائی گئی کہ دودھ بیچ کرحاصل کی گئی ،رقم سے ہر ماہ کے اخراجات نکالنے کے بعد 75فیصد یہ لے جائیں گےجنہوں نے اس کاروبار میں پیسےلگائیں ہیں اور25فیصد مجھے میری محنت کا ملےگا۔3۔جانوروں میں بچوں کی صورت میں جو اضافہ ہوگا،وہ ان کا ہوگا۔یہ کاروبار 15ماہ چلنے کے بعد انہوں نےکہاکہ ہم یہ کاروبار نہیں کرنا چارہے،اس لیے اس کاروبار کو ختم کردیں،میں نے پھر بھی سمجھایا کہ آپ یہ کاروبار ختم کریں گے تو بہت نقصان ہوجاۓگا،وہ نہیں مانے اور کہنے لگےکہ ہم نے فیصلہ کرلیا ہے کہ ہمیں یہ کاروبار ختم کرنا ہے،ا س کاروبار کے ختم کرنے کی وجہ سے جو نقصان آۓگا،کیا شرعاً میں اس نقصان میں ان کے شریک ہوں گا؟2۔اس کے علاوہ میں نے ان کے قربانی کے لیے خریدے ہوۓ جانوروں کا بہت خیال رکھا،ان میں کچھ جانور عید تک فروخت ہوۓجس میں نہ کوئی نفع ہوا اور نہ کوئی نقصان،اور کچھ جانوروں کو ایک سال اور پالنے کے لیے چھوڑا،وہ جانور چند ماہ ہمارے ہاں پلتے رہے،پھر وہ ان کو لے گئے اور ان کی مارکیٹ کے مطابق قیمت لگواکر بیچ دیا،جس میں انہیں نقصان ہوا،اب ان کا کہنا ہیں کہ میں اس نقصان میں ان کے شریک ہوں، جب کہ میں اپنی خدمت کا معاوضہ مانگ رہا ہوں،شرعاًاس کا کیا حکم ہے؟
جواب: 2۔1۔واضح رہے کہ شرکت اس عقد کو کہا جاتاہےجس میں دو آدمی مال اور نفع میں شریک ہونے کے معاملے کو طے کرلیں،اور اجارہ ایسا عقد ہے جس میں کسی چیز کا حقِ استعمال یا منافع،متعین رقم کے بدلے دوسرے شخص کو فروخت کردیا جاۓ،البتہ اگر متعین رقم کی جگہ فیصد کے اعتبار سے اجرت مقرر کی جاۓتو اجارہ فاسد ہوجاتاہے،اور ایسی صورت میں حکم یہ ہے کہ سارا ما ل اور نفع مالک کا ہوگااور مزدورکو اپنی مزدوری کے بقدر رقم ملے گی۔ صورتِ مسئولہ میں چوں کہ سائل کا ابتدا  میں بھی کسی قسم کا سرمایہ نہیں لگا اور بعد کے اضافے میں بھی اس کا حصہ نہیں ہے،بل کہ اس کے ذمہ جانوروں کی دیکھ بال اور دودھ فروخت کا کام تھاتوسائل کی حیثیت شریک کی نہیں بل کہ اجیر کی ہے،اور اس معاملے کی درستی  کے لیےضروری تھاکہ سائل کے لیے کوئی متعین اجرت طے کی جاتی ،جب کہ یہاں نفع کا پچیس فیصد طے کی گئی جو مجہول ہے،لہذ ایہ اجارہ شرعاًًدرست نہیں ہوا،اب اس کاروبار کا سرمایہ اور سارے منافع مالکان کے ہوں گے،سائل نے جتنی مدت کام کیا ہے اتنی مدت کی اجرتِ مثل کا مستحق ہوگا،اور جس طرح نفع سارا مالکان کا ہےتو نقصان بھی سارا نہی کے ذمہ ہوگا،مالکان کا نقصان میں اجیر کو شریک کرنا درست نہیں۔فتاوی شامی میں ہے:"‌‌كتاب الشركة ... (هي) بكسر فسكون في المعروفلغة الخلط، سمي بها العقد لأنها سببه. و شرعًا(عبارة عن عقد بين المتشاركين في الأصل و الربح) جوهرة."(ألدر المختار،کتاب الشركة،299/4،ط:سعید)و فیه أیضاً:"كتاب الإجارة ... (هي) لغة: اسم للأجرة و هو ما يستحق على عمل الخير و لذا يدعى به، يقال: أعظم الله أجرك. و شرعًا(تمليك نفع) مقصود من العين (بعوض)."(ألدر المختار، کتاب الاجارۃ، 4/6، ط: سعید)فتاوی عالمگیری  میں ہے:"(الفصل الأول فيما يفسد العقد فيه) الفساد قد يكون لجهالة قدر العمل بأن لايعين محل العمل و قد يكون لجهالة قدر المنفعة بأن لايبين المدة و قد يكون لجهالة البدل و قد يكون بشرط فاسد مخالف لمقتضى العقد فالفاسد يجب فيه أجر المثل و لايزاد على المسمى إن سمى في العقد مالًا معلومًا، و إن لم يسم يجب أجر المثل بالغًا ما بلغ."(كتاب الأجارة، الباب الخامس عشر في بيان مايجوز من الأجارة و ما لايجوز، 439/4، ط: سعید)فقط و اللہ أعلم
                                                  
عنوان: اے ٹی ایم کارڈ پر ملنے والی رعایت کا شرعی حکم
سوال: اے ٹی ایم/  ڈیبٹ کارڈز  (ATM / Debit Card) پر ملنے والی رعایت (Discount) کا کیا حکم ہے؟
جواب: واضح رہے کہ ڈیبٹ کارڈز  (ATM / Debit Card)بنوانا اور اس کا استعمال کرنا فی نفسہٖ جائز ہے، اس کارڈ کے ذریعہ آدمی اتنے ہی پیسوں کی خریداری کرسکتا ہے جتنی رقم اس کے اکاؤنٹ میں موجود ہوتی ہے، اور اس کے لیے اسے سودی معاہدہ نہیں کرنا پڑتا، اورنہ ہی سود لینے دینے کی نوبت آتی ہے، البتہ اے ٹی ایم یا ڈیبٹ کارڈکے ذریعہ ادائیگی کی صورت میں اگر کچھ پیسوں کی رعایت (Discount) ملتی ہے  تو اس کے حکم میں درج ذیل تفصیل ہے:معلوم کرنا چاہیے کہ وہ رعایت بینک کی طرف سے مل رہی  ہے یا جہاں سے خریداری کی ہے ان کی طرف  سے؟1۔ اگر یہ رعایت بینک کی طرف سے ملتی ہوتو اس صورت میں رعایت حاصل کرنا شرعاً  جائز نہیں  ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو کہ شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ البتہ اگر یہ رعایت خود اس کمپنی/ فروخت کنندہ ادارے کی جانب سے ہو جہاں سے خریداری کی جارہی ہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اوراگر یہ رعایت کارڈ ہولڈر کو بینک اور متعلقہ ادارہ دونوں کی طرف سے مل رہی ہے تو  بینک کی طرف سے دی جانے والی رعایت جائز نہیں ہوگی۔4۔ اوراگر معلوم نہ ہوسکتا ہو تو کہ رعایت کن کی جانب سے ہے؟ بینک کی جانب سے یا متعلقہ ادارے کی جانب سے تو ایسی صورت میں اس رعایت کے لینے سے  اجتناب کرنا چاہیے۔المبسوط للسرخسی میں ہے:"ونهى رسول الله - صلى الله عليه وسلم - عن قرض جر منفعة وسماه ربا".(كتاب الصرف، باب القرض و الصرف فيه، ج 14، ص 35، ط :دار المعرفة بيروت)بدائع الصنائع میں ہے:"(‌وأما) ‌الذي ‌يرجع ‌إلى ‌نفس ‌القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة، على أن يرد عليه صحاحا، أو أقرضه وشرط شرطا له فيه منفعة؛ لما روي عن رسول الله صلى الله عليه وسلم أنه «نهى عن قرض جر نفعا» ؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا، وعن شبهة الربا واجب هذا إذا كانت الزيادة مشروطة في القرض."( كتاب القرض، فصل في شرائط ركن القرض، ج:7، ص:395، ط:دار الكتب العلمية بیروت)فتح القدير للكمال ابن الهمام  میں ہے:"قال (ويجوز للمشتري ‌أن ‌يزيد للبائع في الثمن ويجوز للبائع ‌أن ‌يزيد للمشتري في المبيع، ويجوز أن يحط من الثمن ويتعلق الاستحقاق بجميع ذلك) فالزيادة والحط يلتحقان بأصل العقد عندنا." (كتاب البيوع، باب المرابحة والتولية، ج:6، ص:519، ط:دار الفكر بيروت)فقط والله أعلم
                                                  
عنوان: مشترکہ مکان میں ورثاء کی اجازت سے پیسے لگانے کاحکم
سوال: میرے والدصاحب کاانتقال دوسا ل پہلے ہواہے،جن کے نام پرایک مکان ہے،میرے بڑے بھائی نے بیس سال پہلے گھرکی مرمت پرتقریباً دولاکھ روپے لگائے والدین کی مشاورت سے ،اوریہ کہاتھاکہ جورقم میں  نے خرچ کی وہ میں واپس لوں گا۔اب ہم وہ مکان فروخت کررہے ہیں تووہ بھائی اپنا خرچ شدہ پیسے مانگ رہے ہیں ،کیا ان کایہ مطالبہ کرناشرعاًدرست ہے؟
جواب: صورتِ مسئولہ میں سائل کے بھائی کامطالبہ کرنا شرعاً درست ہے ،کیوں کہ  سائل کے بھائی نے جب گھرمرمت کرنے پراپنے ذاتی پیسے لگائے اورانہوں نے یہ بات کہی تھی کہ میں یہ پیسے واپس لوں گا،اوراس پر سب راضی بھی تھے،اب جب کہ گھرفروخت ہورہاہے تواسے وہ دولاکھ روپےگھرکے پیسوں میں سے واپس کرکے پھر جتنے پیسے باقی رہ جاتے ہیں وہ ورثاء کے درمیان شرعی طریقہ پرتقسیم ہوں گے۔فتاوی شامی میں ہے:"والذي تحصل في هذا المحل أن الشريك إذا لم يضطر إلى العمارة مع شريكه بأن أمكنه القسمة فأنفق بلا إذنه فهو متبرع، وإن اضطر وكان الشريك يجبر على العمل معه فلا بد من إذنه أو أمر القاضي فيرجع بما أنفق، وإلا فهو متبرع إن اضطر وكان شريكه لا يجبر، فإن أنفق بإذنه أو بأمر القاضي رجع بما أنفق أو لا فبالقيمة."(کتاب الشرکة، فصل في الشركة الفاسدة، ج:4، ص:334، ط:سعيد)فقط واللہ اعلم
                                                  
عنوان: یونیورسٹی سے اسٹوڈنٹ لون لینے کی ایک صورت کا حکم
سوال: ایک شخص جو کہ برطانیہ کا شہری ہے اور یو نیورسٹی میں داخلہ لینا چاہتا ہے، برطانیہ میں وہاں کے شہریوں کے لیے برطانوی حکومت نے اسٹوڈنٹ لون ( قرض ) کی سہولت مہیا کی ہوئی ہے جو کہ یونیورسٹی کی فیس اور رہنےکے خرچوں کو پورا کرتی ہے،قرض کو لوٹانے کا طریقہ کار جو حکومت نے قائم کیا ہے وہ اس طرح ہے کہ:(1) اسٹوڈنٹ یا اس کے گھرانے کی ماہانہ آمدنی دیکھی جائےگی۔(2) آمدنی اگر ایک خاص رقم سے زیادہ ہوئی تو ہی قرض لوٹا یا جائےگا،  ورنہ نہیں۔(3) ماہانہ آمدنی کا جتنا حصہ اس خاص رقم سے زیادہ ہوا اس کا  9 فیصد  ماہانہ کے حساب سے لوٹایا جائے گا۔(4) قرض لوٹانے کا  تقاضا  پڑھائی مکمل ہونے کے بعد کیا جائے گا،30 سال کے بعد قرضہ معاف کر دیا جائےگا ۔اب صورت مسئلہ مندرجہ ذیل ہے:عبداللہ کی اپنی کوئی آمدنی نہیں لیکن اس کی والدہ کی آمدنی ماہانہ 2320 ہے،آمدنی کا وہ حصہ جو کہ 2083 سے زیادہ ہے یعنی 237، اس کا 9 فیصد،21.33 فیصد بنتا ہے پڑھائی مکمل ہونے کے بعد ہر مہینے ادا کیا جائےگا۔اس دوران اگر آمدنی کم ہوئی تو کم ادا کیا جائے گا یا اگر 2083 سے نیچے چلی گئی تو کچھ بھی ادا نہیں کیا جائے گا، اسی طرح اگر عبداللہ اپنی والدہ کے گھر سے نکل کر اپنی ذاتی رہائش اختیار کرتا ہے تو اس کی اپنی آمدنی دیکھی جائےگی نہ کہ اس کی والدہ کی ۔اگر اس کی آمدنی بڑھ جاتی ہے تو اس طرح جو حصہ ماہانہ 2083 کے اوپر ہوگا اس کا  9  فیصد ماہانہ ادا کیا جائے گا، عبداللہ کی پڑھائی جب مکمل ہو گی تو اسےامید ہے کہ اس کی تنخواہ سالانہ کم از کم 25000 اور زیادہ سے زیادہ 30000 ہوگی، جو کہ ماہانہ 2083کے حساب سالانہ25000  بنتا ہے، اور  ماہا نہ2500 کے حساب سے 30000 سالانہ  ہوگی۔ 25000 تنخواہ کی صورت میں اسے کچھ نہیں لوٹا نا ہو گا جب که 30000 سالانہ یعنی 2500 ماہانہ تنخواہ کی صورت میں اسے 37.53 ماہا نہ قرض کی ادائیگی کی مدمیں ادا کرنا ہوگا۔ یونیورسٹی کی فیس سالانہ 9250 ، تین سال کی فیس 27750 ہیں، اس میں رہنے کا خرچ شامل نہیں جو کہ الگ سے دیا جاتا ہے ،اگر زیادہ سے زیادہ تنخواہ جو کہ 30000 امید کی جارہی ہے اس اعتبار سے بھی سالانہ قرض جو کہ واپس کیا جائے گا وہ 450 ہوگا۔عبداللہ اگر برطانیہ میں ہی رہتا ہے اور برطانیہ سے باہر نہیں جاتا ، باہر جانے کی صورت میں بھی قرض لوٹا نا نہیں ہوگا کیوں کہ برطانیہ میں کام کر نا اور ٹیکس دینا شرط ہے۔ برطانیہ میں رہتے ہوئے وہ اپنی لائن کی زیادہ سے زیادہ تنخواہ کماتا ہے تو وہ  سال میں 13511  واپس کر پائے گا جس کے بعد قرضہ معاف کر دیا جائے گا ۔ اس اعتبار سے عبداللہ 27750 میں سے 13511 ہی واپس کر پائےگا۔عبد اللہ کا فی الحال پڑھائی کے بعد برطانیہ میں مستقل کام کرنے کا اور رہنے کا ارادہ نہیں اور نہ ہی پورا قرض ادا کرنے کا ارادہ ہے چوں کہ یہ اختیار اسے حکومت نے دیا ہے۔اس کا دوسرا پہلو یہ ہے کہ عبداللہ کی آمدنی اس خاص رقم جو کہ اس وقت ماہانہ 2083 ( جو کہ آگے بڑھ جائےگی ) سے اتنی بڑھ جائے کہ 27750 جو کہ اس کے ذمہ قرض ہے،تو  قرض کی ادائیگی اس سے زیادہ ہو جائے گی، جو کہ سود ہو جائےگا اگر چہ قرض لیتے وقت عبداللہ کی نیت تو قرض لوٹانے کی بھی نہیں،  چہ جائے کہ سود دینے کی نیت ہو، جو اختیار اس کے پاس قواعد وضوابط کے مطابق ہے۔کیا با مندرجہ بالا صورت کے اعتبار سے عبداللہ کے لیے حکومت سے یہ قرض لینا جائز ہوگا؟ جب کہ اس کی نیت لوٹانے کی نہیں یا کم از کم سود دینے کی نہیں اور اس کے پاس یونیورسٹی کی فیس اور خرچ کے پیسے نہیں اور وہ اس کے بغیر پڑھائی نہیں کر سکے گا؟
جواب: صورتِ  مسئولہ میں سائل کے لیے مذکورہ طریقے سے قرض لینا  جائز نہیں ہے؛  اس لیے کہ اگر  سائل کی آمدنی مقررہ حد سے بڑھ جائے تو پھر اسے سود دینا پڑے گا ،اور یہ بات مجہول ہے کہ اس کی آمدنی کتنی ہوگی اس مقدار سے بڑھے گی یا نہیں،  بہر حال اس قرض کی ادائیگی سود پر مشتمل ہے اورسود کی ادائیگی پر مشتمل قرض لینے کا معاملہ کرنا بھی از روئے شرع جائز نہیں ہے،لہذا سائل کے لیے اس طرح قرض لینا جائز نہیں۔اللہ تبارک وتعالیٰ کا  ارشادہے:"{وَاَحَلَّ اللّٰهُ الْبَیْعَ وَحَرَّمَ الرِّبٰوا}."[البقرہ،۲۷۵]ترجمہ:"اللہ تعالیٰ نے خرید و فروخت کو حلال اور سود کو حرام قرار دیا ہے"۔"{ یَمْحَقُ اللّٰهُ الرِّبَا وَیُرْبِی الصَّدَقَاتِ}."[البقرہ،۲۷۶]ترجمہ:اللہ تعالیٰ سود کو مٹاتا ہے اور صدقات کو بڑھاتا ہے۔حدیث شریف میں ہے:"عن جابر، قال: لعن رسول الله صلى الله عليه وسلم آكل الربا، ومؤكله، وكاتبه، وشاهديه، وقال: هم سواء".(صحیح مسلم، باب لعن آکل الربوٰ و موکلہ، ج:3، ص: 1219 ، ط:داراحیاءالتراث العربی)ترجمہ:"حضرت جابر رضی اللہ عنہ سے روایت ہے کہ اللہ کے رسول ﷺ نے لعنت بھیجی ہے سود کھانے والےپر، سود کھلانے والے پر، سودی معاملہ کے لکھنے والے پر اور سودی معاملہ میں گواہ بننے والوں پر اور ارشاد فرمایا کہ یہ سب (سود کے گناہ میں )برابر ہیں"۔فتاوی شامی میں ہے:"لأن الربا هو الفضل الخالي عن العوض".(كتاب البيوع، باب خيار العيب، ج:5، ص:21، ط:سعيد)فقط واللہ أعلم
                                                  
عنوان: میزان بینک کے تعاون سے گھر بنانا
سوال: میں ایک سر کا ری ادارے میں نو کر ی کر تا ہو ں اور لا ہو ر میں کرایہ کے گھر میں رہتا ہوں ، اس گھر کا کرایہ دفتر دیتا ہے ، ادارے کی پالیسی میں یہ بھی ہے کہ اگر میرا ذاتی گھر ہو تو بھی گھر کا کرایہ دفتر مجھے دے گا ،اب میں چاہتا ہوں کہ میں اپنے پلاٹ 3.5 مر لے پر اپنا گھر بنا لو میزان بینک کے تعاون سے اور جو کرایہ مجھے ملے گا میں اس سے ہر ماہ میزان بینک کو قسط دے دوں گا ، کیا یہ جائز ہو گا؟
جواب: واضح رہے کہ  مروجہ اسلامی بینکوں  کے معاملات شرعی اصولوں کے مطابق نہیں ہیں،ان کا طریقہ کار اور نظام عام سودی روایتی بینکوں سے مختلف نہیں صرف نام کا فرق ہے؛  لہذا ان  بینکوں سے تمویلی معاملات کرنا جیسے گھر تعمیر  کرنے کے لیے قرض لینا یاہاؤس فائنانسنگ اسکیم کے تحت گھر لینا جائز نہیں۔احكام القرآن للجصاص ميں ہے:" أن النهي عن أكل مال الغير معقود بصفة وهو أن يأكله بالباطل وقد تضمن ذلك أكل أبدال العقود الفاسدة كأثمان البياعات الفاسدة."(باب التجارات وخيار البيع، ج:2، ص:216، ط:دار الكتب العلمية)عمدة القاری ميں ہے:"وقال الخطابي: كل شيء يشبه الحلال من وجه والحرام من وجه هو شبهة، والحلال اليقين: ما علم ملكه يقينا لنفسه، والحرام البين ما علم ملكه لغيره يقينا، والشبهة: ما لا يدري أهو له أو لغيره، فالورع اجتنابه. ثم الورع على أقسام: واجب، كالذي قلناه. ومستحب، كاجتناب معاملة من أكثر ماله حرام، ومكروه كالاجتناب عن قبول رخص الله والهدايا."(کتاب البیوع، باب تفسیر المتشابهات، ج:11، ص:166، ط:داراحیاءالتراث العربي)فقط واللہ اعلم
                                                  
عنوان: اسلامی بینک میں کام کرنا کیسا ہے؟
سوال: کیا اسلامی بینک میں کام کرنا شریعت میں جائز ہے؟ براہ کرم رہنمائی کریں۔
جواب: مروجہ اسلامی بینکوں کے معاملات بھی دیگر روایتی بینکوں کی طرح ناجائز   ہیں؛ اس لیے کسی بھی بینک میں چاہے وہ سودی ہو یا غیر سودی(مروجہ اسلامی) نوکری کرنا  جائز نہیں ہے۔صحیح مسلم میں ہے:"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء".( كتاب المساقاة، باب لعن آكل الربا ومؤكله، ٣ / ١٢١٩، رقم الحديث: ١٥٩٨، ط: دار إحياء التراث)"ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔"آپ کے مسائل اور ان کا حل میں ہے:"بینک میں سودی کاروبار کی وجہ سے ملازمت حرام ہےسوال… آیا پاکستان میں بینک کی نوکری حلال ہے یا حرام؟ (دو ٹوک الفاظ میں) کیونکہ کچھ حضرات جو صوم و صلوٰة کے پابند بھی ہیں اور پندرہ بیس سال سے بینک کی نوکری کرتے چلے آرہے ہیں اور اپنی اولاد کو بھی اس میں لگادیا ہے، اور کہتے ہیں کہ: ہم مانتے ہیں کہ سودی کاروبار مکمل طور پر حرام ہے مگر بینک کی نوکری (گو بینک میں سودی نظام ہے) ایک مزدوری ہے جس کی ہم اُجرت لیتے ہیں۔ اصل سودخور تو اعلیٰ حکام ہیں جن کے ہاتھ میں سارا نظام ہے، ہم تو صرف نوکر ہیں اور ہم تو سود نہیں لیتے“ وغیرہ وغیرہ۔جواب… بینک کا نظام جب تک سود پر چلتا ہے اس کی نوکری حرام ہے، ان حضرات کا یہ استدلال کہ: ”ہم تو نوکر ہیں، خود تو سود نہیں لیتے“ جواز کی دلیل نہیں، کیونکہ حدیث میں ہے:”رسول اللہ صلی اللہ علیہ وسلم نے سود کھانے والے پر، کھلانے والے پر، اور اس کے لکھنے والے پر اور اس کی گواہی دینے والے پر لعنت فرمائی، اور فرمایا کہ یہ سب برابر ہیں۔“پس جبکہ آنحضرت صلی اللہ علیہ وسلم نے ان سب کو ملعون اور گناہ میں برابر قرار دیا ہے تو کسی شخص کا یہ کہنا کس طرح صحیح ہوسکتا ہے کہ: ”میں خود تو سود نہیں لیتا، میں تو سودی ادارے میں نوکری کرتا ہوں۔“علاوہ ازیں بینک ملازمین کو جو تنخواہیں دی جاتی ہیں، وہ سود میں سے دی جاتی ہیں، تو مالِ حرام سے تنخواہ لینا کیسے حلال ہوگا․․․؟ اگر کسی نے بدکاری کا اَڈّہ قائم کیا ہو اور اس نے چند ملازمین بھی اپنے اس ادارے میں کام کرنے کے لئے رکھے ہوئے ہوں، جن کو اس گندی آمدنی میں سے تنخواہ دیتا ہو، کیا ان ملازمین کی یہ نوکری حلال اور ان کی تنخواہ پاک ہوگی․․․؟جو لوگ بینک میں ملازم ہیں، ان کو چاہئے کہ جب تک بینک میں سودی نظام نافذ ہے، اپنے پیشہ کو گناہ اور اپنی تنخواہ کو ناپاک سمجھ کر اللہ تعالیٰ سے اِستغفار کرتے رہیں اور کسی جائز ذریعہٴ معاش کی تلاش میں رہیں۔ جب جائز ذریعہٴ معاش مل جائے تو فوراً بینک کی نوکری چھوڑ کر اس کو اختیار کرلیں"۔(  بینک کی ملازمت، بعنوان: بینک میں سودی کاروبار کی وجہ سے ملازمت حرام ہے، ٧ /  ٣٥٧، ط: مکتبہ لدھیانوی)فقط واللہ اعلم
                                                  
عنوان: کیا قسطوں پر چیزوں کی  خرید و فروخت  کرنا سود ہے؟
سوال: قسط پرچیز خریدنا کیا سود ہے؟
جواب: قسطوں پرکسی چیز کی  خرید و فرخت کرنا  تجارت کی ایک جائز قسم ہے، جو عام طور پر نقد سے  قدرے زائد قیمت پر بائع (دوکاندار)  اور مشتری (خریدار )کی باہمی رضامندی  سے طے پاتا ہے،  البتہ اس کے صحیح ہونے کے لیےچند  شرائط کی پابندی کرنا ضروری ہے،  اگر ان شرائط کی رعایت نہ کی جائے تو سود  لازم آئے گا جو کہ حرام ہے۔شرائط مندرجہ ذیل ہیں:1۔عقد کے وقت  ہی کوئی ایک قیمت متعین کرلی جائے۔2۔ ادھار  کی مدت  بھی متعین کرلی جائے۔3۔بیع خلاف جنس کی ہو۔4۔ قسط میں تاخیر ہونے کی وجہ سے مقرر ہ  قیمت میں اضافہ نہ کیا جائے ۔5۔تاخیر کی وجہ سے  جرمانہ وصول کرنے کی شرط عائد نہ کی جائے۔6۔ ادائیگی سے عاجز ہونے کی وجہ سے سودا منسوخ کرنے پر ادا شدہ رقم  ضبط نہ کی جائے۔7۔ اور  نہ ہی مبیع  ضبط کی جائے وغیرہ وغیرہ۔  تو شرعاً  ایسا معاملہ کرنا عام بیع کی طرح جائز ہو گا   کہ   جس میں بائع اور مشتری کو اختیار ہوتا ہے کہ  باہمی رضامندی سے جتنے میں بھی سودا   طے کر لیں  ۔سنن الترمذی میں ہے  : "وقد فسر بعض أهل العلم قالوا: بيعتين في بيعة أن يقول: ‌أبيعك ‌هذا ‌الثوب ‌بنقد ‌بعشرة، وبنسيئة بعشرين، ولا يفارقه على أحد البيعين، فإذا فارقه على أحدهما فلا بأس إذا كانت العقدة على أحد منهما."(أبواب البيوع، ‌‌باب ما جاء في النهي عن بيعتين في بيعة، ج : 3، ص : 525، ط : شركة مكتبة ومطبعة مصطفى)تنویر الابصار مع الدر المختار میں ہے :"(اشتراه بألف نسيئة وباع بربح مائة بلا بيان) خير المشتري (فإن تلف) المبيع بتعيب أو تعيب (فعلم) بالأجل (لزمه كل الثمن حالا."رد المحتار میں ہے :"(قوله: لزم كل الثمن حالا) لأن الأجل في نفسه ليس بمال، فلا يقابله شيء حقيقة إذا لم يشترط زيادة الثمن بمقابلته قصدا، ويزاد في الثمن لأجله إذا ذكر الأجل بمقابلة زيادة الثمن قصدا."(كتاب البيوع، ‌‌باب المرابحة والتولية، ج : 5، ص : 141/42، ط : سعید)فقط واللہ اعلم
                                                  
عنوان: پرافٹ اینڈ لاس شئیرنگ اکاونٹ کھولنا
سوال: حبیب بینک میں پرافٹ لاس شئیرنگ اکاؤنٹ کھولنا کیسا ہے ؟ بینک کی جانب سے مہیا کی گئی معلومات کے مطابق اس میں نفع نقصان دونوں ہو سکتے ہیں
جواب: ہمارے علم کے مطابق تاحال کوئی بھی ایسا بینک نہیں ہے جس کے مالی معاملات میں تمام شرعی احکام  پر عمل کیا جاتا ہو، اس لیے فی الحال کسی بھی بینک میں نفع و نقصان کے احتمال پر مشتمل اکاؤنٹ کھولنابھی  جائز نہیں ہے۔ مزید غور کے لئے بنک کی معلوماتی تحریر / لڑیچر لاکر ملاحظہ کرلیں ۔فقط واللہ اعلم
                                                  
عنوان: تمکین کریڈٹ کارڈ بنانے کا حکم
سوال: بینک سے یہاں ایک کریڈٹ کارڈ کی طرح سے ایک کارڈ ملتا ہے،  جس سے ہم پندرہ سو ریال نکال سکتے ہیں،  اور انسٹالمنٹ میں دس فیصد ہر مہینہ واپس کرنا ہوتا ہے،  بینک اس میں کچھ بھی اضافی نہیں لیتا،  صرف سالانہ کارڈ کی فیس دو سو ریال ہے ۔  اگر یہ جائز ہے تو کیا اپنے بھائی کا کارڈ میں استعمال کر سکتا ہوں،   اگر فیس دو سو میں ادا کرو ں،  بھائی نے مجھے اجازت دی ہے کہ میرا کارڈ استعمال کروں لیکن فیس تم ادا کرو گے؟تفصیل منسلکہ لنک میں موجود ہے۔
جواب: سوال میں دیے گئے لنک میں موجود تفصیل کے مطابق  " بنک البلاد" سے جاری ہونے والا " تمکین کریڈٹ کارڈ" عام کریڈٹ کارڈ ہی کی طرح ایک کارڈ ہے، جس میں کریڈٹ کارڈ لینے والا مذکورہ ادارہ بنک البلاد  کے ساتھ معاہدہ کرتا ہے کہ "اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر اگر بینک سود لینا چاہتا ہے تو میں بلاکسی جھجک کے ادا کرنے کو تیار ہوں"تو ملحوظ رہے کہ شرعًا یہ سود کے لینے دینے کا معاہدہ ہے ، جب کہ   جس طرح سود کا لینا حرام ہے اسی طرح اس کا معاہدہ کرنا بھی شرعًا ناجائز اور حرام ہے۔  اس بنیاد پر بالفرض اگر کریڈٹ کارڈ لینے والا لی گئی  رقم مقررہ  مدت میں واپس بھی کردے تو  معاہدہ کے سودی ہونے کی وجہ سے اصولی طور پر کریڈٹ کارڈ کا معاملہ کرنا اور  اس کا استعمال نا جائز ہے،اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفس معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے، سائل کے بھائی کو چاہیے کہ مذکورہ کارڈ ہی ختم کردے، نہ سائل استعمال کرسکتا ہے اور نہ سائل کا بھائی استعمال کرسکتا ہے۔فتاوی شامی میں ہے:"وفي الأشباه كل قرض جر نفعًا حرام فكره للمرتهن سكنى المرهونة بإذن الراهن".(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."(مطلب كلّ قرض جر نفعًا حرام، ج:5،ص:166،ط:ایچ ایم سعید)الاشباہ والنظائر میں ہے:"ماحرم فعله حرم  طلبه".(القاعدة الرابعة عشر،ج:1،ص:348،ط:مکتبه علمیه)فقط والله أعلم
                                                  
عنوان: مالک اورمزدورکا مزدوری میں اختلاف ہونے کی صورت میں کیا حل ہوگا؟
سوال: زید نے ایک کنسٹرکشن کاکام شروع کیا،کام شروع کرنے سے پہلے ان کوبکرنے فون کرکے کہاآپ مجھے کام کرنے کے لیے کھڑاکرلیں جب کہ زید کواس بات کاعلم تھاکہ بکرکویہ کام نہیں آتا،لیکن ہمدردی اوررشتہ داری کی وجہ سے زید نے بکرکوسپروائزرکھڑاکردیااورکام شروع کردیاگیا،زید نے بکرکی تنخواہ 50روپے فٹ مزدوری طے کردی،اورکام مکمل ہوگیا۔اس کےبعد بکرنے پھر کام کامطالبہ کردیا، ایک سال بعد نیاکام شروع کردیا،لیکن اس دفعہ زیدنے بکرسے 50روپے فٹ مزدوری طے نہیں کی،اوریہ کام بھی مکمل ہوگیا،کام مکمل ہونے کے بعد زیدنے بکرکوجو اس نے پہلے والےکام میں مزدوری طے کی تھی اُسی حساب سے بکرکومزدوری دے دی،بکرنے اعتراض کیاکہ میں مزدوری 150روپے فٹ لوں گا،زید کے ذہن میں تھاکہ مزدوری طے ہوچکی ہے،لیکن بکراس پرراضی نہیں تھا۔زید نے بازارسے ایک ٹھیکے دارکوبلاکرکام کرنے کاکہاجس طرح بکرنے کام کیاتھا،تواسی ٹھیکے دارنے منہ سے خودہی50روپےفٹ پرکام کرنے کی رضامندی ظاہرکی ،جس پرزیدنے بکرسے کہاکہ آج بھی دوسراکام مکمل ہونےکے بعد مزدوری کاریٹ یہی ہے،مگربکراس پرراضی نہیں ہے۔اب سوال یہ ہے کہ اس معاملہ کاحل بتایاجائے؟
جواب: صورتِ  مسئولہ میں دوسرے کام کی اجرت پہلے سے طے نہ کرنے کی بنا پربکرکو بازار کے حساب سے اجرت ملے گی  یعنی اس طرح کا کام کرنے پر بازار میں جتنی اجرت رائج ہو ،بکر اتنی ہی اجرت کا مستحق ہے۔رد المحتارمیں ہے:"و شرطها كون الأجرة والمنفعة معلومتين؛ لأن جهالتهما تفضي إلى المنازعة."(كتاب الاجارة، شروط الاجارة، ج:6، ص:5، ط:سعيد)ايضاً:"(الفاسد) من العقود (ما كان مشروعًا بأصله دون وصفه، و الباطل ما ليس مشروعًا أصلاً) لا بأصله و لا بوصفه (و حكم الأول) و هو الفاسد (وجوب أجر المثل الاستعمال) لو المسمى معلوماً، ابن كمال. "(كتاب الاجارة، ‌‌باب الإجارة الفاسدة، ج:6،ص:45، ط:سعيد)أيضاً:"(تفسد الإجارة بالشروط المخالفة لمقتضى العقد فكل ما أفسد البيع) مما مر (يفسدها) كجهالة مأجور أو أجرة أو مدة أو عمل."(كتاب الإجارة، باب إجارة الفاسدة، ج:6، ص:46، ط:سعيد)فقط والله اعلم
                                                  
عنوان: موٹر سائیکل کی انشورنس کرانا
سوال: موٹر سائیکل کی انشورنس کرانا جائز ہے ؟
جواب: مروجہ انشورنس  کی تمام کمپنیوں کا معاملہ بھی  بینک کے معاملات کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ "جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، لہذا انشورنس کی پالیسی لینا ناجائز اور حرام ہے۔انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم (گھر، زندگی، گاڑی، موٹر سائیکل  وغیرہ)کا  انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»."( کتاب المساقات ، ج:3، ص: 1219، ط:دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر."( کتاب البیوع  والأقضیة،ج:4،ص:483،  ط: مکتبة رشد، ریاض)فتاوی شامی میں ہے:"مطلب مهم فيما يفعله التجار من دفع ما يسمى ‌سوكرة وتضمين الحربي ما هلك في المركب.وبما قررناه يظهر جواب ما كثر السؤال عنه في زماننا: وهو أنه جرت العادة أن التجار إذا استأجروا مركبا من حربي ‌يدفعون له أجرته، ويدفعون أيضا مالا معلوما لرجل حربي مقيم في بلاده، يسمى ذلك المال: ‌سوكرة على أنه مهما هلك من المال الذي في المركب بحرق أو غرق أو نهب أو غيره، فذلك الرجل ضامن له بمقابلة ما يأخذه منهم، وله وكيل عنه مستأمن في دارنا يقيم في بلاد السواحل الإسلامية بإذن السلطان يقبض من التجار مال السوكرة وإذا هلك من مالهم في البحر شيء يؤدي ذلك المستأمن للتجار بدله تماما، والذي يظهر لي: أنه لا يحل للتاجر أخذ بدل الهالك من ماله لأن هذا التزام ما لا يلزم."(باب المستأمن، ‌‌فصل في استئمان الكافر، ج:4، ص:170، ط: دار الفکر)فقط واللہ اعلم
                                                  
عنوان: گورنمنٹ کی طرف سے مختلف قسم کے فنڈز میں میراث جاری ہونے کا حکم
سوال: ایک شخص کا انتقال ہوگیا ان کے ورثاء میں کوئی اولاد نہیں ہے ،ایک بیوہ ہے ،دو شادی شدہ ہمشیرہ ہیں ،اور ایک والدہ ہیں ،مرحوم سرکار ی ملازم تھے، جن کے سات قسم کے فنڈز ہیں ،اب پوچھنا یہ ہے کہ مرحوم کے کون کون سے فنڈز میں میراث جاری ہوگی۔سات قسم کے فنڈز درج ذیل ہیں :1- پنشن فنڈ: Pension fund2-جی پی فنڈ: GP Fund3-لیو ان کیشمنٹ: Leave Encashment4-مالی امداد:Arrear pay and allowance5-فنانس اسسٹنٹ:Financial Assistance6-Retire Benefit and death compensation7-یبنوولنٹ فنڈ:Benevolent Fond
جواب: 1-پنشن فنڈ Pension fund پینشن ادارے کی طرف سے عطیہ اور ہبہ ہوتا ہے، لہذا پنشن کی رقم ادارہ جس کے نام پر جاری کرے وہی اس کا مالک ہوتا ہے  اس میں وراثت جاری نہیں ہوگی۔2-جی پی فنڈ GP Fund کے نام پر ادارہ ملازمین  کی تنخواہ سے ہر ماہ کچھ نا کچھ فیصد رقم   منہا کرکے انویسٹ کرتا ہےاور ملازمین کو ریٹائرمنٹ کے وقت اضافہ کے ساتھ  یہ رقم لوٹائی  جاتی ہے،  اس کی دو صورتیں ہیں،  ہر ماہ جو کٹوتی ہوتی ہے وہ یا تو اختیاری ہوگی یا تو   جبری۔اختیاری کٹوتی کا حکم:  اس صورت کا حکم یہ ہے  کہ مرحوم نے اپنی تنخواہوں سے جتنی کٹوتی کرائی ہے  اتنی ہی جمع شدہ رقم  اور جتنی رقم ادارے نے ابتدا میں اپنی طرف سے ملائی تھی وہ لے سکتے ہیں،  ان دونوں رقموں کو انویسٹ کرکے جو رقم حاصل ہوئی ہے وہ زائد رقم لینا شرعاًجائز نہیں ہے ؛ کیوں کہ اس صورت میں انہوں  اپنے اختیار سے کٹوتی کروائی تھی، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی تھے، لہٰذا یہ اضافہ لینا ان کے لیے  جائز نہیں تھا؛ کیوں کہ سودی معاملے پر رضامندی بھی ناجائز ہے، چناں چہ اس صورت میں اب ورثاء  کے لیے اس مد میں ملنے والی رقم میں سے اصل رقم لینا جائز ہے ، زیادتی کا لینا ناجائز ہے، لہذا اصل رقم تمام ورثاء کے درمیان میراث کے شرعی قواعد کے مطابق تقسیم ہوگی ۔ جبری کٹوتی کا حکم:اس صورت کا حکم یہ ہے کہ یہ فنڈادارے کی طرف سے ملازمین کے لیے تبرع و انعام  ہوتا ہے اور ملازمین کے لیے یہ لینا شرعاً جائز ہوتا ہے ، اس لیے  کہ ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور ملازم کو جب تک یہ رقم مل نہ جائے تب تک وہ اس کا قانوناً وشرعاً مالک نہیں ہوتا  لہٰذا اس کے لیے اضافی رقم لینا جائز ہوگا، چناں اس صورت میں جی پی فنڈ کے مجموعے پر میراث جاری ہوگی، اور اس کو میراث کے ضابطہ کے  مطابق تقسیم کیا جائے گا،جب کہ عام طور پر سرکاری ملازمین کا جی پی فنڈجبری ہی ہوتا ہے ،اس صورت میں پورا فنڈ قابلِ تقسیم ہوتا ہے ۔3-لیو ان کیشمنٹ (Leave Encashment):لیو ان کیشمنٹ کی رقم دراصل ملازم کی ان تعطیلات کا معاوضہ ہوتی ہے جو تعطیلات(تنخواہ کے ساتھ) ملازم کا حق تھا، مگر اس نے رخصت لینے کی بجائے ان تعطیلات میں بھی کام کیا تو ادارے کی طرف سے ان ایام  کی تنخواہ بھی ملازم کو ریٹارمنٹ کے بعد دی جاتی ہے،اس فنڈ میں ملنے والی رقم میں میراث جاری ہوگی ۔4-مالی امداد Arrear pay and allowance یہ فنڈادارے کی طرف سے عطیہ اور ہبہ ہوتا ہے،اور  یہ   اسی کا ہوتا ہے جسے دینے والا  دیتا ہے ؛ مرحوم کے انتقال پر مالی امدادادارہ ورثاء میں سے  جس کے نام پر جاری کرے گا، وہی اس امداد  کا مالک ہو گا، اور اس کو میراث میں تقسیم نہیں کیا جاۓ گا۔5-فنانس اسسٹنٹFinancial Assistance یہ فنڈ بھی  متعلقہ ادارے کی طرف سے جس کو ملے اس کی ملکیت شمار ہوتا ہے،مرحوم کے ترکہ  میں شمار ہوکر تمام ورثاء میں تقسیم نہیں ہوتا۔6-  حکومتی ملازم  جب ریٹائر ہوتا ہے  یا انتقال کرجاتا ہے تو اس کو گریجویٹی فنڈ کے نام سے کچھ رقم بطورِ مراعات ملتی ہے ،یہ رقم تنخواہ کا حصہ نہیں ہوتی،بلکہ  ادارہ کی طرف سے ملازم کے لیے  انعام و عطیہ ہوتی ہے، یہ رقم  ریٹائرمنٹ کے وقت سے ہی دو حصوں میں تقسیم  کر کے دی جاتی ہے،اس میں سےکچھ  رقم فورًا  ملازم کو دے دی جاتی ہے جسے" گریجویٹی"  کہا جاتا ہے اور وہ ملازم کی ملکیت ہی شمار کی جاتی ہےاورملازم کی وفات کےبعداس کی  وراثت میں تقسیم ہوتی ہے، لیکن اگر مذکورہ رقم ادارہ کی طرف سے   ملازم کی وفات کے بعد ملے تو ایسی صورت میں  ادارہ یہ رقم  جس شخص کو نامزد کرکے دے وہی اس رقم کا حق دار ہوتا ہے،اس صورت میں یہ رقم  وراثت میں تقسیم نہیں ہوتی ہے۔7-یبنوولنٹ Benevolent Fond فنڈ  ادارے کی طرف سے عطیہ اور ہبہ ہوتا ہے،اور یہ اسی کا ہوتا ہے جسے دینے والا دیتا ہے ؛ اس لیے یہ فنڈ ورثاء میں سے اسی کا   ہو گا جس کو ادارہ نامزد کرکےدے گا، اس میں بھی میراث جاری نہیں ہوگی۔ دیکھیے عدالتی فیصلے :ازمفتی تقی عثمانی ،ج:2، ص:205۔۔۔217، ط:ادارہ اسلامیات،لاہور۔کراچیبدائع الصنائع میں ہے:"لأن الإرث إنما يجري في المتروك من ملك أو حق للمورث على ما قال «- عليه الصلاة والسلام - من ترك مالا أو حقا فهو لورثته»ولم يوجد شيء من ذلك فلا يورث ولا يجري فيه التداخل؛ لما ذكرنا، والله سبحانه وتعالى أعلم."(کتاب الحدود ، فصل فی شرائط جواز اقامة الحدود ج:7،  ص :57 ط : دار الکتب العلمیة)درر الحكام  شرح مجلة الأحكام میں ہے:"المادة (2 9 0 1) - (كما تكون أعيان المتوفى المتروكة مشتركة بين وارثيه على حسب حصصهم كذلك يكون الدين الذي له في ذمة آخر مشتركا بين وارثيه على حسب حصصهم) كما تكون أعيان المتوفى المتروكة مشتركة بين - وارثيه، على حسب حصصهم الإرثية بموجب علم الفرائض أو بين الموصى لهم بموجب أحكام المسائل المتعلقة بالوصية كذلك يكون الدين الذي له في ذمة آخر مشتركا بين ورثته على حسب حصصهم الإرثية أو بين الموصى لهم بموجب الوصية لأن هذا الدين ناشئ عن سبب واحد الذي هو الإرث أو الوصية."(الکتاب العاشر الشرکات،الباب الاول،ج:3، ص:50، ط:رشیدیة)تبيين الحقائقمیں ہے:" قال في الهداية الأجرة لا تجب بالعقد وتستحق بإحدى معان ثلاث إما بشرط التعجيل ‌أو ‌بالتعجيل ‌من ‌غير ‌شرط أو باستيفاء المعقود عليه اهـ قوله لا تجب بالعقد أي لا يجب أداؤها وتسليمها بمجرد العقد أما نفس الوجوب فثابت بنفس العقد. اهـ(کتاب الإجارۃ، ج:5، ص:106، ط:دار الكتاب الإسلامي)الفقه الإسلامي وأدلتهمیں ہے:‌‌"الإرث لغة: بقاء شخص بعد موت آخر بحيث يأخذ الباقي ما يخلفه الميت. وفقهاً: ما خلفه الميت من الأموال والحقوق التي يستحقها بموته الوارث الشرعي."(الفصل الأول، تعریف علم المیراث،10/ 7697،ط:دار الفکر)امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے۔‘‘(کتاب الفرائض، عنوان: عدم جریان میراث در وظیفہ سرکاری تنخواہ،ج4،ص343، ط: دارالعلوم)فقط واللہ  اعلم
                                                  
عنوان: روبوٹ کی ذریعہ ڈیجیٹل کرنسی کی مائننگ کا حکم
سوال: ٹیلیگرام میں روبوٹ ڈیزائن کیے گئے ہیں جن کے ذریعے ڈیجیٹل کرنسی نکالی جاتی ہے! اب سوال یہ ہے کہ ان روبوٹس کے ذریعے ڈیجیٹل کرنسی کی مائننگ اور ان کی خرید و فروخت کا کیا حکم ہے؟
جواب: ڈیجیٹل کرنسی کی مائننگ  اور ان کی خرید و فروخت نا جائز و حرام ہے چاہے انسان خود یہ کام کرے یا روبوٹ کے ذریعہ یہ کام کرے، کیونکہ ڈیجیٹل کرنسی یعنی "بٹ کوائن" "کرپٹوکرنسی" محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں،  لہذا موجودہ  زمانے میں ان کی خرید و فروخت  کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( ماخوذ: تجارت کے مسائل کا انسائیکلوپیڈیا: 2/ 92) فقط واللہ اعلم
                                                  
عنوان: کیا مدارس کے مدرسین لاک ڈاؤن کے ایام کی تنخواہ کے حقدار ہیں؟
سوال: لاک ڈاؤن میں تعطیل کی تنخواہ مدرسین  کے لیے لینا کیسا ہے ؟جیسا کہ عرف عام میں یہ بات عام  ہے کہ مدرس اجیر خاص کی حیثیت رکھتا ہے اور عام طور سے  کسی بھی مدرسہ میں مدرس کی تبدیلی سال کے آخر میں عید کے بعد ہوتی ہے،  تو لاک ڈاؤن میں عید کے بعد بھی اس کا تقرر مدرسہ میں مانا جائے گا یا نہیں ؟ تفصیل کے ساتھ مسئلے  کا جواب عنایت فر مائیں!
جواب: 1۔  جو  مدرسین مدرسہ کے مستقل ملازم ہو تے ہیں وہ ضابطہ کے مطابق جس طرح سے   ایام  تعطیلات کی تنخواہ کے حق دار ہوتے ہیں،  اسی طرح سے یہ افراد  لاک ڈاؤن  کے ایام میں بھی  خدمت انجام دہی کے معاہدہ برقرار رہنے کی وجہ سے تنخواہ کے حق دار ہوں گے؛ البتہ  اگر مدرسہ کی انتظامیہ نے اجارہ کا معاہدہ با ضابطہ طور پر ختم کرکے انہیں آگاہ کردیا ہو تو اس صورت میں  جس دن معاہدہ ختم ہوا ہو، اس کے بعد سے مشاہرہ کے حق دار نہ ہوں گے۔پس مسئولہ صورت میں مدرسین تنخواہ وصول کر سکتے ہیں، لیکن اگر مدرسہ میں فی الحال رقم موجود نہ ہو تو رقم مہیا ہونے تک اپنے مشاہرہ کے  مطالبہ میں تاخیر کرنا بہتر ہوگا۔2۔ جب تک مدرسہ کی انتظامیہ نے کسی مدرس کے ساتھ معاملہ ختم نہ کیا ہو، اس وقت تک کے  مشاہرہ کی ادائیگی مدرسے  کی انتظامیہ پر حسبِ دستور لازم ہوگی، لہذا صورتِ  مسئولہ میں ایسے تمام مدرسین کو مشاہرہ دینا انتظامیہ پر لازم ہوگا۔ الدر المختار میں ہے:"تُفْسَخُ بِالْقَضَاءِ أَوْ الرِّضَا."( كتاب الاجارة، بَابُ فَسْخِ الْإِجَارَةِ، ٦ / ٨٠، ط: دار الفكر)فقط واللہ اعلم
                                                  
عنوان: زندگی میں جائیداد تقسیم کرنے کی وصیت کرنا
سوال: میری پھوپھی کا ایک مکان ہے ،جس کی مالیت 60/70 لاکھ روپے ہے ،اور اس میں میری پھوپھی رہائش پذیر ہے ،ان کا ایک بیٹا اور دو بیٹیاں ہیں ،ان کا حصہ کیسے بنے گا؟ میری پھوپھی نے ماضی میں غلطی میں یہ بات کر دی تھی کہ سارا میرے بیٹے کو ملے اور بیٹیوں سے سائن بھی کروا دیےکہ آپ لوگ دستبردار ہو جاؤ،مگر میری پھوپھی اب یہ کہہ رہی ہیں کہ مجھ  سے  غلطی ہو گئی ہے اور اب میں یہ چاہتی ہوں کہ بیٹے اور بیٹیوں کو شریعت کے مطابق حصہ ملے،اس سلسلے میں راہ نمائی درکار ہے۔
جواب: ہر شخص اپنی زندگی میں اپنی جائیداد کا خود مالک  ومختار ہوتا ہے، وہ ہر جائز تصرف اس میں کرسکتا ہے، کسی کو یہ حق نہیں  ہے کہ اس کو اس کی اپنی ملک میں تصرف  کرنے سے منع کرے ، نیز والدین کی زندگی میں اولاد وغیرہ کا اس کی جائیداد  میں شرعی طور پر حصہ نہیں  ہوتا،  اور نہ ہی کسی کو مطالبہ کا حق حاصل  ہوتاہے۔لہذا صورتِ مسئولہ میں جب تک آپ کی پھوپھی حیات ہیں تب تک یہ مکان انہی کی ملکیت ہے، اس میں ان کی اولاد کا ایسا حق نہیں ہے کہ جسے اپنی زندگی میں ان کے حوالے کرنا ضروری ہو، اس لیے یہ سوال بے کار ہے کہ پھوپھی کی زندگی میں ان کے بیٹے اور بیٹیوں کا اس مکان میں کتنا حصہ بنتا ہے، باقی آپ کی پھوپھی کا اپنی بیٹیوں کو اپنی جائیداد میں سے کچھ دیے بغیر انھیں بیٹے کے حق میں جائيداد سے دست بردار کرانا جائز نہیں تھا، ایسا کرنے سے بیٹیوں کا جائيداد میں سے حصہ ختم نہیں ہوا تھا، بلکہ تب بھی وہ اپنی ماں کی جائيداد کی حق دار هوں گي، اب جب کہ آپ کی پھوپھی  اپنی اس غلطی کو درست کرنا چاہتی ہیں تو بیٹے کو شرعی حکم اور اپنے فیصلے سے آگاہ کردیں اور بیٹے کو  یہ وصیت کردیں کہ میری وفات کے بعد میراث کے شرعی قانون کے مطابق ترکہ تقسیم کرتے ہوئے اپنی بہنوں کو ان کا شرعی حق دے اور لکھی ہوئی تحریر کو کالعدم کردے۔ مشکاة المصابیح میں ہے:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: "أكل ولدك نحلت مثله؟" قال: لا قال: "فأرجعه."  وفي رواية ...... قال: "فاتقوا الله واعدلوا بين أولادكم." (باب العطایا،ج:1،ص:261، ط: قدیمی)ترجمہ:’’حضرت نعمان ابن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔‘‘(مظاہر حق، 3/193، باب العطایا، ط: دارالاشاعت)سنن ابن ماجہ میں ہے:"وعن أنس قال: قال رسول الله صلى الله عليه وسلم: من قطع ميراث وارثه قطع الله ميراثه من الجنة يوم القيامة، رواه ابن ماجه".(باب الوصایا، الفصل الثالث، ج:1، ص:266 ط: قدیمی)ترجمہ :’’حضرت انس رضی اللہ تعالیٰ عنہ فرماتے ہیں : رسول اللہ ﷺ نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔‘‘ فتاوی شامی میں ہے:"(وتتم) الهبة (بالقبض) الكامل (ولو الموهوب شاغلاً لملك الواهب لا مشغولاً به) والأصل أن الموهوب إن مشغولاً بملك الواهب منع تمامها، وإن شاغلاً لا، فلو وهب جرابًا فيه طعام الواهب أو دارًا فيها متاعه، أو دابةً عليها سرجه وسلمها كذلك لاتصح، وبعكسه تصح في الطعام والمتاع والسرج فقط؛ لأنّ كلاًّ منها شاغل الملك لواهب لا مشغول به؛ لأن شغله بغير ملك واهبه لايمنع تمامها كرهن وصدقة؛ لأن القبض شرط تمامها وتمامه في العمادية."(کتاب الهبة،ج:5 ، ص:690، ط:سعید) تکملة رد المحتار  لمحمد علاء الدین   میں ہے: "الإرث جبري لايسقط بالإسقاط ... الخ."(کتاب الدعوی، باب التحالف، فصل في دفع الدعاوی ،ج:5، ص:505، ط:سعید) بدائع الصنائع میں ہے:" لأن الإرث إنما يجري في المتروك من ملك أو ‌حق ‌للمورث على ما قال عليه الصلاة والسلام من ترك مالا أو حقا فهو لورثته."(کتاب الحدود،  ج: 7،  ص:57، ط: سعید)فقط واللہ اعلم
                                                  
عنوان: بی سی کا حکم
سوال: بی سی رکھنا کیسا ہے؟
جواب: صورتِ مسئولہ میں بی سی ڈالنا جائز ہے بشرطیکہ تمام شرکاء برابر رقم جمع کرائیں اور مجموعی رقم قرعہ اندازی سے یاباہمی اتفاقِ رائے سے کسی ایک ممبر کو دی جائے، اور اس ادائیگی میں کمی بیشی نہ ہو، اور تمام شرکاء بی سی کے ختم ہونے تک شامل رہیں یعنی جس ممبر کی بی سی نکل جائے تو وہ بی سی سے الگ نہ ہو بلکہ بی سی ختم ہونے تک بقیہ ادائیگی بھی کرتا رہے، نیز بی سی کے معاملہ کے دوران کسی قسم کی شرط وغیرہ بھی نہ ہو۔فتاوی ہندیہ میں ہے:"والقرض هو أن يقرض الدراهم والدنانير أو شيئا مثليا يأخذ مثله في ثاني الحال۔"(كتاب الكراهية، الباب الثاني والعشرون: 5/  366، ط:رشيدية)فقط واللہ اعلم
                                                  
عنوان: تعلیمی اداروں میں فیس کی تاخیر کی بنیاد پر مالی جرمانہ وصول کرنے کی شرعی حیثیت
سوال: 1: اگر امتحان کی فیس مقررہ تاریخ کے اندر ادا نہیں کی جاتی ہے تو کیا اضافی لیٹ فیس وصول کرنا جائز ہے؟ مثال کے طور پر، امتحان کی فیس (200 روپے) دس تاریخ کے اندر ادا کرنا ضروری ہے، اس کے بعدآپ کو اضافی 100 روپے ادا کرنے ہوں گے۔2:اگر کوئی مدرسہ کھلنے کی مقررہ تاریخ پر حاضر نہ ہو سکے تو سزا کے طور پر اس سے 100 یا 200 روپے اضافی لیے جاتے ہیں اور کھانا جاری کیا جاتا ہے۔3:کھانے کے لیےجو طالب علم مدرسہ کی مقرر کردہ رقم سے کم دیتے ہیں، مثلا مقرر کردہ رقم دو ہزار روپے ہے، اگر وہ 2000 ٹکا سے کم (1000 یا 1200 ٹکا) ادا کرتا ہے اگر وہ امتحان میں ایک مضمون میں فیل ہوتا ہے، تو اسے کھانا جاری کرنے کے لیے اضافی 200 ٹکے ادا کرنے ہوں گے، اور اگر وہ ایک سے زیادہ مضامین میں فیل ہوتا ہے تو اسے 500 روپے اضافی ادا کرنا ہوں گے، یہ اصول اگلے امتحان تک رہے گا، واضح رہے کہ امتحان میں فیل ہونے پر کوئی اضافی فیس نہیں لی جائے گی، اگر طالب علم مقرر کردہ رقم سے کھانا کھاتا ہو ، مذکورہ قوانین کے متعلق بتائیےآیا یہ شریعت کی نظر میں درست ہیں یا نہیں؟
جواب: 1:صورتِ مسئولہمقر رہ تاریخ پر فیس کی ادائیگی نہ ہونے کی صورت میں مذکورہ ادارے کا فیس کی مد میں اضافہ کرناجائز نہیں ہے  یہتعزیر بالمال(مالی جرمانہ ) کے زمرے میں آتا ہے  اور تعزیر بالمال شرعاً ناجائز ہے،ہاں اگر مدرسہ کی طرف فیس وصول کرنے کے لئے کوئی تنخواہ دار ملازم موجود نہیں ہے وقتی طور پر فیس وصول کرنےکے لئے مخصوص  ایام کے لئے ملازم رکھا جاتا ہے ،پھر وہ مخصوص ایام گزرنے کے بعدلیٹ فیس جمع کرنے کے لئے آدمی رکھنا پڑے تو اضافی رقم لینے کی گنجائش ہوگی اور اگر مدرسہ کے  باقاعدہ ملاز م ہے پھر لیٹ فیس وصول کرنا جائز نہیں ہوگا ۔2:اوراگر کوئی مدرسہ کھلنے کی مقررہ تاریخ پر حاضر نہ ہو سکے تو سزا کے طور پر اس سے  اضافی رقم لیناجائز نہیں ہے ، یہتعزیر بالمال(مالی جرمانہ ) کے زمرے میں آتا ہے  اور تعزیر بالمال شرعاً ناجائز ہے،  لہذا مذکورہ اضافہ شدہ رقم لینا اور اسےادارے کے مصارف میں استعمال کرنا جائز نہیں،بلکہ لینے کی صورت میں واپس کرنا ضروری ہے ۔3: کھانے کے لیےجو طالب علم مدرسہ کی مقرر کردہ رقم سے کم دیتے ہیں، مثلا مقرر کردہ رقم دو ہزار روپے ہے، اگر وہ 2000 ٹاکا سے کم (1000 یا 1200 ٹاکا) ادا کرتا ہے اگر وہ امتحان میں ایک مضمون میں فیل ہوتا ہے، تو اسے کھانا جاری کرنے کے لیے اضافی 200 ٹاکے ادا کرنے ہوں گے، اور اگر وہ ایک سے زیادہ مضامین میں فیل ہوتا ہے تو اسے 500 روپے اضافی ادا کرنا ہوں گے، یہ اصول اگلے امتحان تک رہے گا، اور امتحان میں فیل ہونے پر کوئی اضافی فیس نہیں لی جائے گی تو یہ صورت جائز ہے ۔مشکوۃ المصابیح میں ہے:"عن أبي حرّة الرُقاشيّ عن عمه قال: قال رسول الله صلّى الله عليه وسلّم: ألا تظلموا ألا لا يحلّ مال امرئ إلاّ ‌بطيب نفس منه."(مشکوۃ المصابیح، کتاب البیوع، باب الغصب والعاریۃ، رقم الحدیث:2946ج:2،ص:889,ط:المکتب الاسلامی) فتاوی  شامی   میں ہے:"(ويكون به و) بالحبس و (بالصفع) على العنق .... (لا بأخذ مال في المذهب) بحر. وفيه عن البزازية: وقيل يجوز، ومعناه أن يمسكه مدة لينزجر ثم يعيده له، فإن أيس من توبته صرفه إلى ما يرى.وفي الرد: (قوله لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز.  ومثله في المعراج، وظاهره أن ذلك رواية ضعيفة عن أبي يوسف ...... (قوله وفيه إلخ) أي في البحر، حيث قال: وأفاد في البزازية أن ‌معنى ‌التعزير بأخذ المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي. وفي المجتبى لم يذكر كيفية الأخذ وأرى أن يأخذها فيمسكها، فإن أيس من توبته يصرفها إلى ما يرى. وفي شرح الآثار: التعزير بالمال كان في ابتداء الإسلام ثم نسخ. والحاصل أن المذهب عدم التعزير بأخذ المال."(کتاب الحدود، باب التعزیر ، ج:4،ص:61۔62،ط:سعید) فتاوی  شامی   میں ہے:"وفي شرح الآثار: التعزير بالمال كان في ابتداء الإسلام ثم نسخ. اهـ۔والحاصل أن المذهب عدم التعزير بأخذ المال."(کتاب الحدود،‌‌ باب التعزير، ج:4، ص:61، ط:سعید)فقط واللہ اعلم
                                                  
عنوان: کمپنی کا ملازمین کو بونس دینا اور اس پر انٹرسٹ کی رقم دینے کا حکم
سوال: ہماری کمپنی کو جو سالانہ فائدہ ہوتا ہے، اس میں سے پانچ فیصد اپنے ورکرز کو دیتی ہے، کمپنی کو جو سالانہ پیسے ملتے ہیں، اس میں بینک  کے انٹرنس/فائدے کی رقم بھی شامل ہوتی ہے، کمپنی کے پیسے+بینک انٹرنس ملا کر پانچ فیصد ورکرز میں تقسیم کیا جاتا ہے، اس صورتحال میں ورکرز کیا کریں ؟
جواب: صورتِ مسئولہ میں کمپنی اور بینک کے درمیان جو مذکورہ سودی معاملہ ہے، اس میں سودی معاملہ کا ذمہ دار کمپنی کی انتظامیہ ہے، چونکہ اس میں  ملازمین کا کوئی عمل دخل نہیں ہے، ملازمین کے لیے کمپنی کی طرف سے ملنے والی رقم کا لینا جائزہے۔جواہر الفقہ میں  ہے:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعًا سود نہیں ، بلکہ اجرت(تنخواہ) ہی کا ایک حصہ ہے،  اس کا لینا اور اپنے استعمال میں لانا جائز  ہے  ۔"(جواہر الفقہ ، ج:3،ص:257،ط:مکتبہ دار العلوم کراچی)البحر الرائق میں  ہے :"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق ج:7، ص:300، ط: دارالكتاب الإسلامي)فقط واللہ أعلم
                                                  
عنوان: بیرون ملک میں سودی قرضہ لینا
سوال: میں 2017 سے کینیڈا میں کرایہ کے گھرمیں اپنی فیملی کے ساتھ رہائش پذیر ہوں ، میں تین بہنوں کا  ایک ہی بھائی ہوں، میں اکیلا پورے گھر کا خرچہ اٹھاتا ہوں،جاب کرتا ہوں اور  میری ساری  آمدنی ایک ماہ کے اندر گھر کےکرایہ اور کھانے پینے میں ختم ہو جاتی ہے، اتنی رقم بھی نہیں بچتی ہے کہ کئی سالوں تک جمع کرکے  میں اپنا ذاتی گھر خرید لوں ، جاب کرتے ہوئے ذاتی گھر لینا نا ممکن بات ہے، میں اپنی مجبوریوں کو دیکھتے ہوئے دل میں خواہش کرتا ہوں کہ صرف ذاتی گھر کے حصول کے لئے بینک سے قرضہ لے لوں، لیکن یہاں کینیڈا میں تمام  بینک ، قرضہ تھوڑے سے عوض کے سود پر دیتے ہے، اس کے علاوہ اور راستہ ہی نہیں،  یہاں پر اکثر مسلمانوں نےذاتی گھر کے حصول کے لئے بینکوں سے قرض لیا ہے ۔آپ سے گزارش ہے میرے لیے شرعی فیصلہ جواب تحریر فرمائیں، کیا شریعت میں اس کی اجازت ملنے کے امکانات ہیں؟ میں نے اکثر لوگوں سے صرف سنا ہے کہ پاکستان کے ایک بڑے مفتی صاحب  نے باہر ملکوں میں رہنے والوں کےلیے  اجازت دی ہے کیا یہ بات درست ہے؟
جواب: سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے،نیز سود کا انجام تباہی اور بربادی ہی ہے، سودی معاملے کی سنگینی کا اندازا  اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں،    خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے، نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں۔بینک سے قرض لے کر جو اضافی رقم دی جاتی ہے چاہے وہ تھوڑی ہو یا زیادہ ہو ،وہ سود ہے، جس کا لینا  اور دینا شرعاً ناجائز اور حرام ہے، قرآنِ کریم اور احادیثِ مبارکہ میں سودی معاملات کرنے والوں کے لیے سخت وعیدیں وارد ہوئی ہیں؛ اس لیے اس سے احتراز لازم اور ضروری ہے، لہذا  کسی  بھی بینک سے  قرضہ لے کر گھر خریدنے  کی صورت میں سود کا معاہدہ کرنا پڑتا ہے،  خواہ  وہ کسی دوسرے نام سےہی کیوں نہ  کیا جاتا ہو،شرعاً اس معاملے کے تحت قرضہ لے کر گھر خریدنا حرام ہے۔ لہذا صورتِ مسئولہ میں   سودی قرضہ لینا شرعاً جائز  نہیں ۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : 278]"ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے. اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )"مرقاة المفاتيح شرح مشكاة المصابيح میں ہے:"(وعن أبي هريرة قال: قال رسول الله صلى الله عليه وسلم: الربا) أي إثمه (سبعون جزءًا) أي بابًا أو حوبًا كما جاء بهما الرواية (أيسرها) أي أهون السبعين (إثما) وأدناها كما في رواية (أن ينكح الرجل أمه) أي يطأها وفي رواية: " «الربا ثلاثة وسبعون بابا أيسرها مثل أن ينكح الرجل أمه، وإن أربى الربا عرض الرجل المسلم» " رواه مالك عن ابن مسعود. رواية: " «الربا اثنان وسبعون بابا أدناها مثل إتيان الرجل أمه، وإن أربى الربا استطالة الرجل في عرض أخيه» " رواه والطبراني في الأوسط عن البراء. ففي الحديثين دلالة على أن وجه زيادة الربا على معصية الزنا إنما هو لتعلق حقوق العباد إذ الغالب أن الزنا لا يكون إلا برضا الزانية ولذا قدمها الله - تعالى - في قوله - تعالى - {الزانية والزاني} [النور: 2] وإلا فأي عرض يكون فوق هتك الحرمة ومرتبة القذف بالزنا دون معصية الزنا والله - تعالى - أعلم’’وعن ابن مسعود قال: قال رسول الله صلى الله عليه وسلم: " «إن الربا وإن كثر فإن عاقبته تصير إلى قل» " رواها ابن ماجه، والبيهقي في شعب الإيمان وروى أحمد الأخير.(وعن ابن مسعود قال: قال رسول الله صلى الله عليه وسلم إن الربا) أي ماله (وإن كثر) أي صورة وعاجلة (فإن عاقبته) أي آجلته وحقيقته (تصير) أي ترجع وتئول (إلى قل) بضم قاف وتشديد لام: فقر وذل. قال الطيبي - رحمه الله: القل والقلة كالذل والذلة يعني أنه ممحوق البركة (رواهما) أي الحديثين جميعا (ابن ماجه) أي في سننه (والبيهقي في شعب الإيمان وروى أحمد) أي وكذا الحاكم (الأخير) أي الحديث الآخر منهما".(کتاب البیوع، باب الربا، ج: 5، ص :2925، ط:  دار الفكر، بيروت - لبنان)حدیث مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: «هُمْ سَوَاءٌ»".(الصحیح لمسلم، ص:1219، ج:3، کتاب المساقات،دار احیاء التراث، بیروت)      مشكاة المصابيح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءًا أيسرها أن ینکح الرجل أمه».(مشکاۃ المصابیح، باب الربوا، ص: 246، ج: 1، ط: قدیمی)اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(اعلاء السنن، کتاب الحوالة، باب کل قرض جرّ منفعة،ص: 513 ، ج: 14، ط: إدارۃ القرآن) فقط والله اعلم
                                                  
عنوان: کمپنی کی طرف سے ملنے والے بونس کا حکم
سوال: میں جس کمپنی میں ملازمت کرتا ہوں، وہاں پر ہمیں (پانچ پرسنٹ یا ڈبلیو۔پی۔پی۔ایف) کے نام سے ایک بونس دیا جاتا ہے ،جو کہ کمپنی کا تقریباً آدھا منافع اور آدھا سود ہوتا ہے ،جو کمپنی کو بینک میں رقم رکھنے کی وجہ سے حاصل ہوتا ہے، جسے کمپنی اپنے ورکر اور کنٹریکٹ ورکر میں تقسیم کرتی ہے، کیا یہ استعمال کرنا جائز ہے؟
جواب: صورتِ مسئولہ میں کمپنی اور بینک کے  درمیان جو سودی معاہدہ ہے، اس کی ذمہ دار کمپنی خود ہے، ملازمین کا اس میں کوئی عمل دخل نہیں ہے؛ لہٰذا  کمپنی  کی طرف سے دیا جانے والا بونس ملازمین  کے لیے لینا جائز ہے۔الدر المختار مع رد المحتار میں ہے:"و الأجرة ‌إنما ‌تكون في مقابلة العمل."(کتاب النکاح، باب المهر، 156/3، ط: سعید)جواہر الفقہ میں حضر ت مفتی محمد شفیع عثمانی صاحب رحمہ اللہ اس جيسے  مسئلہ  جي فنڈ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعًا سود نہیں ، بلکہ اجرت(تنخواہ) ہی کا ایک حصہ ہے،  اس کا لینا اور اپنے استعمال میں لانا جائز  ہے  ۔"(جواہر الفقہ ، ج:3،ص:257،ط:مکتبہ دار العلوم کراچی)فقط واللہ اعلم
                                                  
عنوان: کرنٹ اکاؤنٹ میں رقم رکھنے کی گنجائش کیوں ہے؟
سوال: جامعہ کے بینک کے بارے میں فتویٰ واضح  ہے،ایک اشکال کی وضاحت مطلوب تھی بینک کی ملازمت حرام ہے،اس لیے اس میں کام کرنا بالکل صحیح نہیں ہے،جامعہ کے اپنے بھی بینک اکاؤنٹس ہیں ،اور کرنٹ اکاؤنٹ کھولنے کی گنجائش بھی ہے،تو جامعہ سمیت ہم سب  اس  فتوی ٰ پر عمل کیسے کریں؟
جواب: واضح رہے کہ بینک کے معاملات چوں کہ  سود پر مشتمل ہوتے ہیں اور سود ہی کی رقم سے ملازمین کو تنخواہ دی جاتی ہے اور سود کا لین دین نص قطعی سے حرام ہے، نیز بینک کی ملازمت میں سودی معاملات میں تعاون ہے،  لہذا بینک   کا نظام جب تک سود پر چلتا رہے اس میں  ملازمت کرنا جائز نہیں۔ حضورﷺ نے سود کھانے والے ،کھلانے والے، لکھنے والے ، اور اس پر گواہ بننے والے پر لعنت فرمائی ہے،جب کہ اس ملازمت  میں کوئی شرعی مجبوری بھی نہیں ،بلکہ روزگارکے دروازے بہت ہیں۔باقی کرنٹ اکاؤنٹ پر اضافی رقم / فائدہ نہیں ملتا،اس کی حیثیت تجوری کی سی ہے،لہذا ضرورت کی وجہ سے اس کے کھولنے کی اجازت ہے کیوں کہ بڑی  مقدار کی رقم گھر  یا دفاتر میں رکھنا آسان نہیں ہوتا، اور خاص مقدار سے زیادہ  نقدی اپنے پاس رکھنے میں قانونی رکاوٹ بھی ہے، اور  رقوم کی بحفاظت منتقلی بھی بعض اوقات  مشکل ہوتی ہے؛  لہذا  جو شخص  اپنی  حاجت  کی خاطر کرنٹ اکاؤنٹ کھولتا ہے، اس سے وہ سودی معاملات کا معاون  شمار نہیں ہوگا۔باقی سائل کا اگر کوئی اور مقصود ہو تو اس کی وضاحت کر کے مسئلہ معلوم کرے۔مسلم شریف میں ہے:"عن جابر قال: لعن رسول الله صلى الله عليه وسلم آكل الربا ومؤكله، وكاتبه وشاهديه، وقال: هم سواء."(‌‌کتاب البیوع،  باب لعن آكل الربا ومؤكله، ج:5، ص:15، رقم الحدیث:1597، ط:دارالمنهاج)یعنی رسول ﷺ نے سود کے کھانے والے اوسودکھلانے والے ،(سودی معاملہ) لکھنے والے اور اس( سودی  معاملہ) پر گواہ بننے والے    پرلعنت کی ہے۔الأشباه والنظائرمیں ہے:"الأولى: الضرورات تبيح المحظورات ... الثانية: ما أبيح للضرورة يقدر بقدرها."(القاعدۃ الثانیه الأمور بمقاصدھا، ص:73، ط:دار الكتب العلمية، بيروت - لبنان)فقط واللہ اعلم
                                                  
عنوان: گانجا (بھنگ) کا پیپر بیچنا کیسا ہے؟
سوال: پیپر جس میں گانجا (بھنگ)بھر کر پیتے ہیں کیا اس کا بیچنا حلال ہے ؟
جواب: گانجے کا پیپرجو  نشہ کے لیے استعمال ہو تا ہےتواگر صرف نشے کے لیے استعمال ہوتا ہے یاخریدار کے متعلق غالب گمان ہے کہ وہ نشے کے لیے استعمال کرے گا تو اس کا بیچنا شرعًا  درست نہیں ہے۔قرآن کریم میں ہے:"وَتَعَاوَنُوا عَلَى الْبِرِّ وَالتَّقْوَى وَلا تَعَاوَنُوا عَلَى الإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ (المائدة:2)فتاوی شامی میں ہے:"‌وما ‌كان ‌سببا ‌لمحظور فهو محظور اهـ."(كتاب الحظر والإباحة، ج: 6، ص: 350، ط: سعيد)فقط والله أعلم
                                                  
عنوان: جی پی فنڈ میں جبری کٹوتی کی صورت میں اضافی رقم کا حکم
سوال: میں کالج ایجوکیشن ڈیپارٹمنٹ سندھ میں بطور لیکچرار ملازم ہوں اور میری ماہانہ تنخواہ سے جی پی فنڈ کی کٹوتی ہوتی ہے جو کہ گورنمنٹ کی پالیسی ہے، جی پی فنڈ کی کٹوتی ہر ملازم کی تنخواہ سے کی جاتی ہے اور یہ کٹوتی ہمارے اختیار میں نہیں ہے تو اس کٹوتی پر جب ملازم اپنی سروس سے ریٹائرڈ  ہوتا ہے تو گورنمنٹ کے رولز کے مطابق اس کو اضافہ یعنی انٹریسٹ دیا جاتا ہے تو شریعت کی نگاہ میں یہ اضافہ لینا کیسا ہے؟ کیا یہ سود کے زمرے میں آتا ہے یا نہیں ؟ دوسری وضاحت یہ کر دوں کہ انٹرسٹ ہاں یا نہ کا اختیار ہمیں ہے کہ ہم اپنی سیلری سلپ میں انٹرسیٹ اپلائیڈ  آن یا  آف کرواسکتے ہیں؟
جواب: صورتِ  مسئولہ میں  ملازم  کی ماہانہ تنخواہ سے جو رقم کاٹی جاتی ہےچوں کہ  یہ جبری کٹوتی   ہے     تو ملازمت ختم ہونے کے بعد اس فنڈ سے ملازم  کوجتنی بھی رقم ملے گی وہ  ملازم کے  لیے حلال ہوگی،سود نہیں ہوگی ،اس کو لینا اور استعمال کرنا جائز ہوگا ۔البحر الرائق میں ہے:"قوله:(بل بالتعجيل أو بشرطه أو بالاستيفاء أو بالتمكن) يعني لا يملك الأجرة إلا بواحد من هذه الأربعة والمراد أنه لا يستحقها المؤجر إلا بذلك كما أشار إليه القدوري في مختصره لأنها لو كانت دينا لا يقال أنه ملكه المؤجر قبل قبضه وإذا استحقها المؤجر قبل قبضها فله المطالبة بها وحبس المستأجر عليها وحبس العين عنه وله حق الفسخ إن لم يعجل له المستأجر كذا في المحيط لكن ليس له بيعها قبل قبضها."(کتاب الاجارۃ،ج:7،ص:300،ط:دار الکتاب الاسلامی)جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"         جبری پراویڈنٹ فنڈ پہ سود کے نام پر جو رقم ملتی ہے  ،وہ شرعًا سود نہیں،   بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)فقط واللہ اعلم
                                                  
