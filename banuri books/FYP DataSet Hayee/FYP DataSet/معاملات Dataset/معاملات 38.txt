عنوان: پیشگی رقم دے کر بھٹی سے اینٹیں بنوانے کا آڈر دینا
سوال: میں اینٹ کاکام کرتاہوں، طریقہ کار اس طرح  ہےکہ  ایک  لاکھ  اینٹ  کی رقم نقداداکرتاہوں اوربھٹی والااینٹ تین یادوماہ بعداداکرے گا۔شرائط:آئندہ آگ پراینٹ  کی وصولی ہوگی۔درجہ اول ہوگا۔جوبھی اینٹ آ پ کوپسندہووہ لے جاؤ۔یادرہے کہ بیع کے وقت اینٹ موجود نہیں ہے۔کیااس طرح بیع ازروئے شریعت صحیح ہے؟ جب کہ تعامل لوگوں کااس طرزپر جاری ہے۔
جواب: صورتِ  مسئولہ میں جب آپ بھٹی والے کو اینٹ بنوانے کا آڈر دیتے ہیں اور ، اور مال کی مقدار ، کوالٹی اور قیمت،  سب  طے ہوجاتی ہے اور لوگوں  کو اس طرح کام کرنے کا تعامل ہے   تو  یہ  اصطلاح میں ”استصناع“ کا  عقد کہلاتا ہے،اگر یہ  معاملہ آپسی رضامندی سے طے شدہ ہو اور مبیع اور ثمن میں کوئی جہالت نہ ہو، اور بعد میں فریقین میں نزاع کا اندیشہ نہ ہو، تو  اگرچہ فی الحال اینٹیں موجود نہیں ہیں تب بھی شرعًا یہ معاملہ استحسانًا جائز ہے۔       فتاوی عالمگیری میں ہے:"الاستصناع جائز في كل ما جرى التعامل فيه كالقلنسوة والخف والأواني المتخذة من الصفر والنحاس وما أشبه ذلك استحسانا كذا في المحيط ثم إن جاز الاستصناع فيما للناس فيه تعامل إذا بين وصفا على وجه يحصل التعريف أما فيما لا تعامل فيه كالاستصناع في الثياب بأن يأمر حائكا ليحيك له ثوبا بغزل من عند نفسه لم يجز كذا في الجامع الصغير وصورته أن يقول للخفاف اصنع لي خفا من أديمك يوافق رجلي ويريه رجله بكذا أو يقول للصائغ صغ لي خاتما من فضتك وبين وزنه وصفته بكذا وكذا لو قال لسقاء أعطني شربة ماء بفلس أو احتجم بأجر فإنه يجوز لتعامل الناس، وإن لم يكن قدر ما يشرب وما يحتجم من ظهره معلوما كذا في الكافي الاستصناع ينعقد إجارة ابتداء ويصير بيعا انتهاء قبل التسليم بساعة هو الصحيح كذا في جواهر الأخلاطي."(3/ 207،  کتاب البیوع، الباب التاسع عشر في القرض والاستقراض والاستصناع، ط: رشیدیہ)فقط واللہ اعلم
                                                  
عنوان: قرض پر نفع لینے کا حکم
سوال: ایک خاتون کے پانچ بیٹوں نے مل کر اپنی والدہ محترمہ کے لیے ایک فلیٹ خریدا اور سب نے متفقہ طور پر یہ فیصلہ کیا کہ والدہ جب تک  وہاں رہنا چاہیں رہ سکتی ہیں لیکن جب وہ وہاں نہیں رہنا چاہیں گی تو فلیٹ کو فروخت کرکے سب کو ان کے پیسے واپس دے دیے جائیں گے اور اگر  منافع ہوا تو وہ بھی سب میں تقسیم ہوگا ، جب فلیٹ خریدنے کا وقت آیا تو  کچھ رقم  کم پڑنے کی وجہ سے بیٹوں نے اپنی والدہ سے کچھ رقم بطورقرض لی اور سب نے اس پر اتفاق کیا کہ فلیٹ کو بیچنے کے وقت یہ رقم والدہ کو واپس لوٹادی جائیگی اور اب فلیٹ کو والدہ کے  نہ رہنے کی وجہ سے  بیچا گیا ہے جس سے کچھ منافع بھی ہوا ہے جبکہ ایک بیٹی کا کہنا یہ ہےکہ والدہ کو بھی اس منافع میں شامل کیا جائے کیوں کہ ان کی رقم بھی تھی، جب کہ والدہ سےرقم بطور قرض لی گئی تھی ، لہذا کیا اس طرح قرض پر نفع دینا سود ہوگا یا نہیں؟ اور تمام اولاد  یہ بھی چاہتی ہے کہ ان کے آپس کے تعلقات خراب  نہ ہوں تو پھر یہ وبال کس پر آئےگا؟2۔والدہ محترمہ یہ چاہتی ہیں کہ ان کا پیسہ جب ملےتو وہ ان کے بیٹوں میں برابر تقسیم کریں، جب کہ ان کی بیٹی چاہتی ہےکہ وہ رقم کاروبار میں لگائی جائے اور والدہ کو کچھ رقم  ہر مہینے نفع کے طور پر ملتی رہے، آیا اس طرح کرنا درست ہے یا نہیں؟
جواب: 1۔واضح رہے کہ مذکورہ معاملہ میں   بیٹوں نے اپنی والدہ سے جو رقم قرض کے طور پر  گھر کی قیمت میں شامل کرنےکے  لیے لی  تھی   اور یہ طے ہوا تھا کہ مکان جب فروخت ہوگا تو والدہ کو ان کی رقم واپس کردی جائے گی، چوں کہ والدہ نے کسی شرط کے بغیر  قرض کے طور پر  رقم دی تھی ،اور اس میں کسی قسم کی اضافی رقم کی شرط نہیں تھی تو اب مکان فروخت ہونے کی صورت میں بیٹے اگر اپنی طرف سے والدہ کو اصل رقم کے علاوہ کچھ زائد رقم دینا چاہیں تودے سکتے ہیں، شرعاً ایسا کرنا جائز ہے ، اس  صورت میں یہ اضافی رقم سود نہیں ہوگی ۔ 2۔والدہ  اپنے پیسوں کی مالک ہیں، وہ جس طرح چاہیں اس میں شریعت کے مطابق  تصرف کرسکتی ہیں  ،لہذاوالدہ کے لیے  بیٹوں  کو دینا بھی جائز ہےاور اگر وہ چاہیں تو  کاروبار میں لگانا بھی جائز ہے  ،البتہ اگر وہ اپنے پیسے اپنی اولاد کو دینا  چاہتی ہیں تو ایسی صورت میں ضروری ہے کہ جس طرح اپنے مذکورہ پانچ بیٹوں کو دے رہی ہیں  ، اسی طرح دیگر اولاد کو بھی ان بیٹوں کے  برابر  حصہ دیں ، اولاد میں سے بعض کو دینا اور بعض کو نہ دینا شرعا درست نہیں ۔حضور اکرم ﷺ کا ارشاد مبارک ہے:"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(أخرجه البيهقي في الكبرى في«باب كل قرض جر منفعة فهو ربا» (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م)فتاوی شامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع، فصل فی القرض ،مطلب كل قرض جر نفعا حرام   (5/ 166)،ط. سعيد،كراچی)حضور اکرم ﷺکا ارشاد مبارک ہے:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا، قال: «فأرجعه» . وفي رواية ...... قال: «فاتقوا الله واعدلوا بين أولادكم»".(مشکوٰۃ  المصابیح، 1/261، باب العطایا، ط: قدیمی)ترجمہ:"حضرت نعمان ابن بشیرؓ  کے بارے  منقول ہے کہ (ایک دن ) ان کے والد (حضرت بشیر ؓ) انہیں  رسولِ کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام عطا کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو، ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔"(مظاہر حق، 3/193، باب العطایا، ط: دارالاشاعت)فتاوی شامی میں ہے:" أقول: حاصل ما ذكره في الرسالة المذكورة: أنه ورد في الحديث أنه صلى الله عليه وسلم قال: «سووا بين أولادكم في العطية، ولو كنت مؤثراً أحداً لآثرت النساء على الرجال». رواه سعيد في سننه، وفي صحيح مسلم من حديث النعمان بن بشير: «اتقوا الله واعدلوا في أولادكم». فالعدل من حقوق الأولاد في العطايا، والوقف عطية فيسوي بين الذكر والأنثى، لأنهم فسروا العدل في الأولاد بالتسوية في العطايا حال الحياة. وفي الخانية: ولو وهب شيئاً لأولاده في الصحة، وأراد تفضيل البعض على البعض روي عن أبي حنيفة لا بأس به إذا كان التفضيل لزيادة فضل في الدين وإن كانوا سواء يكره وروى المعلى عن أبي يوسف أنه لا بأس به إذا لم يقصد الإضرار وإلا سوى بينهم وعليه الفتوى. وقال محمد: ويعطي للذكر ضعف الأنثى، وفي التتارخانية معزياً إلى تتمة الفتاوى قال: ذكر في الاستحسان في كتاب الوقف، وينبغي للرجل أن يعدل بين أولاده في العطايا والعدل في ذلك التسوية بينهم في قول أبي يوسف، وقد أخذ أبو يوسف حكم وجوب التسوية من الحديث، وتبعه أعيان المجتهدين، وأوجبوا التسوية بينهم وقالوا: يكون آثماً في التخصيص وفي التفضيل، وليس عند المحققين من أهل المذهب فريضة شرعية في باب الوقف إلا هذه بموجب الحديث المذكور، والظاهر من حال المسلم اجتناب المكروه، فلاتنصرف  الفريضة الشرعية في باب الوقف إلا إلى التسوية والعرف لايعارض النص هذا خلاصة ما في هذه الرسالة، وذكر فيها أنه أفتى بذلك شيخ الإسلام محمد الحجازي الشافعي والشيخ سالم السنهوري المالكي والقاضي تاج الدين الحنفي وغيرهم اهـ".(4/444، کتاب الوقف،ط: سعید)فقط واللہ اعلم
                                                  
عنوان: ایزی پیسہ کا اکاؤنٹ کھلوانا
سوال: اگر کوئی ایزی پیسہ اکاؤنٹ کھلوائے  اور  اس میں اپنے ضرورت  کے لیے 200  تک رقم رکھ لے اور  اس پر کمپنی سے کوئی فری منٹس یا ایس ایم ایس وغیرہ  نہیں ملیں گےاور وہ  اپنی رقم سے اپنے  لیے بوقتِ  ضرورت لوڈ کرے تو کیا یہ  جائز ہے؟
جواب: صورتِ  مسئولہ میں  مذکورہ اکاؤنٹ  کھلواتے وقت یہ معاہدہ نہ کرنا پڑتا ہو کہ اگر مخصوص مقدار میں رقم رکھوائی گئی تو اضافی منافع ملیں گے، اور  کمپنی کی طرف سے واقعتًا کسی قسم کے منٹس یا فری ایس ایم ایس وغیرہ نہ دیے جاتے ہوں،  بلکہ اکاؤنٹ کھلوانے سے  ضرورت کے وقت اپنے اکاؤنٹ میں بیلنس ڈلوانے کی سہولت دی جاتی ہو تو ایسی صورت میں مذکورہ اکاؤنٹ کھلوانا جائز  ہوگا۔لیکن اگر اکاؤنٹ کھلواتے وقت یہ معاہدہ کرنا پڑتا ہو کہ مخصوص مقدار میں رقم رکھنے کی صورت  میں کمپنی کی طرف سے اضافی منافع ملیں گے، پھر اگرچہ اس میں کم رقم رکھواکر ان منافع سے استفادہ نہ کیا جائے تو بھی یہ اکاؤنٹ کھلوانا درست نہیں ہوگا، کیوں کہ اس میں ایک ناجائز معاملے کا معاہدہ کرنا پایا جائے گا۔ فقط واللہ اعلم
                                                  
عنوان: مدرسین سے جمعہ کے دن کام لے کر معاوضہ نہ دینا کیسا ہے؟
سوال: مدرسین سے جمعہ کے دن کام  لے کر معاوضہ نہ دینا کیسا ہے؟
جواب: کسی بھی ادارے کے  ملازمین کی حیثیت اجیرِ خاص کی ہوتی ہے  اور   اجیرِ  خاص  ملازمت کے مقررہ وقت پر  حاضر رہنے کا تو پابند  ہوتا ہے، اس متعین وقت کے علاوہ اضافی اوقات میں یا چھٹی کے ایام میں کام کرنے کا پابند نہیں ہوتا، اس  لیے ملازم  کو شرعی اعتبار سے چھٹی کے ایام میں  حاضر ہونے پر  یا کام کرنے پر  مجبور کرنا جائز نہیں ہے۔لہذا صورتِ مسئولہ میں مدرسین کو جمعہ کے دن کام پر بُلا کر  اُس دن کی اضافی اجرت نہ دینا شرعاً درست نہیں ہے، اگر جمعہ کے دن کام پر بلانا ہو تو ضروری ہے کہ اُن کو کسی طرح راضی کیا جائے، اگر وہ بلا معاوضہ  حاضر ہونے پر راضی نہ ہوں تو اُن کو  مجبور نہیں کیا جا سکتا۔مجلة الأحكام العدلية (ص: 81):"الأجير على قسمين: القسم الأول هو الأجير الخاص الذي استؤجر على أن يعمل للمستأجر فقط كالخادم الموظف. القسم الثاني هو الأجير المشترك الذي ليس بمقيد بشرط ألا يعمل لغير المستأجر كالحمال والدلال والخياط والساعاتي والصائغ وأصحاب كروسات الكراء وأصحاب الزوارق الذين هم يكارون في الشوارع والجوال مثلا فإن كلا من هؤلاء  أجير مشترك لا يختص بشخص واحد وله أن يعمل لكل أحد. لكنه لو استؤجر أحد هؤلاء على أن يعمل للمستأجر إلى وقت معين يكون أجيرا خاصا في مدة ذلك الوقت."فقط واللہ اعلم
                                                  
عنوان: کسی ملک کی حدود ال لیگل طریقے سے تجاوز کرنا اور وہاں ملازمت کرنا/ اس سفر کے دوران اضطراری حالت میں حرام کھانا
سوال: یورپی حدود اِل لیگل طریقے سے کراس کرتے وقت حالتِ اضطراری میں حرام کھا سکتا ہے؟  اور اِل لیگل طریقے سے حدود کو کراس کرنے کے بعد وہاں محنت مزدوری کرنا جائز ہے یا نہیں؟
جواب: واضح رہے کہ اگر کوئی شخص  جان کنی کی کیفیت میں ہو اور جان بچانے کے لیے کوئی حلال چیز دست یاب نہ ہو تو ایسی صورت میں اللہ رب العزت نے قرآنِ مجید میں  جان بچانے کے لیے اتنی مقدار جس سے جان بچ جائے حرام  چیز کو کھا کر یا پی کر جان بچانے کی اجازت  دی ہے،  اور اللہ تعالیٰ نے اس حالت میں بھی حرام چیز کے استعمال کی اجازت دو شرطوں کے ساتھ مشروط کردی ہے: {غیر باغ ولاعاد} یعنی نہ تو طالبِ لذت ہو اور نہ ہی حد سے تجاوز کرنے والا ہو، نہ تو اس حرام چیز کی لذت وذائقہ مقصود ہو اور نہ  پیٹ بھرنامقصود ہو۔ اور  اس صورت میں بقدرِ ضرورت حرام کھانے یا پینے کے گناہ کو اللہ رب العزت نے معاف فرمادیا ہے، چنانچہ سورہ بقرہ میں باری تعالی کا ارشاد ہے:{فَمَنِ اضْطُرَّ غَيْرَ بَاغٍ وَلَا عَادٍ فَلَا إِثْمَ عَلَيْهِ ۚ إِنَّ اللَّهَ غَفُورٌ رَّحِيمٌ} (البقرة: ١٧٣)وقال مقاتل بن حيان في قوله : ( فلا إثم عليه إن الله غفور رحيم ) فيما أكل من اضطرار ، وبلغنا والله أعلم أنه لا يزاد على ثلاث لقم . وقال وكيع : حدثنا الأعمش ، عن أبي الضحى ، عن مسروق قال : من اضطر فلم يأكل ولم يشرب ، ثم مات دخل النار".لہذا اگر کوئی شخص حالتِ سفر میں ہو اور  اُس کے پاس کھانے پینے  کی کوئی حلال چیز دست یاب نہ ہو تو جان بچانے کے  لیے شرطِ مذکور کے ساتھ حرام چیز کے استعمال کی گنجائش ہو گی، اگرچہ وہ سفر غیر قانونی ہی کیوں نہ ہو، لیکن غیر قانونی طور پر   کسی ملک کی حدود تجاوز کرنے میں عزت کا خطرہ رہتا ہے؛ اس لیے ایسا کرنے سے گریز کرنا لازم ہے۔جہاں تک یورپی ممالک میں ملازمت کرنے کا سوال ہے تواولاً ایک مسلمان کو یہی کوشش کرنی  چاہیے کہ اپنے ملک یا کسی مسلمان ملک میں ہی ملازمت حاصل کرے، لیکن اگر  اسلامی ممالک میں تلاش بسیار کے باوجود معاشی مسائل کا حل نہ ہوسکے  اور  غیر مسلم ملک میں جائز ملازمت اختیار کرنے کی غرض  سے  جائے تو وہاں ملازمت کرنا  جائز ہو گا، بشرطیکہ وہاں دین پر کاربند  رہے۔ فقط واللہ اعلم
                                                  
عنوان: دفتری اشیاء کا ذاتی استعمال کرنا
سوال: میں ایک دفتر میں کام کرتا ہوں ،وہاں ہم کچھ ضرورت کی اشیاء  منگواتے  ہیں  کھانے پینے کی اور اس کے علاوہ صفائی کی تو کبھی کبھی ان اشیاء کے ساتھ کچھ   چیزیں ساتھ لگی ہوئی آجاتی ہیں، مثلًا سرف  کے  ساتھ  صابن  وغیرہ ، کیا ان چیزوں کو دفتر کے بجائے ہمارا ذاتی استعمال کرنا اورگھر لے جانادرست ہے؟
جواب: آفس کی اشیاء  جوملازمین کو آفس میں استعمال کے لیے دی  جاتی ہیں،ان کا استعمال آفس کی حد تک تو درست ہے، البتہ   ان اشیاء کو مالک کی اجازت کے بغیر اپنے ذاتی استعمال میں لانایاگھر لے جانا ملازم کے لیے  جائز نہیں ہے، البتہ اگر آفس کا مالک اجازت دے دے تو پھرملازم ان اشیاء کو اپنے ذاتی استعمال میں بھی لاسکتا ہے اور گھر بھی لے جاسکتاہے۔فقط واللہ اعلم
                                                  
عنوان: خرید وفروخت مکمل ہونے سے قبل کمیشن کا حکم
سوال: بعض لوگ یوں کرتے ہیں کہ متعاقدین جب بات چیت کر لیتے ہیں اور معاملہ کرنے پر رضا مند ہو جاتے ہیں،  لیکن اب تک ایجاب و قبول نہیں ہوا ہوتا، اس وقت اگر کوئی ایک فریق معاملہ کرنے سے  پیچھے ہٹ جائے تو سارا کمیشن جو پراپرٹی والے (ایجنٹ)نے دونوں سے لینا تھا وہ اسی ایک فریق پیچھے ہٹنے والے سے لیتا ہے تو  کیا اس کے لیے ایسا کرنا جائز ہے؟
جواب: پراپرٹی ڈیلر (دلال)کے لیے جانبین سے مقررہ کمیشن لینے کی شرعاً اجازت ہے، لیکن جب تک ایجاب وقبول مکمل نہ ہو یعنی بیع نہ ہوجائے اس وقت تک ایجنٹ کمیشن کا مستحق نہیں بنتا، اس لیے صورتِ  مسئولہ میں محض بات چیت کے بعد کسی ایک فریق کے راضی نہ ہونے کی وجہ سے ایجنٹ کا اسی ایک فریق سے سارا طے شدہ کمیشن لینا درست نہیں ہے۔البتہ اگر عرف  یہ ہو کہ محض بات چیت اور رہنمائی کی محنت   کی وجہ سے بھی کچھ کمیشن دلال کو دیاجاتاہو تو اس صورت میں دلال کے لیے دونوں فریقین سے مقررشدہ کمیشن لینادرست ہوگا،بشرطیکہ دونوں فریقین سے پہلے ہی یہ بات طے شدہ ہو۔اور اگر عرف میں بیع مکمل ہونے کے بعد کمیشن دیاجاتاہوتو اس صورت میں کسی ایک فریق سے بھی بیع سے قبل دلال کمیشن وصول نہیں کرسکتا۔(فتاوی دارالعلوم دیوبند 14/420)فتاوی شامی میں ہے :"(قوله : يعتبر العرف) فتجب الدلالة على البائع أو المشتري أو عليهما بحسب العرف جامع الفصولين." (18/405)فقط واللہ اعلم
                                                  
عنوان: دکان دار کا مکینک کو کمیشن دینا
سوال: میں ایک الیکٹرک مکینک ہوں ،میں اپنے خریداروں کو اپنے ایک جان پہچان والے دکان دار کے پاس لے جا کر بہترین سامانِ بجلی کی نشان دہی کر کےدیتا ہوں اور اگر کچھ ادھار رہتا ہے تو اس کی ذمہ داری بھی میں ہی لیتا ہوں۔ اس سارے عمل کے عوض میرا دکاندار سے معاہدہ ہے کہ وہ مجھے  بھیجے ہوئے مال  کی کل رقم میں سے پانچ فیصد دیتا ہے، کیا میرے  لیے ایسا کرنا جائز ہے؟گاہک کو معلوم نہیں ہوتا!
جواب: مارکیٹ میں جو افراد  فری لانس مختلف دکانوں یا کمپنیوں کا مال کسی اور کو دلواتے یا خریدواتے ہیں اور درمیان میں اپنامقررہ یا معروف کمیشن وصول کرتے ہیں، ان کا یہ کمیشن وصول کرنا شرعاً جائز ہوتا ہے؛ لہذا مذکورہ صورت میں آپ کا مختلف افراد کو بجلی کے سامان کی خریداری میں عملی معاونت  کے بدلہ میں دکان دار   سے پہلے سے طے کرکے اس کی جانب سے دیاجانے والا مقررہ کمیشن  لینا درست ہے، اس معاملہ کا گاہک کو معلوم ہونا ضروری نہیں۔ فتاوی شامی میں ہے:"قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ ... "الخ(مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً:’’وَ أَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦)فقط واللہ اعلم
                                                  
عنوان: انشورنس کمپنی کے لیے خدمات کی فراہمی اور تنخواہ کا حکم
سوال: ایک کمپنی  ہے جو انشورنس کمپنیوں کی جانب سے ایکسیڈنٹ شدہ گاڑیوں کاسروے کرواتی ہے جن   گاڑیوں کا انشورنس یا تکافل ہو چکا ہوتا ہے اور اس کے بعد نقصان کا تخمینہ لگا کر اس انشورنس یا تکافل کمپنی کو رپورٹ پیش کرتی ہے،  اس کے بعد انشورنس یا تکافل کمپنی پالیسی ہولڈر کو نقصان کی رقم دے  دیتی  ہے۔ سوال یہ ہے کہ کیا اس طرح کی کمپنیوں میں کام کرنا جائز ہے یا نہیں جو اس طرح کی سروس  کرتی ہیں؟
جواب: مذکورہ صورت میں چوں کہ آپ کو  ملنے والی تنخواہ آپ کی ان خدمات کے عوض ہو گی جو خدمات آپ انشورنس کمپنی کے لیے پیش کرتے ہیں اورشرعاً انشورنس کمپنی کو خدمات کی فراہمی جائز نہیں ہے، چاہے تنخواہ کسی جائز ذرائع سے ہی  حاصل کر کے کیوں نہ دی جائے؛ اس  لیے  مذکورہ کمپنی کے کسی دیگر شعبہ  میں ملازمت تو منع نہیں ہے،  لیکن انشورنس  چوں کہ خود ناجائز ہے؛  اس لیے اس کے معاملات کی دیکھ بھال بھی ناجائز ہے، لہذا آپ کے لیے ایسی ملازمت کرنا درست نہیں۔ فقط واللہ اعلم
                                                  
عنوان: صاحبِ حق معاف کردہ حق کے واپسی کا مطالبہ نہیں کرسکتا
سوال: کیا فرماتے ہیں مفتیان کرام اس مسئلہ کے بارے  میں  کہ اگر کسی کی  بیوی اپنا ذاتی مال جواس کو  تحفہ تحائف  کی صورت میں ملا ہو، (سسرال والوں   کی طرف سے یا کسی  اور رشتہ  دار یا  دوست وغیرہ  کی طرف  سےملاہو)  اپنے شوہر کی اجازت کے بغیر اپنے کسی عزیز یا  بھائی بہن  کو دے دے یا اپنے بھائی کے پاس امانت رکھے یا لوکر میں رکھے اور اس کی ایک چابی  بھائی کے پاس رکھے اور بھائی  نے چند مدت بعد لوکر میں رکھا  ہوا سونا  چاندی  اپنے کسی غرض میں  استعمال کیا  اور نیت  واپس کرنے کی تھی  ،  لیکن حالات نے مجبور کردیا  اور وہ واپس نہ کرسکا اور اس امانت میں خیانت کی اطلاع اپنی بہن کو بھی  دی تو بہن نے بھائی کی معاشی صورت حال کو دیکھ کر  معاف کر دیا  تھا ،  لیکن اب  بہن اپنے شوہر کے دباؤ میں آکر اپنے بھائی سے  معاف کی ہوئی  اشیاء کے  واپسی کا مطالبہ کر  رہی ہے ۔1۔سوال یہ ہے کہ  کیا شوہر  بیوی  کو اس کی ذاتی ملکیت کے خرچ کرنے  پر  مجبور کرسکتا ہے  یا  بیوی کو جائز امور میں  خرچ کرنے سے روک سکتا ہے ؟2۔ کیا بہن اپنے  بھائی   / بہن سے  معاف کیا  ہوا مال  پیسہ سونا چاندی واپس طلب کر سکتا ہے ؟3۔کیا  بہن معاف کی ہوئی اشیاء  میں شرعاً  رجوع کرسکتی ہے  ، بھائی یہ بھی کہتا ہے  کہ " میں نے لوکر میں سے  سونے لیا ہی نہیں ،  جب مجھ پر دباؤ ڈالا گیا ،  تو  میں  نے کہا  کہ : میں اس کو ادا کروں گا  "تو اس کی بہن نے کہا کہ :" میں نے معاف کر دیا "ممکن ہے  بہن نے جس بھائی یا بہن کو سونا چاندی و غیرہ دے کر معاف کردیا ہے، اس وقت  ان کی معاشی صورتِ حال پہلے کے مقابلے میں بہتر ہو۔
جواب: 1۔صورت ِ مسئولہ میں شوہر اپنی بیوی کو  نہ اس کے ذاتی  مال کے خرچ کرنے پر مجبور کر سکتا ہے اور نہ ہی    اس کو ذاتی   مال میں  جائز تصرف   سے روک سکتا ہے۔ بیوی اپنے مال کی  خود مالک ہے اور اس میں ہر جائز تصرف کا حق رکھتی ہے ۔3،2۔بہن نے جب اپنے بھائی یا بہن کو مذکورہ اشیاء معاف کردی تھیں اور بھائی نے انکار نہیں کیا تو اب وہ ان کے واپسی کا مطالبہ نہیں کرسکتی ہے ۔السنن الكبرى ميں ہے:"عن أبي حرة الرقاشي، عن عمه، أن رسول الله صلى الله عليه وسلم قال: " لا يحل مال امرئ مسلم إلا بطيب نفس منه."(كتاب الغضب ، باب من غصب لوحا فأدخلہ فی سفينۃ أو بنى عليه جدارا : 6/166 ، رقم :  11545 ، ط : دار الكتب العلمية)وفی شرح المجلۃ:      "إذا أبرأ واحد آخر  من حق سقط حقه ذالك وليس له دعوي ذالك الحق ثم إذا  كان ذالك الحق  دينا كان سقوطه قضاء وديانة لأن ما في الذمة يقبل الإسقاط ۔" (4/576/مادۃ:1562)وفي الأشباه و النظائر:"أن الساقط لا يعود ۔"(3/53/ط :دار الکتب العلمیہ)فقط و اللہ اعلم
                                                  
عنوان: پرائز بانڈ کا حکم
سوال: پرائز بانڈ کے متعلق بتائیں!
جواب: پرائز بانڈ در حقیقت اس رقم کی  رسید ہے جو آپ نے حکومت کو دی ہوئی ہے،اور یہ رقم  چوں کہ قرض ہوتی ہے؛ اس  لیے  اس پر نفع حاصل کرنا جائز نہیں ہوتا؛ لہذا پرائز بانڈ پر  انعامی رقم کا وصول کرنا سود ہونے کی بنا پر  ناجائز ہے۔"فتاوی شامی" میں ہے:"و في الأشباه: كل قرض جرّ نفعاًحرام، فكره للمرتهن سكنى المرهونة بإذن الراهن."(5/166، مطلب کل قرض جر نفعًا، ط: سعید)فقط واللہ اعلم
                                                  
عنوان: سامان خریدنے پر کمیشن لینا
سوال: اگر کوئی  آپ کو سامان خريدنے  بھیجے اور آپ نے بہت محنت کر کے اچھی چیز خریدی تو اس پر کمیشن لینا جائز ہے کہ نہیں؟
جواب: واضح رہے کہ اگر کوئی شخص دوسرے کو یہ کہتا ہے کہ آپ میرے لیے بازار سے فلاں چیز لے آؤ تو یہ "توکیل"  (وکیل بنانے) کا معاملہ ہے، یعنی پہلے شخص نے دوسرے کو اپنا "وکیل بالشراء"  (خریداری کا وکیل) بنایا ہے، اور وکالت جس طرح  اجرت کے بدلے ہوتی ہے، اسی طرح بطورِ  تبرع بھی ہوتی ہے، اور بطورِ وکیل کوئی کام کرنے پر وکیل کو اجرت لینے کا حق اس وقت ہوتا ہے جب وکالت کے وقت صراحتًا اجرت کی شرط لگالی گئی ہو یا پھر یہ دوسرا آدمی (وکیل) معروف  اجرت کے بدلے ہی کام کرنے میں مشہور ہو، یعنی اس کا پیشہ ہی یہ ہو کہ وہ معروف اجرت کے بدلہ کام کر کے دیتا ہو، لیکن اگر ان دونوں باتوں میں سے کوئی ایک بھی نہ پائی جائے تو پھر وکیل کو مؤکل سے اجرت لینے کا کوئی حق نہیں ہے۔لہذا صورتِ مسئولہ  میں اگر آپ  سامان لینے  جانے سے پہلے اپنے بھیجنے والے سے اجرت طے کر لیں کہ میں آپ کے  لیے بازار سے سامان خریدوں گا اور اس پر اتنی اجرت یا معاوضہ لوں گا  تب تو شرعًا آپ کے  لیے اجرت لینا درست ہے،لیکن اگر پہلے سے اجرت طے نہ کی ہو  اور  سامان خرید کر بغیر اس کی اجازت کے اس میں سے آپ اپنا کمیشن نکال لیتے ہیں تو شرعًا یہ جائز نہیں ہے۔ فقط واللہ اعلم
                                                  
عنوان: المیزان کیش فنڈ میں سرمایہ کاری کرنا
سوال: میں نے کچھ رقم میزان کیش فنڈ میں انویسٹ کری ہے جو کہ بینک کے مطابق شرعیہ کمپلائنٹ ہے، میں نے میزان کیش فنڈ کے آفرینگ ڈاکومینٹس بھی پڑھے ہیں جو کہ انٹرنیٹ پر موجود ہیں، لیکن مجھے سمجھ نہیں آیا،براہ مہربانی راہ نمائی فرمائیں کہ منافع میں سود تو شامل نہیں ہے؟
جواب: مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً ایک جیسے ہیں، لہذا روایتی بینکوں کی طرح ان میں بھی سرمایہ کاری کرنا  اور  المیزان کے مختلف فنڈ میں  انویسمنٹ کرنا جائز  نہیں ہے  اور  اس سے حاصل ہونے والا نفع  حلال نہیں ہے۔فقط واللہ اعلم
                                                  
عنوان: بینک اکاونٹ میں سودی رقم کا حکم
سوال: میرا بینک میں کھاتا کھلا ہوا ہے۔ اس میں 1 ہندوستانی روپیہ ہے، پھر میں نے دیکھا تو 77 روپے آئے ہوئے ہیں، اور وضاحت ہے کہ یہ سود کے ہیں، میں کیا کروں؟
جواب: صورتِ  مسئولہ میں بینک انتظامیہ سے بات چیت کرکے اگر سودی رقم ہٹوا سکتے ہیں تو ہٹوا لیں، یا اگر اکاؤنٹ سیونگ ہے تو اُسے کرنٹ اکاؤنٹ سے تبدیل کردیں، اگر نہیں ہٹوا سکتے تو ان پیسوں کو اکاؤنٹ سے نکال کر وصول نہ کریں۔ فقط واللہ اعلم
                                                  
عنوان: لنڈے کے کپڑوں میں  سے پیسے لینا
سوال: میں استعمال  شدہ کپڑا نیلام لنڈے کا کام کرتا ہوں،  پورے  بنڈل  باہر سے آتے ہیں، تقریباً ایک بنڈل میں 400 کلوگرام مال ہوتا ہے، اس میں کبھی کبھار ڈالر یا یورو نکلتے ہیں جو کہ لاکھوں کے حساب سے ہوتے ہیں، تو  کیا میرے لیے یہ پیسے حلال ہیں؛ کیوں کہ میں نے تو مال خریدا ہے پیسے تو نہیں خریدے  ہیں؟ اور اگر حلال نہیں ہے تو  میں کیا کروں؟ اور اگر میرے مزدور کو  یہ پیسے  ملے تو کیا اس کے لیے حلال ہیں یا وہ مجھے دے گا یہ پیسے؟
جواب: صورتِ مسئولہ میں  لنڈے کا  کپڑا خریدا جاتا ہے ، نہ کہ اس میں موجود نقدی و قیمتی سامان؛ لہذا  اس میں سے نکلنے والا سامان سارا لقطہ کے حکم میں ہے،اور اس کا واپس کرنا  لاز م ہے،اگر اس کا واپس کرنا  ممکن نہ ہو تو کسی غریب کو  صدقہ کرنا لازم ہے۔ اگر آپ کا مزدور غریب مستحقِ  زکوۃ ہو تو اس کو بھی دے سکتے ہیں ۔ اور اگر یہ مزدور کو ملے اور وہ غریب ہو تو وہ بھی لے سکتا ہے۔ الفتاوى الهندية-ج:17,ص:358:"وقال يعرف الملتقط اللقطة في الأسواق والشوارع مدة يغلب على ظنه أن صاحبها لا يطلبها بعد ذلك هو الصحيح، كذا في مجمع البحرين ولقطة الحل والحرم سواء، كذا في خزانة المفتين ، ثم بعد تعريف المدة المذكورة الملتقط مخير بين أن يحفظها حسبة وبين أن يتصدق بها فإن جاء صاحبها فأمضى الصدقة يكون له ثوابها وإن لم يمضها ضمن الملتقط أو المسكين إن شاء لو هلكت في يده فإن ضمن الملتقط لايرجع على الفقير و إن ضمن الفقير لايرجع على الملتقط و إن كانت اللقطة في يد الملتقط أو المسكين قائمة أخذها منه ، كذا في شرح مجمع البحرين." مجمع الضمانات-ج:1,ص:209:"وعلى الملتقط أن يعرفها إلى أن يغلب على رأيه أن صاحبها لايطلبها بعد ذلك ... ثم يتصدق بها، وله أن ينتفع بها لو فقيرا فإن جاء صاحبها بعدما تصدق بها فهو بالخيار إن شاء أمضى الصدقة وله ثوابها، وإن شاء ضمن الملتقط، وإن شاء ضمن المسكين إذا هلك في يده وإذا كان قائمًا أخذه." تبيين الحقائق: (3/ 304):"و قيل: إن شيئًا من هذه المقادير ليس بلازم ويفوض إلى رأي الملتقط يعرفها إلى أن يغلب على ظنه أن صاحبها لايطلبها بعد ذلك ..."فقط واللہ اعلم
                                                  
عنوان: بینک میں فکس ڈپازٹ کے طور پر رقم رکھوانا اور اس کے منافع کا مصرف
سوال: میرا پیسہ ایک سال  کے لیے فکس ڈیپازٹ ہے سود کا پیسہ کہاں استعمال کریں؟
جواب: بینک منافع  کے نام سے جو کچھ دیتا ہے شرعاً وہ سود کے حکم  میں  ہے، اور سود لینا، دینا دونوں  ناجائز اور حرام ہے، سودی معاملات کرنے والوں پر  رسول اللہ ﷺ نے لعنت  کی ہے ، اگر کبھی بینک میں ضرورتاً رقم رکھوانا بھی پڑے تو ایسے اکاؤنٹ میں رکھنا ضروری ہے جس پر نفع(سود) نہ ملتا ہو جیسے کرنٹ اکاؤنٹ، لاکرز۔لہذا بینک میں فکس ڈپازٹ کے طور پر  رقم رکھوانا ناجائز ہے،  اگر  بینک میں فکس ڈپازٹ کے طور  پر  رقم رکھوالی گئی تو سب سے پہلے ایسے   معاملہ  کو  ختم کروائیں  اور توبہ واستغفار کریں ،  اس  اکاؤنٹ سے صرف اپنی اصل رقم وصول کرلیں ، اس پر ملنے والا منافع  (سود )  وصول ہی نہ کریں ، اس لیے کہ سود کا استعمال  جس طرح ناجائز ہے ، اسی طرح  سود کا وصول کرنا بھی ناجائز اور حرام ہے، لہٰذا جو سودی رقم اب تک وصول نہ کی ہو، اسے بالکل وصول نہ کریں، اور جو لاعلمی میں وصول کرلی ہے اور  وہ واپس نہ کرسکیں  تو  اسے ثواب کی نیت کے بغیر   غرباء وفقراء میں تقسیم  کردینا ضروری ہے۔فقط واللہ اعلم
                                                  
عنوان: سودی حساب کا آڈٹ کرنا
سوال: میں CA کر رہا ہوں،  اور اس میں آگے جاکر ہم نے لوگوں کا آڈٹ کرنا ہوتا ہے، جس میں ان کا حساب کتاب دیکھتے ہیں کہ کیا صحیح مرتب کیا گیا ہے کہ نہیں؟ جس میں سود کو بھی چیک کرنا ہوگا که کتنا سود لیا اور کتنا دیا؟کیا یہ جائز ہے؟
جواب: واضح رہے کہ  سود کا لینا دینا، لکھنا اور اس میں گواہ بننا، یا سودی معاملات میں کسی قسم کی معاونت کرنا سب ناجائز  اور حرام ہے، بینک کے آڈٹ میں چوں کہ سودی معاملات اور حسابات میں تعاون ہے، اس لیے یہ جائز نہیں ہے۔ارشاد باری تعالی ہے:{ وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن)حدیث مبارکہ میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»."(الصحیح لمسلم، 3/1219، باب لعن آكل الربا ومؤكله، ط: دار احیاء التراث ، بیروت)(مشکاۃ المصابیح،  باب الربوا، ص: 243، قدیمی)ترجمہ: حضرت جابر رضی اللہ عنہ سے روایت ہے کہ نبی کریم  ﷺ نے سود کھانے والے، کھلانے والے، سودی معاملہ لکھنے والے اور اس کی گواہی دینے والے پر لعنٓت فرمائی ہے، اور فرمایا کہ یہ سب برابرہیں۔فقط و اللہ اعلم
                                                  
عنوان: مشترکہ زمین بلااجازت فروخت کرنا
سوال: میری ساس نے ایک پلاٹ خریداتھا  پھر اس پر مکان بنایا ، ان کے ساتھ مذکورہ مکان میں ان کے ایک بیٹے اور ایک بیٹی (میری بیوی ) نے بھی رقم لگائی تھی ، جس میں تینوں  مشترک تھے اور پیسے لگاتے وقت بیٹا اور بیٹی نے والدہ کے ساتھ یہ معاہدہ کیا تھا یہ گھر مشتر ک ہوگا۔میری ساس نے اپنی زندگی میں یہ کہا تھا کہ یہ مکان میرے بیٹے اور بیٹی کا ہے یعنی  جنہوں نے پیسے  ملائے تھے ، ان کا ہے اور ہمیں کہا بھی تھا کہ آجاؤ  اس میں رہائش  اختیار کرو ، لیکن میں نے سسرال کے ہاں جانا مناسب نہیں سمجھا اس لیے میں نہیں گیا اور میری  ساس کا  انتقا ل ہوا ، انتقال کے بعد جس بیٹے نے پیسے لگائے تھے ، اس نے مکان فروخت کیا ، جب کہ ہمیں بعد میں  پتہ چلا جب میری  بیوی حصہ لینے گئی  تو اس نے کہا کہ یہ تو میراہے  میرے نام ہے ، وہ کہہ رہاہے  کہ تمہیں ایک لاکھ روپے دوں گا اس کے علاوہ  کچھ بھی  نہیں دوں گاجب کہ   اس نے گھر فروخت کیاتھا 23 لاکھ ساٹھ ہزار میں ۔اس گھر میں  میری ساس اپنی موت تک رہائش پذیر تھی ، معلوم یہ کرنا ہے  مذکورہ مکان میں میری بیوی کا کتنا حصہ ہے ؟ اور میرے سالے کا اسے بیچنا جائز ہے  یانہیں  جب کہ میری بیوی نے اجازت نہیں دی تھی ، نیز بہن بھائی کے خلاف قانونی کاروائی کرسکتی ہے یانہیں ؟۔
جواب: صورت مسئولہ میں سائل کی ساس اور ان کے بیٹے اور  بیٹی (سائل کی بیوی )نے مشترکہ طور پر جومکان کی تعمیر میں رقم لگائی تھی یہ معاہدہ ہواتھا کہ یہ مکان مشترک ہوگا  تو شرعا مذکورہ مکان تینوں میں مشترک تھا  ۔ اس میں ہر ایک شریک اپنے حصے کے بقدر حق دار ہے ۔سائل کے سالے کا مذکورہ مشترکہ مکان کو سائل کی بیوی کے اجازت کے بغیر فروخت کرناجائز نہیں تھا ،سائل کی بیوی  کے حصے میں بیع ( فروخت ) نافذ نہیں ہوئی ، اس لیے سائل کی بیوی اپنے بھائی کے خلاف قانونی کاروائی کرسکتی ہے ۔ سائل کی بیوی مشترکہ مکان میں اپنے حصے کے بقدر حق دار ہے اور  جب والدہ خود آخر تک  اسی مکان میں رہیں تھیں تو اس کا یہ کہنا کہ یہ مکان  رقم لگانے والے بیٹےاور بیٹی کا ہے شرعا اس کا کوئی  اعتبار  نہیں  والدہ مرحومہ کا حصہ میراث   کے طور پر ورثاء میں تقسیم ہوگااورسائل کی ساس کا مذکورہ مکان میں   جو حصہ ہے ،اس میں بھی سائل کی بیوی میراث میں سے اپنے حصے کے بقدر حق دارہے ۔الدر المختار  میں ہے :(وتتم) الهبة (بالقبض) الكامل۔(كتاب الهبة5/690ط:سعید)الدر المختار وحاشیہ ابن عابدین میں ہے:(كما بطل) (بيع صبي لا يعقل ومجنون) شيئا (وبيع ما ليس في ملكه)(قوله وبيع ما ليس في ملكه) فيه أنه يشمل بيع ملك الغير لوكالة أو بدونها مع أن الأول صحيح نافذ والثاني صحيح موقوف.........اذ من شرط المعقود عليه :ان يكون موجودا،مالا متقوما مملوكا في نفسه ،وان يكون ملك البائع فيما يبيعه لنفسه(باب البيع الفاسد:5/59 ،ط: سعید)فتاوی ہندیہ میں ہے:ولا بيع ما ليس مملوكا له وإن ملكه بعده إلا السلم،......وأما شرائط النفاذ فنوعان أحدهما الملك أو الولاية والثاني أن لا يكون في المبيع حق لغير البائع(کتاب البیوع،ج۳،ص۳،ط:دار الفکر)شرح المجلۃ  للرستم باز میں ہے:لا یجوز لأحد أن یتصرف في ملک غیرہ بلا إذنہ أو وکالۃ منہ أو ولایۃ علیہ، وإن فعل کان ضامنا۔(۱/مادۃ96ط: رشیدیہ)فقط واللہ اعلم
                                                  
عنوان: ایک شریک کا دوسرے شریک کو مشترکہ  چیز کرایہ پر دینے کا حکم
سوال: میں نے ایک دوست کے ساتھ  مل کر کاروبارکے  لیے گاڑی لی،   جس میں دونوں کا حصہ برابر تھا۔ پھر کچھ عرصے کے بعد ہمارا جھگڑا ہو گیا؛  کیوں کہ وہ گاڑی میری مرضی کے خلاف استعمال کر رہا تھا؛ اس لیے میں  اس  سے شراکت داری سے الگ ہو گیا اور گاڑی اس کو اس شرط پر دے دی  کہ  اس میں میرا جو حصہ ہے میں اس کا تم سے  15000 ماہانہ کرایہ وصول کیا کروں گا اور گاڑی کی مرمت اور حادثے کی صورت میں گاڑی کا کام تم کرا کر دو گے۔ میرے ذمے صرف گاڑی کے انجن اور ٹائروں کا کام ہو گا۔ یعنی گاڑی کے ٹائر اور انجن کے کام پر جتنا خرچ آئے گا وہ ہم دونوں پر ہمارے حصے کے بقدر تقسیم ہو گا۔ اور  اس کے بدلے میں گاڑی سے میرا کوئی عمل دخل نہیں ہو گا۔ وہ گاڑی جیسے چاہے استعمال کر سکتا ہے اور اس سے جتنا چاہے کمائے وہ سب اس کا ہو گا،  کیا اس طرح کا معاہدہ کرنا یا کرایہ وصول کرنا جائز ہے؟
جواب: صورتِ  مسئولہ میں آپ کا مشترکہ گاڑی اپنے دوست کو کرائے پر دینا اور اپنے حصہ  کا ماہانہ  15,000روپے کرایہ وصول کرنا جائز ہے؛ کیوں کہ ایک شریک کا دوسرے شریک کو  مشترکہ  مملوکہ چیز اجرت  پر  دینا  جائز   ہے۔فتاوی تاتار خانیہ میں ہے:"قال محمد رحمه اللّٰه تعالی: في رجل آجر نصف داره مشاعًا من أجنبي لم یجز، و إذا أجر من شریکه یجوز بلا خلاف في ظاهر الروایة، سواء کان مشاعًا یحتمل القسمة أو لایحتمل."(الفتاویٰ التاتارخانیۃ ۱۵؍۱۲۴ رقم: ۲۲۴۰۳)فقط والله أعلم
                                                  
عنوان: ملازم کی وفات کے بعد حکومت کی طرف سے ملنے والی رقم کا حکم
سوال: میرا چھوٹا بھائی سرکاری ملازم تھا،  پچھلے  سال وہ حادثاتی طور پر اللہ کو پیارا ہو گیا اس کی دو بیٹیاں ہیں، اس کی بیوی نے دوسری شادی کر لی ہے، اس کی وفات کے بعد گورنمنٹ کی طرف سے کوئی 3600000 لاکھ روپے ملے،ماہانہ پنشن بھی آ رہی ہے، اس عورت کے اکاونٹ میں اس پنشن اور دوسرے پیسوں میں مرحوم کے ماں باپ یا بہن بھائی کا کوئی حصہ ہے؟ مرحوم کے دو بھائی  اور ایک بہن ہے۔رہنمائی فرمائیے،وہ 3600000 لاکھ روپے مختلف مد میں ملے ہیں۔
جواب: واضح رہے کہ ملازمین کو یا ان کے  انتقال  کےبعد ان کے لواحقین کو   ملنے والی پینشن کی رقم  متعلقہ ادارہ کی طرف سے عطیہ اور تبرع ہوتی ہے،وہ رقم ملازم کے  ترکہ میں شامل نہیں ہوتی،  بلکہ وہ رقم ادارے کی جانب سے عطیہ،  امداد  اور  تبرع ہوتا ہے،  اس لیے  ادارہ مرحوم کے جن لواحقین کو وہ رقم دے گا وہی اس کے مالک ہوں گے؛  لہذا صورتِ  مسئولہ  میں چھوٹے  بھائی     کے انتقال کے بعد اگر پینشن  مرحوم کی بیوہ  کے نام پر  آرہی ہے وہ مرحوم کی بیوہ کی ملکیت ہے،یہ مرحوم کی وراثت میں تقسیم نہیں  ہوگی،اس  میں  دیگر ورثاء کا حق  نہیں ہے،پنشن کے علاوہ  مرحوم کےاہلِ خانہ کو  ملنے والا فنڈ اگرمحکمہ والے صرف بیوہ یا اولاد کے لیے مخصوص کر دیتے ہیں، جیسا کہ گریجویٹی یا بینوولنٹ فنڈ تو پھر یہ سب کچھ اُسی کو ملے گا جس کے لیے انہوں نے مخصوص کر دیا۔ اس لیے کہ ان دونوں کی حقیقت یہ ہے کہ یہ ادارے کی طرف سے انعام ہوتا ہے،اور انعام  اسی کا ہوتا ہے جسے دینے والا دیتا ہے ؛ اس لیے یہ فنڈز ان ہی کے  ہوں گے جن کو ادارہ نامزد کرے گا،کسی اور کا اس میں حق نہیں ہوگا۔اور  اگر وہ کسی کے لیے مخصوص نہیں کرتے،جیسا کہ پراویڈنٹ فنڈ اور ایمپلائز ویلفئر فنڈ  تو اس رقم کا حکم یہ ہے کہ : یہ ملازم کا ترکہ ہوتی ہے اور اس کے پس ماندگان میں وراثت کے اصولوں کے تحت تقسیم ہوتی ہے، چناں چہ اگر یہ دوسری صورت ہےکہ اس فنڈ کو اولاد یا بیوہ کے لیے مخصوص نہیں کیا گیا تو مرحوم  کے والدین میں سے ہر ایک کو اس فنڈ اور دیگر ترکہ میں سے   ا ن کا شرعی حصہ  دیا جائےگا۔ امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے۔‘‘(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم)فقط واللہ اعلم
                                                  
عنوان: احصان کا معنی اور زنا کے باب میں احصان کی شرائط
سوال: محصن اور غیر محصن میں کیا فرق ہے؟
جواب: احصان "حصن" سے ہے، جس کا اصل معنی ہے: مضبوط اور محفوظ ہونا،  اور "حَصنتِ المرأۃ"    اور "أَحصنتِ المرأۃ"  کے تین معنی ہیں: (1) شادی شدہ ہونا۔  جیسے   قرآن مجید میں ہے:وَالْمُحْصَنَاتُ مِنَ النِّسَاءِ  ۔۔ الخ (النساء 24)ترجمہ:  اور خاوند والی عورتیں۔۔۔ الخ(2) پاک دامن ہونا۔ جیسے قرآن مجید میں ہے:إِنَّ الَّذِينَ يَرْمُونَ الْمُحْصَنَاتِ الْغَافِلَاتِ الْمُؤْمِنَاتِ لُعِنُوا فِي الدُّنْيَا وَالْآخِرَةِ وَلَهُمْ عَذَابٌ عَظِيمٌ (النور 23)ترجمہ: جو لوگ عیب لگاتے ہیں حفاظت والیوں (پاک دامن)   بے خبر ایمان والیوں کو، ان کو پھٹکار ہے دنیا میں اور آخرت میں اور ان کے  لیے  ہے بڑا عذاب  ہے۔(3)  آزاد ہونا۔جيسے قرآن مجيد ميں هے: فَعَلَيْهِنَّ نِصْفُ مَا عَلَى الْمُحْصَنَاتِ مِنَ الْعَذَابِ ۔۔ الخ (النساء 25)ترجمه:  (باندیاں اگر بے حیائی کا کام کریں تو )ان پر آدھی سزا ہے  آزاد عورت  کی سزا سے ۔حدِ زنا کے باب میں محصن شخص کی سزا رجم ہے اور غیر محصن کی سزا کوڑے ہے، اور زنا کے باب میں جو  "اِحصان"  ہے،  اس کی سات شرائط ہیں:آزاد ہونا۔عاقل ہونا۔بالغ ہونا۔مسلمان ہونا۔اس کا نکاح صحیح ہوچکا ہو۔نکاح کے بعد بیوی سے ازدواجی تعلق قائل کیا ہو۔میاں بیوی  نکاح کے بعد ازدواجی تعلق کے وقت صفتِ احصان کے ساتھ متصف ہوں۔غیر محصن وہ شخص ہے جس میں مذکورہ سات باتوں میں سے کوئی ایک بات نہ ہو۔"(و) شرائط (إحصان الرجم) سبعة (الحرية والتكليف) عقل وبلوغ (والإسلام والوطء) وكونه (بنكاح صحيح) حال الدخول  (و) كونهما (بصفة الإحصان) المذكورة وقت الوطء، فإحصان كل منهما شرط لصيرورة الآخر محصنًا."(الدر المختار وحاشية ابن عابدين (رد المحتار) (4/ 16) ط: سعید).فقط و اللہ اعلم
                                                  
عنوان: مخصوص اشیاء کی خریداری پر بوگو بک کے ذریعے ڈسکاؤنٹ حاصل کرنا
سوال: بوگو ایک ادارہ ہے جو ایک کتاب جاری کرتا ہے جس میں مختلف قسم کے واؤچر ہوتے ہیں، جن کے ذریعے مخصوص ہوٹلوں کی مخصوص اَشیاء پر ڈسکاؤنٹ ملتا ہے، اب آیا اس بک/کتاب کو خریدنا درست ہے اور  اس کے ذریعے ڈسکاؤنٹ حاصل کرنا جائز ہے؟
جواب: ’’بوگو‘‘  ایک ادارہ ہے جو ایک واؤچر بک جاری کرتا ہے  جس میں مختلف ہوٹلز اور کمپنیوں کی مخصوص اشیاء یا مخصوص خدمات کے کوپن ہوتے ہیں، اور اس کی ایک مدت ہوتی ہے،  واؤچر خریدنے والا ایک سال کے دوران جب  اس کمپنی یا ہوٹل کے پاس جائے گا اور کوپن میں موجود چیز خریدے گا تو اس کو کمپنی یا ہوٹل کی طرف سے خریدی ہوئی چیز سے اضافی کوئی چیز  (مثلاً ایک پیزا خریدنے پر ایک اور پیزا مفت ملنا) یا کوئی مفت سہولت یا ڈسکاؤنٹ دیا جاتا ہے۔اس کا شرعی حکم مندرجہ ذیل ہے: خرید و فروخت کے لیے کیے جانے والے سودے میں دونوں طرف "مال"  ہونا ضروری ہے اور ’’مال‘‘ کہتے ہیں  وہ چیز  جس کی طرف طبیعت مائل ہو اور اس  کی ذخیرہ اندوزی ممکن ہو،  تاکہ  ضرورت کے وقت کام آسکے۔اور اگر سودے میں ایک طرف مال ہو اور دوسری طرف صرف حق ہو، مال نہ ہو تو ایسا سودا شرعًا ناجائز ہوتا ہے۔   اور حق عام طور پر  کہتے ہیں اس  چیز کو  جو  مبیع کے تابع ہو،  اور اس کے لیے مبیع کا ہونا ضروری ہو  اور  اس کا اسی وجہ سے قصد کیا جائے۔البحر الرائق   میں ہے :"(هو مبادلة المال بالمال بالتراضي) من استبدلت الثوب بغيره أو بدلت الثوب بغيره أبدله من باب قتل، كذا في المصباح. وفي المعراج ما يدل على أنها بمعنى التمليك؛ لأن بعضهم زاد على جهة التمليك، فقال فيه: لا حاجة إليه؛ لأن المبادلة تدل عليه، والمال في اللغة: ما ملكته من شيء، والجمع أموال، كذا في القاموس. وفي الكشف الكبير: المال ما يميل إليه الطبع ويمكن ادخاره لوقت الحاجة".(5 / 277،  دار الکتاب الاسلامی)فتاوی شامی میں ہے :"اعلم أن الحق في العادة يذكر فيما هو تبع للمبيع، ولا بد له منه ولايقصد إلا لأجله كالطريق والشرب للأرض". (5 / 187، سعید)  بوگو بک   یا کسی بھی کمپنی سے ایسے کتابچہ خریدنا جس سے مختلف ریسٹورنٹ اور دکانوں میں  اشیاء خریدنے پر رعایت  ملتی ہو در اصل مذکورہ رعایت کا حق خریدنا ہے،  کیوں کہ اس کتابچہ کی وجہ سے ملنے والی رعایت  دیگر اداروں سے خریدی گئی اشیاء کے تابع ہے، اور اس رعایت کو حاصل کرنے کے لیے دیگر اداروں سے اشیاء کی خریداری ضروری ہے اور اس کتابچہ کا اسی رعایت کی وجہ سے قصد کیا جاتا ہے۔شرعی اصطلاح میں یہ ایک حقِ مجرد ہے اور شرعاًحقوقِ مجردہ کی خریدوفروخت جائز نہیں ہے؛ لہذا مذکورہ واوچر/ کتابچہ جس کی بنا پر دیگر اداروں میں ڈسکاونٹ ملتا ہے، خریدنا جائز نہیں ہے۔فتاوی شامی میں ہے:"لايجوز الاعتياض عن الحقوق المجردة ،كحق الشفعة". (4 / 518، سعید)نیز اس کوپن کی قیمت کو  کوپن کے ذریعے خریداری پر ملنے والی اضافی چیز کا ثمن بھی قرار نہیں دیا جاسکتا ہے، اس لیے کہ اس میں غرر (دھوکا) پایا جاتا ہے، اس لیے کہ اگر ایک سال کے دوران گاہک نے اس کمپنی سے خریداری نہیں کی تو  کوپن لینے والے کو وہ اضافی چیز بھی نہیں ملے گی اور اس کی ادا کی ہوئی رقم ضائع ہوجائے گی، اور اس صورت میں ایک عقد کو مستقبل میں ہونے والے دوسرے عقد کے ساتھ مشروط بھی کرنا پایا جارہا ہے جو کہ جائز نہیں ہے۔اسی طرح مذکورہ کتاب کو مبیع قرار دینا بھی درست نہیں ہے، اس لیے کہ یہ کتاب نہ بذاتِ خود بیع سے مقصود ہوتی ہے اور  نہ اس کی اتنی مالیت ہوتی ہے؛ لہذا اس واؤچر کو خریدنا اور استعمال کرنا جائز نہیں ہے۔ فقط واللہ اعلم
                                                  
عنوان: کرکٹ ٹورنامنٹ میں ہارنے والی ٹیم کا گراؤنڈ فیس کا زیادہ حصہ دینا
سوال: ہمارے محلے کے چند ساتھیوں کی ایک ٹیم بن گئی جو کرکٹ کھیلتی ہے، اکثر طالب علم ہیں، نوکری پیشہ یا کاروباری تمام تر ذمہ داریوں کی ادائیگی بخوبی نباہ رہے ہیں اور دین کے حوالے سے جو معمولات ہیں ان پر بھی اپنی استطاعت کے مطابق عمل کررہے ہیں اور عبادات کا بھی اہتمام ہے، عرض یہ کرنا چاہتا ہوں کہ یہ کھیل ہمارے دینی معاملات یہ دنیوی معاملات میں کوئی خلل نہیں ڈال رہا،  یوں کہہ لیں ہم فقط اپنی جسمانی تندرستی کو برقرار رکھنے اور کچھ شوق کی وجہ سے کھیلتے ہیں۔یہ کھیل ہم کراچی میں مختلف میدانوں میں کھیلتے ہیں اور ان میدانوں کی ایک فیس ہوتی ہے  جسے تمام کھیلنے والے مل کر برابر ادا کرتے ہیں۔ مگر ہمارے کچھ مقابلے ایسے بھی طے ہوتے ہیں کہ ہارنے والی ٹیم کو میدان کی فیس کا 70 فیصد ادا کرنا ہوگا اور جیتنے والا  30  فیصد ادا کرے گا، اس سے کھیلنے میں ایک کوشش اور محنت کا عنصر آجاتا ہے اور ہر کھلاڑی سنجیدگی سے محنت کرتا ہے۔ یعنی جو رقم ہم جمع کرتے ہیں وہ بطور انعام ہے جس میں جتنے اور ہارنے والی ٹیمیں برابر نہیں، پھر یہی رقم میدانوں کے مالکان کو بطور فیس ادا کرتے  ہیں مطلب  جیتنے والا ہارنے والے سے کم رقم ادا کرتا ہے۔اب ہم سب میں اس کے متعلق دو آراء پائی جاتی ہیں: ایک کی نظر میں یہ جوا ہے اور دوسرے گروہ کی نظر میں یہ انعامی رقم کی طرح ہے!
جواب: جواب سے پہلے تمہید کے طور پر یہ ذہن نشین رہے کہ   کسی بھی   کسی قسم کا کھیل جائز ہونے کے لیے مندرجہ ذیل شرائط کا پایا جانا ضروری ہے، ورنہ وہ کھیل لہو ولعب میں داخل ہونے کی وجہ سے شرعاً ناجائز ہوگا :1۔۔  وہ کھیل بذاتِ خود جائز ہو، اس میں کوئی ناجائز   بات نہ ہو۔2۔۔اس کھیل میں کوئی دینی یا دنیوی منفعت  ہو، مثلاً جسمانی  ورزش وغیرہ ، محض لہو لعب یا وقت گزاری کے لیے نہ کھیلا جائے۔3۔۔ کھیل میں غیر شرعی امور کا ارتکاب نہ کیا جاتا  ہو۔4۔۔کھیل میں اتنا غلو نہ کیا جائے  کہ جس سے شرعی فرائض میں کوتاہی یا غفلت پیدا ہو۔  اگر ان شرائط کی رعایت رکھتے ہوئے میچ وغیرہ کھیلا جائے تو  اس کی اجازت ہے۔نیز  اگر کرکٹ ٹورنامنٹ میں شروع ہی سے یہ شرط ہوکہ  ـ "ہارنے والی ٹیم کو میدان کی فیس کا 70 فیصد ادا کرنا ہوگا اور جیتنے والا 30 فیصد ادا کرے گا"  تو یہ جوا ہے، جو کہ جائز نہیں ہے، اسی طرح اگر  شروع سے یہ شرط ہو کہ  ہر ٹیم رقم جمع کرائی گی اور پھر اس رقم سے اخراجات نکالنے کے بعد  جو رقم بچے گی وہ جیتنے والی ٹیم کو ملے گی، تو یہ   بھی ناجائز ہے، یہ صورت  "قمار"  یعنی "جوے"  میں داخل ہے۔البتہ  اگر شروع  میں یہ  طےنہ ہو، بلکہ تمام ٹیمیں اخراجات کی مد میں یہ رقم جمع کرائیں  اور اس رقم سے ٹورنامنٹ کے اخراجات پورے کیے جائیں، پھر جو رقم بچ جائے وہ  سب ٹیموں کی رضامندی سے کسی ایک ٹیم  (خواہ وہ جیتنے والی ٹیم ہو) کو دے دیں تو اس کی گنجائش ہوگی۔ مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط؛ مکتبہ رشد، ریاض)أحکام القرآن  میں ہے:"و لا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، و إن أهل الجاهلية كانوا يخاطرون على المال، و الزوجة، و قد كان ذلك مباحاً إلى أن ورد تحريمه".(أحکام القرآن للجصاص، 1/ 398،  باب تحریم المیسر، سورۃ البقرۃ، ط: دار الکتب العلمیۃ بیروت - لبنان)فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً و ينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، و يجوز أن يستفيد مال صاحبه وهو حرام بالنص".(6 / 403، کتاب الحظر والإباحة، ط ؛ سعید)فقط واللہ اعلم
                                                  
عنوان: ایصالِ ثواب، برکت اور منت کی قرآن خوانی پر اجرت کے لین دین کا حکم
سوال: (۱) اگر گھر میں برکت کے لیے یا منت کی بنا پر قرآن خوانی کرائے ، ساتھ ساتھ پڑھنے والوں کی طرف سے کسی اجرت کی شرط نہ ہو، پھر بھی قرآن خوانی کرانے والا سب کو کچھ رقم دیتا ہے یا کھانا کھاتا ہے تو کیا یہ اجرت علی القرآن میں داخل ہوگا؟ اسی طرح یہ کھانا حلال ہوگا؟(۲) کیا ایصالِ  ثواب کی قرآن خوانی اور برکت یا منت کی قرآن خوانی میں اجرت کے جواز و عدم جواز کے اعتبار سے کوئی فرق ہے؟نوٹ ہر شق کا جواب الگ الگ مرحمت فرمائیں؛ کیوں کہ ایک صاحب ان شقوں میں فرق کررہے ہے۔
جواب: قرآن کا پڑھنا خیر وبرکت کا ذریعہ ہے، اور اس کے پڑھنے کا ثواب لوگوں کو پہنچتا ہے، لہذا ایصالِ ثواب  یا برکت کے حصول کے لیے قرآن خوانی تو بلاشبہ دُرست ہے، لیکن اس میں چند اُمور کا لحاظ رکھنا ضروری ہے:اوّل:… یہ کہ جو لوگ بھی قرآن خوانی میں شریک ہوں، ان کا مطمحِ نظر محض رضائے الٰہی ہو، اہلِ میت  کی شرم اور دِکھاوے کی وجہ سے مجبور نہ ہوں، اور شریک نہ ہونے والوں پر کوئی نکیر نہ کی جائے، بلکہ انفرادی تلاوت کو اجتماعی قرآن خوانی پر ترجیح دی جائے کہ اس میں اِخلاص زیادہ ہے۔دوم:… یہ کہ قرآنِ کریم کی تلاوت صحیح کی جائے، غلط سلط نہ پڑھا جائے، ورنہ اس حدیث کا مصداق ہوگا کہ:" بہت سے قرآن پڑھنے والے ایسے ہیں کہ قرآن ان پر لعنت کرتا ہے!"باقی  قرآن خوانی پر اگر  اجرت مشروط یا معروف ہو یعنی اس پر  اجرت کے لین دین یا کھانے کھلانے کی شرط ہو تو  اگر وہ  قرآن خوانی  ایصالِ  ثواب کے لیے کی گئی ہو تو اس قرآن خوانی پر اجرت لینا جائز نہیں ہے، کیوں کہ یہ تلاوتِ قرآن پر اجرت ہے جو کہ ناجائز ہے۔ اور اگر قرآن خوانی پر اجرت مشروط  نہ ہو اور  نہ ہی وہاں یہ معروف  ہو  اور قرآنی پڑھنے والوں کی طرف سے کسی قسم کا مطالبہ بھی نہ ہو اور قرآن خوانی کرانے والا اپنے رضا وخوشی سے اس کے بعد پڑھنے والوں کا کوئی اکرام کردے اور اس کا التزام بھی نہ ہو تو یہ جائز ہے، خواہ یہ قرآن خوانی  کسی بھی مقصد سے ہو۔ اور اگر  علاج یا شفا کے لیے یا برکت کے لیے بطورِ وظیفہ قرآن پڑھوایا جائے   تو اس پر عوض لینا یا پڑھنے والوں کو ان کے عوض دینا  ناجائز نہیں ہوگا، اگرچہ  پہلے سے یہ مقرر ہو، جیسا کہ اَحادیث سے ثابت ہے کہ صحابہ کرام رضی اللہ تعالیٰ عنہم اجمعین نے بیمار کو دم کرنے پر تیس بکریوں کا ریوڑ مقرر کیا تھا، اور حضور ﷺ نے  اس سے انکار نہیں فرمایا۔باقی  منت  کی قرآن خوانی کا مطلب یہ ہے کہ اگر  فلاں کام ہوگیا تو میں قرآن خوانی کراؤں گا تو یہ منت ہی درست نہیں ہے، اس لیے دوسروں سے قرآن پڑھانے کی  جنس میں شریعت میں کوئی فرض یا واجب نہیں ہے، اس لیے یہ  نذر منعقد نہیں ہوگی، اور اگر خود قرآن پڑھنے  کی منت مانی ہے تو  اس صورت میں دوسروں سے  پڑھوانے سے نذر مکمل نہیں ہوگی، بلکہ خود پڑھنا لازم ہوگا۔جامعہ کے سابقہ فتاویٰ میں مفتی رضاء الحق صاحب دامت برکاتہم لکھتے ہیں:’’بصورتِ مسئولہ اگر ختمِ قرآنِ کریم کسی مکان میں برکت یا کسی بیمار کی صحت کے لیے ہے تو اس پر رقم مقرر کرنا یا بغیر مقرر کیے ہوئے لینا جائزہے، اور یہ حدیث سے ثابت ہے کہ صحابہ کرام رضی اللہ عنہم اجمعین نے بیمار کو دم کرنے پر تیس بکریوں کا ریوڑ مقرر کیا تھا، آں حضور ﷺ نے بھی انکار نہیں فرمایا تھا، بلکہ اس کو نافذ فرمادیا تھا، اس طرح کے دو واقعات بندہ کی نظر سے بحوالہ احادیث گزرے ہیں۔اس سے معلوم ہواکہ جو ختم شفاءِ مریض یا برکت کے لیے ہو تو اس پر روپیہ مقرر کرنا جائزہے۔ بغیر مقرر کیے اگر دے دیے جائیں اور جھگڑا اور اختلاف اور نزاع نہ ہو تو جائزہے، لیکن اگر نزاع ہو اور ختم پڑھنے کے بعد کھینچا تانی ہو تو یہ عمل جائز نہیں، بلکہ دین اور قرآن کا استخفاف اور بے ادبی ہے۔۔۔ الخ‘‘کتبہ: رضاء الحق (24/1/1402)صحيح البخاري (7/ 132):"عن ابن عباس: أن نفراً من أصحاب النبي صلى الله عليه وسلم مروا بماء، فيهم لديغ أو سليم، فعرض لهم رجل من أهل الماء، فقال: هل فيكم من راق، إن في الماء رجلاً لديغاً أو سليماً، فانطلق رجل منهم، فقرأ بفاتحة الكتاب على شاء، فبرأ، فجاء بالشاء إلى أصحابه، فكرهوا ذلك وقالوا: أخذت على كتاب الله أجرا، حتى قدموا المدينة، فقالوا: يا رسول الله، أخذ على كتاب الله أجراً، فقال رسول الله صلى الله عليه وسلم: «إن أحق ما أخذتم عليه أجراً كتاب الله»".الدر المختار وحاشية ابن عابدين (رد المحتار) (6/ 56):" فمن جملة كلامه: قال تاج الشريعة في شرح الهداية: إن القرآن بالأجرة لايستحق الثواب لا للميت ولا للقارئ. وقال العيني في شرح الهداية: ويمنع القارئ للدنيا، والآخذ والمعطي آثمان. فالحاصل أن ما شاع في زماننا من قراءة الأجزاء بالأجرة لايجوز؛ لأن فيه الأمر بالقراءة وإعطاء الثواب للآمر والقراءة لأجل المال؛ فإذا لم يكن للقارئ ثواب لعدم النية الصحيحة فأين يصل الثواب إلى المستأجر! ولولا الأجرة ما قرأ أحد لأحد في هذا الزمان، بل جعلوا القرآن العظيم مكسباً ووسيلةً إلى جمع الدنيا - إنا لله وإنا إليه راجعون- اهـ". فقط واللہ اعلم
                                                  
عنوان: ایک شریک ،دوسرے  شریک سے مشترکہ کاروبار کے حساب و کتاب کا مطالبہ کر سکتا ہے
سوال: مسئلہ یہ ہے کہ  (مثلًا) زید اور حارث نے اپنے ذاتی سرمایہ کے ساتھ  اسپیر پارٹس کی تجارت شروع کی  اور چالیس سال سےتجارت جاری ہے، ایک مدت بعد تجارت میں ترقی کی منزل طے کرتے ہوئے اسپیر پارٹس کی دوسری دکان آج سے پندرہ سال پہلے کھولی  ،  ان دونوں دکانوں میں حارث نے  اپنے دو لڑکوں کو کاروبار میں شامل کیا اور  زید نے  اپنے لڑکوں کو کاروبار میں شامل کرنا چاہا تو حارث نے زید سے کہا کہ ہم دونوں میں تجارت  جمے گی  نہیں  تو زید نے کوئی اعتراض نہیں کیا اور کاروبار چلتا رہا۔ حارث کے لڑکوں نے طویل عرصہ  تجارت میں ہونے کے باوجود  نہ  تو کبھی  سالانہ حساب و کتاب دیا اور نہ ماہانہ آمدنی میں سے کچھ حصہ دیا ، ہاں البتہ اس طویل عرصے میں صرف پچاس ہزار درہم زید تک پہنچائے تھے  ۔ اس بات پرہماللہ تعالیٰ کا شکر  ادا کرتے ہیں کہ حارث کے بیٹوں  نے  مال ِتجارت کی زکوۃ  پابندی سے ہر سال ادا کی ہے ،لیکن نفع ونقصان کا کوئی حساب  وکتاب نہیں  دیا ہے۔آج سے  دوسال قبل زید کا  انتقال ہو  گیا ہے ،  وراثت کی تقسیم کا مسئلہ درپیش ہوا  تو زید کے ورثا نے حارث اور ان کے بیٹوں  سے حساب  و کتاب مطالبہ کیا تو انہوں نے کہا کہ ہمارے پاس کوئی حساب و  کتاب نہیں ، اسپیر پارٹس کی دونوں دکانیں بھری  بازار میں موجود ہیں اور  اسپیر پارٹس کے کاروباری مراکز  ہیں ۔سوال یہ  ہے کہ زید کے ورثا  مذکورہ مشترکہ کاروبار اور  تجارت کے حساب و کتاب کا  اور اس میں موجود مرحوم زید کے حصے کا مطالبہ مرحوم   زید کے پارٹنر حارث سے کر یں گے یا کسی اور سے ؟ پارٹنر جواب دہ ہے یا پارٹنر کے بیٹے؟دوسری بات  یہ ہے کہ اگر حارث حساب و کتاب دینے کے لیے تیار نہ ہو اور اس میں معاونت نہ کرے تو کیا  زید کے ورثا دونوں پاٹنروں(زیدوحارث)  کی کسی تیسری مشترکہ ملکیت کو اپنے قبضے میں لے سکتے ہیں یا نہیں ؟ براہ کرم  شرعی راہ نمائی  فرمائیں۔
جواب: صورتِ مسئولہ میں زید کے ورثا ء     مذکورہ کاروبار میں موجود زید کے حصے  کا حساب  وکتاب مرحوم کے پارٹنر حارث سے کرسکتے ہیں اور حارث پر شرعاً  لازم  ہے کہ وہ اپنے پارٹنر مرحوم زید کے ورثاء کو پورا  حساب  وکتاب بتاکر مرحوم زید  کا حصہ ان کے حوالے کردے اور اپنے دونوں بیٹوں کو بھی اس بات کا پابند بنائے کہ وہ بھی پورا حساب و کتاب  دیں۔اور اگر بالفرض حارث  اور اس کے بیٹے،  حساب و کتاب دینے پر تیار نہیں ہوتے  تومرحوم زیدکے ورثاء کے لیے زید  کی ملکیت  کے  بقدر املاک پر قبضہ جائز ہوگا۔السنن الكبرى ميں ہے:"عن أبي حرة الرقاشي، عن عمه، أن رسول الله صلى الله عليه وسلم قال: " لايحل مال امرئ مسلم إلا بطيب نفس منه."(كتاب الغضب، باب من غصب لوحا فأدخله في سفينة أو بنى عليه جدارا،6/166،رقم: 11545 ،ط: دار الكتب العلمية)حاشيۃ ابن عابدين میں ہے:"مطلب فيما لو ادعى على شريكه خيانة مبهمة قلت: بقي ما لو ادعى على شريكه خيانة مبهمة، ففي قضاء الأشباه: لايحلف. ونقل الحموي عن قارئ الهداية أنه يحلف وإن لم يبين مقدارا لكن إذا نكل عن اليمين لزمه أن يبين مقدار ما نكل فيه.ثم قال: وأنت خبير بأن قارئ الهداية لم يستند إلى نقل، فلايعارض ما نقله في الأشباه عن الخانية (قوله: ومثله المضارب والوصي والمتولي) سيذكر الشارح في الوقف عن القنية أن المتولي لا تلزمه المحاسبة في كل عام ويكتفي القاضي منه بالإجمال لو معروفا بالأمانة ولو متهما يجبره على التعيين شيئا فشيئا، ولا يحبسه بل يهدده؛ ولو اتهمه يحلفه. "(كتاب الشرکۃ، مطلب فیما یبطل الشركۃ ، فروع فی الشركۃ : 4/321 ، ط : سعید)فقط والله اعلم
                                                  
عنوان: مرحوم والدہ کا اپنے علاج کے لیے رکھا ہوا زیور ترکہ ہوگا یا والدہ کی طرف سے کارخیر میں خرچ کیا جاسکتا ہے؟
سوال: میرے والد کا 27 سال پہلے انتقال ہو گیا ہے اور اب حال میں والدہ کا بھی انتقال ہو گیا ہے۔ہم  3 بہنیں اور 1 بھائی ہیں ۔میری والدہ نے اپنا کچھ زیور میرے ذمے  چھوڑا ہے، انھوں نے اپنے  ہاتھ سے 4 پیکٹ بنائے اور کچھ اپنے  لیے الگ سے رکھا یہ کہہ کر کہ وہ میری بیماری کے لیے  ہے، جو  کہ کام میں نہیں آیا۔ اس زیور کا صرف امی نے مجھے  ہی بتایا اور باقی 4 حصوں کا سب کو بتایا تھا ۔میری  2 بہنیں ملک سے باہر  ہیں اور بھائی کے تعلقات امی سے اچھے نہیں تھے۔ میں نے امی کے حصہ والا زیور  کی بات اپنی چھوٹی بہن کو بتائی ہے تو اس نے کہا کہ امی کی کنواں کھدوانے کی نیت تھی۔ اس لیے امی کا حصہ کار خیر میں کر دیتے ہیں ۔ زیور کی تقسیم میری ذمہ داری ہے۔کیا میں امی کے حصہ والا زیور چاروں میں تقسیم کر دوں؟  یا وہ حصہ کار خیر میں دے دوں؟ اگر کار خیر میں دے رہی ہوں تو کیا میں باقی بہن بھائیوں کے علم میں لا کے ان کو دکھا کر دوں؟ اور اگر تمام زیور کو شرعی طور پر تقسیم کر نا ہو تو وہ کسی طرح کیا جائےگا؟ کیازیور  دکان پہ جا کر قیمت لگوانی ہو گی؟
جواب: صورتِ  مسئولہ میں  آپ کی والدہ نے جو زیور اپنی بیماری کے علاج کے لیے رکھا تھا اور وہ ان کی زندگی میں علاج میں خرچ نہیں ہوا تو ان کے انتقال کے بعد دیگر زیورات اور جائیداد  وغیرہ کی طرح یہ بھی والدہ کا ترکہ شمار ہوگا، جو سب ورثاء میں  ان کے شرعی حصص کے مطابق تقسیم کرنا لازم ہوگا، تمام عاقل بالغ ورثاء کی رضامندی کے بغیر اس کو کارخیر میں خرچ کرنا جائز نہیں ہوگا۔ہاں اگر سب ورثاء عاقل بالغ ہیں اور  اپنی رضامندی سے اس زیور کو والدہ کے ایصالِ ثواب کے لیے خرچ کرنا چاہتے ہیں تو یہ جائز ہے اور یہ والدہ کے  ساتھ  تبرع اور احسان ہوگا، اور اگر ورثاء میں کوئی نابالغ ہے یا کوئی وارث راضی نہیں ہے تو پھر  اس زیور کو شرعی حصص کے مطابق تقسیم کرنا  لازم ہوگا، اور تقسیم کے بعد کوئی وارث یا چند وارث مل کر  اپنے حصوں میں سے   والدہ کے ایصالِ ثواب کے لیے  کار خیر  میں صرف کرنا (مثلًا کنواں کھدوانا)  چاہتے ہیں تو یہ جائز ہے۔باقی مرحوم والدہ کے ترکہ کی تقسیم کا شرعی طریقہ یہ ہے کہ   مرحومہ  کے ترکہ میں سے  ان کے حقوقِ متقدمہ یعنی تجہیز وتکفین کے اخراجات نکالنے کے بعد، اگر ان کے ذمہ اگر کوئی قرض ہو تو  اسے  کل ترکہ میں سے ادا کرنے بعد،   اگر  انہوں نے کوئی  جائز   وصیت کی ہو تو   اسے  بقیہ ترکے کے ایک  تہائی  حصے میں سے نافذ کرنے کے بعد، باقی  کل منقولہ وغیرمنقولہ  ترکہ کو  5 حصوں میں تقسیم کرکے  دو حصے  مرحومہ کے بیٹے کو اور ایک ایک حصہ بیٹی کو ملے گا۔یعنی مثلًا  روپے میں سے  40 روپے بیٹے کو اور  20،20 روپے ہر ایک بیٹی کو ملیں گے۔نیز زیور  کی قیمت  لگا کر یہ تقسیم کی جاسکتی ہے، اگر زیور کا وزن پہلے سے معلوم و متعین ہے تو زیور دکان پر لے جانے کی ضرورت نہیں ہے، لیکن اگر وزن معلوم نہیں ہے تو کسی تجربہ کار سنار سے اس کا وزن معلوم کرواکر وزن کے اعتبار سے یا اس کی موجودہ قیمت لگاکر اس کے مطابق تقسیم کیا جائے گا، ہاں یہ کیا جاسکتا ہے کہ کوئی ایک وارث بقیہ ورثاء کے حصے میں آنے والی سونے کی مقدار کو خرید لے، اور پھر اسے کسی کارِ خیر میں لگادے۔فقط واللہ اعلم
                                                  
عنوان: بکرے کو جفتی کے لیے فارم میں پالنا اور اس کی جفتی پر اجرت لینا
سوال: ایک شخص کے پاس ایک بکری فارم  ہے، اس میں ایک بوکا(مذکر بکرا جو بکریوں کو جفتی کرتا ہے) ہے اس بوکا کو  فارم کے مالک نے بیس بزار روپے میں خریدا ہے جو افریقن نسل کاہے،  ہر روز اس پر  پچاس روپیہ خرچ ہوتا ہے، فارم کا مالک  اپنے فارم  کی تمام بکریوں کو اس سے جفتی کرواتا ہے اور جو لوگ باہر سے اپنی بکری لے کر آتے ہیں اس بکرے سے جفتی کروانے  کے لیے ان سے  پیسہ لیتا ہے،  کیا  اس شخص کا پیسہ لینا جائز ہے؟
جواب: بکرے  کو اپنے فارم میں نسل بڑھانے کے لیے  بکریوں سے جفتی کروانا اور اس مقصد کے لیے پالنا جائز ہے،  لیکن اس بکرے کو   جفتی کرنے اور نسل بڑھانے کے لیے کرایہ پر دینا یا دوسروں کی بکریوں سے جفتی کی اجرت لینا دینا دونوں ناجائز ہیں، حدیثِ مبارک  میں اس سے ممانعت وارد ہوئی ہے۔ البتہ اجرت طے کیے بغیر  بکریوں  کا مالک ہدیہ کے طور پر یا جانور کے چارہ وغیرہ کے لیے کچھ دے، یا اس جانور کو کچھ کھلائے پلائے تو یہ جائز ہے۔سنن الترمذي ت شاكر (3/ 564 و 565):" عن نافع، عن ابن عمر قال: «نهى النبي صلى الله عليه وسلم عن عسب الفحل».  وفي الباب عن أبي هريرة، وأنس، وأبي سعيد: حديث ابن عمر حديث حسن صحيح، والعمل على هذا عند بعض أهل العلم، وقد رخص بعضهم في قبول الكرامة على ذلك.و عن أنس بن مالك، أن رجلاً من كلاب سأل النبي صلى الله عليه وسلم عن عسب الفحل؟ «فنهاه» ، فقال: يا رسول الله، إنا نطرق الفحل فنكرم، «فرخص له في الكرامة»". شرح مختصر الطحاوي للجصاص (3/ 97):"قال: (ولايجوز بيع عسب الفحل).قال أحمد: يعني ما يلقح، وذلك لأنه من الملاقيح، وقد نهى عنه رسول الله صلى الله عليه وسلم. وروى ابن عمر أن النبي صلى الله عليه وسلم "نهى عن عسب الفحل". وقال جابر: "نهى رسول الله صلى الله عليه وسلم عن بيع ضرب الفحل".فقط والله اعلم
                                                  
عنوان: ملازم کا اضافی وقت میں کام کرکے کسی اور کے نام سے اور ٹائم وصول کرنا
سوال: میں ملک سے باہر ایک ریسٹورینٹ میں نوکری کرتا ہوں، یہاں پہ تنخواہ گھنٹوں کے  حساب سے ملتی ہے،   میرے مالک نے میری تنخواہ فکس کی ہوئی ہے جب کہ کئی بار مجھے کام زیادہ کرنا پڑتا ہے،  جب مالک سے میں نے  کہا کہ آپ  مجھے تنخواہ 55 گھنٹوں کی دیتے ہیں اور کام 80 گھنٹے کرنے کا کہتے ہیں تو  ان کا جواب ہے کہ آپ اتنے گھنٹے کام نہ کرو، (لیکن یہ بات صرف تنخواہ کے وقت کرتے ہیں)،  جب بھی کوئی دوسرا بندہ کام پہ نہیں آتا یا کام زیادہ ہوتا ہے تو  مجھے کہتے ہیں آپ کام کرو، نہیں تو چھٹی کرو،  تو  کیا میں جتنے گھنٹے  میں کسی اور کی جگہ کام کرتا ہوں وہ اس بندے کے نام سے  لکھ  کر  پیسے خود لے سکتا ہوں؟  کئی بار 20 سے 25 گھنٹے ایک ہفتے میں میرے طے شدہ گھنٹوں سے زیادہ ہوتے ہیں؟
جواب: کسی بھی ادارے  کے  ملازمین کی حیثیت اجیرِ خاص کی ہوتی ہے،  کیوں کہ وہ وقت کے پابند ہوتے ہیں، اور  اجیرِ  خاص  ملازمت کے مقررہ وقت پر حاضر رہنے سے اجرت (تنخواہ)  کا مستحق ہوتا ہے،  اور چوں کہ ملازمین کی ملازمت کا ایک خاص وقت متعین ہے، اور اسی وقت کا انہیں معاوضہ دیا جاتا ہے، اس متعین وقت کے بعد ملازم کا بلامعاوضہ اضافی کام کرنا ملازم کی طرف سے ایک احسان ہے، جس پر ملازم کو شرعی اعتبار سے مجبور کرنا جائز نہیں ہے۔  ذمہ داران کو چاہیے کہ یا تو اضافی وقت کا معاوضہ متعین کریں، یا پھر ملازمین کو بلا جبر کام کرنے کا اختیار  دیں۔ صورتِ مسئولہ میں اگر  اضافی کام  آپ کی ملازمت کی مفوضہ ذمہ داریوں میں شامل نہیں ہیں، بلکہ ملازمت کے  طے شدہ اوقات سے زیادہ ہے تو   مالک سے کام کرنے  سے پہلے باقاعدہ اجرت طے کرکے ان سےطے شدہ اجرت لے  سکتے  ہیں۔ پہلے سے اجرت طے کیے بغیر یا غلط بیانی کرکے معاملہ کرنا درست نہیں ہے۔    فتاوی شامی میں ہے:"وليس للخاص أن يعمل لغيره، ولو عمل نقص من أجرته بقدر ما عمل، فتاوى النوازل.(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولا يشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لا يؤدي نفلاً، وعليه الفتوى ... (قوله: ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواة بدرهم وهو يعلم فهو آثم، وإن لم يعلم فلا شيء عليه، وينقص من أجر النجار بقدر ما عمل في الدواة".(6/70،  کتاب الاجارۃ، ط؛ سعید)شرح المجلۃ میں ہے: "لایجوز لأحد  أن یاخذ  مال أحد  بلا سبب شرعي."(1/264،  مادۃ: 97، ط؛ رشیدیہ)فقط واللہ اعلم
                                                  
عنوان: دس لاکھ روپے لے کر بیس لاکھ روپے ساڑھے تین سال میں ادا کرنے کا حکم
سوال: میں نے ایک پلاٹ چھ کروڑ کا  خریدا ہے لیکن ابھی فی الحال میرے پاس چھ کروڑ کی رقم موجود نہیں ہے لیکن میں اپنے رشتہ داروں سے روپیہ اس طور پر لیتا ہوں کہ مثلا میں آج ایک رشتہ دار سے دس لاکھ روپیہ لیتا ہوں اور میں اس کے ساتھ یہ معاہدہ کرتا ہوں کہ ساڑھے تین سال بعد میں آپ کو بیس لاکھ روپے ادا کروں گا، کیا یہ معاملہ شرعا درست ہے؟ اگر یہ درست نہیں تو کیا فائل کا معاملہ درست ہوگا، کہ دس لاکھ کی ایک فلیٹ کی فائل میں اس سے فروخت کروں اور میں ان سے واپس اسی وقت اٹھارہ لاکھ میں خریدوں اور میں ان کو یہ اٹھارہ لاکھ روپے ساڑھے تین سال میں ادا کروں، تو کیا یہ درست ہوگا؟وضاحت: پلاٹ میں رقم کی ادائیگی کے لئے جن سے رقم وصول کررہا ہے ان کا حصہ متعین نہیں اور فلیٹ کا وجود بھی نہیں، خالی زمین ہے۔
جواب: صورتِ  مسئولہ میں سائل کا پلاٹ خریدنے کے بعد رقم کی ادائیگی کے لئے رشتہ داروں اور متعلقین سے دس لاکھ روپے لے کر ساڑھے تین سال بعد بیس لاکھ روپے ادا کرنے کا معاہدہ کرنا شرعاً درست نہیں کیونکہ یہ سودی معاملہ ہے اور سودی معاملہ شرعاً ناجائز اور حرام ہے، اسی طرح دوسری صورت جو ذکر کی گئی ہے کہ فلیٹ کی فائل دس لاکھ روپے میں فروخت کرکے اسی وقت اٹھارہ لاکھ روپے میں واپس خریدنا اور یہ اٹھارہ لاکھ روپے کی رقم ساڑھے تین سال کی مدت میں ادا کرنے کا وقت مقرر کرنا، یہ صورت بھی سودی معاملہ ہونے کی وجہ سے جائز نہیں۔فتاوی شامی میں ہے:"وفي الأشباه كل قرض جر نفعا حرام۔"(کتاب البیوع، باب المرابحۃ: ۵/ ۱۶۶، ط: سعید) شرح المجلۃ لسلیم رستم باز:"یلزم أن یکون المبیع معلومًا عند المشتري)؛ لأنّ بیع المجھول فاسد۔"(المادۃ : ۲۰۰ ، الکتاب الأوّل : في البیوع ، الباب الثاني : في بیان المسائل المتعلّقۃ بالمبیع:۱/ ۷۸، ط: دار الکتب العلمیۃ)شرح المجلّۃ لسلیم رستم باز : "یلزم أن یکون المبیع مقدور التسلیم) فبیع غیر مقدور التسلیم باطل … قال القردي عن جواھر الفتاویٰ: باع عقارًا ملکہ لکن في ید آخر الفتوی علی أنّہ لا یصح عملاً بقول محمد ؛ لأنّہ لا یقدر علی تسلیمہ اھـ۔"(المادۃ : ۱۹۸ ، الکتاب الأوّل ؛ في البیوع ، الباب الثاني : في بیان المسائل المتعلّقۃ بالمبیع:۱/ ۷۸،  ط: دار الکتب العلمیۃ)فقط واللہ اعلم
                                                  
عنوان: مختلف فنڈز کے نام پر تنخواہ سے کی جانے والی کٹوتی اور اس پر ملنے والے نفع کا حکم
سوال: 1-  حکومت اور بعض کمپنیاں ملازمین کی تنخواہ سے ہر مہینے کچھ رقم کاٹتی ہیں اور اس پر منافع لگا کر ملازم کے کھاتے میں جمع رکھتی ہیں۔ یہ کٹوتی حکومت یا کمپنی کی طرف سے جبری ہوتی ہے،  ملازم کے لیے انکار کی گنجائش نہیں ہوتی۔ البتہ  ملازم کو نفع لینے یا نہ لینے کا اختیار دیا جاتا ہے۔ جو ملازم نفع نہ لینا چاہے وہ محکمہ کو درخواست لکھتا ہے،  جسے محکمہ قبول کرکے ملازم کی تحسین کرتا ہے اور اس کی کٹوتی والی تنخواہ پر منافع نہیں لگاتا ،  بلکہ ریٹائرمنٹ کے بعد اصل رقم ہی ملازم کو دے دیتا ہے۔اب پوچھنا یہ ہے کہ ملازم کے لیے مذکورہ صورت میں ملنے والا نفع حلال ہے یا حرام اور سود میں داخل ہے؟2- بعض کمپنیوں کے ہاں یہ صورت بھی پائی جاتی ہے کہ ملازم کی کٹوتی والی تنخواہ پر جب سال مکمل ہوجاتا ہے تو اس پر سالانہ نفع بھی لگایا جاتا ہے۔واضح رہے کہ اس صورت میں ملازم کو یہ اختیار دیا جاتا ہے کہ جب اس کی کاٹی جانے والی تنخواہ ایک لاکھ کو پہنچ جائے تو وہ اسے نکال سکتا ہے، اگر اختیار کے باوجود ملازم نہیں نکالتا تو سال گزرنے پر کمپنی اسے نفع دیتی ہے۔اس صورت میں ملازم کو ملنے والے نفع کا کیا حکم ہے؟
جواب: سرکاری و نجی اداروں کی طرف سے ملازمین کے لیے پراویڈنٹ فنڈ، GP فنڈ، و دیگر  کی سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فی صد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض کمپنیز اپنے ہر ملازم کو جبرًا اس فنڈ کا حصہ بناتی ہیں اور  ملازم کو عدمِ شمولیت کا اختیار نہیں دیتیں، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض کمپنیز کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ کمپنی اپنے ملازمین کو اختیار دیتی ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور کمپنی ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتی رہتی ہے۔3۔ بعض کمپنیز ہر ملازم کو جبراً اس فنڈ کا حصہ بنانے کے ساتھ ساتھ ملازمین کو یہ اختیار بھی دیتی ہے کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور  ملازمین کے لیے یہ لینا شرعًا جائز ہوتا ہے ۔ احتیاطًا یہ اضافہ نہ لیا جائے تو بہترہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعًا  جائز نہیں ہوتا ۔ البتہ اس صورت میں اگر کمپنی ملازم کی تنخواہ سے کٹوتی کے ساتھ ساتھ اپنی طرف سے بھی کچھ رقم ملا کر پھر اسے سودی انویسٹمنٹ میں لگا کر نفع دیتی ہے تو جیسے ملازم کی تنخواہ سے کٹوتی کردہ رقم ملازم کے لیے حلال ہوگی اسی طرح ابتدا میں کمپنی کی طرف سے شامل کی گئی رقم بھی ملازم کے لیے حلال ہوگی، لیکن ان دونوں رقموں پر لگنے والا انٹرسٹ جائز نہیں ہوگا۔3۔ تیسری صورت ( جبری واختیاری کٹوتی) کا حکم یہ ہے کہ جتنی کٹوتی  جبرًا  ہوئی ہے اس پر ملنے والی زائد رقم ملازم کے لیے لینا شرعًا جائز ہوتا ہے اور جتنی رقم ملازم نے اپنے اختیار سے کٹوائی ہے اس پر  ملنے والی زائد رقم لینا جائز نہیں ہوتا ۔مذکورہ تفصیل کے بعد سائل کے سوالات کا نمبر وار جواب یہ ہے:1۔ پہلی صورت میں حلال ہے، جب کہ دوسری صورت میں حرام ہے، اور تیسری صورت میں جبری کٹوتی پر ملنے والا نفع حلال اور اختیاری کٹوتی پر ملنے والا نفع حرام ہے۔2۔ تفصیل بالا کے مطابق حلال یا حرام ہونے کا فیصلہ کیا جائے۔3۔ کٹوتی ایک لاکھ کو پہنچ جانے کے بعد اگر رقم نکالنے کی ملازم کو اجازت ہو تو نہ نکالنے کی صورت میں ملنے والا نفع حلال نہ ہوگا، البتہ اگر نکالنے کی اجازت نہ ہو تو جبری کٹوتی کی صورت میں ریٹائرمنٹ تک ملنے والا تمام نفع لینے کی اجازت ہوگی۔ فقط واللہ اعلم
                                                  
عنوان: ایزی پیسہ/ موبی کیش والوں کا کسٹمر سے اجرت وصول کرنا
سوال: میری موبائل کی دکان ہے، ہمارا ایزی پیسہ، موبی کیش کا کام ہے، جس میں ہم پیسے بھیجتے ہیں، مسئلہ یہ ہے کہ دکان دار پیسے بھیجنے کے کسٹمر سے الگ سے پیسے وصول کرتا ہے جیسا کہ ایک ہزار روپے بھیجنے پر دس روپے الگ سے وصول کرتا ہے، کیا اس صورت میں یہ دس روپے لینا جائز ہے؟ کمپنی کی طرف سے دکان دار کو کمیشن ملتا ہے جو کہ بہت کم ہے، ایک لاکھ پر دو سو روپے، کمپنی  کی طرف سے پرافٹ ملنے پر خواہ وہ کم ہی کیوں نہ ہو، الگ سے کسٹمر سے پیسے وصول کرنا جائز ہے یا نہیں؟اگر کمپنی اس طرح دکان دار کو پیسہ لینے کی اجازت دے یا نہ دے، الگ سے پیسے لینا جائز ہے یا نہیں؟
جواب: صورتِ  مسئولہ میں رقوم کی منتقلی پر کمپنی کی جانب سےجب  کوئی فیس وصول نہیں کی  جاتی  اور کمپنی اپنے نمائندہ کو مقررہ شرح کے مطابق اجرت/ کمیشن  بھی  دیتی ہے   تو اس صورت میں کمپنی کے نمائندوں کے لیے کسٹمر سے زائد رقم وصول کرنا شرعًا ناجائز ہے۔دیگر ذرائع سے یہ بھی معلوم ہوا ہے کہ  کمپنی کی طرف سے دکاندار کوکسٹمر سے مزید چارجز لینے پر پابندی ہوتی ہے اور باقاعدہ کسٹمر کے پاس مزید چارجز نہ دینے کا میسج بھی آتاہے، لہذا دکان دار کے لیے کسٹمر سے الگ سے اجرت یا کمیشن وصول کرنا جائز نہیں۔فتاوی شامی میں ہے:"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا، فذاك حرام عليهم."(مطلب في أجرة الدلال، ج:6، ص:63، ط:ايج سعيد)فقط والله اعلم
                                                  
عنوان: حادثے کی صورت میں انشورنس پالیسی کلیم کر کے رقم وصول کرنا
سوال: میری غیر شادی شدہ بیٹی ایک حادثے میں انتقال کر گئی ہے،انشورنس کلیم میں دس لاکھ روپے ملنے والے ہیں،میری زوجہ،ایک شادی شدہ بیٹی اور ایک بیٹاہے،شرعی لحاظ سے مجھے اور میری بیوی اور بچوں کو بالترتیب کتنا کتنا حصہ ملے گا؟
جواب: انشورنس پالیسی لینا  ہی جائز نہیں ہے، اگر کسی نے لاعلمی میں یہ پالیسی لے لی ہو   تو زندگی میں اس کے لیے اور  اُسے حادثہ پیش آجائے تو اس کے ورثاء کے لیے صرف جمع کردہ رقم وصول کرنے کی اجازت ہوگی، اضافی رقم خود لینا یا حادثے کے بعد ورثاء کے لیے لینا جائز نہیں ہے۔باقی  اگر مرحومہ پر قرض ہو تو  ترکے میں سے پہلے   قرض کی ادائیگی  کا انتظام کیا جائے، پھر اگر اس نے کوئی وصیت کی ہو تو بقیہ ترکے کے ایک تہائی سے اسے نافذ کیا جائے، اس کے بعد باقی ترکے  کا چھٹا حصہ مرحومہ کی والدہ کو ملے گا اور باقی ماندہ آپ (مرحومہ کے والد) کو ملے گا۔الدر المختار وحاشية ابن عابدين (رد المحتار) (6/ 772):"(وللأم) ثلاثة أحوال (السدس مع أحدهما أو مع اثنين من الأخوة أو) من (الأخوات) فصاعدا من أي جهة كانا و لو مختلطين والثلث عند عدمهما وثلث الباقي مع الأب وأحد الزوجين."فقط واللہ اعلم
                                                  
عنوان: بوقتِ مجبوری بینک میں نوکری کرنے کا حکم
سوال: بندہ کئی آسامیوں پر اپلائی کر چکا ہے اور ٹیسٹ میں کامیاب بھی ہو جاتا ہے،اس کے باوجود کسی طرف سے کوئی بلاوا نہیں آتا،مزید جگہ بھی اپلائی کیا ہوا ہے، سلیکشن کے ليے  ادارہ پیسے مانگتا ہے،بندہ کے مالی حالات خراب ہیں، ہمشیرہ کی شادی بھی کرنی ہےاور بندہ کی اپنی بھی شادی کی عمر ہےاور مکان بھی بنوانا ہے،تو بندہ کو بینک سے جاب مل رہی ہے، جاب بطور Cashierمل رہی ہے اور Faysal Islamic Bank Meezan Islamic Bank اس کے علاوہ دیگر بینکوں میں بھی مل رہی ہے بطور Cashier، اس صورت میں علماء کی رائے سے آگاہ فرمائیں۔
جواب: واضح رہے کہ بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، اور بینک  ملازم سود لینے ، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں،  نیز  بینک  اپنے ملازمین کو تنخواہ سودی کمائی سے ادا کرتا ہے، اس لیے بینک میں کسی بھی قسم کی نوکری کرنا  شرعًا جائز نہیں ہے۔لہذا آپ کو  چاہیے کہ    بینک کے علاوہ  کسی اور جگہ  جائز ملازمت کی کوشش کریںاور سود کی گندگی سے اپنے  آپ  کو محفوظ رکھیں،خواہ دوسری جگہ  ملنے والی حلال آمدنی بینک سے ملنے والی آمدنی سےکم ہو، ، کیوں کہ  حرام  کے مقابلے میں حلال  مال  تھوڑا   ہی کیوں  نہ ہو  اس میں  سکون اور برکت   ہوتی ہے،  جب کہ حرام مال خواہ  کتنا ہی زیادہ  ہو اس  میں بے برکتی، تباہی اور بربادی ہوتی ہے۔ اور کسی جگہ ملازمت نہ مل رہی ہو تو اپنی گنجائش اور مہارت کو سامنے رکھتے ہوئے کوئی چھوٹا کاروبار بھی شروع کرسکتے ہیں۔حدیث شریف میں کسی بھی طرح سودی معاملات میں تعاون کرنے والوں پر لعنت (خدا کی رحمت سے دوری) وارد ہے، جیسے کہ حدیث شریف میں مروی ہے:"عن جابر قال: لعن رسول اللہ   صلی اللہ  علیه وسلم آکل الربا، وموکله، وکاتبه، وشاهدیه، وقال: هم سواء".(الصحيح لمسلم، با ب لعن آکل الربا، ومؤکله، ج:2، ص:27، ط: قدیمی کتب خانه)ترجمہ: ”حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔“دنیا دارالامتحان ہے، وقتی طور پر آزمائش آتی ہے، آپ اللہ تعالیٰ پر بھروسہ رکھیں، فرض نمازوں کے اہتمام کے ساتھ  روزانہ کم سے کم ایک دفعہ نمازِ حاجت پڑھ کر الحاح و زاری سے اپنے جملہ مقاصدِ حسنہ بالخصوص رزق کے لیے دعا کیا کریں، اللہ تعالیٰ دعا قبول فرمانے والے ہیں، اور دل سے دعا کرنے والے طالبِ صادق کی کسی دعا کو رائیگاں نہیں کرتے۔ نیز درج ذیل دعا کثرت سے پڑھتے رہیں:"تَوَكَّلْتُ عَلَی الْحَیِّ الْذِيْ لَایَمُوْتُ، اَلْحَمْدُ لِلّٰهِ الَّذِيْ لَمْ يَتَّخِذْ وَلَدًا وَّ لَمْ یَکُنْ لَّهُ شَرِیْكٌ فِي الْمُلْكِ وَ لَمْ یَکُنْ لَّهُ وَلِيٌّ مِّنَ الذُّلِّ وَ كَبِّرْهُ تَکْبِيْرًا."(معارف القرآن، سورہ بنی اسرائیل)دعا کے ساتھ  ساتھ  کسی جگہ جائز ملازمت کے حصول کی  کوشش بھی جاری رکھیں۔ تقویٰ سے زندگی گزارنے کو اپنا شعار بنا لیں، اس لیے کہ تقویٰ پر اللہ تعالیٰ کی طرف ہر مشکل سے نجات، کاموں میں آسانی اور ایسی جگہ سے رزق ملنے کا وعدہ ہے جہاں سے بندہ کا گمان بھی نہیں ہو تا۔ن شاء اللہ، اللہ  تعالیٰ جائز ذریعۂ معاش عطاء کرنے میں معاون ہوں گے ۔فقط واللہ اعلم
                                                  
عنوان: وعدہ خلافی گناہ ہے
سوال: زید سے عمرو نے ایک مکان خریدا جس کی قیمت 22لاکھ طے پائی اور یہ معاہدہ ہوا کہ 22لاکھ میں سے 17 لاکھ نقد ادائیگی پر زید، عمر و کے نام مکان کا انتقال کردے  گا چنانچہ ایسا ہی ہوا اور ساتھ  میں یہ بھی  معاہدے کا حصہ تھا  کہ پانچ ماہ تک عمرو بقیہ تمام رقم یعنی پانچ لاکھ زید کو دے گا اور زید مکان عمرو کے حوالے کردے گا لیکن پانچ ماہ میں عمرو نے کچھ بھی ادائیگی نہیں کی ،اب زید نے بقیہ رقم کا مطالبہ کیا ہے تو عمرو نے مزید دو ماہ کی مہلت مانگ لی لیکن دو ماہ گزرنے کے بعد بھی کوئی ادائیگی نہیں کی۔ پھر زید نے عمرو سے رقم کا سوال کیاتو اس نے صاف انکار کردیا اور ٹال مٹول کرتے چھ ماہ مزید گزر گئے ،زید نے ایک جگہ پلاٹ خریدنا چاہا جس کی نقد قیمت تین لاکھ پچاس ہزار اور قسط  پر چار لاکھ تھی تو زید نے عمرو  کو اس صورتِ حال سے آگاہ کیاتو عمرو نے اس بات پر وعدہ کیا کہ آپ پلاٹ قسط پر لے لیں ،میں پابندی سے ہر مہینے قسط ادا کروں گا۔زید نے پچاس ہزار  کے نقصان کے باوجود پلاٹ قسط پر لے لیا اور پندرہ ہزار ماہانہ پلاٹ والے سے ایگریمنٹ کر لیا اور عمرو نے دس ہزار ماہانہ  اد اکرنے  کا وعدہ کیا لیکن دو ماہ تک پابندی سے رقم ادا کرتارہا اور تیسرے مہینے قسط ادا  کرنے سے انکار کردیا ،اب چھ ماہ گزر گئے قسط ادا نہ کرنے کی وجہ سے  پلاٹ میں ایک لاکھ ایڈوانس اور دو قسطیں تیس ہزار کی سب ضائع ہو گئیں۔اب اس سب کے بعد عمرو نے چونکہ  معاہدہ توڑ دیا اور قسط ادا کرنے سے انکار کردیا تو زید نے عدالت  کی طرف رجوع کیا اور عدالت میں کیس دائر کیا اب عمرو نے رقم ادا کرنے کا کہا لیکن زید نے  یہ کہہ کر رقم لینے سے انکار کردیا  کہ اب شریعت اور عدالت میرے حق  میں جو فیصلہ کرے گی میں اس کا پابند ہوں گا۔
جواب: صورت ِ مسئولہ میں جب عمرو نے بقیہ پانچ لاکھ روپے پانچ ماہ میں ادا کرنے کا وعدہ کیا تھا تو شرعاً اس پر لازم تھا کہ وہ اپنے وعدہ کی پاسداری کرتے ہوئے  بقیہ پانچ لاکھ  روپے مذکورہ مدت میں ادا کردیتا لیکن  چونکہ اس نے ادائیگی کے بجائے ٹال مٹول سے کام لیا اور وعدہ خلافی کی ہے جس کی وجہ سے وہ  سخت گناہ گارہوا ہے اور ایسی صورت میں  زید کو اپنے حق کے وصولی کیلیے قانونی چارہ جوئی  کا  حق حاصل تھا جو اس نے کیا ،اس کے بعد اب جب عمرو مذکورہ رقم  دینے کیلیے تیار ہے اور دے رہا ہےتو زید کو  چاہیے کہ وہ اپنا حق وصول کرلے اور پھر  عدالت سے   کیس خارج  کروا دے۔ اورعمرو کو چاہیے کہ اپنے کیے پر خوب توبہ و استغفار کرے۔باقی زیرِ نظر مسئلے میں زید نے جس آدمی سے مذکورہ پلاٹ خریدا اور ایک لاکھ روپے ایڈوانس اور دو ماہ کی قسطیں ادا کیں تو اس آدمی کے لیے بقیہ قسطوں کی ادائیگی نہ ہو نے کی وجہ سے ایڈوانس رقم  اور دو ماہ کی قسطوں کی رقم کو ضبط کر لینا شرعاً ناجائز اور حرام ہے ۔«قرآن کریم»   میں باری تعالي کا ارشاد ہے:"وَأَوۡفُواْ بِٱلۡعَهۡدِۖ إِنَّ ٱلۡعَهۡدَ كَانَ مَسۡـُٔولٗا۔"[سورۃ الإسراء: 43] «صحيح مسلم»  میں ہے:"عن أبي هريرة، أن رسول الله صلى الله عليه وسلم قال: «‌مطل ‌الغني ظلم، وإذا أتبع أحدكم على مليء فليتبع۔"(باب تحريم مطل الغني، وصحة الحوالة، واستحباب قبولها إذا أحيل على ملي:3/1197،ط:دار احیاء التراث العربی)«صحيح البخاري» میں ہے:"عن أبي هريرة، عن النبي صلى الله عليه وسلم قال: " آية المنافق ثلاث: إذا حدث كذب، وإذا ‌وعد ‌أخلف، وإذا اؤتمن خان۔"(باب علامة المنافق:1/16،ط:دار طوق النجاۃ)السنن الكبرى ميں ہے:"عن أبي حرة الرقاشي، عن عمه، أن رسول الله صلى الله عليه وسلم قال: " لا يحل مال امرئ مسلم إلا بطيب نفس منه."(كتاب الغضب،باب من غصب لوحا فأدخله في سفينة أو بنى عليه جدارا،6/166،رقم: 11545 ،ط: دار الكتب العلمية)فقط واللہ اعلم
                                                  
عنوان: میزان بینک میں تکافل کا حکم
سوال: میزان بینک میں تکافل کروانا کیسا ہے؟
جواب: ہمارے دارالافتاء کی تحقیق کے مطابق انشورنس اور مروجہ تکافل دونوں میں حکم کے اعتبار سے فرق نہیں، میزان بینک اور دیگر مروجہ اسلامی  بینکوں نے تکافل یا کفالہ کے نام سے انشورنس کا جو متبادل متعارف کروایا ہے  یہ نظام بہت سے شرعی اصولوں سے متصادم ہے، اس لیے انشورنس کی طرح مروجہ تکافل بھی جائز نہیں اور اس اسکیم میں پیسہ لگانا اور اس پر نفع حاصل کرنا درست نہیں۔تفصیل کے لیے درج ذیل لنک میں موجود تفصیلی فتویٰ ملاحظہ فرمائیے:پاک قطر تکافل کی پالیسی خریدنا اور اس ادارے میں ملازمت کرنے کا حکمفقط واللہ اعلم
                                                  
عنوان: میراث میں بھانجے کے حق دار ہونے کا حکم
سوال: کیا فرماتے ہیں علمائے کرام مندرجہ ذیل مسائل کے بارے میں:1: ایک صاحب کا انتقال ہوا، ان کی اٹھائیس (28) لاکھ کی جائیداد ہے، میت کا بھانجا ہے وہ بھی اس میں میراث کا دعوی کرتا ہے جبکہ جائیداد سرکاری کاغذات میں میت کے نام پر ہیں اور جائیداد گھر وغیرہ کے تمام بلز میت کے نام پر آتے ہیں، پوچھنا یہ ہے کہ بھانجے کا میراث کا دعوی کرنا درست ہے؟2: میت کی جائیداد، گھر وغیرہ کی کل مالیت اٹھائیس لاکھ ہے، میت کے ورثہ درج ذیل ہیں:بیوہ (زوجہ)، تین بیٹے، اور پانچ بیٹیاں ہیں، شرعی حکم کے اعتبار سے یہ مال مذکورہ ورثاء میں کیسے تقسیم ہوگا؟
جواب: 1: از رُوئے شرع ذوی الفروض (وہ لوگ جن کے حصے قرآن کریم میں متعیّن ہے) اور عصبات کی موجودگی میں میت کے بھانجے میراث سے محروم ہوتے ہیں، لہذا میّت کا بھانجا اگر کسی اور وجہ سے مثلاً قرض وغیرہ کی وجہ سے حقدار نہیں ہے تو میّت کے بچوں کی موجودگی میں میت کا بھانجا محروم ہے۔2:  مرحوم  کی جائیداد تقسیم کرنے کا طریقہ یہ ہوگا  کہ مرحوم کی جائیداد سے حقوقِ متقدمہ  ( یعنی تجہیز وتکفین کا خرچہ نکالنے کے بعد، اور مرحوم کے ذمہ واجب الادا  قرض اور جائز وصیت کے   مابقیہ ترکے کے ایک تہائی سے نفاذ کے بعد)  کل جائیدادِ منقولہ وغیرمنقولہ کو اٹھاسی (88) حصوں میں تقسیم کرکےگیارہ (11) حصّے مرحوم کی بیوہ کو، اور  چودہ/ چودہ (14/14) مرحوم کے ہر بیٹے کو، اور سات/سات (7/7) حصّے مرحوم کی ہربیٹی  کو ملیں گے۔صورتِ تقسیم یہ ہے:میت۔۔۔88/8بیوہبیٹابیٹابیٹابیٹیبیٹیبیٹیبیٹیبیٹی1114141477777یعنی  اٹھائیس لاکھ (2800000) روپے میں سے 350000روپے مرحوم کی بیوہ کو، اور445,454 روپے ہر بیٹے کو، اور 222,727روپے ہر بیٹی کو ملیں گے۔فتاویٰ شامی  میں ہے:"توريث ذوي الأرحام (هو كل قريب ليس بذي سهم ولا عصبة) فهو قسم ثالث حينئذ (ولا يرث مع ذي سهم ولا عصبة سوى الزوجين) لعدم الرد عليهما (فيأخذ المنفرد جميع المال) بالقرابة.(قوله: هو كل قريب إلخ) أي اصطلاحا أما لغة فهو بمعنى ذي القرابة مطلقا سيد: أي سواء كان ذا سهم أو عصبة أو غيرهما أو سواء انتمى إليه الميت، أو انتمى إلى الميت أو إلى أصوله.(قوله: فيأخذ المنفرد) أي الواحد منهم من أي صنف كان جميع المال أي أو ما بقي بعد فرض أحد الزوجين".(کتاب الفرائض، باب توريث ذوي الأرحام، ج:6، ص:791، ط:ایج ایم سعید)فقط واللہ اعلم
                                                  
عنوان: عکس لے کر کتابیں چھاپنے کا حکم
سوال: آج کل بازار میں بیرونی عربی کتب غیر قانونی طور پر بغیر اجازت کے کثرت سے عکس لے کر چھاپی جا رہی ہیں، ان کتابوں کا بغیر اجازت کے چھاپنا شرعاً درست ہے یا نہیں؟ اور ان کتابوں کا خریدنا جائز ہے یا نہیں؟
جواب: واضح رہے کہ دینی امور سے متعلق تصنیفات میں مصنف کا اس کے حقِ اشاعت کو محفوظ کرنا شرعاً درست نہیں، ایک وجہ تو یہ ہے کہ حقِ  اشاعت حقوقِ  مجردہ میں سے ہے، نہ کہ حقوقِ مقررہ میں سے،   پھر دوسری بات یہ کہ عام طور پر حقوقِ طبع کو محفوظ کرنے کے محرکات محض مالی مفادات ہوتے  ہیں،  تفسیر، حدیث، فقہ و فتاویٰ  کی کتب کو  سائنسی تحقیقات اور ایجادات کے ساتھ الحاق کر کے ان کو بھی حصولِ دنیا کا ذریعہ بنانے کی کوشش کی گئی ہے،  حالانکہ دینی کتب کے مصنف نے جو علمی تحقیقات کی ہیں اُس سے مقصود اوامر و نواہی الہیہ کی تبلیغ ہے پھر حقِ تصنیف جتلا کر اس کی تبلیغ و  اشاعت میں رکاوٹ کیوں کر بن رہا ہے؟لہذا اگر کوئی شخص کتبِ دینیہ کو بلا اجازت عکس لے کر چھاپتا ہے تو شرعاً اس کی اجازت ہو گی اور ایسی کتب کی خرید و فروخت بھی جائز ہو گی۔حديث شريف ميں هے: وعن أبي هريرة رضي الله عنه قال: قال رسول الله صلى الله عليه وسلم: «‌من ‌تعلم ‌علما مما يبتغى به وجه الله لا يتعلمه إلا ليصيب به عرضا من الدنيا لم يجد عرف الجنة يوم القيامة»(کتاب العلم، الفصل الثانی، ج:1، ص:77، ط: المكتب الإسلامي - بيروت)فتاوی شامی میں ہے:"وفي الأشباه: لا يجوز الاعتياض عن الحقوق المجردة كحق الشفعة، وعلى هذا لا يجوز الاعتياض عن الوظائف بالأوقاف.(قوله: لا يجوز الاعتياض عن الحقوق المجردة عن الملك) قال: في البدائع: الحقوق المفردة لا تحتمل التمليك ولا يجوز الصلح عنها". (4 / 518، کتاب البیوع،  ط: سعید)فقط واللہ اعلم
                                                  
عنوان: موت کے بعد گھر مسجد و مدرسہ کو وقف کرنے کی وصیت کا حکم
سوال: ایک خاتون کی وفات ہوئی ہے، جو کہ لا ولد تھیں، ورثاء میں شوہر، اور ایک بہن ہے، سگا یا چچا زاد  بھائی کوئی نہیں ہے، بہن سے لا تعلق تھیں، جس مکان میں وہ رہائش پذیر تھیں، اس کے حوالے مرحومہ کی وصیت تھی کہ بعد از وفات یہ مسجد اور مدرسہ کو دے دیا جائے۔مسئلہ یہ ہے کہ اس مکان کے کاغذات کس کے پاس ہیں، کسی کو علم نہیں، ان کی بہن یہ مکان فروخت کرنا چاہتی ہیں، لیکن کاغذات کہاں ہیں، اس کا علم نہیں۔میں مرحومہ کا ماموں زاد بھائی ہوں، مرحومہ نے اپنی اس خواہش کا اظہار کئی بار مجھ سے کیا تھا کہ میں یہ گھر مسجد کا مدرسہ کو دینا چاہتی ہوں۔ہمیں فتوی کی ضرورت اس لئے پیش آئی کہ گھر کے کاغذات ملنے کی صورت میں فتوی کی ایک ایک کاپی مرحومہ کے شوہر اور بہن کو دے دی جائے گی۔
جواب: صورت مسئولہ میں اگر واقعتًا مذکورہ خاتون نے اپنی زندگی میں  یہ وصیت کی تھی کہ میرے انتقال کے بعد یہ مکان مسجد اور مدرسہ کو دے دیا جائے،  تو ملحوظ رہے کہ  مذکورہ مرحومہ خاتون کے کل ترکہ میں اگر  یہی مکان ہے، اور مرحومہ کے تمام شرعی ورثاء مرحومہ کی وصیت کے مطابق پورا مکان مسجد اور مدرسہ کو دینے پر راضی ہوں تو پورا مکان وصیت کے مطابق دیا جا سکتا ہے، وگرنہ  کاغذات مل جانے کی صورت میں کل مکان مسجد و مدرسہ کے لیے وقف کرنا جائز نہ ہوگا،  مکان کے ایک تہائی میں مرحومہ  کی وصیت نافذ کی جائے گی جب کہ بقیہ دو تہائی مکان آدھا آدھا شوہر اور مرحومہ کی بہن میں تقسیم کردیا جائے گا، تاہم تقسیم کی  سب سے بہتر صورت یہ ہوگی کہ اگر مذکورہ مکان میں سے ایک تہائی مکان کا رقبہ بعینہ مسجد و مدرسہ کو دینا اس طور پر ممکن ہو کہ تقسیم کے بعد وہ رقبہ قابل انتفاع باقی بچتا ہو تو مکان کا ایک تہائی رقبہ  بعینہ  دینا ضروری ہوگا، اور اگر  تقسیم کے بعد ایک تہائی حصہ نا قابل انتفاع  ہو تو اس صورت میں مسجد و مدرسہ کے منتظمین سے کہا جائے کہ وہ مذکورہ گھر کے  بقیہ  دو تہائی حصہ کی قیمت ادا  کرکے پورا گھر مسجد و مدرسہ میں شامل کرلیں،  اور حاصل شدہ  نقدی مرحومہ کے شوہر اور بہن کے درمیان نصفاً تقسیم کردی جائے، اور اگر مسجد و مدرسہ کے منتظمین مذکورہ گھر کے دو تہائی حصے کی قیمت ادا کرنے پر راضی نہ ہوں، تو اس صورت میں مرحومہ کا شوہر اور بہن مذکورہ گھر فروخت کرکے کل قیمت کا ایک تہائی  مسجد و مدرسہ کے حوالے کرکے بقیہ رقم شوہر اور بہن کے درمیان نصف نصف تقسیم کردی جائے۔البحر الرائق شرح كنز الدقائق  میں ہے:"وفي التبيين: لو علق الوقف بموته ثم مات صح ولزم إذا خرج من الثلث؛ لأن الوصية بالمعدوم جائزة كالوصية بالمنافع، ويكون ملك الواقف باقيًا فيه حكمًا يتصدق منه دائمًا".(كتاب الوقف، حكم الوقف،  ٥ / ٢٠٨، ط: دار الكتاب الإسلامي)فقط واللہ اعلم
                                                  
عنوان: اسلامی بینکاری کا حکم
سوال: اسلامی بینک  میں  مضاربہ  کے نام سے رقم جمع کرنے کے بعد جو بعد میں جمع  کی ہوئی رقم سے زیادہ ملتا ہے ،تو کیا یہ زیادہ رقم لینا جائز ہے ،اور مضاربت  جیسے نام سے پیسہ اسلامی بینک میں جمع کرنا درست ہے یا نہیں؟
جواب: مروجہ اسلامی بینک   بھی ناجائز معاملات سے پاک نہیں ہیں، لہذا بوقتِ ضرورت کرنٹ اَکاؤنٹ  اور  لاکر کے علاوہ دیگر کسی قسم کا معاملہ ان بینکوں سے کرنے کی اجازت نہ ہوگی۔ فقط واللہ اعلمتفصیل کے لیے درج ذیل دوکتابوں کامطالعہ مفید ہوگا:1: "مروجہ اسلامی بینکاری" شائع کردہ مکتبہ بینات، جامعہ علوم اسلامیہ علامہ بنوری ٹاؤن کراچی2: "غیرسودی بینکاری"، ایک منصفانہ علمی جائزہ از مفتی احمدممتاز صاحب ۔
                                                  
عنوان: پرائز بانڈ کو بطور قرض دینا
سوال: ایک آدمی نے پرائز پانڈ خرید لیے ہیں، وہ پرائز بانڈ مجھے بطور قرض دینا چاہتا ہے ،کیا میرے لیے یہ جائز ہے کہ وہ بانڈ ان سے لے کر بغیر کسی اضافہ کے بینک سے نکالوں اور بعد میں وہی رقم اس کے حوالے کردوں ؟
جواب: صورتِ مسئولہ میں مذکورہ شخص سے پرائز بانڈ قرض پر لینا جائز نہیں ہے  اور قرضہ کی واپسی کے وقت اتنی ہی رقم  واپس کی جائے گی،اصل قیمت سے زائد واپس کرنا شرعًا سود ہو گا جو کہ شرعًا حرام ہے ۔تنویرالأبصار ميںہے:"و في الأشباه: كلّ قرض جرّ نفعًا حرام."(رد المحتار، كتاب البيوع  فصل في القرض 5/166 ط ایچ ایم سعید)فقط واللہ اعلم
                                                  
عنوان: اسٹیٹ لائف انشورنس کا حکم
سوال: کیا اسٹیٹ لائف میں انشورنس جائز ہے؟
جواب: اسٹیٹ لائف انشورنس سمیت انشورنس/بیمہ کے جتنے مروجہ طریقے ہیں وہ سود اور قمار (جوا) کا مرکب ہیں۔ سود اور قمار کا لین دین شریعت مطہرہ میں بنصِ قرآنی حرام ہے؛  لہٰذا کسی بھی شخص کے لیے کسی بھی انشورنس کمپنی کے ساتھ کسی بھی قسم کی انشورنس/بیمہ کا کوئی معاہدہ کرنا جائز نہیں ہے۔ فقط واللہ اعلممزید تفصیل کے لیے درج ذیل فتاویٰ ملاحظہ کیجیے: انشورنس کی شرعی حیثیت زمین کم داموں میں خرید کر مہنگے داموں میں فروخت کرنا جائز ہے تو انشورنس کیوں حرام ہے؟
                                                  
عنوان: اپنی جگہ کسی اور کو بھیج کر تنخواہ وصول کرنا
سوال: ایک شخص سرکاری ادارے میں ملازم ہے، سرکاری قوانین کے مطابق کسی کو بھی یہ اختیار حاصل نہیں کہ وہ اپنی جگہ کسی اور سے اپنا کام  (ڈیوٹی) کروائیں اور نہ کسی افسر کو یہ اختیار حاصل ہے کہ وہ اپنے کسی ماتحت ملازم کی ڈیوٹی کسی اور سے کروائیں، اس صورت میں مذکورہ ملازم کی تنخواہ جو وہ گھر بیٹھے وصول کررہا ہے حرام ہے یا حلال؟ جب کہ وہ ملازم اپنی جگہ اپنے والد کو ڈیوٹی پر بھیج رہا ہو۔
جواب: صورت مسئولہ میں مذکورہ ادارے میں سرکاری قوانین کے مطابق کسی افسر یا ملازم کو یہ اختیار نہیں کہ وہ اپنی جگہ کسی اور سے اپنا مفوضہ کام  (ڈیوٹی) کروائیں اور نہ ہی کسی افسر کو یہ اختیار حاصل ہے کہ وہ اپنے کسی ماتحت ملازم کی ڈیوٹی کسی اور سے کروائیں، بلکہ افسران یا ملازم کے لئے بذات خودجائےملازمت پر حاضر ہونا اور مفوضہ ذمہ داری ادا   کرنا ضروری ہے تو اس صورت میں افسران یا ملازم کے  لئے اپنی جگہ کسی اور سے اپنا مفوضہ کام کروانا جائز نہیں اور ذمہ داری ادا کئے بغیر تنخواہ لینا بھی ناجائز اور حرام ہے۔"الأجير الذي استؤجر على أن يعمل بنفسه ليس له أن يستعمل غيره مثلا لو أعطى أحد جبة لخياط على أن يخيطها بنفسه بكذا دراهم، فليس للخياط أن يخيطها بغيره وإن خاطها بغيره وتلفت فهو ضامن."(درر الحكام في شرح مجلة الأحكام، الكتاب الأول البيوع، الباب السادس في بيان أنواع المأجور وأحكامه، الفصل الرابع في بيان إجارة الآدمي، (المادة 571) الأجير الذي استؤجر على أن يعمل بنفسه ليس له أن يستعمل غيره: ۱/ ۶۵۷، ط: دار الجيل)"(وإذا شرط عمله بنفسه) بأن يقول له اعمل بنفسك أو بيدك (لا يستعمل غيره إلا الظئر فلها استعمال غيرها) بشرط وغيره خلاصة۔"(رد المحتار علی الدر المختار، كتاب الإجارة، شروط الإجارة:۶/  ۱۸، ط: سعید)فقط واللہ اعلم
                                                  
عنوان: ورثاء نے باہمی رضامندی سے جائیداد تقسیم کی بعد میں ایک وارث کا مزید مطالبہ کرنا
سوال: ایک شحص زید فوت ہوگیا،  لیکن اپنے دوبیٹوں عمر اور بکر کے درمیان اپنی زندگی میں اپنی جائیداد منقولہ و غیرمنقولہ تقسیم نہیں کی، عمراور بکرنے اپنی خوشی اور باہمی رضامندی سے جائیداد تقسیم کی اورقابض ہوگئے، پھرعمر  بھی اپنی جائیداد دو بیٹوں یوسف اور صالح کے درمیان تقسیم کیے بغیرفوت ہوگیا ،یوسف اور صالح نے بھی باہمی رضامندی سے خود تمام جائیداد تقسیم کی ،صالح کے چار بیٹے اورتین بیٹیاں ہیں۔ ان میں سے صرف ایک بیٹا نورمحمد بکر کے بیٹے تاج دین  سے (جو اپنے باپ کااکیلا وارث ہے) یہ مطالبہ کررہاہے کہ  چوں کہ آپ کے والدبکرکے پاس زمین زیادہ ہے (بائیس مرلے زیادہ تھی بمقابلہ عمر کے )اور میراحصہ چارمرلہ بنتاہے،لہذا یہ مجھے دیں بلکہ وہ عدالت میں کیس لڑکرلے بھی چکاہے، کیایہ چارمرلہ زمین نور محمد کے لیے  از روئے شریعت لیناجائزہے؟
جواب: صورتِ  مسئولہ میں اگر زید کے ورثاء میں عمر اور بکر صرف دو بیٹے تھے ،کوئی اور وارث نہیں تھا، اور ان دونوں نے اپنے والد زید کے انتقال کے بعد باہمی رضامندی اور اتفاق سے جائیداد تقسیم کی تھی ، اور اپنے اپنے حصے پر قابض ہوگئے تھے، تو ان کی یہ تقسیم اور اپنے اپنے حصے کا مالک بننا درست تھا۔بعد ازاں عمر کے انتقال کے بعد اس کی متروکہ جائیداد اس کے دوبیٹوں (یوسف اور صالح )نے باہمی رضامندی سے آپس میں تقسیم کرلی جب کہ کوئی اور وارث نہیں تھا تو ان کا یہ عمل بھی درست تھا۔اب یوسف اور صالح کی اولاد فقط اسی حصے میں حق دار ہے جو ان کے والد نے ترکہ میں چھوڑی ہے۔بکر کے ورثاء میں اگر ایک ہی بیٹا تاج دین ہے تو بکر کی جائیداد کا وہی مالک ہے۔ جب عمر اور بکر نے باہمی رضامندی سے جائیداد تقسیم کی تھی تو اب بعد میں عمر کے پوتے نور محمد کے لیے اپنے دادا (عمر)کے بھتیجے (تاج دین) پر دعوی کرنا اور اس سے جائیداد کا حصہ لینا شرعی طور پر جائز نہیں ہے، نور محمد جتنا حصہ تاج دین سے بذریعہ عدالت لے چکا ہے وہ واپس کرنا لازم ہے۔کسی مسلمان کا مال اس کی رضامندی کے بغیر لینا ناجائز ہے اور احادیث میں اس پر سخت وعیدیں آئی ہیں۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".(مشكاة المصابيح، 1/254، باب الغصب والعاریة، ط: قدیمی)ترجمہ:حضرت سعید  بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا:"جو شخص( کسی کی ) بالشت بھر زمین  بھی  از راہِ ظلم لے گا، قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی"۔فقط واللہ اعلم
                                                  
عنوان: بل جمع کرنے پر اضافی رقم لینا
سوال: میں  میڈیسن کی دکان چلاتا ہو اور ساتھ ہی یہاں بجلی گیس اور دیگر بل جمع کرتا ہوں ۔ ایک بل پر مجھے تقریباً 4 روپے ملتے ہیں،جس سے میرے اخراجات بھی پورے نہیں  ہوتے۔ اسی وجہ سے میں ہر بل پر کسٹمر سے 10 روپے لیتا ہوں ۔اور آخری تاریخ میں 5 بجے کے بعد ہر بل کی رقم کے مطابق ایک ہزار کے اوپر 10 روپے چارج کرتا ہوں۔ مثلاً اگر دس ہزار کا بل ہے تو 100 روپے اضافی۔ اس بارے میں کیا حکم ہے،  کیا یہ اضافی پیسے لینا جائز ہے؟
جواب: وہ دوکان دار جو  بل جمع کرتے ہیں، جس پر کمپنی انہیں ہر بل جمع کرنے  پر پیسے دیتی ہے،  یہ دوکان دار کمپنی کے نمائندے ہوتے ہیں اور کمپنی  کی جانب سے ان پر اضافی چارجز لینے کی پابندی بھی ہوتی ہے، اس لیے دکان داروں کا کسٹمر اور صارفین سے بل جمع کرنے پر الگ سے چارجز لینا جائز نہیں ہے؛ لہذا صورتِ  مسئولہ  میں آپ کے لیے لوگوں سے بل جمع کرنے پر،  چاہے  یہ بل جمع کرنا آخری تاریخ سے قبل ہو یا آخری دن ہو ، دونوں صورتوں میں زائد رقم کا لینا درست نہیں ہے۔ فقط واللہ اعلم
                                                  
عنوان: پرائز بانڈ کا حکم
سوال: پرائز بانڈ شرعًا کیسا ہے؟
جواب: پرائز بانڈ کی خرید وفروخت اور اس پر           ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے، کیوں کہ شریعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ تعریف ایک حدیث میں ان الفاظ کے ساتھ آئی ہے: ”کل قرض جر منفعة فهو ربوا “یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے ،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے ، "جو ا"  جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: میزان بینک میں کرنٹ اکاؤنٹ کھلوانے کا حکم
سوال: اگر میزان بینک میں کرنٹ اکاؤنٹ کھلوایا جائے تو کیسا ہے؟الحمد للہ  میں اسلامک بینکنگ کو جائز نہیں سمجھتا کیوں کہ ہمارے بڑے آپ لوگ بھی منع کرتے ہیں۔ تو کیا وہاں اکاؤنٹ کھلوانے سے کوئی مشابہت ہونے کا خطرہ تو نہیں؟ یا کوئی سمجھے کہ ہمارا اکاؤنٹ ہے تو اس کا مطلب یہ جائز سمجھتے ہیں؟ جیسا آپ کہیں ویسے ان شاء اللہ کرنے کی کوشش کروں گا۔
جواب: واضح رہے کہ مال کی حفاظت کی اگر کوئی معتمد صورت نہ ہو تو بینک کے کرنٹ اکاؤنٹ میں حفاظت کی غرض سے مال رکھوانے کی گنجائش ہے، البتہ اگر کوئی متبادل صورت ہو تو پھر بینک کے کرنٹ اکاؤنٹ میں بھی رقم رکھوانے سے اجتناب کرنا چاہیے؛ کیوں کہ کرنٹ اکاؤنٹ میں رقم رکھوانے والا اگرچہ عملی طور پر کسی قسم کا سودی معاہدہ نہیں کرتا، لیکن بینک اس کی رکھوائی گئی رقم سودی معاملات میں استعمال کرلیتا ہے، اور مال رکھوانے والا نہ چاہتے ہوئے بھی سودی لین دین کا کسی نہ کسی درجہ میں حصہ بن جاتا ہے۔لہٰذا صورتِ مسئولہ میں اگر سائل کے پاس مال کی حفاظت کی کوئی متبادل صورت موجود نہ ہو تو کسی بھی بینک (بشمول میزان بینک) میں مجبوراً  کرنٹ اکاؤنٹ کھلوانے کی گنجائش ہے اور جو بینک اس کے مال کو سودی معاملہ میں استعمال کرے گا تو اس کا گناہ متعلقہ ذمہ داران کو ہوگا، نہ کہ اکاؤنٹ ہولڈر کو۔ اور اگر مجبوری کی صورت نہ ہو تو اجتناب ہی بہتر ہے۔کفایت المفتی میں ہے:’’حفاظت کی معتمد صورت نہ ہو تو بینک میں جمع کرادینا مباح ہے۔‘‘(ج:7، ص:102، ط:دار الاشاعت)باقی جن حضرات نے موجودہ اسلامی بینکوں سے تمویلی معاملات سے منع کیا ہے، ان کا مقصد مطلقاً "اسلامک بینکنگ" کو ناجائز  کہنا نہیں ہے، بلکہ  "مروجہ اسلامی بینکنگ "  چوں کہ اسلامی اصول کے مکمل مطابق نہیں ہے اس لیے  اس کے جواز کے قائل نہیں ہیں، اور ان مروجہ غیر سودی بینکوں میں میزان بینک بھی ہے، جس کے ساتھ تمویلی معاملات سے منع کیا جاتاہے،  تاہم اگر کوئی بینک مکمل اسلامی اصول کے مطابق کام کرے  اور اس کے کسی بھی معاملہ میں سود وغیرہ کا شائبہ نہ ہو تو اس کے ساتھ معاملات کرنے کی گنجائش ہوگی۔الأشباه والنظائرمیں ہے:’’الأولى: الضرورات تبيح المحظورات ... الثانية: ما أبيح للضرورة يقدر بقدرها.‘‘(ص:73، ط:دار الكتب العلمية، بيروت - لبنان)فقط واللہ اعلم
                                                  
عنوان: ویسٹیج مارکیٹنگ (Vestige Marketing) کمپنی سے پیسے کمانا
سوال: آج مارکیٹ میں ڈائریکٹ سیلنگ کے نام سے کئی کمپنیاں وجود میں آرہی ہیں ان میں سے ہر ایک کا طریقہ کار دوسرے سے جدا ہے۔ ایسے ہی ایک کمپنی کو میں جانتا ہوں جس کا نام وسٹیج (VESTIGE) ہے۔ (۱) اس کمپنی کے سبھی سامان حلال ہیں جیسے کہ تیل، صابون، چائے اور دوائی وغیرہ۔ (۲) اس کمپنی میں جڑنے کا کوئی معاوضہ نہیں دینا ہوتا ہے جوائننگ (ممبر بننا) فری ہے۔ (۳) جڑنے کے بعد کمپنی ہمیں رعایتی قیمت میں سامان دیتی ہے جسے ہم عام قیمت میں فروخت کرسکتے ہیں یا انہیں استعمال کرسکتے ہیں۔ وسٹیج کمپنی (vestige company) سے آمدنی کیسے آتی ہے اس بارے میں کچھ معلومات درج کررہا ہوں۔ فرض کیجئے کہ ہم مارکیٹ میں کسی بھی دکان سے ایک صابون خریدتے ہیں، یہ صابون پہلے کسی کمپنی میں بنتا ہے پھر دلال کے پاس جاتا ہے پھر ہول سیلر کے پاس جاتا ہے پھر تقسیم کنندہ کے پاس جاتا ہے اور پھر آخر میں دکان کے پاس آتا ہے جہاں سے ہم خریدتے ہیں۔ اس کی معلومات ہمیں ٹی وی پر ایک اشتہار کے ذریعہ ملتی ہے۔ مطلب جو صابون کمپنی میں ۳۰/ سے ۴۰/ روپئے میں بنا وہ ہم تک پہونچتے پہونچتے ۱۰۰/ روپے کا ہوگیا، اور ہمارا 60% پیسہ ان سب لوگوں کو چلا گیا۔ وسٹیج کمپنی بھی ۴۰/ روپے کا صابون ہمیں ۱۰۰/ روپے میں ہی دیتی ہے لیکن جو 60% پیسہ ہمارا دوسرے لوگ کھا جاتے تھے یہ کمپنی ہمیں واپس دیتی ہے ہمارے بینک اکاوٴنٹ میں۔ مندرجہ ذیل ترکیب سے کمپنی سے جڑنے کے بعد ہمیں اس کمپنی سے سامان خریدنا ہوتا ہے۔ سامان خریدنے کے بعد اگر ہمیں سامان اچھے نہیں لگے تو کمپنی سامان لے کر پیسے واپس کر دیتی ہے۔ اور اگر ہمیں سامان اچھا لگے تو ہم دوسرے لوگوں کو اس کمپنی سے جوڑ کر سامان دلا کر پیسے کما سکتے ہیں۔ جن لوگوں کو ہم نے اس کمپنی سے جوڑا ہے اگر وہ لوگ کچھ اور لوگوں کواس کمپنی سے جوڑتے ہیں تو کمپنی انہیں بھی کچھ پیسے دیتی ہے اور ہماری آمدنی میں اور اضافہ ہو جاتا ہے۔سوال یہ ہے کہ کیا یہ پیسہ جائز ہے؟ ایک ضروری بات اس کمپنی کا مالک ہندوستانی ہے جس کے ذریعہ کئی ہندوستانی پیسہ کما سکتے ہیں جب کہ ہم بازار میں جو سامان خریدتے ہیں زیادہ تر سامان اسرائیل کے ہوتے ہیں اور اس کا فائدہ اسرائیل کو ہوتا ہے اور انہی پیسوں کے بل پر وہ مسلمانوں پر ظلم کرتے ہیں ۔ اصلاح فرمائیں، عین نوازش ہوگی۔
جواب: ہماری معلومات کے مطابق Vestige Marketing (ویسٹیج مارکیٹنگ) ایک ہندوستانی کمپنی ہے جو ملٹی لیول مارکیٹنگ (Multilevel Marketing) کے طریقے پر کام کرتی ہے اور ملٹی لیول مارکیٹنگ میں بہت سے مفاسد ہونے کی وجہ سے ایسی کمپنیوں سے منسلک ہونا ناجائز ہے۔ چند ایک مفاسد کا یہاں ذکر کیا جاتا ہے:ملٹی لیول مارکیٹنگ میں مصنوعات بیچنا اصل مقصد نہیں ہوتا، بلکہ ممبر سازی کے ذریعے کمیشن در کمیشن کاروبار چلانا اصل مقصد ہوتا ہے جو کہ جوئے کی ایک نئی شکل ہے۔ اس کی تفصیل یہ ہے کہ جیسے جوئے میں پیسے لگا کر یہ امکان ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح ملٹی لیول مارکیٹنگ کمپنی سے منسلک ہونے کے بعد کام کرنے میں یہ امکان ہے کہ منسلک ہونے والے کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں (انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے)۔شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کسی اور کی محنت کے ساتھ مشروط نہیں ہوتی، لیکن ملٹی لیول مارکیٹنگ کمپنی کے ممبر کی اجرت دوسرے ماتحت ممبران کی محنت پر مشروط ہوتی ہے جو کہ شرعاً درست نہیں۔لہذا مذکورہ کمپنی کے ساتھ منسلک ہونا اور دوسروں کو اس میں شامل کرا کے کمیشن وصول کرنا اور پیسہ کمانا جائز نہیں ہے۔مزید تفصیل کے لیے فتاویٰ بینات (جلد:4، ص:233) ملاحظہ کرسکتے ہیں۔ مسند أحمد (ج:6، ص:324، ط: مؤسسة الرسالة):’’عن عبد الرحمن بن عبد الله بن مسعود، عن أبيه، قال: نهى رسول الله صلى الله عليه و سلم عن صفقتين في صفقة واحدة.‘‘البناية شرح الهداية (ج:8، ص:158، ط: دار الكتب العلمية):’’قد نهى النبي صَلَّى اللَّهُ عَلَيْهِ وَ سَلَّمَ عن بيع الملامسة و المنابذة. و لأن فيه تعليقًا بالخطر.م: (تعليقًا) ش: أي تعليق التمليك، م: (بالخطر) ش: و في "المغرب" الخطر: الإشراف على الهلاك، قالت الشراح: و فيه معنى القمار؛ لأن التمليك لا يحتمل التعليق لإفضائه إلى معنى القمار.‘‘الموسوعة الفقهية الكويتية (ج:39، ص:404، ط: طبع الوزارة):’’و قال المحلي: صورة القمار المحرم التردد بين أن يغنم و أن يغرم.‘‘فقط و الله أعلم
                                                  
عنوان: دلال کو نقصان کا ضامن ٹھہرانے کا حکم
سوال: میں ایک ٹریڈر کمپنی کا سیلزمین ہوں، مجھے سیل کرکے رقم وصولی پر کمیشن ملتا ہے، تنخواہ کوئی نہیں، صرف کمیشن ہے جو کمپنی نے ہم سے طے کیا ہے اور اگر کوئی کسٹمر کمپنی کا پیسہ روک لیتا  ہے،مثلاً اس کسٹمر کا کوئی نقصان ہوگیا اور وہ دیوالیہ ہوگیا،  ہماری رقم اب نہیں ملے گی  تو کمپنی کل رقم پر دس فیصد میرے ذمے ڈال دیتی ہے، جب کہ کسٹمر کی ذمہ داری کمپنی طے کرتی ہے۔تو میں جو وصولی کرتا ہوں مجھے ایک فیصد کمیشن جو کمپنی اورمیراطے ہوگیا ہے شریعت میں یہ مزدوری صحیح ہے؟ اور دوسرا یہ کہ  جب کسٹمر کمپنی جورقم روک لیتی ہے اس پر کمپنی مجھ سے دس فیصد کٹوتی کرتی ہے تو یہ جائز ہے یا ناجائز؟
جواب: صورتِ  مسئولہ میں کمپنی کے ساتھ طے شدہ کمیشن کے تحت آپ کامعاملہ درست ہے، بشرطیکہ جس کام پر کمیشن لیا جا رہا ہے وہ کام فی نفسہ جائز ہو،کام بھی متعین ہو ، اور آپ کمپنی کے لیے  واقعی کوئی معتد بہ عمل انجام دیں۔ایجنٹ کی حیثیت سے چوں کہ آپ کی ذمہ داری اشیاء فروخت کروانا اور لوگوں سے رقم وصول کرنا ہے ، اصل عقد آپ کی کمپنی اور کسٹمر کے درمیان منعقد ہوتاہے اور وہی دونوں بائع اور مشتری ہوتے ہیں،آپ کے لیے اپنی مفوضہ ذمہ داری پوری کرنے کی صورت میں مقرر کردہ کمیشن لینا تو جائز ہے،  لیکن اگر کوئی  کسٹمر کمپنی کی  رقم ادانہ کرسکے توشرعی طور پر آپ ضامن نہیں ہوں گے، اس لیے کمپنی آپ کو اس نقصان میں سے  دس فیصد کا ذمہ دار نہیں ٹھہراسکتی،اور آپ کے کمیشن سے یہ رقم کاٹنا درست نہیں، نیز اس طرح کی شرط لگانا بھی جائز نہیں ہوگا۔البتہ اگر یہ طے کرلیاجائے کہ جب تک کسٹمر کی جانب سےکمپنی کو رقم وصول نہیں ہوگی اس وقت تک کمپنی آپ کو کمیشن نہیں دے گی تو یہ جائزاور درست ہے۔ فقط واللہ اعلم
                                                  
عنوان: زمیندار سے نیا باردانہ (بوری، کٹا وغیرہ) خریدنا
سوال: ہم لوگ بوری باردانہ (خالی کٹہ بورہ) وغیرہ کا کام کرتے ہیں،  حکومت ہر سال بذریعہ فوڈ  ڈیپارٹمنٹ زمین داروں کو نیا باردانہ فراہم کرتی ہے، جس میں ان سے گندم بھر کر لے  سکے۔   زمین دار حضرات مارکیٹ سے پرانہ باردانہ لے کر فوڈ  ڈیپارٹمنٹ کو گندم بھر کر دے دیتے ہیں اور نیا باردانہ  چوں کہ قیمت میں فرق ہوتا ہے وہ مارکیٹ میں فروخت کر دیتے ہیں،  کیا ہمارے لیے یہ نیا باردانہ خریدنا جائز ہے؟
جواب: صورتِ  مسئولہ میں اگر حکومت نے زمین داروں کو مالک بنا کر مذکورہ باردانہ دیا ہے تو  وہ زمین دار اسے آگے  بیچ  سکتے  ہیں اور آپ کا ان سے خریدنا بھی جائز ہے۔بدائع الصنائع في ترتيب الشرائع (5 / 146):"(و منها) أن يكون مملوكًا؛ لأن البيع تمليك."فقط واللہ اعلم
                                                  
عنوان: والد کا بیٹوں کو پیسے دے کر مکان خریدنے اور اپنے نام کروانے کے لیے کہنے کی صورت میں مکان کی ملکیت کا حکم
سوال: [ فتوی نمبر:  144107201163  ] والد کا سب جائیداد بیٹوں میں تقسیم کرنا اور بیٹیوں کو محروم کرنا اور اس کی تلافی کا طریقہ:آپ نے مذکورہ بالا فتوے میں کہا تھا کہ والد نے جو پیسہ اپنے بیٹوں کو دیا اس پیسے کے مالک بیٹے ہو گئے اور وہ پیسہ گفٹ ہوگا،  مگر والد نے اپنا ذاتی مکان جس میں وہ رہتے تھے وہ بیچ کر پیسہ بیٹوں کو دیا تھا اور کہاتھا مکان خرید کر اپنے نام کر لو اور والد، والدہ بھی اپنے بیٹوں کے ساتھ اسی مکان میں شفٹ ہو گئے تھے،والد نے اپنا ذاتی مکان بیچ کر مکان کے پیسے دیے تھے، مگر خریدنے کامعاہدہ بیٹوں نے کیا تھا اور اپنے نام کر لیا تھا والد کے کہنے پر، کیوں کہ والد، والدہ بھی اس مکان میں شفٹ ہو گئے تھے اسی وقت، بعد میں شفٹ نہیں ہوئے تھے، تو معلوم یہ کرنا چاہتا ہوںں کہ چوں کہ  والد نے اس طرح پورا قبضہ تو نہیں دیا اور خود بھی اس مکان میں شفٹ ہو گئے تھے اور اپنا کاروبار بھی کرتے تھے، کیا اس صورت میں بھی گفٹ مکمل ہوگیا تھا؟ اور وہ مکان بیٹوں کی ملکیت ہوگا؟ اس مکان سے والد کا کوئی تعلق نہیں ہوگا اور وہ مکان وراثت میں تقسیم نہیں ہوگا؟
جواب: صورتِ  مسئولہ میں اگر والد نے اپنا مکان بیچ کر اس کے پیسے اپنے بیٹوں کو  ہبہ کی نیت سے دے دیے تھے تو  بیٹے ان پیسوں کے مالک بن گئے تھے، پھر ان پیسوں سے بیٹوں نے جو مکان خریدا تھا وہ بیٹوں کی ملکیت شمار ہوگا، اس مکان میں والد کا کوئی حصہ نہیں ہوگا، چاہے والد اور والدہ اس مکان میں بیٹوں کے ساتھ ہی رہتے ہوں؛ اس لیے والد کے انتقال کے بعد وہ مکان والد کا ترکہ شمار نہیں ہوگا اور ان کی میراث میں تقسیم نہیں ہوگا۔ فقط واللہ اعلمسابقہ فتویٰ دیکھنے کے لیے درج ذیل لنک ملاحظہ کیجیے:والد کا سب جائیداد بیٹوں میں تقسیم کرنا اور بیٹیوں کو محروم کرنا اور اس کی تلافی کا طریقہ
                                                  
