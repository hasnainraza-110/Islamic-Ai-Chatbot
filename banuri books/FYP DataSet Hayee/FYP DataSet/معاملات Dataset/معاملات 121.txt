عنوان: مروجہ اسلامی بینکوں کے ساتھ معاملات کا حکم
سوال: کیا میزان بینک میں جاری بینک کاری اسلامی ہے؟ کیا اس میں سیونگ اکاؤنٹ کا کھلوانا ائز ہے جس میں اسلامی تعلیمات کے مطابق نفع کی تقسیم کی جاتی ہےَ؟
جواب: میزان بینک سمیت تمام مروجہ اسلامی بینکوں کے متعلق مفتیان کرام کی ایک بڑی تعداد تحفظات رکھتی ہے اور ان میں ہونے والے معاملات کو شریعت کی روح ومزاج سے مناسبت نہ ہونے کی وجہ سے جائز قرار نہیں دیتی ہے، لہذا میزان بینک سمیت کسی مروجہ اسلامی بینک میں سیونگ اکاؤنٹ  کھلوانا جائز نہیں ہے۔
                                                  
عنوان: جائز کام کروانے اور حق وصول کرنے کے لیے بوجہ مجبوری پیسے دینا
سوال: آج کل ہر جگہ جائز کام کروانے کے لیے بھی پیسے لیے جاتے ہیں، سڑک پر ٹریفک پولیس بھی پیسے لے کر چھوڑتی ہے۔ کیا اس طرح پیسہ دے کر کام نکلوانا ائز ہوگا؟
جواب: اگر کسی قانون کی خلاف ورزی کی ہے یا کاغذات نامکمل ہیں اور ٹریفک اہلکار کو کچھ دے کر جان چھڑائی تو رشوت کا گناہ ہوگا اور اگر اپنے جائز اور ضروری حق کے وصول کے لیے رقم دی تو یہ پیسے لینے والے کے لیے تو حرام ہوں گے، جب کہ دینے والے کے لیے، چونکہ وہ اپنے حق کی وصول یابی کے لیے پیسے دے رہا ہے، اس لیے  گنجائش ہوگی۔
                                                  
عنوان: موبائل سم میں لون لینے کا حکم
سوال: موبائل پر لون منگوانا کیسا ہے؟ اگر حرام ہے تو اس کی کیا وجہ ہے؟
جواب: موبائل سم میں لون یا  ایڈوانس بیلنس  حاصل کرنے کی صورت میں کمپنی کچه رقم اضافی لیتی ہے، اگریہ رقم سروس چارجز کی مد میں لی جاتی ہے تو شرعا لون لینا دینا جائز ہے، ورنہ اضافی رقم سود ہونے کی بنا پر  لین دین  ناجائز ہوگا، واللہ اعلم بالصواب!
                                                  
عنوان: انشورنس کا حکم
سوال: انشورنس کروانا کیسا ہے؟ اور اگر حرام ہے تو کیا وجہ ہے؟
جواب: انشورنس جوے اور سود پر مشتمل ہونے کی بنا پر شرعا ناجائز ہے، واللہ اعلم !
                                                  
عنوان: موبائل کمپنی میں کھولے جانے والے اکاؤنٹ پر ملنے والے منافع کا حکم
سوال: کیا فرماتے ہیں علمائے کرام و مفتیان عظام اس مسئلہ کے متعلق کہ موبائل کمپنیوں نے جو اکاؤنٹ کھلوائے ہیں اس میں رقم رکھوانا کیسا ہے اور اس رقم کے بدلے روزانہ فری منٹس اور میسیجز کا استعمال کیسا ہے جیسے کہ ٹیلی نار اکاؤنٹ میں 2000 تک رقم موجود ہو تو آپ کو روزانہ 40 منٹس اور 60 میسیجز ملتے ہیں اس کا کیا حکم ہے؟
جواب: مذکورہ اکاؤنٹ میں موجود رقم قرض ہے، اور اس پر ملنے والی اضافی فوائد سود ہیں، اس لیے مذکورہ اکاؤنٹ کھلوانا اور اس میں رکھی رقم پر ملنے والے منافع حاصل کرنا جائز نہیں ہوگا۔
                                                  
عنوان: قرض کی رقم معاف کرنے کے بعد دوبارہ مطالبہ کرنا
سوال: مظہر ،کا علی کی طرف کچھ قرض تھا، علی کی درخواست پر مظہر نے اپنی خوشی سے قرض کی رقم میں تخفیف کر دی اور تخفیف شدہ قرض کی رقم دوبارہ لکھ کر باقاعدہ دستخط بھی کر دئیے،علی نے تخفیف شدہ قرض کی تمام رقم مظہر کو قسطوں میں لوٹا دی اور معاملہ ختم ہو گیا، چھ ماہ بعد مظہر کسی وجہ سے علی سے ناراض ہو گیا، اب اس نے علی سے دوبارہ تخفیف کیا گیا قرض کا حصہ ادا کرنے کا مطالبہ کر دیا ہے. جبکہ وہ تسلیم کرتا ہے کہ واقعی اس نے تخفیف کی تھی اور دستخط بھی کئے ہیں مگر اب میں اسے منسوخ کرتا ہوں، کیا شرعی طور پر مظہر کو ایسا کرنے کا حق حاصل ہے؟ اب علی اگر اس کے مطالبے کو نہ مانتے ہوئے رقم نہ لوٹائے تو اس کے لئے کیا حکم ہو گا؟
جواب: صورت مسئولہ میں جب مظہراپنے قرض کی رقم میں سے کچھ حصہ مقروض علی کو اپنی رضاوخوشی سے معاف کرچکاہے اور خود اس کااقراربھی کرتاہے تواب معاف کردینے اورتخفیف کرنے کے بعددوبارہ اس حصہ کا مطالبہ کرناشرعاً جائزنہیں ہے۔حدیث شریف میں قرض کی معافی اورتخفیف پرنبی کریم صلی اللہ علیہ وسلم نے کئی فضلیتیں ذکرفرمائی ہیں،جس قدرقرض کی رقم معاف کی گئی ہو اس کے بقدرصدقہ کاثواب ملتاہے،نیزقرض کی معافی کی بناء پرقیامت کے دن مصائب سے چھٹکارانصیب ہوگااوربعض روایات میں ہے کہ عرش کاسایہ نصیب ہوگا۔ اس لیے شرعاً واخلاقاً قرض کی کچھ رقم معاف کرنے کے بعد اب مطالبہ کرکے اپنے ثواب کو ضائع نہیں کرناچاہئے۔[فتاوی عالمگیری،الباب الخامس فی الرجوع فی الھبۃ،ج:۲،ص؛۳۶۰،۳۶۲۔ط:رشیدیہ کوئٹہ]فقط واللہ اعلم
                                                  
عنوان: وکیل کا خرید میں نفع لینا
سوال: اگر ایک دوکاندار (احمد) دوسرے دوکاندار (محمود)سے کہے کہ تم تیسرے دوکاندار خالد سے میرے لئے فلاں چیز ایک لاکھ روپے میں خریدلے وہی چیز محمود خالد سے نوے ہزار میں لےلے اور پھر یہی چیز احمد کو ایک لاکھ روپے میں دیدے,اور دس ہزار اپنے لیے کمائے ,کیا یہ جائز ہے ؟حالانکہ احمد کو یہ پتہ پہلے سے ہو کہ محمود اپنے طرف سے اپنا نفع ڈالے گا،یعنی بازار میں اسی قسم کاتعامل دوکانداروں کے درمیان جاری ہو،یہ بیع بالتعامل ہے ؟یا یہ وکالت کی قسموں میں سے ہے؟
جواب: صورت مسئولہ میں جب کہاحمد‘محمودکوخریداری کے لیے اپناوکیل بناتاہے اورمحمودوہ چیزاپنے لیے نہیں بلکہ احمدکے لیے خریدتاہے تواس صورت میں محمود کے لیے اس چیز میں اپنے لیےنفع رکھناجائزنہیں ہے۔جائز تدبیر یہ ہوسکتی ہے کہ احمد اس سے کہے کہ تم فلاں چیز اپنے لیے خرید لو اور پھر مجھے فروخت کردو  اور محمود اپنا نفع رکھ کر احمد پر فروخت کردے مگر اس صورت میں احمد لینے کا اور محمود لازمی طور پر فروخت کرنے کا پابند نہ ہوگا۔فقط واللہ اعلم
                                                  
عنوان: سودی قرضہ لینے والی کمپنی کے حصص خریدنا
سوال: اگر کوئی کمپنی بینک سے سودی قرضہ لیتی ہو تو اسکے حصص خریدنا جائزہے؟
جواب: جن کمپنیوں نے پہلے سے سودی قرضہ لے رکھاہوتوان کے حصص لئے جاسکتے ہیں۔البتہ اب اگرحصص خریدنے کےبعدکمپنی سودی قرضہ لیتی ہے تو حصص خریدنے والے بھی گناہ گارہوں گے۔تاہم حتی الامکان سودی معاملات سے اجتناب کرناچاہئے،اورکوشش یہ ہو کہ جو کمپنیاں سودی لین دین میں ملوث نہیں اورحلال کاروبارکرتی ہوں ان کے حصص خریدے جائیں۔(فتاویٰ محمودیہ ،جلد16،صفحہ192،ط:جامعہ فاروقیہ کراچی)فقط واللہ اعلم
                                                  
عنوان: کمپنی کی دی ہوئی اشیا کو ذاتی استعمال میں لانا
سوال: میری کمپنی نے مجھے موبائل فون دیا ہوا ہے جسے میں اپنے ذاتی استعمال میں بھی لاتا ہوں اور اس سے میں کمپنی کے کام کاج بھی نمٹاتا ہوں۔ اس فون کا آٹھ ہزار روپے تک کا بل میری کمپنی بھرتی ہے اور اگر کبھی یہ بل آٹھ ہزار سے زائد آ جائے ( جو کبھی ہوا نہیں ) تو مجھے اپنی تنخواہ سے وہ اضافی رقم ادا کرنی پڑتی ہے۔ بالکل اسی طرح مجھے میری کمپنی کی طرف سے کمپنی کے خرچ پر گاڑی بھی ملی ہوئی ہے جس کے ذریعے میں روزانہ دفتر آتا جاتا ہوں اس کے علاوہ اگر کمپنی سے متعلق کسی کام کے سلسلے میں کہیں جانا پڑے تو بھی میں اسی گاڑی میں آتا جاتا ہوں۔ اس گاڑی کو میں اپنے گھر بھی لے جاتا ہوں اور اپنے ذاتی استعمال میں بھی لاتا ہوں۔ اس گاڑی کی ملکیت اس وقت کمپنی کے نام ہے۔ اس گاڑی کو چلانے کے لئے مجھے کمپنی کی طرف سے ہی PSO کا فیول کارڈ ملا ہوا ہے جس کے ذریعےPSO کے کسی بھی پمپ سے ہر مہینے پندرہ ہزار روپے کا پیٹرول ڈلوایا جا سکتا ہے ،اگر مجھے کبھی پندرہ ہزار روپے سے زائد رقم کا پیٹرول ڈلوانا پڑ جائے تو پندرہ ہزار روپے سے زائد رقم کا پیٹرول مجھے اپنی جیب سے ڈلوانا ہو گا۔ میرا گھر چونکہ کمپنی کے نزدیک ہے اس لئے میرے لئے دس ہزار کا پیٹرول بھی کافی ہے، لیکن چونکہ مجھے معلوم ہے کہ میرے پاس موجود فیول کارڈ میں اضافی پیٹرول موجود ہے اس لئے کبھی میں اپنے گھر کی گاڑی میں وہ اضافی پیٹرول ڈلوا لیتا ہوں اور کبھی میں پیٹرول پمپ پر جا کر وہاں موجود عملہ سے کہہ کر پیٹرول کے عوض پانچ ہزار روپے حاصل کر لیتا ہوں اور اس عمل کو کرنے کے بعد پیٹرول پمپ کا عملہ مجھ سے دس فیصد رقم لے لیتا ہے جو میرے خیال سے اس عملہ کی جیب میں جاتی ہے۔ مذکورہ بالا امور پر شرعی احکامات سے آگاہ فرمائیں۔
جواب: ان اشیا کا ذاتی فوائد کے لیے استعمال کمپنی کی اجازت سے مشروط ہے۔اگر کمپنی نے آپ کو موبائل فون ، گاڑی  اور پیٹرول کے ذاتی استعمال کی اجازت دی ہےیا واضح طور پر اجازت تو نہیں دی مگر کمپنی کے علم میں ہے  تب تو آپ ان تمام اشیا کو اپنے ذاتی استعمال میں لا سکتے ہیں، اور اگر کمپنی نے یہ اشیا ءآپ کو صرف کمپنی کے کام کاج سے متعلقہ امور نمٹانے ہی کے لیے دی ہیں، ذاتی استعمال کی اجازت نہیں دی، تو ان اشیا کو کسی طور ذاتی استعمال میں لانا آپ کے لیے جائز نہیں ہے۔رہا اپنی ذاتی گاڑی  میں پٹرول ڈلوانا یا پٹرول کے عوض نقد وصول کرنا تو وہ جائز نہیں۔
                                                  
عنوان: اسلامی بینک سے معاملہ تورق کرنے کا حکم
سوال: میں سعودی عرب میں کام کرتا ہوں، میں نے ساب بینک سے لون لینا ہے۔ یہ لون تین اور پانچ سال کی مدت کے لیے ملتا ہے۔ کیش لون لینے کا طریقہ کار یہ ہوتا ہے کہ ساب بینک والوں کے پاس ایک دھات ہوتی ہے، جس کو وہ قرض دار کو ایک متعین قیمت پر مثلا تین سال کے لیے ادھار فروخت کرتے ہیں۔ ازاں بعد قرض دار بینک کو اس دھات کے فروخت کا اختیار دیتا ہے۔ پھر بینک اس کو قرض فراہم کرتی ہے۔ صورت مسئلہ یوں ہے کہ: میری تنخواہ چھ ہزار ریال ہے۔ ساب بینک اس تنخواہ کے تینتیس فیصد یعنی دوہزارریال قرض فراہم کرتی ہے۔ چنانچہ اس دوہزار ریال کو تین سال کے چھتیس مہینوں پر تقسیم کرنے سے کل مقدار72000 ہزار ریال بنتی ہے۔ اب بینک مجھے 6600 ہزار کی رقم کے بقدر کوئی سی دھات تین سال کی مدت پر ادھار  72000 میں فروخٹ کرتی ہے، اور مجھ سے اس دھات کو بیچنے کا پاور آف اٹارنی لیتی ہے۔ اس کے ساتھ ہی مجھے 66000 ہزار کا کیش لون جاری کرتی ہے۔
جواب: ساب بینک کے تمویلی معاملے کی یہ صورت جو سائل نے ذکر کی ہے، اس معاملہ کو تورق کا نام دیا گیاہے۔علما و مفتیان کرام کی ایک بڑی جماعت نے اس تمویلی معاملے سمیت مروجہ اسلامی بینکوں کے تمویلی غرض سے کیے جانے والے کئی ایک معاملات کو خلاف شرع ہونے کی وجہ سے حلال و جائز معاملات تسلیم نہیں کیا ہے، اور اسلامی بینکوں سے ان تمویلی خدمات حاصل کرنے کے ناجائز ہونے کا فتوی دیا ہے۔ اس لیے اس معاملے  سمیت مروجہ اسلامی بینکوں کی دیگر تمویلی معاملات سے بھی اجتناب کرنا ضروری ہے۔
                                                  
عنوان: ٹیکس سے بچنے کے لیئے جھوٹ یا دھوکہ دینا
سوال: ٹیکس کے موجودہ نظام کو دیکھتے ہوئے ،ٹیکس سے بچنے کے لیے جھوٹ اور دھوکہ کرنا جائزہے؟
جواب: ٹیکس کے نظام کی درستگی یا عدم درستگی سے قطع نظر جھوٹ بولنا یا دھوکہ دہی کرنا حرام اور ممنوع ہے، اس لیئے غلط کو دور کرنے کے لیئے غلط راستہ اختیار نہیں کرسکتے۔ واللہ اعلم
                                                  
عنوان: سود کی تعریف
سوال: جناب سود کی تعریف سے آگاہ فرمایئے؟
جواب: قرآن کریم میں لفظ ’’ربوا‘‘کے ذریعہ جس چیز کو حرام قراردیاگیاہے اس کا ترجمہ اردومیں ’’سود‘‘سے کیاجاتاہے مگر’’ربوا‘‘ عام مفہوم رکھتاہے اور مروجہ سود بھی اسی کی ایک قسم یافرد کی حیثیت میں ہے۔قرآن کریم ،سنت نبویہ اور آثار صحابہ اوراجماع امت نے قرض پرطے کرکے لے جانے والی ہرزیادتی کو ’’ربوا‘‘قراردیاہے،خواہ وہ سود مفرد ہو یامرکب۔مروجہ سود’’ایک معین مقدارروپیہ متعین میعاد کے لیے ادھاردے کر معین شرح کے ساتھ نفع یازیادتی لینے کانام ہے‘‘۔تفصیلات کے لیے ملاحظہ ہو:(جواہرالفقہ،از:مفتی اعظم پاکستان محمدشفیعؒ-4/533،ط:دارالعلوم کراچی)۔(اسلام اورجدیدمعاشی مسائل،6/226،ط:ادارہ اسلامیات)۔(فتاویٰ بینات،از:جامعہ علوم اسلامیہ علامہ بنوری ٹاؤن-4/9،ط:مکتبہ بینات)فقط واللہ اعلم
                                                  
عنوان: تجربہ حاصل کرنے کے لیے بینک کی ملازمت کا حکم
سوال: کیا بینک کی نوکری محض تجربہ حاصل کرنے کے لیے جائز ہوگی؟
جواب: بینک کی ملازمت ناجائز ہے، اور اس ملازمت سے ملنے والی آمدن حرام ہے۔بینک کی ملازمت تجرباتی وغیر تجرباتی بہر طور جائز نہیں۔
                                                  
عنوان: پرائز بانڈ
سوال: پرائز بانڈ کا شرعی حکم کیا ہے؟
جواب: پرائز بانڈز کی خریدوفروخت ناجائز ہے۔
                                                  
عنوان: پراویڈنٹ فنڈ کے متعلق ایک اشکال
سوال: مجھے پراویڈنٹ فنڈ بارے میں ایک سوال کرنا ھے۔ میں نے مفتی شفیع صاحب کی تحریر کی روشنی میں ایک سوال کرنا ھے جو آپ نے اس جواب میں لکھا ھے۰ http://www.banuri.edu.pk/readquestion/provident-fund-ke-bare-men-aik-shubah/2014-11-04 اگر ھمیں یے یقین ھو کہ پراویڈنٹ فنڈ کے ساتھ جو رقم دی جارہی حے وہ براہ راست بینک سے آرہی ہے تو اس صورت میں بھی پراویڈنٹ فنڈ جائز ہے؟ اور اگر ملازم اپنے اختیار سے رقم میں اضافہ نہ کررہا ہو تو پراویڈنٹ فنڈ کی اصل اور منافع کا استعمال کرنا بلکل جائز ہے اور اس میں کوئی شبہ نہیں؟
جواب: بینک رقم فراہمی کا محض ایک ذریعہ ہے، درحقیقت اس رقم کےاجرا  کا بند وبست متعلقہ ادارہ اپنے ملازم کے لیے کرتا ہے، بینک کا اس اجرا میں کوئی عمل دخل نہیں ہوتا، اس لیے صرف بینک کے ذریعے اس رقم کی ادائیگی کی وجہ سے پراویڈنٹ فنڈ کے بیان کردہ شرعی حکم پر کوئی اثر نہیں ہوگا۔ ملازم اگر اپنے اختیار سے رقم کی کٹوتی کرواتا ہے، تب اس فنڈ میں سود سےمشابہت ہوگی، اور اگر ملازم کو اس بارے میں کوئی اختیار ہی نہیں، کٹوتی جبری ہوتی ہے، تو یہ متعلقہ ادارے کی طرف سے ملنے والا انعام ہے، جو ملازم کےلئے حلال ہے۔
                                                  
عنوان: پرائز بانڈ کا شرعی حکم
سوال: پرائز بانڈ انعام کے حصول کی نیت سے خریدنا اور رکھنا کیسا ہے؟ نیز اس پر ملنے والا انعام سود کے حکم میں شامل ہے؟
جواب: بانڈز کا انعام جوا اور سود ہونے کی وجہ سے حرام ہے، اور اس غرض سے پرائز بانڈ  خرید نا اور رکھنا بھی ناجائز ہے۔
                                                  
عنوان: گوگل کے ساتھ اشتہارات لگانے کا معاہدہ اور اس اشتہار کے کلک پر ملنے والی آمدن کا حکم
سوال: میں کمپیوٹر سائینس کا طالب علم ہوں۔ میری کچھ ویب سائیٹس ہیں، جس پر گوگل کے اشتہارات ہوتے ہیں، جو لوگ میری ویب سائیٹس پر آتے ہیں وہ ان اشتہارات پر کلک کریں تو ان کے کلک کرنے پر مجھے گوگل کی طرف سے پیسے ملتے ہیں، کیا وہ پیسے ٹھیک ہیں؟اسی طرح میں یوں کرتا ہوں کہ میں اپنی ویب سائیٹ پر لوگوں کو غلط افواہوں کا لنک دے کر بلاتا ہوں، اس طرح جب وہ افواہ پر کلک کرتے ہیں تو وہی اشتہار خؤد بخؤد کھل جاتا ہے اور اس طرح مجھے پیسے مل جاتے ہیں۔کیا یہ طریقہ درست ہے؟
جواب: 1،2: گوگل ویب سائیٹس پر اشتہارات اپنی صوابدید پر لگاتا ہے، جس میں ہر قسم کے اشتہارات ہوتے ہیں جو بسا اوقات ناجائز امور کی طرف دعوت ہوتے ہیں، علاوہ ازیں اکثر اشتہارات تصاویر پر مبنی ہوتے ہیں اور تصویر شریعت کی رو سے ناجائز اور حرام ہے۔ اس لیے گناہ کے کاموں میں معاونت کے حرام ہونے کی بنا پر گوگل کے ساتھ ایسا معاہدہ کرنا ہی شرعا درست نہیں۔نیز غلط افواہوں کے ذریعے لوگوں کو بلانا ناجائز ہے۔غلط افواہ بھی گناہ کبیرہ ہے اور اس پر حاصل ہونے والی آمدنی بھی حرام ہے۔
                                                  
عنوان: کیڑے مار دواؤن کے کاروبار کے ادھار کی صورت
سوال: مجھے اپنے کاروبار کے سلسلہ میں رہنمائی درکار ہے۔ میں کیڑے مار دواؤں کا کام کرتاہوں، سارا کام ادھار پر ہوتا ہے۔ میرے پاس کمپنی کی ڈسٹری بیوشن ہے، میں ڈیلرز (دوکاندار) کو مال سپلائی کرتا ہوں ، ھمارا کام تین مرحلوں میں ہوتا ہے، ایڈوانس بکنگ (جنوری سے جون ) ، سیزنل یا موسمی ( جولائی سے ستمبر) ریکوری ( اکتوبر سے دسمبر )۔ پروڈکٹ کا انوائس ریٹ 500روپے ہے، ایڈوانس بکنگ کا ڈسکاؤنٹ %35 ہے، سیزنل بکنگ یا کیش کا ڈسکاؤنٹ %20 ہے، ادھار کا ڈسکاؤنٹ %10 ہے۔ ادھار اکتوبر سے دسمبر تک ہوتا ہے، اگر اکتوبر میں واپس کیا تو %18,، اگر نومبرمیں واپس کیا تو % 15 اور اگر دسمبر میں واپس کیا %10 ڈسکاؤنٹ ملے گا۔ اب ایڈوانس بکنگ کی بات کرتے ہیں تو وہ بھی ہر ماہ تین فیصد کم ہوتا جاتا ہے، جنوری میں %35، فروری میں %32، مارچ میں %29 ۔ ریکوری میں ڈسکاؤنٹ کم ہوتاجاتا ہےاورقیمت بڑھتی جاتی ہے۔ کیا یہ طریقہ کار سود کے زمرہ میں تو داخل نہیں ۔؟
جواب: سائل نے جو طریقہ کار ذکر کیا ہے یہ شرعا درست نہیں ہے، البتہ اگر سائل دکاندار سے سودا کرتے وقت سودے کی کل قیمت،ادائیگی کا وقت اور طریقہ متعین کردے،جس میں کسی قسم کا ابہام نہ ہو، مثلا یہ طے ہوجائے کہ کل قیمت اتنی ہے، اور ادائیگی فلاں مہینے میں ہوگی اور ڈسکاؤنٹ اتنا ہے، تب جائز ہوگا، بشرطیکہ ادائیگی کا وقت بالفرض بعد میں بدل بھی جائے تب بھی سودے کے وقت طے شدہ قیمت اور دیئے گیئے ڈسکاؤنٹ میں کسی قسم کی تبدیلی نہ ہو۔ واللہ اعلم
                                                  
عنوان: بیع عینہ کی ایک صورت
سوال: ہمارے پاس ٹریکٹر کا شوروم ہے۔اگر کوئی گاہک ہم سے ادھار کچھ مہنگی قیمت میں ٹریکٹر لیتا ہے تو ہم اس کو ٹریکٹر کی چابی دیتے ہیں۔ اس کو کہتے ہیں کہ آپ اپنا ٹریکٹر لے جا سکتے ہیں۔ وہ ہم سے چابی لیکر کسی اور کو نقد قیمت میں فروخت کردیتا ہے اور اس سے نقد پیسے لیکر ٹریکٹر کی چابی اس کو دیتا ہے اور اس کو کہتا ہے کہ لے جانا چاہو تو لے جا سکتے ہو۔ وہ اگلا خریدار بھی ٹریکٹر کو نہیں لے جاتا اور وہ اگلا خریدار ہمیں نقد قیمت پر وہ ٹریکٹر بیچتا ہے اور ہمیں اس ٹریکٹر کی چابی دیتا ہے۔ کیا اس طرح ہمارے لیے اپنے خریدار کے خریدار سے ٹریکٹر لینا جائز ہے؟ جبکہ وہ ٹریکٹر ہمارے شوروم میں ہی کھڑا ہوتا ہے۔ ہم ان کے حوالے کر دیتے ہیں کہ اب آپ کی چیز ہے آپ جہاں لے جانا چاہو جو کرنا چاہو۔ وہ صرف چابی ہاتھ میں لیتے ہیں، ٹریکٹر نہیں لے جاتے ، لے جانا چاہیں تو کوئی رکاوٹ نہیں۔
جواب: سوال میں مذکور کاروابار کی صورت مکروہ تحریمی ہے۔جس سے اجتناب لازم ہے۔
                                                  
عنوان: سامان کی سامان کے بدلے ادھار خرید وفروخت
سوال: ہم واشنگ مشین اور ریفریجٹر کا کاروبار کرتے ہیں، ہمارے ساتھ بازار میں نو دس دکانیں ہیں، ہمارے پاس اکثر گاہک آتے ہیں، ایک گاہک واشنگ مشین یا فین لینے آتے ہیں۔اگر وہ ہمارے پاس اس وقت موجود نہیں ہوتا ہم اس وقت وہ سامان کسی اور دکان دار سے لے لیتے ہیں، اور گاہک کو دے دیتے ہیں۔  پھر جب ہمارے پاس مال آتاہے تو تو وہ لی ہوئی مشین واپس اس دکان دار کو دے دیتے ہیں۔کیا یہ سامان کے بدلے اس طرح ادھار سامان کرنا سود تو نہیں؟
جواب: مذکورہ سامان کی سامان کے بدلے ادھار خرید وفروخت درست ہے۔اس مسئلہ کی دوتین صورتیں بن سکتی ہیں۔کچھ جائز کچھ ناجائز
                                                  
عنوان: جھوٹی قسم کا کفارہ
سوال: جان یا مال و اسباب بچانے کے لئے اللہ کی جھوٹی قسم کھائی تو اس کے لئے کفارہ واجب ہے؟ جزا ک اللہ۔
جواب: جھوٹی قسم کھانا کبیرہ گناہے البتہ جان ومال کاخطرہ ہو تو ایسی صورت میں جان ومال کے تحفظ کے لیئے جھوٹی قسم کھانے کی نوبت آجائے تو صریح جھوٹ سےبچتے ہوئے گول مول الفاظ سے قسم کھالی جائے۔ واللہ اعلم
                                                  
عنوان: کرایہ دارسے ایڈوانس اورپیشگی کرایہ وصول کرنا،کرایہ پرزکوۃ کاحکم
سوال: میری جائیداد کمرشل ایریا میں ہے،جس پر میں نے دکانات اور مکانات بنائے ہیں۔جن کو میں نے کرایہ پر دیئےہیں۔اب سوال یہ ہے کہ ہم کرایہ دار کو جب مکان یا دوکان کرایہ پر دیتے ہیں تو کرایہ دار سے دوقسم کی ایڈوانس رقم لیتے ہیں۔اول یہ کہ کرایہ دار کچھ رقم بطورِ سیکورٹی ہمارے پاس رکھتا ہے پھر جب کرایہ دار دوکان چھوڑ دیتا ہے تومالک مکان سیکورٹی کارقم واپس کردیتا ہے۔کیا یہ رقم لینا اور اس کو اپنے استعمال میں لینا یا اس رقم کو اپنے کاروبار میں لگانا جائزہے؟دوسرا یہ کہ ہم کرایہ دار سے کچھ رقم بطورِایڈوانس کرایہ لیتے ہیں اور اُس وقت تک کرایہ دار پر کرایہ نہیں بڑھاتے تاوقتیکہ ایڈوانس کرایہ کا کل رقم ماہانہ کرایہ میں ادا نہ ہو جائے۔کیا اس طرح کا ایڈوانس لینا جائزہے؟اور آخری سوال یہ کہ ہم جو ماہانہ کرایہ لیتے جس سے ہم اپنی ضروریات زندگی پوری کرتے ہیں اور ساتھ ساتھ کاروبار میں بھی لگاتے ہیں کیا اس پر زکواۃ آتی ہے؟
جواب: کرایہ دار سے سیکورٹی کے طورپرکچھ رقم وصول کرنادرست ہے ۔یہ رقم دکان؍مکان کے مالک کے پاس بطورامانت ہوگی اوراس کااصل مالک کرایہ دارہی ہوگا۔اوردکان؍مکان چھوڑتے وقت یہ رقم کرایہ دارکوواپس لوٹانالازم ہے۔نیزاس پیشگی زرامانت کااستعمال مالک مکان کے لئے درست ہے۔۲۔اگرکرایہ دارسے بطورکرایہ کے کچھ رقم پیشگی وصول کی جائے اوراس رقم کوماہانہ کرایہ میں شمارکیاجائے اوریہ معاہدہ کرلیاجائے کہ جب تک پیشگی کرایہ کے طورپردی جانے والی رقم کرایہ میں مکمل نہیں ہوجاتی اس وقت تک کرایہ نہیں بڑھایاجائے گاتویہ معاملہ درست ہے۔مثلاً زیدنے بکرسے دکان 100روپے ماہانہ کرایہ پرلی اورکرایہ متعین کردیاگیا۔زیدنے پیشگی کرایہ 2400روپے اداکردیاجوکہ دوسال کاکرایہ بنتاہے اب بکراس رقم کودو سال کاپیشگی کرایہ شمارکرے گااور دوسال بعدکرایہ میں اضافہ کرے گا۔تویہ طریقہ درست ہے،اگرکرایہ داراس پرراضی ہوتواس میں کوئی مضائقہ نہیں۔یہ رقم مالک مکان کی ملکیت شمارہوگی اوراس کی زکوۃ بھی مالک مکان پرہوگی۔(کفایۃ المفتی:7/367،امدادالفتاویٰ:3/63)۳۔صاحب نصاب آدمی پرسال مکمل ہونے کے بعدجونقدرقم ،سونا،چاندی ،مال تجارت ہوگاوہ سب زکوۃ کے نصاب میں شمارکیاجائے گااوراس پرزکوۃ لاگوہوگی۔کرایہ سے حاصل ہونے والی رقم جوضروریات زندگی وغیرہ میں خرچ کے بعد بچ جائے یاکاروبارمیں جورقم لگائی جائے وہ سب زکوۃ میں شمار کی جائے گی۔کرایہ سے حاصل ہونے والی جورقم ضروریات زندگی میں خرچ ہوجائے اس پرزکوۃ نہیں۔
                                                  
عنوان: تین بیٹوں اور دو بیٹیوں کے درمیان تقسیم میراث
سوال: میرے ایک قریبی رشتہ دار کو ورثہ کی تقسیم کی مد میں آپ سے جواب درکار ہے۔ اس رشتہ دار کے ماں باپ کا انتقال ہو چکا ہے ۔ اس کی دو 2 بہنیں اور بشمول اس کے تین 3 بھائیہیں۔ ان کا ایک مکان ہے جس کی مالیت 15 لاکھ ہے جس پر بجلی کے واجبات تقریبا ایک لاکھ ہے لہذا مکان کی مالیت اب 14 لاکھ روپے ہے۔ برائے مہربانی بتائیں کہ اس کی تقسیم کیسے ہوگی۔
جواب: صورت مسئولہ میں  14 لاکھ روپے سمیت مرحوم والدین کےجملہ املاک واموال کو آٹھ حصوں میں تقسیم کر کے، دو دو حصے ہر ایک بیٹے کے اور ایک ایک حصہ ہر ایک بیٹی کو ملے گا۔
                                                  
عنوان: اولاد کے لیےوالد کی حرام کمائی کھانے کا حکم
سوال: اگر زید کا والد حرام کی کمائی کرتا ہو تو زید کے لیے وہ کمائی کھانا جائز ہے یا نہیں ؟
جواب: اگرزید شرعاً مکلف(عاقل وبالغ اور کمائی پر قادر) ہے تواس کےلیے حرام کمائی کھاناجائزنہیں ہے۔ متبادل حلال کمائی کے لیے سعی کرے۔ فقط واللہ اعلم
                                                  
عنوان: مخصوص ڈیبٹ کارڈ استعمال کرنے پر کسی کمپنی سے ملنے والی مالی رعایت کا حکم
سوال: debit card پر ایک خاص قسم کا discount ملتا ہے مثلا اگر kfc سے کھانا لیا اور ادائگی hmb کے کارڈ سے کی تو %10 discount .اس discount کا کیا حکم ہے؟
جواب: ڈیبٹ کارڈ استعمال کرنے کی صورت میں، اس استعمال کی ادائیگی، بینک اس کھاتے (account)سے کرتا ہے جو کھاتہ ڈیبٹ کارڈ استعمال کرنے والے نے بینک میں کھولا ہوتا ہے، اور اس کھاتے کا حکم قرض کا ہے۔ کسی کمپنی کا مخصوص ڈیبٹ کارڈ استعمال کرنے پر استعمال کرنے والے کو مالی رعایت (discount) کا ملنا، مخصوص بینک میں کھاتہ کھولنے کا فائدہ تھا۔ یہ قرض دینے پر حاصل ہونے والا فائدہ ہے۔ جب کہ قرض پر کسی قسم کا اضافی فائدہ سود ہوتا ہے، اس لیے یہ مالی رعایت سود کے حکم میں ہو گی اور جائز نہ ہوگی۔
                                                  
عنوان: مبیع پرقبضے سے پہلے ادھار زائد قیمت پربیچنے کاحکم
سوال: عامر فہد سے کپڑوں کے ۱۰۰۰پیس کا ایک لاکھ روپے میں سودا کرتا ہے اور اپنے دوست یاسر کو فون کر کے کہتا ہےکہ آپ فہد کو ایک لاکھ روپے دیدو پھر میں آپ سے وہ ہزار پیس ۱۳۵۰۰۰ میں خریدلوں گا یاسر لاکھ روپے فید کو پیسے دیتا ہے اور پھر عامر یاسر کو ۱۳۵۰۰۰ کے چھ چیک بناکر دیدیتا ہے جو ہر ماہ ایک ایک کرکے کیش ہوگا کیا عامر اور یاسر کا ایسا معاملہ کرنا اور نفع لینا درست ہے
جواب: بصورت مسئولہ عامر کے کہنے پریاسرجوقیمت ادا کرے گا وہ بیع (خریدوفروخت) کامعاملہ نہیں بلکہ قرض کی صورت ہے، اس قرض پریاسرکے لیے اضافی رقم لینا اور عامر کے لیے اضافی رقم دینا ناجائزہے۔جائزہونے کی صورت یہ ہے کہ عامر یاسرکا وکیل بن کرفہد سے سودا کرکے یاسرکی دی ہوئی قیمت ادا کردے، تو بیع مکمل ہوجائے گی اور جب کپڑا ہاتھ میں آجائے تو اس کے بعد عامر یاسر سے ادھار میں زیادہ  قیمت طے کرکے مذکورہ کپڑا خریدلے۔ فقط واللہ اعلم
                                                  
عنوان: والد کے گھر پر خرچہ کرنے سے اس گھر میں ملکیت کا حکم
سوال: جناب ، ھمارے والد صاحب کا راوالپنڈی شہر میں ایک گھر ۱۰ مرلہ ہے جس میں تین سیٹ نیچے بنے ہیں، جو کہ والد صاحب نے بنائے ہیں ، میں چونکہ سب سے بڑا بیٹا ہوں مجھے کہا گیا کہ تم چھت پر خود بنا لو ، میں نے اپنے پیسے سے چھت پر ایک سیٹ بنا لیا جس میں بجلی ، پانی ، گیس بھی میرے نام سے لگے ہیں اور بل بھی میرے نام سے آتا ہے ، اس کے بعد چھت پر ہی باقی دو سیٹ والد صاحب نے خود بنائے ہیں ، جس میں میرے دیگر پانچ بھائیوں کا کوئی خرچ نہ ہے ۔ والد صاحب الحمدللہ حیات ہیں ۔ پوچھنا یہ ہے کہ :۱۔ اگر خدانخواستہ میرے والد صاحب گزر گئے تو کیا میرے کیئے گئے یہ اخراجات شرعاً الگ شمار کیئے جائیں گے یا ملکی قانون کے تحت اس کو والد صاحب کی ہی ملکیت ظاھر کیا جائے گا اور اس پر میرا یا میرے بچوں کاکوئی حصہ نہ ہو گا کیونکہ زمین والد صاحب کے نام ہے؟۲۔ اگر میرے والد صاحب ایک سٹیمپ پیپر پر لکھ کر دے دیں کہ یہ سیٹ اس کے اپنے پیسوں سے بنا ہے اس کو میری وراثت میں شمار نہ کیا جائے تو ، کیا یہ شرعاً ٹھیک ہو گا ؟۳۔ یہ سیٹ کیونکہ نیچے والے سیٹ کے اوپر بنا ہے اس لئے کیا اس نیچے والے قطہ زمین پر بھی میرا حق ہو گا ، اگر ہوگا تو کتنا ؟
جواب: ۔والد کی اجازت سے آپ نے اپنے لے سیٹ تعمیر کیا ہے اس لیے وہ سیٹ آپ کاہے۔اور اگر آپ والد سے اسٹامپ پر لکھا ہوا لےلیں تو درست ہے۔3: آپ کا حق صرف آپ کے لگائے ہوئے مال میں ہے، قطعہ زمین کی ملکیت بدستور والد کی رہے گی۔
                                                  
عنوان: بینک سے معاملات کرنے کا حکم، اے ٹی ایم کارڈ اور کریڈٹ کارڈ بنوانے کا حکم
سوال: کیا ہم کسی بینک میں اکاؤنٹ کھلوا سکتے ہیں؟ اے ٹی ایم کارڈ، اور کریڈٹ کارڈ استعمال کرسکتے ہیں؟ وجہ اشکال یہ ہے کہ بینک تو چلتا ہی سود پر ہے، وہ ہماری رقم کا ناجائز استعمال کرے گا۔ تو اس صورت میں ہم کیا کریں؟ رقم کو گھر بھی نہیں رکھ سکتے۔
جواب: سب سے بہتر اور سب سے عافیت والا راستہ یہی ہے کہ بینکوں سے کسی قسم کا تعلق نہ رکھا جائے البتہ صرف حفاظت کی غرض سے بینک میں کرنٹ اکاونٹ کھلوانے کی اجازت ہے، اس لیے کہ رواں کھاتہ دار کا مقصد بینک کی عمل کاری میں بینک کی معاونت نہیں، بلکہ صرف اپنے مال کی حفاظت ہے، اس لیے بینک کے کسی عمل میں رواں کھاتہ دار کی معاونت کا عنصر نہیں ہوگا، اس لیے بوقت ضرورت رواں کھاتہ کھلوانے میں گنجائش موجود ہے۔، البتہ احتیاط اسی میں ہے کہ ضرورت نہ ہو، تو یہ کھاتہ بھی نہ کھلوایا جائے۔ اے ٹی ایم کارڈ بنوانا ٹھیک ہے، البتہ کریڈٹ کارڈ بنوانا جائز نہیں۔
                                                  
عنوان: اسلامی بینک سے قرض لینے کاحکم
سوال: اسلامی میزان بینک یا برج بینک وغیرہ سے قرض لینا علماء بنوری ٹاؤن کے نزدیک جائزہے یانہیں؟
جواب: مروجہ اسلامی بینکوں کے معاملات ہمارے علماء کی اب تک کی تحقیق کے مطابق اسلامی اور غیرسودی نہیں ہیں ، اس لیے اگر قرض لینے کی صورت میں ادائیگی کے وقت اضافی رقم ادا کرنا پڑتی ہے تو یہ سودی قرض ہوگا اور مروجہ اسلامی بینک سے بھی ایسا قرض لینا جائزنہیں ہے۔ فقط واللہ اعلم
                                                  
عنوان: وندی حوالے کے کاروبار کا حکم
سوال: کیا وندی کا کاروبار جائز ہے؟ اور وندی کے ذریعے پیسے بھیجنا جائز ہے؟ وندی کا مطلب یہ کہ ہم یہاں یو اے ای سے پیسے ایک آدمی کو دیتے ہیں، اور وہ وہاں پاکستان میں ہمارے گھر کو دیتے ہیں، اور ہم سے دس درہم زیادہ لیتے ہیں۔
جواب: رقم پہنچانے والا کو اجرت دینا جائز ہےالبتہ اس کی اجرت الگ سے طے کی جائے اس رقم میں سے نہ دی جائے جو رقم بھجوانی ہو۔ بہرحال اس شرط کے ساتھ وندی کا کاروبار جائز ہے۔
                                                  
عنوان: قتل عمد کے بعد بھی توبہ قبول ہوجائے گی
سوال: اگر کوئ شخص متعمداً قتل کرلے اور پھر توبہ کرلے تو اس شخص کی توبہ قبول ہوتی ہے یا نہیں؟
جواب: جان کرقتل کرنے والے شخص کی توبہ صحیح ہونے کے لیے ضروری ہے کہ صدق دل سے توبہ کرنے کے ساتھ اپنے آپ کو مقتول کے اولیا(ورثا) کے حوالے کردے، البتہ مقتول کے اولیاء کو حق ہوگاکہ وہ چاہیں توقصاص لیں یا اپنی رضامندی سے بغیرعوض کے یا دیت وغیرہ کے عوض صلح کرکے معاف کردیں۔ فقط واللہ اعلم
                                                  
عنوان: ایک مرتبہ کی خدمت پر متعدد بار کمیشن کا حکم
سوال: زید انٹرنیٹ پر امریکہ کے بچوں کو قرآن کی تعلیم دیتا ہے، اس نے بکر کو وہاں کا ایک فون نمبر دے کر کہا کہ اس نمبر پر میرے فلاں سٹوڈنٹ کا حوالہ دے کر بات کرو، اور قرآن کی تعلیم دو اور یہ بات طے ہے کہ ان سے ملنے والی آدھی رقم سے ایک ہزار روپے زیادہ بکر ہر مہینے زید کو دے گا اور باقی رقم بکر ہی کی ہوگی۔ اس پر بکر تیار ہو گیا اور سٹوڈنٹ کی تعلیم شروع ہوگئی۔ اور اس تعلیم پر اٹھنے والے تمام اخراجات بکر ادا کرتا ہے۔ اب پوچھنا یہ ہے کہ:۱: زید کا صرف فون نمبر اور حوالہ دینے کی وجہ سے ہر مہینے مخصوص رقم لینے کا کیا حکم ہے؟ جب کہ ساری محنت اور اخراجات بکر کے ہیں۔۲: اس سٹوڈنٹ کے حوالے سے آنے والے نئے سٹوڈنٹ میں زید کا کوئی حصہ ہوگا؟ جب کہ ان کے آنے میں زید کا کوئی حوالہ نہیں ہے۔۳: اگر نئے سٹوڈنٹ آنے پر بکر ان کو تعلیم دے کر رقم وصول کرے اور زید کو نہ بتائے تو اس رقم کا استعمال بکر کے لیے کیسا ہے؟ جب کہ ساری محنت اور اخراجات اور حوالہ بکر کا ہے۔
جواب: صورت مسؤولہ میں مذکورہ بالا طریقے پر زید کو ہر ماہ متعین رقم کی وصولی درست نہیں،۔۲: نہیں، زید کا کچھ حصہ نہیں۔۳: نئے طلباء کے بارے میں زید کو نہ بتانے میں کوئی حرج نہیں اور ان سے ملنے والی رقم کا استعمال بکر کے لیے درست ہے۔ فقط واللہ أعلم
                                                  
عنوان: ریپ اور ھتک عزت کی سزا
سوال: قرآن میں ریپ کی کیا سزا بتائی گئی ہے ؟غیر مسلم یہ اعتراض کرتے ھیں کہ مسلمان ریپ وکٹمز (گواھوں) کو بھی سزا دیتے ھیں اس بات میں کھاں تک سچائی ھے ؟
جواب: ریپ یعنی زبا بالجبر بنیادی طور پر دو جرائم کا مجموعہ ھے ۱: بدکاری ۲: فساد فی الارضاس لیے زنا بالجبر کے مرتکب کی سزا دو صورتوں پر مشتمل ھوگی بدکاری کی وجہ سے کوڑوں یا رجم کی سزا دی جائے گی اور فساد فی الارض کی بنا پر حکومت وقت اسے سنگین عبرت ناک سزا دے سکتی ھے جس کی انتہائی صورت قتل اور پھانسی ھے،جیسا کہ قرآن کریم میں ھے :"انما جزاء الذین یحاربون اللہ ورسولہ ویسعون فی الارض فساداً ان یقتلوا اویصلبوا اوتقطع ایدیہم وارجلہم من خلاف او ینفوا من الارض ذلک لهم خزي فی الدنیا ولهم فی الآخرة عذاب عظیم الا الذین تابوا من قبل ان تقدروا علیهم فاعلموا ان اللہ غفور رحیم۔" (المائدہ: ۳۳۳۴)الزانیۃ والزانی فاجلدوا کل واحد منھما مائۃ جلدۃٍ ولا تأخذکم بھما رأفۃ فی دین اللہ ان کنتم تؤمنون باللہ والیوم الآخر ولیشھد عزابھما طائفۃ من المؤمنین (سورۃ النور : ۲)باقی ریپ میں مجرم کے ساتھ گواھوں کو سزا دینے کا تصور بالکل غلط اور بے بنیاد ھے ، البتہ گواھوں شھادت میں جھوٹ اور بے بنیاد الزام لگانے کے جرم میں سزا دی جاتی ھے تاکہ کسی بھی انسان پر کوئی بے بنیاد الزام یا بھتان لگاکر اس کی ھتک عزت نہ کرسکے۔
                                                  
عنوان: پرائزبانڈ کا حکم
سوال: سوال یہ ہے کہ کیا پرائز بانڈ سے حاصل شدہ رقم انعام قابل استعمال جائز ہے یا نہیں۔ میں نے کچھ ویب سائٹس پر پڑھا ہے، کہیں جائز کہا گیا ہے تو کہیں ناجائز بھی۔ گو کہ میرے مکتبہ فکر سے تو ناجائز ہی کہا گیا ہے۔ لہٰذا میں آپ سے اس چیز کی تصدیق چاہتا ہوں جو میرے لیے اطمینان کا باعث ہوگا اور وہ حضرات جو میرے اقارب میں ہیں اور میری اس بات پر یقین نہیں کررہے، انہیں دکھانا یا بتانا چاہتا ہوں۔ لہٰذا اگر اس حوالے سے کوئی فتویٰ جاری کیا گیا ہو تو اس کی کاپی ارسال کر دی جائے تو عنایت ہوگی۔ اگر کوئی ایک بھی شخص اس کو مان کر اس سود جیسی لعنت سے چھٹکارا حاصل کر لے تو آپ کے اور میرے لیے صدقہ جاریہ ہوگا۔ اللہ پاک مجھ سمیت سب کو ہدایت دے۔
جواب: پرائزبانڈ لینے والے ہرشخص کا مقصد یہ ہوتاہے کہ جتنی رقم صرف کرکے وہ پرائزبانڈ خریدرہاہے اس سے زائد رقم اسے حاصل ہوجائے، بصورت دیگر اسے اصل رقم مل جائے، اصل رقم بہرصورت محفوظ رہتی ہے، اس لیے اصل رقم جو پرائزبانڈ کی خریداری کی صورت میں خریدار نے حکومت کودی ہے اس کی حیثیت قرض کی ہے، قرض دے کر اس پراضافہ لیناسود ہے، خواہ قرض کی اصل رقم پراضافے کا ملنا یقینی ہویااحتمالی۔ اس اعتبارسے پرائز بانڈ کی لین دین جائزنہیں ہے؛ کیوں کہ اس میں سود ہے۔ دوسری حیثیت پرائزبانڈ کی یہ ہے کہ: بہت سے لوگ مخصوص رقم دے کر پرائزبانڈ کی دستاویزحاصل کرتے ہیں، ہرشخص کی نیت یہی ہوتی ہے کہ قرعہ اندازی میں میرانام نکلے اور انعامی رقم مجھے ملے۔ ایک سے زائد افراد کا کسی مالیاتی اسکیم میں رقم لگانااس طورپرکہ کسی ایک کو یا چند ایک کو اضافی رقم ملے گی بقیہ افراد اضافی رقم سے محروم رہیں گے یہ جوے کی ایک صورت ہے؛ کیوں کہ اس میں اضافی رقم کا حصول احتمالی ہے جوکسی ایک شخص یا بعض افراد کے لیے ہوگا اورباقی محروم رہیں گے اور یہ جوا ہے۔ اس حیثیت سے بھی پرائزبانڈ کالین دین ناجائزہے۔ لہٰذا پرائزبانڈ سے حاصل ہونے والی انعامی رقم ناجائزہے، بنابریں کسی نے لاعلمی میں خرید لیے ہوں تو اس کے لیے اصل رقم لینا جائزہوگا،انعامی رقم کا استعمال جائزنہیں ہوگا، بلکہ اسے ثواب کی نیت کے بغیر کسی غریب پرصدقہ کرنالازم ہوگا۔ فقط واللہ اعلم
                                                  
عنوان: میاں بیوی کا غیر فطری عمل کرنا ہنڈی کا کاروبار
سوال: 1- میرا سوال یہ ہے کہ میاں بیوی ایک دوسرے کے اعضاء کوچاٹتے یا چو ستے ہیں اور انزال منہ سے باہر کریں، یہ جائز ہے یا ناجائز یا حرام؟ حدیث کی روسے جواب دیں۔ کچھ لوگ کہتے ہیں کہ جائز ہے لیکن فطرت نہیں مانتی۔2- کیا روزے کی حالت میں اپنی بیوی کے پستان نپل کے علاوہ چوسنا جائز ہے؟3- ہنڈی کاکاروبار جائزہے؟ لوگ 1000 ریال پاکستان بھیجتے ہیں جوکہ پاکستان میں 26000 روپیہ بنتا ہے، جس آدمی کے لئے بھیجتے ہیں اس کو وہاں 25000 ہزار دیا جاتا ہے اور اسی دن ملتا ہے یعنی یہ مزدوری کرتے ہیں یہ لوگ۔ کونسی صورت جائز ہوگی؟
جواب: 1۔ ام المؤمنین حضرت عائشہ صدیقہ رضی اللہ عنھا فرماتی ہے کہ نبی کریم صلی اللہ علیہ وسلم نے کبھی میری شرمگاہ کونہیں دیکھا اور نہ میں نے کبھی آپ کی شرمگاہ کو دیکھا،چنانچہ مذکورہ فعل انسانی فطرت اور حیا کے خلاف ہونے کی وجہ سے ایک باحیا اور پاکیزہ فطرت انسان کا کام نہیں ہوسکتا۔2۔مکروہ ہے،اور اگر انزال بھی ہوگیا تو روزہ فاسد ہوجائے گا،اور قضا واجب ہوگی۔3۔ ہنڈی کا کاروبار ملکی وبین الاقوامی قوانین کی رو سے ممنوع ہے ، اس لیے رقم کی ترسیل کے لیے جائز قانونی راستہ ہی اختیار کرنا چاہیے ، البتہ اگر کسی نے ہنڈی کے ذریعے رقم بھجوائی تو اسے مندرجہ ذیل شرعی حکم کی تفصیل ملحوظ رکھنا لازمی ہے:جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی جائز نہیں ہے، البتہ بطور فیس الگ سے طے شدہ اضافی رقم لی جاسکتی ہے۔کرنسیوں کے مختلف ہونے کی صورت میں جیسا کہ سوال میں ایک طرف کرنسی ریال ہے اور دوسری طرف پاکستانی روپیہ۔ادائیگی کے وقت اس ملک کی کرنسی کے متعین کردہ ریٹ کے مطابق ادائیگی کی جائے، اس میں بھی کمی بیشی کرکے لین دین جائز نہیں ہے۔لہذا صورت مسئولہ میں جب 1000 ریال کے 26000 پاکستانی روپے بنتے ہیں تو اتنے ہی آگے دینا ضروری ہے، مزدوری کے نام پر کمی کرنا جائز نہیں۔ مزدوری یا فیس الگ سے طے کر کے لی جائے۔
                                                  
عنوان: ٹینس کمپنی کے کاروبار کا حکم
سوال: ٹائنز کمپنی کا کاروبار جائز ہے یا نہیں؟ یہ لوگ نیٹ ورک مارکیٹنگ کے اصول پر کاروبار کرتے ہیں، چنانچہ جب کوئی شخص ان کی پروڈکٹ خریدتا ہے تو وہ ان کا ممبر بن جاتا ہے، اور آگے مزید جتنے لوگوں کو وہ ممبر بناتا ہے ان کا کمیشن کمپنی سے حاصل کرتا ہے، اس طریقہ کار کا کیا حکم ہے؟
جواب: مذکورہ کمپنی کے کاروبار میں شمولیت جائز نہیں، واللہ اعلم
                                                  
عنوان: زندگی میں جائیداد کی تقسیم کاطریقہ
سوال: ایک آدمی جو کہ زندہ ھے اپنا جائداد اپنے چار بیٹوں اور ایک بیٹی میں کس طرح تقسیم کریں یاد رھے کہ اس آدمی کی بیوی بھی زندہ ھے اور خود بھی اپنا حصہ شریعت کے مطابق لینا چاھتاھے ۔ جواب دیکر ممنون فرمائیں
جواب: مذکورہ شخص چوں کہ زندگی میں اپنی تمام مملوکہ جائیداد کامالک ہے اس لیے اسے اختیار ہے کہ اپنے لیے جتنا حصہ چاہے رکھ لے۔ بہتر یہ ہے کہ اپنے لیے اتنارکھ لے کہ تقسیم کے بعد ضرورت پڑنے پرکسی کا محتاج نہ ہو اورندامت وشرمندگی سے دوچار نہ ہوناپڑے1: بیوی کے لیے بھی اپنے حصے کے ساتھ جتنا چاہے حصہ رکھ لے۔ اور بقیہ مال یا جائیداد جو تقسیم کرنے کا ارادہ ہے تمام بچوں کے درمیان بالکل برابر تقسیم کردے۔ یعنی اپنا اور بیوی کا حصہ نکالنے کےبعد بقیہ جائیداد کو پانچ برابر حصوں میں تقسیم کرکے ہرایک لڑکے اور لڑکی کو برابر حصہ دے۔والله أعلم
                                                  
عنوان: بیمہ انشورنس کا حکم
سوال: انشورنس میں نوکری،یااور کوئی تعلق یعنی نفع حاصل کرناجائز ہے یا نہیں؟کیا بیمہ اور انشورنس ایک چیز ہے یا جدا جدا چیزیں ہیں؟دونوں کا حکم بیان فرمائیں؟
جواب: رائج بیمہ/انشورنس کمپنی میں نوکری کرنا یا اس سے نفع حاصل کرنا جائزنہیں ہے، کیوں کہ یہ سود اور جوے پرمشتمل ہوتاہے۔ انشورنس اور بیمہ دونوں ایک ہی ہیں ۔ فقط واللہ اعلم
                                                  
عنوان: وراثت جبری ھق ہے ترک کرنے سے ساقط نہیں ہوتا
سوال: میرا سوال یہ ہے کہ اگرکوئی آدمی ایسے بولے کہ مجھے اپنی میراث کاحصہ نہیں چاہئے ، میں نے اپنی میراث کاحصہ بخش دیا ہے ، جب بھی میرا باپ مرجائے میں نے حصہ بخش دیا ، کبھی بھی حصہ نہیں لوں گا ، کیا یہ آدمی اپناحصہ لے سکتا ہے ، جب اس کاباپ مرجائے یا نہیں؟
جواب: وراثت ایک جبری حق ہے ، اوراس کے حصے شرعی اعتبارسے مقررشدہ ہیں ۔ اوریہ حق مذکورہ بالاالفاظ سے ساقط نہیں ہوتا ، اگرکوئی وارث اپنی زبان سے یہ الفاظ ادابھی کردے کہمجھے اپنی میراث کاحصہ نہیں چاہئے یامیں نے اپنی میراث کاحصہ بخش دیاہے ، کبھی بھی حصہ نہیں لوں گا پھربھی اس وارث کاحصہ ختم نہیں ہوتا بلکہ وہ اپنے مورث کے انتقال کے بعد اپنا شرعی حصہ لے سکتا ہے ۔ مفتی اعظم پاکستان مفتی محمد شفیعؒ قرآن کریم کی سورہ نسا کی آیت نمبر7 کے ذیل میں لکھتے ہیں:وراثت کے ذریعہ جوملکیت وارثوں کی طرف منتقل ہوتی ہے ،ملکیت جبری ہے ، نہ اس میں وارث کا قبول کرناشرط ہے ، نہ اس کا اس پرراضی ہوناضروری ہے ،بلکہ اگروہ زبان سے بصراحت یوں بھی کہے کہ میں اپناحصہ نہیں لیتاتب بھی وہ شرعاً اپنے حصے کامالک ہوچکا،یہ دوسری بات ہے کہ وہ مالک بن کرشرعی قاعدے کے مطابق کسی دوسرے کو ہبہ کردے یابیچ ڈالے یاتقسیم کردے۔[معارف القرآن،ج2ص:312،ط:مکتبہ معارف القرآن کراچی]جامع الفصولین میں ہے:لوقال وارث:ترکت حقی ،لایبطل حقہ،اذالملک لایبطل بالترک[جامع الفصولین،الفصل الثامن والعشرون فی مسائل الترکۃوالورثۃ۔۔۔ج:2،ص:40،ط:اسلامی کتب خانہ کراچی]حاصل جواب کا یہ ہے کہ مورث کا زندگی میں تو وارث کا حق ثابت ہی نہیں ہوتا تو حق کے ثبوت سے پہلے اس سے دستبرداری کوئی معنی نہیں رکھتی اور مورث کے انتقال کے بعد یہ عین سے ابراء ہے اور عین سے ابراء جائز نہیں ہوتا۔
                                                  
عنوان: انگریزی ناول، یا عشقیہ مضامین پر مشتمل کتب کی خرید وفروخت کا حکم
سوال: ہم اردو اور انگریزی کے ناول فروخت کرتے ہیں ہیں، جیسا کہ آپ کے علم میں ہو گا کہ تقریبا ہر ناول میں عشق مجازی کے مضامین ہوتے ہیں۔ مجھے معلوم یہ کرنا ہے کہ آیا ان ناولز کی خرید وفروخت جائز ہے؟ جب کہ اس طرح کا لٹریچر ہمیں ہارون رشید کے زمانہ خلافت میں تالیف شدہ کتب میں ملتا ہے، جو کتب بیت الحکمت میں ترجمہ کی جاتی تھیں۔ جیسا کہ الف لیلۃ ولیلۃ کتاب بھی ایسے کئی ایک مضامین سے بھرپور ہے۔ اس سلسلے میں رہنمائی فرمائیں۔
جواب: جن کتب کا بنیادی مقصد شہوت انگیز مضامین کی نشر و اشاعت جو تخریب اخلاق کا باعث ہوتے ہیں، ان کی خرید وفروخت مکروہ ہے، جب کہ وہ کتب جو بنیادی طور پر کسی زبان کا ادبی لٹریچر ہو، اور ان میں ایسے مضامین جو مخرب اخلاق ہو سکتے ہوں، ضمنی طور پر پائیں جائیں تو ایسی کتب کی خرید و فروخت جائز ہے۔ واللہ اعلمالامور بمقاصدھا۔
                                                  
عنوان: انگریزی ناول، یا عشقیہ مضامین پر مشتمل کتب کی خرید وفروخت
سوال: ہم اردو اور انگریزی کے ناول فروخت کرتے ہیں ہیں، جیسا کہ آپ کے علم میں ہو گا کہ تقریبا ہر ناول میں عشق مجازی کے مضامین ہوتے ہیں۔ مجھے معلوم یہ کرنا ہے کہ آیا ان ناولز کی خرید وفروخت جائز ہے؟ جب کہ اس طرح کا لٹریچر ہمیں ہارون رشید کے زمانہ خلافت میں تالیف شدہ کتب میں ملتا ہے، جو کتب بیت الحکمت میں ترجمہ کی جاتی تھیں۔ جیسا کہ الف لیلۃ ولیلۃ کتاب بھی ایسے کئی ایک مضامین سے بھرپور ہے۔ اس سلسلے میں رہنمائی فرمائیں۔
جواب: جن کتب کا بنیادی مقصد ہی شہوت انگیز مضامین کی نشر و اشاعت ہو جو تخریب اخلاق کا باعث ہوتے ہیں، ان کی خرید وفروخت مکروہ ہے، جب کہ وہ کتب جو بنیادی طور پر کسی زبان کا ادبی لٹریچر ہو، اور ان میں ایسے مضامین جو مخرب اخلاق ہو سکتے ہوں، ضمنی طور پر پائیں جائیں تو ایسی کتب کی خرید و فروخت جائز ہے۔ واللہ اعلم
                                                  
عنوان: ایک بیٹے چاربیٹیوں اوربیوہ میں ترکہ کی تقسیم
سوال: فتوی نمبر:1896میرے تایا کا انتقال ہوگیا ، ان کی چاربیٹیاں ،ایک بیٹااورایک بیوی ہے،کس طرح سے ان کی میراث تقسیم ہوگی؟ریٹ بتادیجئے۔ اوران کے ماں باپ پہلے انتقال کرچکے ہیں۔جبکہ ان کے تین بھائی اورایک بہن بھی ہے۔
جواب: صورت مسئولہ میں مرحوم کے کل ترکہ کو48/حصوں میں تقسیم کرکے 6/حصے مرحوم کی بیوہ کو،14/حصے مرحوم کے بیٹے کواور7،7/حصے مرحوم کی ہرایک بیٹی کودیئے جائیں گے۔یعنی 100/روپے میں سے 12.50روپے بیوہ کو،29.16روپے بیٹے کو اور14.58روپے ہرایک بیٹی کوملیں گے۔اولاد کی موجودگی میں مرحوم کے بہن بھائیوں کوحصہ نہیں ملے گا۔ فقط واللہ اعلم۔
                                                  
عنوان: مروجہ انویسمنٹ فنڈز میں سرمایہ کاری
سوال: آج کل پاکستان میں کئی انویسمنٹ مینیجمنٹ کمپنیاں اوپن اینڈ اسلامک میوچل فنڈ میں کام کر رہی ہیں، اور دعوی کرتی ہیں کہ وہ شرعی اصولوں کے عين مطابق کام کرتی ہیں ۔ مجھے اس رح کی انویسمنٹ کمپنیوں کے بارے میں دریافت کرنا ہے کہ آیا درج ذیل اسلامی فنڈز میں اپنی آمدنی کی اضافی رقم انویسٹ کرنا ٹھیک ہے؟i Meezan Islamic Fund http:www.almeezangroup.comMutualFundsOpenEndFundsMeezanIslamicFundtabid75Default.aspxii Meezan Balanced Fund http:www.almeezangroup.comMutualFundsOpenEndFundsMeezanBalancedFundtabid82Default.aspxiii Al Meezan Mutual Fund http:www.almeezangroup.comMutualFundsOpenEndFundsAlMeezanMutualFundtabid81Default.aspxiv JS Islamic Fund JS ISF http:www.jsil.comproductstermsheet.dofundCode03amppId20112
جواب: مذکوہ بالا فنڈز اسکیموں میں سرمایہ کاری درست نہیں ہے۔
                                                  
عنوان: ملازمت کی مختلف صورتیں اور ملازمین کے حقوق
سوال: ہمیں اپنی کمپنی میں اپنے ورکرز کوپرمیننٹ کرنے کے متعلق مسائل کے جواب درکار ہیں:1۔ ہمارے یہاں تین قسم کے لوگ ہیں 1۔ پرمیننٹ 2۔ ٹیمپرری اور 3۔ ڈیلی ویجز معلوم یہ کرنا ہے کہ بہت سے کام کرنے والے پرانے ہوگئے ہیں مگر وہ اب تک پرمیننٹ نہیں ہوئے جبکہ حکومت کی طرف سے ایک خاص میعاد کے اندر اندر پرمیننٹ کردینا لازمی ہےچنانچہ اب کیا حکم ہے اس بارے میں کہ ہم نے ورکرز کو اب تک پرمیننٹ نہیں کیا تو فورا پرمیننٹ کرنا چاہئے2۔ دوسرا یہ کہ کیا ان کو بھی پچھلے تمام عرصے کی مراعات بھی دینی ہونگیں اگرچہ ان سے ہمارا کوئی معاہدہ نہیں طے پایا تھا3۔ اور اگر ان سے نیا کنٹریکٹ کر لیا جائے تو کیا ٹھیک ہے4۔ ڈیلی ویجز والے وہ حضرات ہیں جنکو روزانہ کی بنیاد پر مزدوری اسی مہینے کے آخر میں دی جاتی ہے تو کیا ان کےلئے بھی یہی قانون ہوگا۔
جواب: 1: مذکورہ کمپنی کا اپنے ملازمین کے ساتھ انہیں پرمنٹ کرنے کامعاہدہ نہیں ہوا ہے اس لیے مذکورہ ملازمین کو پرمنٹ کرنا کمپنی پرلازم نہیں ہے۔ البتہ کمپنی اورحکومت کےمابین جومعاہدہ ہواہے اس میں مخصوص مدت کے بعد ملازمین کوپرمنٹ کرنے کی شرط بھی ہے تواس معاہدے کی حیثیت الگ ہے کمپنی کے لیے اس حکومتی معاہدے کی پابندی لازم ہے۔۔2:مذکورہ صورت میں ملازمین کو پچھلے عرصے کی مراعات لینے کاحق نہیں ہوگا۔۔3:مذکورہ صورت میں نیا کنٹریکٹ کیاجاسکتاہے۔۔4: ڈیلی ویجز والے ملازمین سے جن شرائط کے مطابق معاہدہ ہو وہی ان کاحق ہوگا۔ اوراگرکوئی شرائط طے نہیں کیگئیں، توحکومت کی جانب سے ان کے لیے جوضوابط ہیں یا بصورت دیگر جوعرف میں رائج ہیں ان کا لحاظ رکھاجائےگا۔ فقط واللہ اعلم
                                                  
عنوان: فاریکس ایکسچینج کے کاروبار کا حکم
سوال: میرا سوال فاریکس کرنسی ٹریڈنگ کے حوالے سے ہے جس میں مختلف ممالک کی کرنسی کی خرید و فروخت ہوتی ہے،کیا یہ کاروبار حرام ہے یا حلال؟  میں نے ایک جگہ حضرت مفتی تقی عثمانی صاحب کا فتویٰ دیکھا وہ اس کے خلاف ہیں مگر دوسری جانب دارالعلوم دیوبند کی ویب سائٹ پہ دیکھا انہوں نے اس کو جائز قرار دیا ہے اور اس سے حاصل ہونے والی آمدنی کو حلال کہا ہے،دراصل میں اس کام میں کچھ دن سے دلچسپی لے رہا ہوں مگر اب اس مسئلہ پر پریشان ہوں کہ یہ حلال ہے یا حرام?
جواب: مذکورہ کاروبارمیں بیع کے جواز کی دیگربنیادی شرائط کے ساتھ درج ذیل شرائط کا لحاظ رکھاجائے تو یہ کاروبار حلال ہوگا۔خریدار اور فروخت کرنے والے دونوں کے اکاؤنٹ میں مطلوبہ رقم موجود ہو۔ ادھار سودا نہ کیاجائے۔ اور مطلوبہ رقم خریدار اور بیچنے والے دونوں افراد کے اکاؤنٹ میں منتقل ہوجائے، اس کے بعد اس رقم کے ذریعے خریدوفروخت کی جائے، قبضے سے پہلے اس رقم سے خریدوفروخت نہ کی جائے۔سائل نے جن دو فتوں کاحوالہ دیاہے ان فتاویٰ کی عبارت بعینہ ارسال کردی جائے تواسے دیکھ کرجواب دیاجائے گا۔ فقط واللہ اعلم
                                                  
عنوان: ایڈوانس بیلنس لینے کاحکم
سوال: بیلنس کے ختم ہونے پر جو ایڈوانس لیا جاتاہے پھر واپس سروس چارجز کے نام پرزیادہ وصول کیاجاتاہے وہ جائز ہے یانہیں؟ بنوری ٹاون کے بارے میں دونوں فتوے لوگوں سے سنے ہیں، آپ بتادیں کہ کون سا ٹھیک ہے جواز کا یا سود ہونے کا؟
جواب: موبائل کمپنی اگررقم خدمت مہیا کرنے کے عوض وصول کرتی ہے تو جائز ہے، اوراگر قرض دے کر اس کا عوض وصول کرتی ہے تو سود ہے۔فتووں کا اختلاف اس وجہ سے ہوا کہ کمپنی نے مختلف اوقات میں مختلف وضاحت دی ، جس کی وجہ سے دارالافتاء کا جواب بھی مختلف ہوا۔خلاصہ یہ ہےکہکمپنیاگر پیشگی اجرت وصول کرنے کی صورت میں ایئر ٹائم سستا دیتی ہے اور جو صارف پہلے ایئر ٹائم استعمال کرلے اور پھراجرت اداء کرے تو اسے مہنگا دیتی ہے اگر فرق اس وجہ سے ہے تو جائز ہے اور اگر صارف پر واجب الاداء اجرت میں اضافہ کرتی ہے تو ناجائز ہے۔
                                                  
عنوان: فتاوی عالمگیری کی طرف منسوب عبارت کے متعلق استفسار
سوال: کیافتاویٰ عالمگیری میں ایسی کوئی عبارت ہے جس میں یہ لکھاہوکہ اپنی ماں بہن بیٹی کے ساتھ زنا کی کوئی سزا یا حد نہیں؟ اگرایسی عبارت ہوتو اس کا کیا مطلب ہے؟زبیر، باغ آزاد کشمیر
جواب: ہماری تلاش کی حد تک مذکورہ حکم متعلقہ فتاوی میں ہمیں نہیں ملا ، سائل اپنی بات کا حوالہ نقل کرکے جواب کے لیے دوبارہ رجوع فرماسکتے ہیں۔از شعیب۔عالمگیری کا متعلقہ مقام ملاحظہ کرنے کے بعد سوال کے برعکس صراحت ملی ہے چنانچہ وہاں مرقوم ہے۔وان وطی امۃ اخیہ او عمہ وقال ظننت انھا تحل لی حد وکذا فی سائر المحارم سوی الولاد۔1/148 رشیدیہ۔بہرحال اصل عبارت نقل کرنے کے بعد جواب دیا جاسکتا ہے۔
                                                  
عنوان: بینک اسلامی، زکوہ۔ حرام جانوروں سے متعلق ایک سوال
سوال: بینک اسلامی میں سیونگ اکاونٹ کھولنا چاہتا ہوں مگرمیں نے جامعہ علوم اسلامیہ علامہ محمد یوسف بنوری ٹاون کراچی کے ویب سائٹ پر پڑھا کہ بینک اسلامی اور میزان بینک سودی ہے حالانکہ ان کے ویب سائٹ پر فتوی بھی ہے جس پر دار الافتاء جامعہ بنوريہ سائٹ اورحضرت مفتی محمد تقی عثمانی صاحب کی اسٹمب بھی ہے میرا تعلق دیوبند سے ہے اب میں کیا سمجھوں کہ یہ بینک اسلامی ہیں یا سودی ؟اگر کسی کے پاس 2 تولے سونا اور 500 یا2000 روپے ہو اور اس کے اوپر قرض بھی ہو اور کمائی کا کوئی زریعہ نہ ہویعنی غریب ہو تو کیا اس پر زکواۃ ہے کیا ہاتھی اور زرافہ حلال ہے یا حرام
جواب: 1: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں ہماری تحقیق کے مطابق وہ اسلامی نہیں ہیں،ان کا غیراسلامی اور غیرشرعی ہونا ہماری ویب سائٹ پر وضاحت کے ساتھ مذکور ہے ، لھذا ان میں سیونگ اکاؤنٹ کھلوانا ناجائز ہے اس سے اجتناب کرنا ضروری ہے۔جامعہ بنوریہ سائٹ ایک الگ ادارہ ہے اور مفتی تقی عثمانیصاحب دامت برکاتھم العالیہ ایک الگ ادارے سے منسلک ہیں، اور یہ سارے ادارے مسلک حقہ سے تعلق رکھنے کے باوجود مختلف رائے رکھتے ہیں۔جامعہ علوم اسلامیہ علامہ بنوری ٹاؤن اور ملک کے بیشتر اداروں اورعلماء کی رائے سے جامعہ بنوریہ سائٹ اورمفتی تقیعثمانی صاحب دامت برکاتھم العالیہ کی رائے مختلف ہے ، ان کی رائے کے بارے میں خود انہی سے استفسار کیا جائے۔۔2: قرض کی مقدار اگر موجود سونے اور نقد رقم کی مالیت کے برابر یا زائد ہے یا زائد تو نہیں مگر قرض منہا کرنے کے بعد نصاب کے بقدر رقم ملکیت میں نہیں بچتی تو تو ایسی صورت میں اس شخص پر زکواۃ واجب نہیں۔3: ہاتھی حرام اور زرافہ حلال ہے۔واللہ اعلم
                                                  
عنوان: اسلامی بینک میں سیونگ اکاؤنٹ
سوال: بینک اسلامی میں سیونگ اکاونٹ کھولنا چاہتا ہوں مگر میں نے جامعہ علوم اسلامیہ علامہ محمد یوسف بنوری ٹاون کراچی کی ویب سائٹ پر پڑھاکہ بینک اسلامی اور میزان بینک سودی ہے حالانکہ ان کے ویب سائٹ پر فتوی بھی ہے جس پر دارالافتا جامعہ بنوريہ سائٹ حضرت مفتی محمد تقی عثمانی صاحب کی اسٹیمپ بھی ہے میرا تعلق دیوبند سے ہے اب میں کیا سمجھوں یہ بینک اسلامی ہے یا سودی؟
جواب: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں ہماری تحقیق کے مطابق وہ اسلامی نہیں ہیں،ان کا غیر اسلامی اور غیر شرعی ہونا ہماری ویب سائٹ پر وضاحت کے ساتھ مذکور ہے،اوران میں سیونگ اکاؤنٹ کھلوانا ناجائز ہے اس سے اجتناب کرنا ضروری ہے۔جامعہ بنوریہ سائٹ ایک الگ ادارہ ہےاور مفتی تقی صاحب دامت برکاتھم العالیہ ایک الگ ادارے سے منسلک ہیں،اور یہ سارے ادارے مسلک حقہ سے تعلق رکھنے کے باوجود مختلف رائے رکھتے ہیں۔جامعہ علوم اسلامیہ علامہ بنوری ٹاؤن اور ملک کے بیشتر اداروں اور علماء کی رائے سے جامعہ بنوریہ سائٹ اور مفتی تقی صاحب دامت برکاتھم العالیہ کی رائے مختلف ہے،ان کی رائے کے بارے میں خود انہی سے استفسار کیا جائے۔
                                                  
عنوان: بینک لون لینے والی فیکٹری میں اکاؤنٹنٹ کی ملازمت
سوال: همارے ھاں سندہ مین فلور مل اور رائیس مل( آٹے کی فیکٹریاں اور چاول کی فیکٹریاں) بینک لون یعنی بینک کے سودی پیسے پر چلتے هین کیا ان مل مین اکاونٹ کا کام کرسکتے ہیں تمام پیسوں کا معاملات اکاونٹنٹ کے حوالے ہوتا ہے.اور کمپیوٹر اکاونٹ کام کر سکتے هیں؟
جواب: مذکورہ صورت میں چونکہ اکاؤنٹنٹ کا بنیادی اور اصل کام سود کی لین دین کا حساب نہیں، بلکہان فیکٹریوں کے تمام حسابات کی جانچ پڑتال اور لکھا پڑی ہے، اس لیے یہ ملازمت درست ہے۔
                                                  
