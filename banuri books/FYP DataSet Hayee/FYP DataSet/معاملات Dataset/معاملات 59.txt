عنوان: پرپال (prpal) ایپ کا حکم
سوال: پرپال، نیٹ میں ایک ایپ بنائی گئی ہے، لوگ اس میں پیسے جمع کرکے ویڈیوز دیکھتے ہیں اور ان کے اکاؤنٹ میں رقم جمع ہوتی ہے۔ اس کی شرعی حیثیت کیا ہے؟
جواب: پرپال (prpal) کمپنی کی ویب سائٹ پر اس کا طریقہ کار دیکھا گیا، اس طریقۂ کار پر کام کر کے پرپال (prpal) کی ویب سائٹ یا ایپ پر پیسہ کمانا درج ذیل وجوہات کی بنا پر ناجائز ہے:1- اس میں ایسے لوگ اشتہارات دیکھتے ہیں جن کا یہ چیزیں لینے کا کوئی ارادہ ہی نہیں، اور بائع کو ایسے دیکھنے والوں کی تعداد میں اضافہ دکھانا جو کسی طرح بھی خریدار نہیں، یہ بیچنے والے کے ساتھ ایک قسم کا دھوکا ہے۔2- جان دار کی تصویر کسی بھی طرح کی ہو بلا ضرورت اس کا دیکھنا جائز نہیں؛ لہذا اس پر جو اجرت لی جائے گی وہ بھی جائز نہیں ہوگی۔3- ان اشتہارات میں خواتین کی تصاویر بھی ہوتی ہیں، جن کا دیکھنا بدنظری کی وجہ سے مستقل گناہ ہے۔4- نیز اس معاملے میں جس طریق پر اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کو ہر نئے اکاؤنٹ بنانے والے پر کمیشن ملتا رہتا ہے، جب کہ اس نے اس نئے اکاؤنٹ بنوانے میں کوئی عمل نہیں کیا، اس بلا عمل کمیشن لینے کا معاہدہ کرنا اور اس پر اجرت لینا بھی جائز نہیں۔ شریعت میں بلا محنت کمائی کی حوصلہ شکنی کی گئی ہے اور اپنی محنت کی کمائی حاصل کرنے کی ترغیب دی گئی ہے اور اپنے ہاتھ کی کمائی کو افضل کمائی قرار دیا ہے۔ حدیث شریف میں ہے:شعب الإيمان (2/ 434):عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ.ترجمہ: آپ صلی اللہ علیہ و سلم سے پوچھا گیا کہ سب سے پاکیزہ کمائی کون سی ہے؟ تو آپ صلی اللہ علیہ و سلم نے فرمایا کہ آدمی کا خود اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به.لہٰذا حلال کمائی کے لیے کسی بھی ایسے طریقے کو اختیار کرنا چاہیے جس میں اپنی محنت شامل ہو، ایسی کمائی زیادہ بابرکت ہوتی ہے۔    الشامیة(6/ 63):مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز، فجوزوه لحاجة الناس إليه كدخول الحمام.الموسوعة الفقهية الكويتية (1/ 290):الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة. ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير. فقط والله أعلم
                                                  
عنوان: جاز کیش اکاؤنٹ میں ملنے والے مفت منٹ استعمال کرنا
سوال: میں جیز کیش والے منٹ ابھی بھی استعمال کر رہا ہوں، ڈیلی کے 100 منٹ ملتے ہیں، اور اس میں سے کبھی 2، 3 منٹ دن میں استعمال کرتا ہوں، تو اب  مجھے کیا کرنا چاہیے؟
جواب: اگر جاز کیش اکاؤنٹ میں اضافی منٹس،  انٹرنیٹ ایم بی، میسج، کیش بیک وغیرہ، اس اکاؤنٹ میں مخصوص رقم رکھوانے کے ساتھ مشروط ہو (جیساکہ رائج ہے) تو یہ اکاؤنٹ کھلوانا ہی جائز نہیں ہے،کیوں کہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) اور   چوں کہ اس صورت میں  مذکورہ اکاؤنٹ کھلوانا ناجائز معاملے کے ساتھ مشروط ہے؛ اس لیے یہ اکاؤنٹ کھلوانا یا کھولنا جائز نہیں ہوگا۔اگر کسی نے لاعلمی میں کھول لیا ہو تو اسے فوری طور پر بند یا غیر سودی اکاؤنٹ سے تبدیل کردے، اور جب تک یہ بند یا تبدیل نہ ہو اس وقت تک اپنی جمع کردہ اصل رقم سے ہی استفادہ کرے، اضافی بیلنس، یا میسج اور منٹس وغیرہ استعمال نہ کرے۔لہذا آپ کو مذکورہ فری منٹس اگر رقم کے عوض مل رہے ہیں جیساکہ اوپر لکھا گیاہے اس صورت میں ان کا استعمال جائز نہیں، اور یہ اکاؤنٹ بند یا سادہ اکاؤنٹ سے تبدیل کروادینا چاہیے۔ جتنی مدت یہ منٹس آپ نے استعمال کیے ہیں اس پر توبہ واستغفار کرنا چاہیے۔ فقط واللہ اعلم
                                                  
عنوان: یونین کے انتخابات میں غیرمسلم کو ووٹ دینا
سوال: میں ایک ملٹی نیشنل کمپنی میں کام کرتا ہوں اور وہاں یونین بھی ہے، جس کا ہر دو سال بعد الیکشن بھی ہوتا ہے۔ اب سوال یہ ہے کہ آیا مسلمان کے مقابلے میں غیر مسلم (ذکری فرقہ) کو ووٹ دینا کیسا ہے؟ اگر دینا غلط ہے تو ووٹ دینے والوں کا ازالہ کیسے ہوگا؟
جواب: ملکی انتخابات ہوں یا نجی اداروں میں یونین میں کسی فرد کے انتخاب کا معاملہ ہو ہر دو صورتوں میں ووٹ ایسےامید وار  کو دینا چاہیے جو  خود بھی اس معاملے میں مطلوبہ اہلیت اور صلاحیت رکھتا ہو،   اس کا جماعتی منشور یا یونین کے لحاظ سے منشور بھی درست ہو  اور جس کے متعلق اطمینان ہو کہ وہ اہلِ محلہ یا ملازمین کے لیے دینی و دنیوی لحاظ سے بہتر اقدامات کر سکتا ہے۔ اور غیر مسلم امیدوار چوں کہ ان شرائط پر پورا نہیں اترتا، اس لیے اُس کے مقابلہ میں کسی مسلمان امیدوار کو ووٹ دینا  چاہیے۔اگر کسی نے لاعلمی میں اس کے خلاف کیا ہو یعنی کسی غیرمسلم کو مسلمان کے مقابلے میں ووٹ دیا ہو تو اپنے اس فعل پر توبہ واستغفار کرنا چاہیے اور آئندہ اس سے اجتناب کرنا چاہیے۔ فقط واللہ اعلم
                                                  
عنوان: اشتہارات کے ذریعہ پیسہ کمانے کا حکم
سوال: اشتہارات کے ذریعے پیسے کمانا سود ہے یا نہیں؟
جواب: اشتہارات کے ذریعہ پیسہ کمانے سے آپ کی کیا مراد ہے؟ یہ بات واضح نہیں ہے، اگر آپ کی مراد یہ ہے کہ کوئی شخص اپنی ویب سائٹ بنا کر اس پر مختلف کمپنیوں کے اشتہارات چلا کر ان کمپنیوں سے پیسے وصول کرتا ہے تو اس کا حکم یہ ہے کہ اگر  اشتہارات میں حرام چیزوں کی تشہیر  نہ ہونے کے ساتھ ساتھ میوزک اور جان دار  کی تصاویر بھی نہ ہوں تو  ایسے اشتہارات چلانا اور ان کے ذریعہ پیسہ کمانا جائز ہو گا، بشرطیکہ اشتہارات چلانے والی کمپنی سے کیے گئے معاہدے میں کوئی اور شرعی و فقہی سقم نہ ہو۔ لیکن اگر   اشتہارات میوزک (موسیقی)، جان دار کی تصاویر یا کسی اور ناجائز و حرام بات پر مشتمل  ہوں تو چوں کہ ان چیزوں کے بنانے کی طرح ان کی ترویج اور تشہیر بھی شرعاً نا جائز ہے؛ اس لیے ایسے اشتہارات اپنی ویب سائٹ پر لگانا گناہ کے کام میں معاونت ہو گا، اور اس سے پیسہ کمانا نا جائز  ہو گا۔ ہماری معلومات کے مطابق اگر  ایڈ چلانے والی کمپنیوں کو اپنی ویب سائٹ وغیرہ پر ایڈ چلانے کی اجازت دی جائے تو اس کے بعد وہ ملکوں کے حساب سے، بلکہ صارفین کے ذوق کے حساب سے مختلف ایڈ چلاتے ہیں، مثلاً اگر  پاکستان میں کوئی اشتہار چلاتے ہیں تو  مغربی ممالک میں اس پر وہ کسی اور قسم کا اشتہار چلاتے ہیں، یوزرز کی طلب اور ترجیحات کو سامنے رکھ کر وہ اشتہارات کا انتخاب کرتے ہیں، جس  میں بسا اوقات ویب سائٹ چلانے والے کے نہ چاہتے ہوئے بھی حرام اور ناجائز چیزوں کی تشہیر ہوجاتی ہے؛ لہٰذا اس طریقے سے کمانے سے اجتناب ہی کرنا چاہیے۔اور اگر کاغذ پر پرنٹ کرکے یا پرنٹ میڈیا کے ذریعے اشتہارات سے کمائی کے حوالے سے سوال ہے تو اس میں بھی مذکورہ شرط ضروری ہے کہ وہ اشتہار شرعاً کسی ممنوعہ بات پر مشتمل نہ ہو، معاہدہ بھی جائز ہو۔اور اگر آپ کی مراد اشتہار پر کلک کر کے پیسہ کمانے کا حکم پوچھنا ہے تو اس کا حکم یہ ہے کہ ایڈ (اشتہار) پر کلک کر کے آن لائن پیسے کمانے کا جو طریقہ آج کل رائج ہے وہ درج ذیل وجوہات کی بنا پر ناجائز ہے:1- اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو اس کا دیکھنا جائز نہیں، لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- اس معاملے میں جس طریق پر اس سائٹ کی پبلسٹی کی جاتی ہے جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے جب کہ  اس نے  نئے اکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    شامی(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم.وفي الحاوي: سئل محمد بن سلمة عن أجرة السمسار ، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة. ولايجوز استئجار كاتب ليكتب له غناءً ونوحاً ؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير".  فقط والله أعلم
                                                  
عنوان: میزان بینک سے قرضہ لے کر حکومتی اسکیم میں مکان خریدنے کا حکم
سوال: حکومتِ پاکستان نے ابھی کم آمدنی والوں کے لیے "اپنا گھر" سکیم شروع کی ہے جو کہ "نیا پاکستان ہاؤسنگ اتھارٹی" کے تحت ہے، جس میں بہت سے اسلامی بینک بھی شامل ہیں، اس سکیم میں میزان بینک سے قرض لینا کیسا ہے؟
جواب: واضح رہے کہ مروجہ غیرسودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماءِ کرام  کی رائے یہ ہے کہ  ان  بینکوں کا طریقِ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات  تقریباً  ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا اور قرضہ لینا جائز نہیں ہے۔بصورتِ مسئولہ میزان بینک سے قرضہ لینا جائز نہیں ہے، اگر آپ  کے پاس  فی الحال اتنی رقم نہیں ہے جس سے آپ ذاتی مکان مذکورہ اسکیم کے تحت خرید سکیں اور قسطوں پر خریدنے کی بھی کوئی جائز صورت نہ بن سکے تو بھی آپ کے لیے مذکورہ بینک سے قرضہ لینے کی اجازت نہیں ہے، اگر  کسی سے غیر سودی قرض مل جائے تو آدمی لے لے، بصورتِ دیگر مکان خریدنے کے لیے رقم جمع کرنا شروع کر دے اور  جب تک رقم جمع نہ ہو جائے اُس وقت تک اپنی حیثیت کے مطابق کرایہ کے مکان میں رہے، شرعی حدود میں رہ کر کفایت شعاری سے کام لے، پھر جب پیسے جمع ہو جائیں تو اُن پیسوں سے مکان خرید لے۔نیز اس دوران جو تکالیف آئیں ان پر صبر کرنا چاہیے؛ کیوں کہ مؤمن کی نظر اللہ تعالیٰ کی رضا اور آخرت پر ہوتی ہے، اللہ تعالیٰ جس حال میں راضی ہوں اور جس عمل کے نتیجے میں آخرت کی لازوال نعمتوں کا وعدہ ہو اسے مدِ نظر رکھتے ہوئے ان شاء اللہ دنیا کے مصائب ہیچ معلوم ہوں گے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک، اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔حدیث شریف میں ہے:شعب الإيمان (2/ 434):عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ .ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔  "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط: سعید)فقط واللہ اعلم
                                                  
عنوان: مرحوم کی زندگی میں فوت پانے والے شرعاً وارث نہیں ہیں
سوال: ایک جائیداد ہے جو سب سے بڑے بھائی "فضل" کی ملکیت تھی، مرحوم کا انتقال  2018 ء میں ہوا۔ مرحوم کی بیوہ، 5 بیٹیاں، 3 بھائی اور 6 بہنیں  تھیں، ان کا کوئی بیٹا نہیں تھا۔ انتقال کے بعد بیوہ اور بیٹیوں نے جائیداد بیچنے کی کوشش کی ،  لیکن اس کے لیے انہیں مرحوم کے بہن بھائیوں کی طرف سے پاور آف اٹارنی چاہیے تھی، اس لیے نہیں بیچ سکے۔ ایک بھائی اور ایک بہن کا انتقال فضل سے پہلے ہوچکا ہے۔ زندہ بھائی بہنوں (2 بھائی اور 5 بہنوں) نے معاہدہ کرکے پاور آف اٹارنی دی۔ معاہدہ میں یہ بات تھی کہ :1۔ انہیں ان کا حصہ ملے گا۔2۔ مرحوم سے پہلے انتقال کرنے والے بھائی اور بہن کا مرحوم کی جائیداد میں حصہ نہیں ہے اور نہ ہی ان کی اولاد کی اجازت کی ضرورت ہے۔اب  یہ پوچھنا ہے کہ : فضل سے پہلے انتقال  کرنے والے  بھائی اور بہن کی اولاد کے جب والدین نہیں ہیں تو کیا ان کا حصہ نہیں ہوگا؟
جواب: واضح رہے کہ وارث بننے کے لیے مورث (انتقال کرنے والے) کی موت کے وقت زندہ ہونا شرط ہے، لہذا صورتِ مسئولہ میں فضل کی زندگی میں فوت ہونے والے بھائی کی بیوہ  اور بھائی اور بہن  کی اولاد فضل کے شرعی وارث نہیں ہیں، نیز میت کے بھائی کی موجودگی میں میت کے بھائی اور بہنوں کی اولاد   وارث نہیں ہوتے، لہذا مذکورہ معاہدہ شرعاً درست ہے اور اس پر عمل کرنا لازم ہے۔"ثم العصبات بأنفسهم أربعة أصناف: جزء الميت ثم أصله ثم جزء أبيه ثم جزء جده (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل".(فتاوی شامی، 6/774، سعید)"وللإرث شروط ثلاثة … ثانيها: تحقق حياة الوارث بعد موت المورث".(الموسوعة الفقهية الکویتية ، 3 / 22، دار السلاسل) فقط و اللہ اعلم
                                                  
عنوان: شوہر، دوبیٹی، اور بھائی میں میراث تقسیم کرنے کا طریقہ!
سوال: کیا بیوی کی جائیداد بھی اسی طرح تقسیم ہوتی ہے جس طرح شوہر کی؟ میری بیوی کا انتقال ہوگیا ہے ، اس کی کچھ جائیداد ہے، میری دو بیٹیاں ہیں۔بیوی کا صرف ایک بھائی زندہ ہے۔اب بیوی کی جائیداد کیسے تقسیم ہوگی؟میرا کوئ بیٹا نہیں ہے۔
جواب: واضح رہے کہ  مورِث (خواہ مرد ہو یا عورت) کے انتقال کے بعد (اگر اس پر کوئی قرض وغیرہ ہو تو اسے ترکہ میں سے ادا کرنے کے بعد ، اگر اس نے کوئی جائز مالی وصیت کی ہو تو اسے ایک تہائی ترکہ میں سے نافذ کرنے کے بعد) اس کا ترکہ ورثا میں جلد از جلد تقسیم کردیا جائے؛ کیوں کہ متروکہ مال کے ساتھ ورثا کا حق وابستہ ہو جاتا ہے اور اسے شرعی حصص کے اعتبار سے ہر وارث کو دینا ضروری ہوتاہے،لہذا شوہر کی میراث کی طرح بیوی کی میراث بھی تقسیم کرنا ضروری ہے، تاہم بیوی کے مرنے کے بعد اولاد کی موجودگی میں شوہر کو مالِ متروکہ کا چوتھائی حصہ ملتا ہے اور شوہر کے انتقال کے بعد اولاد کی موجودگی میں بیوہ کو مالِ متروکہ میں سے آٹھواں حصہ ملتا ہے۔صورتِ مسئولہ میں مرحومہ کے  حقوقِ متقدمہ   کی ادائیگی کے بعد مرحومہ کی کل جائیداد منقولہ و غیر منقولہ کو   بارہ (12) حصوں میں تقسیم کرکے تین (3) حصے شوہر کو  ، چار (4) حصے ہر بیٹی کو  اور باقی ماندہ ایک حصہ مرحومہ کے بھائی کو ملے گا۔یعنی سو روپے میں سے مرحومہ کے شوہر کو 25 روپے، ہر بیٹی کو 33.33 روپے ہر بیٹی کو اور 8.33 روپے ملیں گے۔فتاوی ہندیہ میں ہے:"الترکة تتعلق بها حقوق أربعة : جهاز المیت و دفنه و الدین و الوصیة ... و تنفذ وصایاه من ثلث ما بقي بعد الکفن و الدین".(الفتاوی الهندیة، ج:6، ص:447، ط:مکتبه حقانیة) سراجی میں ہے:"و أما للزوج فحالتان: النصف عند عدم الولد و ولد الابن و إن سفل".(السراجي في المیراث، ص:7، ط:المیزان) فقط و الله أعلم
                                                  
عنوان: چھ بیٹوں اور دو بیٹیوں میں میراث کی تقسیم
سوال: ہم چھ بھائی اور دو بہنیں ہیں، والدین کے ترکہ میں 36  کنال جائیداد ہے، اس کی تقسیم کر دیں۔
جواب: صورتِ مسئولہ میں مرحوم والدین کے  حقوقِ متقدمہ   کی ادائیگی کے بعد ان کی کل جائیدادمنقولہ و غیر منقولہ  کو  چودہ(14) حصوں میں تقسیم کرنے کے بعد دو دو حصے ہر بھائی کو اور ایک ایک حصہ ہر بہن کو ملےگا۔لہذا فی صد کے اعتبار سے ہر بھائی کو 14.28 فی صد اور ہر بہن کو 7.14 فی صد ملے گا، فقط واللہ اعلم
                                                  
عنوان: اوپن فائل کی خرید و فروخت
سوال: ایسے پلاٹس جن کی ابھی تک جگہ متعین نہ ہو ان پلاٹوں کی اوپن فائل کی خرید و فروخت جائز ہے کہ نہیں؟
جواب: آج کل ہاؤسنگ سوسائٹی میں عمومی طور پر یہ ہوتا ہے کہ انتظامیہ ایک رقبہ خرید کر اس پر پلاٹنگ کرتی ہے۔ سوسائٹی میں مختلف سیکٹرز بنائے جاتے ہیں جن میں  پلاٹوں کی ایک متعین تعدادہوتی ہے۔ ابھی پلاٹوں کی تحدید نہیں ہوئی ہوتی، بلکہ اس جگہ پر ترقیاتی کام شروع ہوا ہوتا ہے اور صرف سیکٹر متعین ہوتا ہے کہ انتظامیہ اس سیکٹر کے ممکنہ پلاٹوں کی فائلیں جنہیں عرفِ عام میں "اوپن فائل" کہا جاتا ہے (چوں کہ یہ کسی فرد کے نام پر نہیں ہوتیں؛ اس لیے انہیں اوپن فائل کہا جاتا ہے) بنا کر مارکیٹنگ شروع کر دیتی ہے اور اس فائل کی ایک مخصوص قیمت متعین کرکے آگے بیچنا شروع کر دیتی ہے، فائل کی متعین شدہ قیمت پلاٹ کی کل مالیت کا 10فیصد ہوتی ہے، جسے ڈاؤن پیمنٹ بھی کہا جاتا ہے۔ جو شخص اپنا پلاٹ بک کروانا چاہتا ہے وہ مطلوبہ 10 فیصد ڈاؤن پیمنٹ ادا کر کے فائل حاصل کر لیتا ہے۔ گاہک کو بتایا جاتا ہے کہ آپ کو فلاں سیکٹر مثلاً A بلاک میں 8 مرلہ پلاٹ کی فائل دی جارہی ہے، جس کی (فائل) کی قیمت مثلاً 2 لاکھ روپے ہے جو کہ ڈاؤن پیمنٹ ہے اور بقیہ پیسے آپ پلاٹوں کی قرعہ اندازی کے بعد 3 سالوں میں قسطوں کی صورت میں ادا کریں گے۔ لیکن سیکٹر اور پلاٹ کا سائز متعین ہوتا ہے، جب کہ پلاٹ کا محل وقوع کہ وہ کون سی گلی میں کس نمبر کا پلاٹ ہو گا متعین نہیں ہوتا، صرف اتنا ذکر ہوتا ہے کہ فلاں سیکٹر میں اتنے سائز کا پلاٹ ہو گا۔ پلاٹ کا تعین ترقیاتی کام کی تکمیل کے بعد جب پورا سیکٹر تیار ہو جاتا ہے تو قرعہ اندازی کی صورت میں ہوتا ہے۔اس  صورتِ حال میں چوں کہ پلاٹ کا سائز اورسیکٹر متعین ہوتا ہے   اور  کمپنی اور پہلے خریدار میں باقاعدہ بیع ہوجاتی  ہے   اور باقی رقم قسط وار مقرر ہوجاتی ہے تو اس صورت میں یہ بیع تو ہوجائے گی جو کمپنی اور  خریدار کے درمیان ہوئی ہے، البتہ اس خریدار کو  اب  آگے بیچنے کا حکم یہ ہے  کہ  جب  یہ جگہ قرعہ اندازی کے ذریعہ  متعین ہوجائے گی، اس کے بعد خریدار کے لیے اس کو آگے نفع پر فروخت کرنا جائز ہوگا، اور  اگر جگہ متعین نہیں ہے، اب تک وہی پرانی صورتِ حال ہے   تو اسے نفع پر فروخت کرنا جائز نہیں ہوگا، لہٰذا اگر آگے بیچنے کی ضرورت ہو تو قیمتِ خرید میں تبادلہ جائز ہوگا۔ فقط واللہ اعلم
                                                  
عنوان: انٹرسٹ کی رقم کا حکم
سوال: بینک سے ملی ہوئی زائد انٹرسٹ کی رقم کیا کریں؟
جواب: بینک کے سودی اکاؤنٹ میں اگر رقم آئی ہو اور ابھی تک نکالی نہ ہو تو اس کا حکم یہ ہے کہ وہ رقم نکالی ہی نہ جائے، کیوں کہ جس طرح سود کھانا ناجائز ہے، اسی طرح سودی رقم وصول کرنا بھی جائز نہیں ہے، اور اگر اکاؤنٹ میں آئی ہوئی سودی رقم لاعلمی میں وصول کرلی ہو تو اس رقم کا مصرف یہ ہے کہ اگر اصل مالک یا اس کے ورثہ تک پہنچانا ممکن نہ ہو تو  یہ رقم  کسی مستحقِ زکاۃ کو ثواب کی نیت کے بغیر دے دی جائے۔واضح رہے کہ بینک میں بوقتِ ضرورت صرف غیر سودی کھاتہ (کرنٹ اکاؤنٹ/ لاکر) کھولنے کی اجازت ہے، سودی اکاؤنٹ کھولنا جائز نہیں ہے؛ لاعلمی یا غفلت میں سودی اکاؤنٹ کھول لیا ہو تو اسے فورًا بند یا غیر سودی کھاتے میں تبدیل کردینا چاہیے۔الدر المختار وحاشية ابن عابدين (رد المحتار) (6/ 385):ويردونها على أربابها إن عرفوهم، وإلا تصدقوا بها لأن سبيل الكسب الخبيث التصدق إذا تعذر الرد على صاحبه اهـ."فقط والله أعلم
                                                  
عنوان: سم پر لون لینے کی صورت میں موبائل کمپنی کا بیلنس سے کٹوتی کا حکم
سوال: کسی بھی سم پر جو لون لیتے ہیں اور جب وہ لون بیلنس کی صورت میں واپس کیا جاتا ہے، تو اس پر 34 روپیہ ٹیکس کی صورت میں کاٹ لیا جاتا ہے، کیا وہ لون لینا شریعت میں جائز ہے؟ سود میں تو نہیں آتا؟ اور اگر سود میں آتا ہے تو کبھی ایمرجنسی میں لینا پڑ جائے تو اس لحاظ سے کوئی گنجائش موجود ہے؟
جواب: بصورتِ مسئولہ موبائل کمپنی اگر  سم میں ایڈوانس بیلنس حاصل کرنے کی صورت میں  کچھ رقم اضافی لیتی ہے، اگر یہ زائد رقم محض خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو موبائل کمپنی سے ایڈوانس بیلنس لینا جائز ہے۔بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر لون لینا ناجائز ہوگا۔الہدایۃ شرح البدایۃ میں ہے:"الإجارة عقد على المنافع بعوض لأن الإجارة في اللغة بيع المنافع."(كتاب الإجارة، ج:3، ص:231، ط:المكتبة الإسلامية)فتاوی شامی میں ہے:"كلّ قرض جرّ نفعًا حرام، فكره للمرتهن سكنى المرهونة بإذن الراهن."(مطلب كلّ قرض جرّ نفعًا حرام، ج:5، ص:166،ىط:ايج ايم سعيد)فقط والله أعلم
                                                  
عنوان: بھائی کو پینشن کا حق دار بنانا
سوال: شریعت میں کوئی بھائی دوسرے بھائی کی سرکاری نوکری میں پنشن میں حق دار ہو سکتا ہے کیا؟
جواب: پینشن کی رقم متعلقہ ادارے کی طرف سے تبرع اور احسان کی بنیاد پر دی جاتی ہے اور یہ رقم اس کی ہوتی ہے جسے دی جاتی ہے، کوئی اور اس میں حق دار نہیں ہوتا ہے، یہ رقم چوں کہ محض عطیہ ہوتی ہے؛ لہذا اگر ملازم اپنے بھائی کو پینشن لینے کے لیے نامزد کرتا ہے اور متعلقہ ادارہ حسبِ ضابطہ اسے قبول کرکے بھائی کو پینشن  دیتا ہے تو لینا جائز ہے،شرعًا کوئی قباحت نہیں۔امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے‘‘۔(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم)فقط واللہ اعلم
                                                  
عنوان: موت کے بعد اپنا ترکہ کیسے تقسیم کیا جائے؟
سوال: میں اگر غیر شادی شدہ لڑکی ہوں، میرے والد کا انتقال ہو چکا ہے، اور الحمداللہ میری والدہ حیات ہیں، میری 3 بہنیں اور 1 بھائی ہے، تو میرے مرنے کے بعد شریعت کے لحاظ سے میری وراثت کیسے تقسیم ہونی چاہیے؟
جواب: صورتِ مسئولہ میں  سائلہ کی موت جس حالت میں ہوگی اور اس وقت والدہ، بھائی اور بہنوں یا شادی ہوجانے کی صورت میں شوہر اور اولاد میں سے جتنے لوگ حیات ہوں گے،  ان کے درمیان حصص شرعیہ کے تناسب سے ترکہ کو تقسیم کیا جائے گا، میراث کی تقسیم چوں کہ فرضی نہیں ہوتی، حقیقی صورت کو سامنے رکھ کر تقسیم کی جاتی ہے، لہذا اس وقت جو صورتِ حال پیش آئے، سائلہ کے ورثاء دریافت کرلیں، ہاں! اگر سائلہ اپنی موت کے بعد کے لیے کوئی وصیت تحریر کرنا چاہتی ہو تو وصیت نامہ میں یوں لکھ دے:’’میری موت کے بعد میرے شرعی وَرَثہ میں میرا ترکہ شرعی حصص کے تناسب سے تقسیم کیا جائے، جس کے لیے میرے وَرَثہ کسی مستند دار الافتاء سے رجوع کرکے حصص معلوم کرنے کے پابند ہوں گے۔‘‘باقی اگر سائلہ کی وفات کے وقت یہی وَرَثہ حیات ہوئے اور سائلہ غیر شادی شدہ حالت میں وفات پاتی ہے تو ترکے کو چھ حصوں میں تقسیم کرکے ایک حصہ والدہ کو، ایک ایک حصہ سائلہ کی ہر ایک بہن کو اور دو حصے بھائی کو ملیں گے۔ فقط واللہ اعلم
                                                  
عنوان: دکان پر ڈیوٹی کرنے کی وجہ سے ایک شریک کا تنخواہ لینے کا حکم
سوال: میری ایک دکان ہے، جس میں ہم چار پارٹنر  (شریک) ہیں، میں دکان پر ڈیوٹی دیتا ہوں جس کی مجھے بیس ہزار روپے الگ سے تنخواہ ملتی ہے، اب مجھے کسی نے بتایا ہے کہ شراکت والے کاروبار میں کسی ایک شریک کا تنخواہ لینا جائز نہیں ہے؟ براہ مہربانی آپ راہنمائی فرمائیں کہ میرے لیے یہ تنخواہ لینا کیسا ہے؟
جواب: ایک شریک کا دیگر شرکاء کے لیے اجیر بننا درست نہیں ہے، یعنی کاروبار میں شریک شخص کے لیے مشترکہ کاروبار میں کام کرکے اپنے طے شدہ نفع کے  علاوہ الگ سے تن خواہ لینا جائز نہیں ہے، چاہے دیگر پارٹنر (شرکاء) اس پر راضی ہی کیوں نہ ہوں؛ لہٰذا آپ کا مشترکہ کاروبار والی دکان پر ڈیوٹی دے کر تنخواہ لینا جائز نہیں ہے، البتہ اس کی جائز صورت یہ ہوسکتی ہے کہ آپ چوں کہ دکان پر ڈیوٹی دیتے ہیں اس لیے تمام شرکاء کی باہمی رضامندی سے نفع میں آپ کا حصہ (فیصد کے اعتبار سے) دیگر (کام نہ کرنے والے) پارٹنرز کے مقابلہ میں کچھ زیادہ مقرر کر لیا جائے، مثلاً: پہلے اگر 25، 25 فیصد کا تناسب تھا تو آپ کا فیصدی تناسب بڑھادیا جائے۔فتاویٰ شامی میں ہے:"ولو استأجره ليحمل له نصف هذا الطعام بنصفه الآخر لا أجر له أصلا لصيرورته شريكا۔۔۔ (ولو) استأجره (لحمل طعام) مشترك (بينهما فلا أجر له) ؛ لأنه لا يعمل شيئا لشريكه إلا ويقع بعضه لنفسه فلا يستحق الأجر (كراهن استأجر الرهن من المرتهن) فإنه لا أجر له لنفعه بملكه۔۔۔ (قوله: فلا أجر له) أي لا المسمى ولا أجر المثل زيلعي؛ لأن الأجر يجب في الفاسدة إذا كان له نظير من الإجارة الجائزة وهذه لا نظير لها إتقاني، وظاهر كلام قاضي خان في الجامع أن العقد باطل؛ لأنه قال: لا ينعقد العقد".(کتاب الإجارۃ، باب الإجارۃ الفاسدۃ، ج:۶ ؍ ۵۷ ،۵۸ ،۶۰ ، ط:سعید )و فیه أیضاً:"وإن شرطا الربح للعامل أكثر من رأس ماله جاز أيضاً على الشرط ويكون مال الدافع عند العامل مضاربة، ولو شرطا الربح للدافع أكثر من رأس ماله لايصح الشرط ويكون مال الدافع عند العامل بضاعة لكل واحد منهما ربح ماله". (کتاب الشرکة، مطلب في شرکة العنان، ج:۴ ؍۳۱۲، ط:سعید )امداد الاحکام میں ہے:" کیا شریک اجیر بن سکتا ہے؟ اور اس کے جواز کی کوئی صورت ہے یا نہیں؟ الخجواب:۱۔درست نہیں۔جواب:۲۔ان کے واسطے نفع میں زیادہ حصّہ مقرر کردیا جائے، مثلا ان کی رقم ۴؍۱  کی نسبت رکھتی ہے، اور ان کو نفع میں سے ۳؍۱ دیا جائے تو یہ جائز ہے"۔(کتاب الاجارۃ، ج:۳ ؍۶۱۴، ۶۱۵، دارالعلوم کراچی)فقط واللہ اعلم
                                                  
عنوان: بھائی کا قرضہ کے بدلہ کریڈٹ کارڈ کے ذریعہ گھر میں راشن ڈلوانے کا حکم
سوال: میرے بھائی نے مجھے ادھار واپسی کرنا تھا تو اس نے اپنے کریڈیٹ کارڈ سے گھر کا راشن ڈالوا دیا تو اس کا کیا حکم ہے؟
جواب: کریڈٹ کارڈ (Credit  Card)بنوانا اور اس کا استعمال درست نہیں ہے، اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے اسی طرح اس کا معاہدہ کرنا بھی شرعاً حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو بھی سودی معاہدے کی وجہ سے اصولی طور پر کریڈٹ کارڈ کا بنوانا اور استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا اور استعمال کرنا ہی ناجائز ہے؛ لہٰذا آپ کے بھائی کا آپ کے گھر راشن ڈلواکر کریڈٹ کارڈ سے اس کی ادائیگی کرنا جائز نہیں تھا، البتہ کریڈٹ کارڈ کے ذریعہ ادائیگی کرنے کی وجہ سے راشن کو حرام نہیں کہا جائے گا، بلکہ اس راشن کا استعمال کرنا جائز ہے، اور اگر آپ اپنے قرض کے عوض راشن ڈلوانے پر راضی تھے تو قرض کی جتنی مقدار کے بدلے راشن لیا ہے اتنا قرضہ بھی اتر گیا ہے، لیکن آپ کے بھائی پر کریڈٹ کارڈ کے استعمال کرنے کی وجہ سے اللہ تعالیٰ کے حضور سچے دل سے توبہ و استغفار کرنا اور آئندہ کریڈٹ کارڈ استعمال نہ کرنے کا پختہ عزم کرنا لازم ہے۔فتاوی شامیمیں ہے:"وفي الأشباه: كلّ قرض جرّ نفعًا حرام، فكره للمرتهن سكنى المرهونة بإذن الراهن.(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."(مطلب كلّ قرض جر نفعًا حرام، ج:5،ص:166،ط:ایچ ایم سعید)الأشباہ والنظائرمیں ہے:"ماحرم فعله حرم  طلبه".(القاعدة الرابعة عشر،ج:1،ص:348،ط:مکتبه علمیه)فقط واللہ اعلم
                                                  
عنوان: جوبلی فیملی تکافل کاحکم
سوال: کیا جوبلی فیملی تکافل اسلامی ہے؟ اور کیا یہ جائز ہے؟ یہ کوئی بھی شخص جو انشورنس کرنا چاہتا ہے، خرید سکتا ہے؟
جواب: "جوبلی  فیملی تکافل" اور  موجودہ دور میں اس جیسی جتنی دیگر تکافل پالیسیاں ہیں، ان میں بھی وہی خرابیاں (یعنی سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس کی طرح کسی بھی ادارے کا کسی بھی قسم کا تکافل کرانا  جائز نہیں ہے۔تکافل کے عدمِ جواز کے  بارے میں تفصیلی فتوی درج ذیل لنک پر  ملاحظہ کیجیے:پاک قطر تکافل کی پالیسی خریدنا اور اس ادارے میں ملازمت کرنے کا حکم
                                                  
عنوان: سی وی میں جھوٹ لکھ کر ملازمت حاصل کرنا
سوال: ایک شخص نے امریکا میں تعلیم حاصل کی اور وہیں پر کام کے سلسلے میں رہتے ہیں، انہوں نے اپنی فیلڈ میں ڈگری لی ہوئی ہے اور ڈگری کے دوران پریکٹس بھی کی ہوئی ہے۔ اس کے علاوہ ایک ڈپلوما بھی حاصل کیا ہوا ہے۔ اچھی نوکری حاصل کرنے کے لیے اگر سی وی میں مشہور اداروں میں کام کا تجربہ نہ لکھا جائے تو وہاں نوکری ملنا ناممکن حد تک مشکل ہوتا ہے۔اگر کوئی بغیر تجربہ کیے جھوٹ لکھ بھی دے اس کو نوکری   ملنے کے بہت زیادہ چانس پیدا ہوجاتے ہیں۔سوال یہ ہے کہ سائل اپنے آپ کو اس قابل سمجھتا ہے کہ مجھے اپنی فیلڈ کا کوئی بھی کام دے دیا جائے میں اسے بھرپور طریقے سے کر سکتا ہوں اور ان کی امیدوں پر پورا اتر سکتا ہوں۔ بغیر تجربہ لکھے کئی بار کوشش کی، لیکن کامیاب نہ ہو سکا۔ اگر تجربہ جھوٹ لکھ دیا جائے اور ان مشہور کمپنیوں سے کسی طرح جھوٹا ایکسپیرئینس لیٹر بنوا لیا جائے تو آیا اس ملنے والی نوکری سے حاصل شدہ رقم حلال ہوگی یا نہیں؟ اور صورت مذکورہ میں ایسا کرنے (جھوٹ بولنے) کی گنجائش موجود ہے؟
جواب: صورتِ مسئولہ میں سی وی میں جھوٹ لکھ کر ملازمت حاصل کرنا ناجائز ہے،  جھوٹ کبیرہ گناہ ہے، ایک حدیث میں ہے کہ "مؤمن ہر خصلت پر ڈھل سکتاہے، لیکن جھوٹ پر نہیں ڈھل سکتا" ؛ لہٰذا جب اللہ تعالیٰ کی توفیق سے آپ ابھی تک اس گناہ سے بچے ہوئے ہیں تو ہرگز اس گناہ کے مرتکب نہ ہوئیے، اللہ تعالیٰ سے رجوع رکھیے، وہ اپنے مستقل مزاج، ثابت قدم اور متوکل بندوں کو ان کی امید سے زیادہ دیتاہے، اور ہر مشکل کے لیے راہ نکال دیتاہے۔ حلال رزق کے حصول کے بے شمار راستے ہیں، اہلِ تجربہ مخلصین سے مشورہ کرکے آپ دوسری فیلڈ بھی منتخب کرسکتے ہیں۔ اس کے ساتھ سورۂ "والضحٰی" اور "یاوَدُوْدُ" کثرت سے پڑھیں۔البتہ اگر کوئی شخص اس طرح ملازمت حاصل کرچکا ہو اور واقعتًا وہ اس کام کا اہل بھی ہو اور دیانت داری کے ساتھ وہ کام بھی کر رہاہو تو اپنے عمل کے عوض حاصل ہونے والی آمدن حلال ہوگی، لیکن اس نے سخت گناہ کا ارتکاب کیا، اس لیے اسے سچی توبہ کرنی چاہیے، اور آئندہ جھوٹ سے مکمل پرہیز لازم ہے۔بدائع الصنائع في ترتيب الشرائع (4 / 201):"فهو ثبوت الملك في المنفعة للمستأجر، وثبوت الملك في الأجرة المسماة للآجر؛ لأنها عقد معاوضة إذ هي بيع المنفعة، والبيع عقد معاوضة، فيقتضي ثبوت الملك في العوضين."فقط والله أعلم
                                                  
عنوان: بیوہ، چھ بیٹے اور سات بیٹیوں میں تقسیمِ ترکہ
سوال: میت کے ترکے میں صرف 5250 روپے  اور مختلف استعمال کی اشیا ہیں، مثلًا ایک کپڑوں کی پیٹی،کچھ کپڑے،ایک عدد اسٹول ، ایک موبائل اور کچھ کتابیں ، میت کی زوجہ بھی حیات ہیں اور   7 بیٹیاں اور   6بیٹے موجود ہیں ، تقسیمِ ترکہ کس طرح ہوگا ؟
جواب: صورتِ مسئولہ میں میت کے  حقوقِ متقدمہ   کی ادائیگی کے بعد میت کے کل ترکہ کو  152 حصوں میں تقسیم کرکے 19 حصے بیوہ کو، 14 حصے ہر ایک بیٹے کو اور 7 حصے ہر ایک بیٹی کو ملیں گے۔لہذا 5250 روپے میں سے 656.25 روپے بیوہ کو، 483.55 روپے ہر ایک بیٹے کو اور  241.77 روپے ہر ایک بیٹی کو ملیں گے۔نیز موبائل اور کپڑوں وغیرہ کو فروخت کرکے حاصل شدہ رقم کو بھی مندرجہ بالا طریقے کے مطابق تقسیم کر لیا جائے۔ فقط واللہ اعلم
                                                  
عنوان: سود پر گھر خریدنا
سوال: سود پر گھر خریدنا یا سود ادا کرنا بھی کیا غلط ہے؟ کیا گورنمنٹ کی جانب سے نکلی گھر خریدنے کی اسکیم کے لیے اپلائی کیا جا سکتا ہے؟
جواب: سود کا لین دین شرعاً اس قدر قبیح اور ناپسندیدہ ہے کہ اسے اللہ اور اس کے رسول ﷺ کے ساتھ اعلان جنگ قرار دیا گیا ہے، قرآنِ کریم میں ہے:{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ کُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو! پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔[البقرۃ:۲۷۸،۲۷۹-بیان القرآن]نیز سود کے ایک درہم کو رسول اللہﷺ نے 36 مرتبہ زنا کرنے سے زیادہ سخت گناہ قرار دیا ہے۔ حدیث شریف میں ہے:’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلثین زنیةً في الخطیئة‘‘. (دار قطنی)نیز سود کا انجام تباہی اور بربادی ہی ہے۔ سودی معاملے کی سنگینی کا اندازا اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔ خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، اس لیے سودی معاہدہ کرنا اور سود کی بنیاد پر قرضہ لینا جائز نہیں ہے۔ ہر شخص پر لازم ہے کہ وہ سود بلکہ سود کے شبہ  سے بھی اپنے آپ کو محفوظ رکھے۔اگر مذکورہ گھر خریدنے کی اسکیم میں قسط کی تاخیر پر کچھ  اضافہ ادا کرنے کا معاہدہ شامل ہے تو یہ سود کے حکم میں ہے، اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے، اور اگر گھر خریدنے کی اسکیم میں کوئی غیر شرعی معاہدہ نہیں ہے تو صرف گورنمنٹ کی اسکیم ہونے کی وجہ سے وہ ناجائز نہیں ہوگی۔ فقط واللہ اعلم
                                                  
عنوان: بینک سے قسطوں پر موٹر سائیکل خریدنا
سوال: بینک سے قسطوں پر موٹرسائیکل خریدنا شرعی حیثیت سے کیسا ہے؟
جواب: قسطوں پر خرید وفروخت فی نفسہ تو جائز ہے، لیکن بینک قسطوں پر خرید و فروخت  کی شرعی  شرائط کی پاس داری نہیں کرتے؛ اس لیے بینک سے قسطوں پر موٹر سائیکل خریدنا ناجائز ہے۔ فقط واللہ اعلممزید تفصیل یہاں ملاحظہ کریں:بینک سے قسطوں پر گاڑی لینا
                                                  
عنوان: بیوہ ، بیٹی ، والدین اور بہن بھائیوں میں وراثت کی تقسیم
سوال: ایک شخص نے وفات پائی ہے اور ورثاء میں بیوہ ، بیٹی، والدین، تین بھائی، اور دو بہنیں چھوڑی ہیں۔ وراثت کی تقسیم کیسے ہو گی؟
جواب: صورتِ مسئولہ میں مرحوم کی وراثت کے حق دار اس کے والدین، بیوہ اور بیٹی ہیں، بھائی اور بہن کو مرحوم کی وراثت  میں سے حصہ نہیں دیا جائے گا۔ترکہ کی تقسیم کا طریقہ یہ ہے کہ مرحوم کے حقوقِ متقدمہ کی ادائیگی کے بعد مرحوم کے کل ترکہ کو 24حصوں میں تقسیم کیاجائے گا ، جس میں سے 3حصے  بیوہ کو  (یعنی ٪12.5)، والدہ کو 4 حصے (یعنی ٪16.66)، بیٹی کو 12 حصے (یعنی ٪50) اور والد کو 5 حصے (یعنی٪ 20.83) ملیں گے۔فقط واللہ اعلم
                                                  
عنوان: شوہر، بیٹا اور تین بیٹیوں میں جائیداد کی تقسیم
سوال: میری بھابھی کا انتقال ہوا ہے، ان کے ورثاء میں تین بیٹیاں، ایک بیٹا اور شوہر ہے۔ ان کے پاس  10 تولہ سونا، کرائے کی کچھ جائیدادیں اور نقدی ہے، جو شوہر کی کمائی سے انہیں حاصل ہوا تھا۔ اب ان کا ترکہ کیسے تقسیم ہوگا؟
جواب: شوہر نے کمائی کرکے جورقم یا  چیزیں بطورِ تحفہ، مکمل قبضہ کے ساتھ اپنی بیوی کو دی تھیں، وہ چیزیں مرحومہ کے ترکہ میں شامل ہوں گی۔مرحومہ کے ترکہ میں سے حقوقِ متقدمہ  کی ادائیگی کے بعد بقیہ ترکہ کو کل 20 حصوں  میں  تقسیم کرکے مرحومہ کے شوہر کو 5 حصے، بیٹے کو 6 حصے اور ہر بیٹی کو 3 حصے ملیں گے۔یعنی فی صد کے اعتبار سے شوہر کو 25%، بیٹے کو 30% اور ہر بیٹی کو 15% ملے گا۔ فقط و اللہ اعلم
                                                  
عنوان: تقسیمِ ترکہ سے پہلے وارث کے انتقال کی صورت میں اس کے حصے کا حکم
سوال: اگر وارثین میں سے کوئی بھی وارث ترکہ تقسیم کرنے سے پہلے مر جائے تو میراث پائے گا یا نہیں؟
جواب: اگر کسی شخص کا انتقال ہو جائے اور اس کے ورثا نے ترکہ تقسیم نہ کیا ہو ، یہاں تک کہ کسی وارث کا انتقال ہو جائے تو ایسا وارث اپنے مورث سے ملنے والے حصے سے محروم نہیں ہو گا، بلکہ اُسے ملنے والا حصہ  اُس کے ورثاء میں تقسیم کیا جائے گا۔ فقط واللہ اعلم
                                                  
عنوان: اولاد کی جانب سے والدہ کو دی گئی اشیاء کا حکم
سوال: میرے شوہر نے اپنی والدہ کو سونے کی چوڑیا ں بنا کر دی تھیں اور اپنی زندگی ہی میں وہ  اپنے بیٹے کو کہتی تھیں کہ یہ تم لے لو ، اگرتمہیں پیسوں کی ضرورت ہے تو بیچ دو ، اب ان کا انتقال ہو گیا ہے، وہ سونے کی چوڑیاں ان ہی  کے پاس تھیں یعنی ساس کے پاس ،تو کیا یہ وراثت کا مال ہو گا یا میرے شوہر کا ہو گا ؟اور ان کی ایک بیٹی نے انہیں موبائل فون دیا اور دوسرے بیٹے نے اے سی لگوایا تھا، کیا یہ سب وراثت کا مال ہو گا یا ان ہی  کا ہو گا، جنہوں نے دیا ہے؟
جواب: واضح رہے کہ اگرکوئی شخص اپنی  زندگی میں کوئی چیز کسی کو ہبہ(گفٹ) کردےاور اس چیز کا قبضہ اور اس میں تصرف کا اختیار بھی موہوب لہ (جس کو ہبہ کیا ہے اس) کو دے دے اور ہبہ کرتے وقت اس سے اپنا تصرف بالکل ختم کردے تو شرعاً ایسا ہبہ درست اور مکمل ہوجاتا ہے  اور وہ چیز واہب (ہبہ کرنے والے)  کی ملکیت سے نکل کر موہوب لہ (جس کو دی گئی ہے اس )کی ملکیت میں آجاتی ہے۔لہذا صورتِ مسئولہ میں اگر آپ کے شوہر نے اپنی والدہ کو سونے کی چوڑیاں بناکردی تھیں اور وہ چوڑیاں والدہ کے قبضہ اور تصرف میں دے دی تھیں تو یہ چوڑیاں ان کی والدہ   کی ملکیت میں آگئی تھیں ،محض ان الفاظ سے والدہ کی ملکیت ختم نہیں ہوئی  کہ : "یہ تم لے لو ،اگر تمہیں پیسوں کی ضرورت ہے تو بیچ دو" ، لہذا یہ چوڑیاں بیٹے کی ملکیت میں شامل نہیں ہوئی ہیں ، اس لیے والدہ کے انتقال کے بعد یہ چوڑیاں ان کا ترکہ شمار ہوں گی اور تمام ورثاء میں ان کے حصوں کے مطابق تقسیم ہوں گی۔یہی حکم موبائل فون اور اے سی کا بھی ہے،  اگر اولاد نے یہ چیزیں محض استعمال کے لیے نہیں دی تھیں، بلکہ والدہ کی ملکیت میں دے دی تھیں اور اپنا اختیار و تصرف ختم کردیا تھا تو یہ اشیاء بھی والدہ کی ملکیت میں شامل ہوکر ان کے انتقال کے بعد ان کا ترکہ کہلائیں گی اور تمام ورثاء میں تقسیم ہوں گی۔فتاویٰ عالمگیری میں ہے:’’لا يثبت الملك للموهوب له إلا بالقبض هو المختار، هكذا في الفصول العمادية‘‘. ( كتاب الهبة،الباب الثانی فیما یجوز من الھبۃ وما لا یجوز 4/378 ط: رشیدیہ) "یملک الموھوب لہ الموھوب بالقبض ، فالقبض شرط لثبوت الملک، لا لصحۃ الھبۃ"۔(شرح المجلۃ لسلیم رستم باز، کتاب الھبۃ، 1/473، رقم المادۃ :861،ط:حنفیہ کوئٹہ)و كذا في الدرالمختار ( کتاب الھبۃ ،5/690،ط:سعید)فقط واللہ اعلم
                                                  
عنوان: رشوت دے کر سرکاری نوکری حاصل کرنا
سوال: آج کل ریسکیو 1122 میں جاب آئی ہیں اور اس کے اشتہار میں جو اہلیت کی ڈگری ضروری ہے ڈیساسٹرمنیجمنٹ، وہ میرے پاس ہے، لیکن اعلی افسران اس کو فروخت کرتے ہیں اور میں بار بار رہ جاتا ہوں، کیا میں اس کو پیسے کے ذریعے لے سکتا ہوں؟
جواب: واضح رے کہ رشوت لینے اور دینے والے پر حدیث میں لعنت وارد ہوئی ہے، جیسا کہ سنن ابی داؤد میں ہے:’’عن أبي سلمة، عن عبد الله بن عمرو، قال: «لعن رسول الله صلى الله عليه وسلم الراشي والمرتشي»‘‘.(3/ 300،کتاب الأقضیة، باب في کراهیة الرشوة، رقم الحدیث: 3580،ط: المکتبة العصریة)لہذا ا گر کسی نوکری کے آپ اہل ہیں اور تمام قانونی تقاضوں کو پورا کرنے کے باوجود آپ کو نوکری نہیں دی جارہی ہو اور رقم کا مطالبہ کیا جا رہا ہو، تو اس صورت میں بھی رشوت دے کر نوکری حاصل کرنے کی شرعاً اجازت نہ ہوگی، کوئی اور متبادل حلال ذریعہ اختیار کرنے کی کوشش کرنی چاہیے۔ ہاں! البتہ اگر آپ مطلوبہ نوکری کے اہل ہوں اور قانونی تقاضے پورے ہوں تو جائز طریقے سے سفارش کے ذریعے ملازمت حاصل کرنا جائز ہوگا۔ فقط واللہ اعلم
                                                  
عنوان: بھائی کی دکان سنبھالنے کے بعد اس کی ملکیت کا دعوی کرنا
سوال: میری راولپنڈی میں  ذاتی دوکان ہے، سپئیر پارٹس کی جس کا وراثت سے کوئی تعلق نہیں ہے،  آج سے دس سال پہلے میں نے اپنے چھوٹے بھائی کو دوکان کا کام سکھا کر اپنی راولپنڈی والی دوکان میں کام کے لیے  بٹھایا اور خود آزاد کشمیر آبائی گاؤں میں آ کر مزدوری شروع کر دی، چھوٹے بھائی نے دوکان اچھے طریقہ سے چلائی اور دوکان سے پیسے کما کر گھر پر بھی خرچہ دیتا رہا اور دوکان میں بھی پیسے لگاتا رہا، اب دس سال بعد جب اس کی شادی ہوئی تو جھگڑا یہ بن گیا کہ یہ دوکان کس کی ہے؟ براے مہر بانی دوکان کی ملکیت کے بارے شرعی حکم واضح فرما دیں!
جواب: صورتِ مسئولہ میں ذکر کردہ تفصیل اگر واقعہ کے مطابق اور درست ہے کہ آپ نے اپنی ذاتی دکان میں اپنا سرمایہ لگاکر کاروبار شروع کیا اور پھر بعد میں اس کاروبار کو چلانے کے لیے اپنے چھوٹے بھائی کو اس دکان پر بٹھایا اور قانونی و شرعی طور پر ہبہ کرکے دکان اس کی ملکیت و قبضے میں نہیں دی تو اس صورت میں چھوٹے بھائی کی حیثیت معاون ومدگار  کی ہے، اور  دکان اور سرمایہ سب آپ ہی کی ملکیت ہے، چھوٹے بھائی کا اس پر ملکیت کا دعوی کرنا درست نہیں ہے۔فتاوی عالمگیری میں ہے:"لايجوز لأحد من المسلمين أخذ مال أحد بغير سبب شرعي، كذا في البحر الرائق."(2/167، باب التعزیر،ط: رشیدیة)فتاوی شامی میں ہے :"لما في القنية الأب وابنه يكتسبان في صنعة واحدة ولم يكن لهما شيء فالكسب كله للأب إن كان الابن في عياله لكونه معينًا له."(4/325، کتاب الشرکة، فصل في الشرکة الفاسدۃ، ط: سعید)فقط واللہ اعلم
                                                  
عنوان: ایزی پیسہ پر ملنے والا کیش بیک
سوال: آج کل easypaisa پر cash back ملتا ہے، کیا اس کا استعمال جائز ہے؟
جواب: ایزی پیسہ اکاؤنٹ کی پشت پر ایک بینک ہوتا ہے، "telenor micro-financing bank "، اکاؤنٹ میں رکھی رقم اس بینک میں ہی ہوتی ہے اور یہ کیش بیک اسی بینک کی طرف سے ملتا ہے، اور وہ بینک اس اکاؤنٹ والے کو اس قرض کی وجہ سے دے رہا ہوتا ہے جو اس نے اکاؤنٹ کی صورت میں بینک میں رکھوایا ہے اور جو فائدہ قرض کی وجہ سے حاصل ہو وہ سود کے زمرے میں آتا ہے۔لہذا کیش  بیک کا استعمال سود ہونے کی وجہ سے ناجائز ہے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".(5/166، مطلب کل قرض جر نفعا، ط: سعید)"اعلاء السنن"میں ہے:" قال ابن المنذر: أجمعوا علی أن المسلف إذا شرط علی المستسلف زیادة أو هدیة فأسلف علی ذلک، إن أخذ الزیادة علی ذلک ربا".؎(14/513، باب کل قرض جر منفعة، کتاب الحوالة، ط: إدارة القرآن)تفصیل کے لیے درج ذیل لنک میں جامعہ کا فتوی دیکھیں:ایزی پیسہ کا کیش بیکفقط واللہ اعلم
                                                  
عنوان: کوئلہ کی کان میں ملازمت کا حکم
سوال: کوئلہ کی کان میں ملازمت کرنا کیسا ہے، جب کہ جان جانے کا بھی خطرہ ہو؟ جائز ہے یا ناجائز ہے؟
جواب: کوئلہ کی کان میں ملازمت کرنا فی نفسہ جائز ہے، اس سلسلے میں درکار آلات اور احتیاطی تدابیر اختیار کی جائیں۔ البتہ اگر کوئلہ کی کان میں جان جانے کا گمان غالب ہو تو اس صورت میں کام کرنے سے اجتناب کرنا چاہیے۔ فقط واللہ اعلم
                                                  
عنوان: طلبہ کے تعلیمی کام اجرت پر کرنا
سوال: مجھے ایک کمپنی کی کال آئی جو مجھے اچھی تنخواہ دے گی اور ملازمت پر رکھے گی، میں نے کام کے متعلق پوچھا تو بتایا کہ ہمارے کسٹمر امریکا اور برطانیہ کے وہ طلبہ ہوں گے جن کو اپنا کالج کا کام کرنا ہوگا اور وہ سستی یا کسی بھی وجہ سے نہیں کرنا چاہتے ہوں گے، تو وہ طلبہ ہم سے رابطہ کرکے اپنا تحقیقی کام یا کوئی بھی کام کروائیں گے، جس کا معاوضہ کمپنی ان سے وصول کرے گی، کیا اس طرح ک کام کرنا جائز ہے؟
جواب: کسی شخص یا ادارے کے لیے اجرت لے کر کسی طالب علم کا وہ علمی کام کرنا جس کی بنیاد پر اس طالب علم کی تعلیمی ادارے میں کارکردگی کا تعین کیا جاتا ہے اور  نا اہلی کے باوجود وہ اچھی کارکردگی والی سہولیات حاصل کرے یاتعلیمی مراحل طے کرے یہ جھوٹ، دھوکا دہی، حق تلفی جیسے کبیرہ گناہوں میں تعاون کی وجہ سے ناجائز ہے، اور ناجائز تعاون پر اجرت لینا بھی جائز نہیں ہے۔ مزید تفصیل کے لیے درج ذیل لنکس پر فتاویٰ ملاحظہ کیجیے:اجرت دے کر پی ایچ ڈی کا مقالہ لکھواناکیا طالبِ علم کو مقالہ تیار کرکے دینا اور اس پر اجرت وصول کرنا درست ہے؟أحكام القرآن للجصاص ط العلمية (2 / 381):"وقوله تعالى:{ولا تعاونوا على الاثم والعدوان}نهي عن معاونة غيرنا على معاصي الله تعالى."فقط واللہ اعلم
                                                  
عنوان: گورنمنٹ یا کسی کمپنی سے آکشن (نیلامی) کے ذریعے مال کی خرید وفروخت کا حکم
سوال: ‎گورنمٹ یا کوئی  کمپنی جو اشیاء آکشن کے ذریعے بیچتی ہے، کیا وہ اشیاء خرید کر آگے بیچنا جائز ہے، یعنی اس طرح کاروبار کر سکتے ہیں؟
جواب: واضح رہے کہ اگر کوئی شخص اپنی ملکیت کی چیز  آکشن (نیلامی۔auction) کے ذریعے فروخت کرے تو اس کو خریدنا اور آگے بیچنا جائز ہے، نیلامی سے مراد یہ ہے کہ: بیچنے والا اعلان کرتا ہے کہ میں یہ چیز بیچ رہا ہوں، کون خریدے گا؟ اور اس میں جو زیادہ بولی لگاتا ہے بیع اس کے حق میں منعقد ہوجاتی ہے، اس طرح سے خرید وفروخت جائز ہے۔الدر المختار وحاشية ابن عابدين (رد المحتار) (5 / 103):"(لا) يكره (بيع من يزيد) لما مر ويسمى بيع الدلالة.(قوله: لما مر) أي قريبًا من قوله: وقد باع عليه الصلاة والسلام ..." إلخوفیه أيضًا (5 / 102):"وهذا (بعد الاتفاق على مبلغ الثمن) أو المهر (وإلا لا) يكره؛ لأنه بيع من يزيد، «وقد باع عليه الصلاة والسلام قدحًا وحلسًا ببيع من يزيد»".باقي  اگر گورنمنٹ اپنی   ملکیتی اشیاء اس طرح نيلامي كے ذریعے فروخت کرے تو  ان سے وہ اشیاء خریدنا جائز ہے، لیکن اگر حکومت  کسٹم نہ دینے کی صورت میں یا کسی اور وجہ سے جو امپورٹ کیا ہوا  مال ضبط کرکے  اس کی نیلامی کرتی  ہے،  اس کو عرف میں کسٹم کا مال کہا جاتا ہے، اس کا حکم کچھ تفصیل ہے، جو درج ذیل ہے:کسٹم کے مال کی  تقریباً پانچ  صورتیں ہیں:1) جرمانہ کی صورت میں ضبط کیا ہوا مال2) ڈیوٹی کا مال3) ڈیمرج  ( Demurrage) زیادہ لاگو ہونے کی وجہ سے چھوڑا گیا  مال4) رضامندی سے چھوڑا ہوا مال5) لاوارث مالان  پانچوں صورتوں  کے مال کی خرید وفروخت  کا حکم درج ذیل ہے:         (1)        جرمانہ کی صورت میں ضبط کیا ہوا مال:حکومت بعض اموال امپورٹر سے جرمانہ کے طور پر ضبط کرلیتی ہے، مثلًا:1۔ قانون کے خلاف مال آئے تو حکومت ضبط کرلیتی ہے۔2۔ بعض اوقات مخصوص مقدار تک سامان بیرون ممالک سے امپورٹ کرنے کی اجازت ہوتی ہے، اس سے زیادہ امپورٹ  کرنے کی اجازت نہیں ہوتی، اگر کوئی امپورٹر اس مخصوص مقدار سے زائد مال لایا تو حکومت ایسا مال وسامان ضبط کرلیتی ہے۔3۔بعض چیزیں امپورٹ کرنا قانونی اعتبار سے منع ہے، اگر کوئی امپورٹر  ایسی ممنوع چیز لے کر آتا ہےتو حکومت ضبط  کرلیتی ہے۔ان صورتوں کے علاوہ مال ضبط کرنے کی اور بھی صورتیں ہوں گی۔بہر حال امپورٹر کا مال ضبط کرنا اور اسے جرمانہ کے طور پر اپنی تحویل میں لینا جائز نہیں ہے؛ اس لیے کہ مالی جرمانہ لاگو کرنا شرعاً صحیح نہیں ہے، البتہ حکومت جائز قانون کی خلاف ورزی کرنے والے کو سزا دے سکتی ہے؛ لہذا حکومت ایسا مال نیلام کرے تو معلوم ہونے کی صورت میں ایسا مال خریدنا اور بولی میں حصہ لینا جائز نہیں ہے۔         (2)      ڈیوٹی کا مال:ڈیوٹی سے مراد وہ مال ہے جو امپورٹر کو باہر ممالک سے  قانونی طور پر منگوانے کی اجازت ہوتی ہے اور حکومت اس پر ڈیوٹی (ٹیکس) عائد کرتی ہے، اس میں سیلز ٹیکس اور دوسرے ٹیکسز شامل ہوتے ہیں، بعض اوقات  ایسا ہوتا ہے کہ امپورٹر ٹیکس اور ڈیوٹی ادا نہیں کرتے، حکومت ان کو نوٹس دیتی ہے کہ اتنے دنوں تک اپنی ڈیوٹی ادا کرکے اپنا مال اٹھالیں ورنہ سارا مال ضبط کرلیا جائے گا، اس نوٹس کے بعد بعض لوگ   ٹیکس اور ڈیوٹی ادا کرکے اپنا  سامان اٹھالیتے ہیں، بعض لوگ ڈیوٹی ادا نہیں کرتے اور مال وہیں چھوڑدیتے ہیں اور حکومت اس کو ضبط کرلیتی ہے،  پھر اس کو فروخت کرکے اپنا ٹیکس وصول کرتی ہے، جان بوجھ کر ایسے مال کو خریدنے سے بھی بچنا چاہیے، اس لیے کہ اس کو بیچنے  پر اصل مالک راضی نہیں ہے اور اصل مالک کی اجازت کے بغیر مال بیچنا جائز نہیں ہوتا۔         (3)     ڈیمرج  ( Demurrage) زیادہ لاگو ہونے کی وجہ سے چھوڑا گیا  مال:امپورٹر جب باہر ممالک سے مال منگواتا ہے تو بعض اوقات  ائیرپورٹ  اور بندرگاہ وغیرہ سے بروقت مال کو کلیئر نہیں کیا جاتا اور اس کا  ڈیمرج ( Demurrage) بڑھ جاتا ہے، ڈیمرج کبھی مال کے برابر بلکہ اس سے بھی زیادہ بن جاتا ہے، ایسی صورت میں نوٹس دینے کے باجود امپورٹر مال کلیئر کرکے مال وصول نہیں کرتا، اور وہ گودام میں پڑا رہتا ہے، بعد میں کسٹم  حکام ڈیمرج حاصل کرنے کے لیے  اسے نیلام کردیتے ہیں، کسٹم حکام کے لیے ڈیمرج حاصل کرنا جائز ہے، کیوں کہ یہ اصل میں اس گودام یا جگہ کا کرایہ ہے  جہاں مال رکھا گیا ہے، لہذا کسٹم والے ایسا مال نیلام کرکے ڈیمرج کی حد تک اپنا حقِ اجرت وصول کرسکتے ہیں، اور کسٹم والوں سے ایسا مال خریدنا بھی جائز ہے، اگر ڈیمرج کی رقم سے زیادہ پر فروخت ہو تو کسٹم والوں پر بقیہ رقم اصل مالک  یا اس کے ورثاء تک پہنچانا لازم ہوگا۔         (4)     رضامندی سے چھوڑا ہوا مال:بعض اوقات امپورٹر کسی خاص وجہ کی بنا پر  اپنا درآمد کیا ہوا مال وصول نہیں کرتا، مثلاً بعض اموال کو برآمد کرنے پر پابندی ہے اور بعض اموال  کے برآمد کی اجازت ہے، مگر حکومت کی جانب سے ایک حد متعین ہے، لیکن کچھ امپورٹر اس  طرح کا مال چھپا کر زیادہ لے آتے ہیں، اور ان کا خیال یہ ہوتا ہے کہ اگر پکڑا گیا تو چھوڑدیں یا کچھ رقم دے کر چھڑالیں گے، لیکن ایسا آسان نہیں ہوتا۔ اور بعض اوقات ایسا بھی ہوتا ہے  سستا اور کم قیمت سامان منگوایا جاتا ہے،  لیکن اس پر ڈیوٹی زیادہ لگتی ہے، ڈیوٹی دے کر چھڑانے میں کوئی فائدہ نہیں ہوتا، لہذا ایسے مال کو پورٹ میں چھوڑدیا جاتا ہے، کسٹم والوں کی طرف سے نوٹس بھی ملتا ہے، لیکن امپورٹر ایسے مال کو وصول نہیں کرتا تو ایسے مال کا حکم ”لقطہ“ کا ہے، کسٹم والوں کے لیے ایسے مال کو نیلام کرنا اور لوگوں کے لیے ایسے مال کو خریدنا جائز ہے، تاہم کسٹم والوں پر جگہ کی اجرت وغیرہ نکال کر باقی رقم مالک کو واپس کردینا ضروری ہے۔         (5)     لاوارث مال:کبھی کبھار  ایسا ہوتا ہے کہ کسٹم  میں  کسی نے مال بھیجا، لیکن بعد میں اس نے کسی وجہ سے مال وصول کرنے کے لیے رابطہ نہیں کیا اور کسٹم حکام بھی بعض دفعہ کسی وجہ سے رابطہ کرنے سے قاصر رہتے ہیں، ایسے مال کا حکم بھی ’’لقطہ‘‘ والا ہوگا، ایسی صورت میں کسٹم حکام جب تک ممکن ہو مالک کے آنے کا انتظار کریں اور اگر انہوں نے اتنی مدت تک انتظار کیا کہ مالک آنا چاہتا تو آسکتا لیکن خود بھی نہیں آیا، رابطہ بھی نہیں کیا، کسی وکیل  اور نمائندہ کو بھی نہیں بھیجا  تواس صورت میں  مجبوراً کسٹم حکام اس مال کو فروخت کرسکتے ہیں اور لوگوں کے لیے ایسے مال کو خریدنا بھی جائز ہے، البتہ مال فروخت کرنے کے بعد  جو رقم ملے گی وہ  کسٹم حکام کے لیے حلال نہیں ہوگی۔ بلکہ مالک کے لیے محفوظ رکھنی ہوگی، اور فروخت کرنے کے بعد اگر مالک آجائے تو رقم اس کو دے دیں، ورنہ اس کی رقم لاوارث، ضرورت مند، غربا اور فقراء پر صدقہ کردی جائے،یا ان کی ضرویات میں صرف کردی جائے۔اور  مذکورہ صورتوں میں اگر خریدار کو حکومت کی طرف سے نیلام کردہ سامان  کے بارے میں اصل صورتِ حال کا یقینی علم نہ ہو تو چوں کہ اس میں یہ احتمال موجود ہے  کہ ’’لقطہ‘‘ ہونے کی صورت میں متعلقہ ادارے نے اس کی تشہیر کرائی ہوگی اور مالک کو تلاش کیا ہوگا، اور مالک کے ملنے سے مایوسی کے بعد اس کو فروخت کیا جارہا ہے، یا یہ سامان کسی واجبی حق کی وصول یابی کے لیے نیلام کیا جارہا ہے، مثلاً حکومت یا اس کے متعلقہ ادارے کے پاس گروی  رکھا ہوا سامان وغیرہ، یا ڈیمرج کی وصولی کے لیے فروخت کیا جار ہا ہے یا رضامندی سے چھوڑا ہوا مال ہے،  (اور خریدار کو یقینی طور پر اس کا علم بھی نہیں ہے) اور وہ یہ سامان خریدلے تو اس کی آمدنی کو ناجائز نہیں کہا جائے گا، البتہ ایسی صورت میں  اس کے خریدنے سے اجتناب کرنا بہتر ہے۔السنن الكبرى میں ہے:" عن شرحبيل مولى الأنصار عن أبي هريرة عن النبي صلى الله عليه وسلم أنه قال: " من اشترى سرقةً وهو يعلم أنها سرقة فقد أشرك في عارها وإثمها ".(السنن الكبرى للبيهقي (5/ 548) کتاب البیوع، باب كراهية مبايعة من أكثر ماله من الربا أو ثمن المحرم، ط: دار الكتب العلمية، بيروت – لبنان)البحر الرائق شرح كنز الدقائق ومنحة الخالق وتكملة الطوري (5/ 170):"(قوله: وينتفع بها لو فقيراً وإلا تصدق على أجنبي ولأبويه وزوجته وولده لو فقيراً) أي ينتفع الملتقط باللقطة بأن يتملكها بشرط كونه فقيراً نظراً من الجانبين كما جاز الدفع إلى فقير آخر، وأما الغني فلايجوز له الانتفاع بها، فإن كان غير الملتقط فظاهر للحديث فإن لم يجئ صاحبها فليتصدق بها، والصدقة إنما تكون على الفقير كالصدقة المفروضة وإن كان الملتقط فكذلك ... وإنما فسرنا الانتفاع بالتملك؛ لأنه ليس المراد الانتفاع بدونه كالإباحة، ولذا ملك بيعها وصرف الثمن إلى نفسه كما في الخانية أطلق في عدم الانتفاع للغني فشمل القرض ولذا قال في فتح القدير وليس للملتقط إذا كان غنياً أن يتملكها بطريق القرض إلا بإذن الإمام وإن كان فقيرا فله أن يصرفها إلى نفسه صدقةً لا قرضاً اهـ".الدر المختار وحاشية ابن عابدين (رد المحتار) (5/ 390):"قلت: وسيجيء في الحجر أنه يباع ماله لدينه عندهما وبه يفتى وحينئذ فلا يتأبد حبسه فتنبه.(قوله: وحينئذ فلايتأبد حبسه) أي على قولهما، وكذا على قوله إن كان ماله غير عقار ولا عرض بل كان من الأثمان، ولو خلاف جنس الدين كما قدمناه".وفیه أيضًا (5/ 387):" لايبيع القاضي عرضه ولا عقاره للدين خلافاً لهما، وبه أي بقولهما يبيعهما للدين يفتى، اختيار، وصححه في تصحيح القدوري ويبيع كل ما لايحتاجه للحال اهـ".    وفیه أیضاً:"وفيه: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه". (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه".(5/ 98، کتاب البیوع، باب البیع الفاسد، مطلب الحرمة تتعدد، ط: سعید)فقط واللہ اعلم
                                                  
عنوان: اگر رقم کا مالک نہ ملتا ہو تو اس رقم کا کیا کیا جائے؟
سوال: ایک شخص کہتا ہے کہ میرے پاس دوسرے آدمی کے مثال کے طور پر پچاس ہزار روپے پڑے ہیں اب اس آدمی کا نہ تو فون نمبر  ملتا ہے،  نہ کوئی اس کا اور رشتہ دار ہے کہ میں اُس کے پیسے اُس کے حوالے کر دوں، اب میں اس روپے کے ساتھ کیا کروں؟
جواب: جس شخص کے پاس کسی دوسرے آدمی کی کوئی چیز یا رقم رکھی ہو  اُس شخص کو چاہیے کہ اولاً   حتی الامکان اُس رقم کو محفوظ رکھے اور اس کے مالک کو تلاش کرے، اور اس کے بارے میں لوگوں سے معلومات حاصل کرے،  اگروہ شخص مل جاتا ہے تو وہ رقم اُس کے حوالہ کر دے،  اگر کسی طرح اصل مالک کا پتا نہ چلے تو اُس شخص کے ورثاء کو تلاش کیا جائے، ورثاء مل جانے کی صورت میں رقم اُن کے حوالے کی جائے،  اگر یہ صورت بھی ممکن نہ ہو اور حتی الوسع  ذرائع استعمال کرنے کے باوجود اصل مالک اور اس کے ورثاء کے  ملنے سے مایوسی ہوجائے اور رقم اپنے پاس محفوظ رکھنا مشکل ہو تو یہ بھی جائز ہے کہ اس رقم کو اس کے اصل مالک کی طرف سے صدقہ کر دیا جائے، اگر خود زکاۃ  کا مستحق ہے تو خود بھی استعمال کرسکتا ہے، البتہ صدقہ کر دینے کے بعد اگر اصل مالک لوٹ آئے  اور اپنی رقم کا مطالبہ کرے تو  اُس کے مطالبہ پر اس کی رقم واپس کرنا لازم ہوگا۔مجمع الأنهر في شرح ملتقى الأبحر (1/ 708):"(وللملتقط أن ينتفع باللقطة بعد التعريف لو) كان (فقيرا) لأن صرفه إلى فقير آخر كان للثواب وهو مثله."فقط واللہ اعلم
                                                  
عنوان: اسٹیٹ لائف پالیسی کروانا درست ہے یا نہیں؟
سوال: اسٹیٹ لائف پالیسی کروانا درست ہے یا نہیں؟
جواب: انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، کسی زمانے کی کوئی مصلحت اس حرام کو حلال نہیں کرسکتی۔انشورنس میں   "سود" اس اعتبار سے ہے کہ حادثے کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں یعنی اگر حادثہ وغیرہ نہ ہو تو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا اسٹیٹ لائف انشورنس یا کسی دیگر انشورنس کمپنی کی پالیسی لینا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾[المائدة: 90]ترجمہ: اے ایمان والو! بات یہی ہے کہ شراب اور جوا اور بت وغیرہ اور قرعہ  کے تیر، یہ سب گندی باتیں شیطانی کام ہیں، سو ان سے بالک الگ رہو؛ تاکہ تم کو فلاح ہو۔ (بیان القرآن)صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والأقضیة، ط: مکتبة رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، كتاب الحظر والإباحة، ط: سعید)فقط والله أعلم
                                                  
عنوان: مروجہ اسلامک بینک سے قرضہ لینے کا حکم
سوال: کیا ہم اسلامک بینک سے قرضہ لے سکتے ہیں، مثلًا بینک اسلامی؟ کیا پاکستان میں کوئی ایسا بینک ہے جو شریعت کے حساب سے قرضہ دیتا ہو؟
جواب: ايسا كوئي بينك جو شريعت كے مطابق قرضه ديتا هو، همارے علم ميں نهيں هے؛ لہٰذا بینک سے ایسا قرض لینا جس میں واپسی پر کچھ اضافہ دینا ہو (خواہ کسی بھی نام سے ہو) جائز نہیں ہے۔ فقط واللہ اعلم
                                                  
عنوان: آن لائن اشتہارات دیکھنے کے عوض رقم کمانا
سوال: میرا سوال پے سلیش (PAYSLASH) کے بارے میں ہے،جو کہ آن لائن کمائی کی ویب سائٹ ہے، پہلے اس میں انویسٹ کرتے ہیں، پھر روزانہ پانچ اشتہارات دیکھتے ہیں جس کے عوض ہمیں رقم ملتی ہے، اشتہارات نہ دیکھیں روزانہ تو رقم نہیں ملتی۔ کیا اس کی کمائی حلال ہے؟
جواب: ہر قسم کی وہ آن لائن کمپنیاں جو اشتہارات دیکھنے کے عوض رقم کی ادائیگی کرتی ہیں ان ویب سائٹ پر اکاؤنٹ بنا کر اشتہارات دیکھ کر رقم کمانا درج ذیل وجوہات کی بنا پر جائز نہیں ہے:1- اس میں ایسے لوگ اشتہارات کو دیکھتے ہیں جن کا یہ چیزیں لینے کا کوئی ارادہ ہی نہیں، اشتہارات دینے والی کمپنی کو ایسےافراد کی بنیاد پر  دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ ایک قسم کا دھوکا ہے۔2-   ان اشتہارات میں جاندار کی تصاویر بھی لامحالہ ہوں گی، اور  جان دار کی تصویر کسی بھی طرح کی ہو، اس کا دیکھنا جائز نہیں، لہٰذا اس پر جو اُجرت لی جائے گی، وہ بھی جائز نہ ہوگی۔3-    ان اشتہارات میں خواتین کی تصاویر بھی ہوتی ہیں، جن کا دیکھنا بدنظری کی وجہ سے مستقل گناہ ہے۔4-   شریعت میں بلا محنت کی کمائی کی حوصلہ شکنی کی گئی ہے اور اپنی محنت کی کمائی حاصل کرنے کی ترغیب ہے اور اپنے ہاتھ کی کمائی کو افضل کمائی قراردیا ہے۔لہٰذا سوال میں ذکر کردہ آن لائن کمپنی پر اشتہارات دیکھ کر حاصل ہونے والی آمدن حلال نہیں ہوگی، اس سے اجتناب کیا جائے۔ فقط واللہ اعلم
                                                  
عنوان: جاز کیش اکاؤنٹ کھلوانا
سوال: جاز کیش اکاؤنٹ استعمال کرنا ٹھیک یا نہیں؟ کسی نے بتایا سُود ہے، اس حوالے سے رہنمائی فرمائیں!
جواب: اگر جاز کیش اکاؤنٹ میں اضافی منٹس،  انٹرنیٹ ایم بی، میسج، کیش بیک وغیرہ اس اکاؤنٹ میں مخصوص رقم رکھوانے کے ساتھ مشروط ہو (جیساکہ رائج ہے) تو یہ اکاؤنٹ کھلوانا ہی جائز نہیں ہے،کیوں کہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) اور   چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا جائز نہیں ہوگا۔اگر کسی نے لاعلمی میں کھول لیا ہو تو اسے فوری طور پر بند یا غیر سودی اکاؤنٹ سے تبدیل کردے، اور جب تک یہ بند یا تبدیل نہ ہو اس وقت تک اپنی جمع کردہ اصل رقم سے ہی استفادہ کرے، اضافی بیلنس، یا میسج اور منٹس وغیرہ استعمال نہ کرے۔اور اگر کمپنی ایسا "جاز کیش" اکاؤنٹ بنائے جس میں منٹس یا میسجز وغیرہ ملنا اضافی رقم رکھوانے کے ساتھ مشروط نہ ہو (جو کہ عموماً نہیں ہوتا) تو ایسا اکاؤنٹ کھلوانا اور رقم کی منتقلی وغیرہ کے لیے اس اکاؤنٹ کااستعمال درست ہوگا، اس صورت میں رقم منتقل کرنے کے لیے کمپنی سروس چارجز کی مد میں کچھ چارجز لے، یا فری سرورس مہیا کرے دونو ں صورتیں درست ہیں۔ فقط واللہ اعلم
                                                  
عنوان: ریڈ بل (Red Bull) کے کاروبار کا حکم
سوال: کیا ’’ریڈبل‘‘ کا کاروبارکرنا جائزہے؟
جواب: سنہا (S.A.N.H.A) حلال  کی تصدیق  کا معتمد ادارہ ہے، اس کی اب تک کی معلومات کے مطابق ’’ریڈبُل‘‘ (Red Bull) کا اوریجنل (Orignal) فلیور حلال ہے؛ لہذا اس کا کاروبار بھی حلال ہے۔ بقیہ فلیورز کے بارے میں اگر تحقیق سے ثابت ہوجائے کہ اس میں کوئی جز حرام/ ناپاک شامل ہے تو اس کا استعمال اور کاروبار جائز نہیں ہوگا۔ اگر کسی فلیور کے بارے میں شک ہو اور شک کی کوئی بنیاد یا معتبر وجہ ہو تو بھی اس سے اجتناب کیا جائے۔ اور اگر شک کی کوئی وجہ نہ ہو تو بلاوجہ شک نہ کیا جائے۔ فقط واللہ اعلم
                                                  
عنوان: سرکاری نوکری کی اہلیت کے باوجود رشوت کا مطالبہ کیا جائے تو کیا رشوت دینا جائز ہے؟
سوال: اگر کوئی شخص سرکاری نوکری کے لیے کوشش کرتا ہے اور ان کی شرائط پر مکمل اترتا ہے اور اس کا اہل بھی ہے، لیکن وہ درخواست دہندہ سے رشوت کی صورت میں پیسوں کا مطالبہ کرتے ہیں تو کیا ان کو پیسے دینا مجبوراً درست ہے؟
جواب: واضح رہے  کہ رشوت لینے اور دینے والے پر حدیث میں لعنت وارد ہوئی ہے، جیسا کہ سنن ابی داؤد میں ہے:’’عن أبي سلمة، عن عبد الله بن عمرو، قال: «لعن رسول الله صلى الله عليه وسلم الراشي والمرتشي»‘‘.(3/ 300،کتاب الأقضیة، باب في کراهیة الرشوة، رقم الحدیث: 3580،ط: المکتبة العصریة)لہذا ا گر کوئی شخص کسی نوکری کا اہل ہو اور تمام قانونی تقاضوں کو پورا کرنے کے باوجود اسے  نوکری نہیں دی جارہی ہو اور رقم کا مطالبہ کیا جا رہا ہو، تو اس صورت میں بھی رشوت دے کر نوکری حاصل کرنے کی شرعاً اجازت نہ ہوگی، کوئی اور متبادل حلال ذریعہ اختیار کرنے کی کوشش کرنی چاہیے۔ البتہ اگر مطلوبہ نوکری کی اہلیت ہو اور قانونی تقاضے بھی پورے ہوں تو جائز طریقے سے سفارش کے ذریعے ملازمت حاصل کرنا جائز ہوگا۔ فقط واللہ اعلم
                                                  
عنوان: بیٹے کے لیے والد سے الگ رہ  کر جائیداد بنانے کا حکم اور والد کے ہوتے ہوئے اس کی جائیداد تقسیم کرنا
سوال: ایک آدمی کے تین بیٹے ہیں اور ایک گھر ہے 3 منزلہ، اپنا کاروبار تھا گھر کا، جب گھر صرف ایک منزلہ تھا ، اس وقت سب سے بڑا بیٹا گھر سے نکل گیا تھا، کہیں باہر ملک چلا گیا اور وہاں رہائش پذیر ہو گیا، اس عرصے میں اس نے گھر میں کبھی پیسہ نہیں بھیجا اور یہی رونا رویا کہ کام نہیں ہے، پیسہ نہیں ہے،  پھر اس نے خود ہی شادی بھی کرلی اور الگ گھر میں کرائے پر رہنے لگا۔ باقی جو دو بیٹے تھے، انہوں نے گھر کے کاروبار میں باپ کے ساتھ کام کیا اور سارا پیسہ باپ کے ہاتھ میں ہوتا تھا، پھر ان پیسوں سے باپ نے مزید دو منزلہ گھر تعمیر کر لیا۔ دوسری طرف سب سے بڑے بیٹے نے اپنی شادی کے کچھ عرصے بعد ہی  2 گھر تھوڑے تھوڑے وقفے کے بعد خرید لیے،جو اس نے بیرون ملک میں کماکر گھر والوں سے چھپاکر بینک میں رکھے تھے۔اب مسئلہ یہ پوچھنا ہے کہ:1۔ اُس بڑے بیٹے کا ترکہ میں کیا حصہ بنتا ہے؟2۔ کیا جس وقت وہ گھر سے نکلا ایک منزلہ گھر چھوڑ کراُس میں سے حصہ نکالا جائے گا اس بیٹے کا یا اب جو موجودہ تین منزلہ گھر بن چکا ہے اس کی کُل مالیت کا حساب لگا کر نکالا جائے گا؟3۔ بڑے بیٹے نے تو چالاکی کی اور اپنا پیسہ الگ چھپا کر رکھا اور پھر اس سے دو گھر بنا لیے، جب کہ چھوٹے دو بھائیوں نے اس طرح کی کوئی چالاکی نہ کی اور باپ کے ساتھ رہے آخر تک اور گھر میں ہی کام کرتے رہے، سب پیسہ باپ کے ہاتھ میں ہی جاتا تھا اور انہیں کے پیسوں سے بقیہ دو منزلیں تعمیر ہوئیں گھر کی تو اب اس صورت میں ترکہ کی تقسیم کا کیا حساب بنے گا؟4۔ واضح رہے کہ باپ ابھی زندہ ہے، مگر دماغی لحاظ سے بہت کمزور ہوگئے ہیں، اسی لیے ماں چاہتی ہے کہ شوہر کی زندگی میں ہی جس کا جو حصہ بنتا ہے وہ دے دیا جائے،کیوں کہ ماں کو اپنے بڑے بیٹے اور بہو کی طرف سے خدشات لاحق ہیں، دونوں بہت شر انگیز قسم کے لوگ ہیں ، اس لیے ماں اپنے شوہر کی زندگی میں ہی اس مسئلہ کو حل کر دینا چاہتی ہے۔ کیا اس طرح کرنا ٹھیک ہوگا؟
جواب: 1 و 2۔ صورتِ مسئولہ میں سائل کا والد اپنی  زندگی میں اپنی جائیداد کا مالک ہے، اس میں والد کی بیوی، بیٹوں یا بیٹیوں کا حصہ نہیں،البتہ اگر سائل کا والد اپنی  زندگی میں جائیداد  تقسیم کرنا چاہے تو اس کا طریقہ یہ ہے کہ والد اپنی ضروریات کے لیے کچھ جائیداد اپنے پاس رکھ لے ، بہتر یہ ہے کہ بیوی کو آٹھواں حصہ دے، اس کے بعد باقی جائیداد اپنی تمام اولاد میں برابر تقسیم کرے، یعنی بیٹیوں اور بیٹوں کو برابر دے، کسی شرعی وجہ کے بغیر اولاد کے درمیان کمی بیشی نہ کرے، تاہم اگر کسی بیٹے یا بیٹی کو اس کی خدمت، دین داری یا ضرورت کی وجہ سے زیادہ دینا چاہے تو ان کو دوسروں کے مقابلے میں زیادہ دے سکتا ہے، لیکن کسی بھی اولاد کو اپنی جائیداد سے بالکل محروم کردینا جائز نہیں۔3۔ چھوٹے بھائیوں نے باپ کے ساتھ مل کر جو جائیداد میں اضافہ کیا اس تمام کی ملکیت باپ ہی کی ہے، وہ اپنی زندگی میں اس کو مذکورہ طریقے پر تقسیم کرسکتا ہے، اسے اس بات کی اجازت ہے کہ وہ چھوٹوں کو بڑوں کی بہ نسبت زیادہ دے،لیکن اگر والد زندگی میں تقسیم نہیں کرتا اور  والد کا انتقال ہوجائے تو اس میں دیگر ورثاء کے ساتھ بڑے بھائی کا بھی حصہ ہوگا، اس لیے کہ وہ بھی بیٹا ہے اور وارث ہے، لیکن بڑے بھائی نے اپنی ذاتی آمدن سے جو گھر خریدے ہیں وہ اس کی ذاتی ملکیت ہے، اس میں والد، والدہ، بھائیوں یا بہنوں کا حصہ نہیں ہے۔4۔اگر والد کی ذہنی اور جسمانی حالت درست ہےاور وہ برضاوخوشی اپنی جائیداد تقسیم کرے تو درست ہے، لیکن اگر عقلی قوت بچوں کی طرح کمزور ہوگئی ہےتو ان کے مال کو تقسیم کرنا کسی کے لیے بھی جائز نہیں ہے۔فقط و اللہ اعلم
                                                  
عنوان: اپنے ہی شریک کو مکان بیچنا
سوال: میں نے دو کروڑ کا ایک مکان لیا، اس پر ایک شخص نے کہا مجھ سے پارٹنرشپ کرلو یعنی ایک کروڑ کی، اور نفع کا تناسب آدھا آدھا طے ہوگیا، اب یہی پارٹنر کہتا ہے کہ تین مہینہ بعد یہ دو کروڑ کا مکان میں دو کروڑ پندرہ لاکھ کا لے لوں گا، آیا اپنے پارٹنر سے اس طرح کام کرنا درست ہے؟
جواب: صورتِ مسئولہ میں پارٹنر شپ کا معاہدہ ہونے کے بعد  وہ کل مکان کے آدھے حصے میں آپ کا شریک ہے، اگر آپ  اپنا حصہ  اس کو فروخت کرنا چاہیں تو اس کو قیمت طے کرکے فروخت کرسکتے ہیں۔الدر المختار وحاشية ابن عابدين (رد المحتار) (4/ 300):"(وكل) من شركاء الملك (أجنبي) في الامتناع عن تصرف مضر (في مال صاحبه)؛ لعدم تضمنها الوكالة (فصحّ له بيع حصّته ولو من غير شريكه بلا إذن إلا في صورة الخلط) لماليهما بفعلهما كحنطة بشعير وكبناء وشجر وزرع مشترك، قهستاني، وتمامه في الفصل الثلاثين من العمادية".فقط و الله أعلم
                                                  
عنوان: میزان بینک میں کاروباری اکاؤنٹ کھولنا
سوال: بینک میں اکاؤنٹ کیسا ہو؟ میزان بینک میں اسلامی کاروبار کا اکاؤنٹ ہے، کیا ایسا کرنا چاہیے؟
جواب: میزان بینک یا  مروجہ غیر سودی بینکوں سے تمویلی معاملات کرنا، سیونگ اکاؤنٹ  وغیرہ کھلوانا جائز نہیں ہے، ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی بینکوں کا طریقِ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ فقط واللہ اعلم
                                                  
عنوان: موبائل پر اشتہارات دیکھنا اور پیسے کمانا
سوال: موبائل پر اشتہارات دیکھنا اور پیسے کمانا سود ہے یا نہیں؟
جواب: آن لائن اشتہارات کے ذریعے پیسے کمانے کے لیے اگر  مختلف اشتہارات دیکھ کر ان پر کلک کرنا پڑتا ہے اور ان کلک کے بقدر  معاوضہ ملتا ہے تو یہ درج ذیل وجوہات کی بنا   پر ناجائز ہے:1.    اس میں دھوکا دہی  میں براہِ راست تعاون  ہے؛ کیوں کہ ان اشتہارات پر کلک کرنے کے ذریعے کمانے والے آدمی کا  ان  چیزوں کو لینے کا کوئی ارادہ ہی نہیں ہوتا، اور نہ ہی اس میں کوئی دلچسپی ہوتی  ہے، لیکن  بائع کو  ایسے دیکھنے والوں کی تعداد میں اضافہ دکھاتا ہے  جو کہ  اس  اشتہار والی چیز میں دل چسپی رکھتے ہیں اور خریدنے کا ارادہ رکھتے ہیں۔ یہ  بیچنے والوں کے ساتھ  ایک قسم کا دھوکا ہے،  اور اس میں  وہ اس طرح کی آن لائن ارننگ  کمپنیوں کی دھوکا دہی میں تعاون کرتا ہے۔2.     ان اشتہارات میں جان دار کی تصاویر بھی موجود ہوتی ہیں اور جان دار کی تصویر  کسی بھی طرح کی ہو اس کا دیکھنا جائز نہیں؛  لہذا اس پر جو اجرت  لی جائے گی وہ بھی جائز نہ ہوگی۔3.    ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔اور  اس قسم کے ناجائز وفاسد معاملات سود کے حکم میں ہوتے ہیں۔المبسوط للسرخسی میں ہے:"ولاتجوز الإجارة على شيء من الغناء والنوح والمزامير والطبل وشيء من اللهو؛ لأنه معصية والاستئجار على المعاصي باطل".(المبسوط للسرخسي: کتاب الإجارة، باب الإجارة الفاسدة (16/ 38)،ط۔ دار المعرفة)وفيه أيضًا:"لأنّ العقود الفاسدة كلّها ربا قال الله تعالى:{أحل الله البيع وحرم الربا}."(كتاب الشهادات، باب من لاتقبل شهادته (16/ 131)،ط. دارالمعرفة، بيروت، الطبعة:1414هـ - 1993م)فقط والله أعلم
                                                  
عنوان: زرعی بینک سے قرض لینا
سوال: زرعی بینک سے قرض لینا شرعاً کیسا ہے؟ اگر کوئی وہ قرض سال میں واپس کرے تو ان سے سود نہیں لیا جاتا!
جواب: زرعی بینک سے قرض لینا جائز نہیں، اگرچہ قرض لیتے ہوئے یہ نیت ہو کہ سال میں واپس کردے گا، تاکہ اضافی رقم نہ دینی پڑے؛ کیوں کہ اس قرض کے معاہدے میں یہ شرط ہوتی ہے کہ اگر رقم سال میں واپس نہیں کی تو اضافی رقم دے گا، جس طرح سود کا لین دین حرام ہے اسی طرح سودی معاہدہ کرنا بھی ناجائز اور حرام ہے۔"وقد روي عن عمر بن عبدالعزيز رضي الله عنه أنه أخذ قومًا يشربون الخمر، فقيل له عن أحد الحاضرين: إنه صائم، فحمل عليه الأدب وقرأ هذه الآية:{إِنَّكُمْ إِذاً مِثْلُهُمْ}،أي إن الرضا بالمعصية معصية؛ ولهذا يؤاخذ الفاعل والراضي بعقوبة المعاصي حتى يهلكوا بأجمعهم."الجامع لأحكام القرآن (5/ 418)فقط واللہ اعلم
                                                  
عنوان: مسجد کی حدود میں گاڑی پارک کرنا
سوال: کیا مولوی کے لیے موٹر سائیکل یا کوئى اور سوارى مسجد میں داخل کرنا جائز ہے؟
جواب: صورتِ مسئولہ میں مولوی ہو یا کوئی عام آدمی  سب پر مسجد کا احترام بے حد ضروری ہے اور کسی  ایک  کے لیے بھی یہ جائز نہیں ہے کہ وہ اپنی سواری/ گاڑی موٹرسائیکل وغیرہ شرعی مسجد  کی حدود (جو حصہ صرف نماز  کے لیے خاص ہے) میں داخل کرے۔ البتہ شرعی مسجد  کی حدود کے علاوہ  مسجد کی جو جگہ ہے اس حصے پر امامِ مسجد یا کوئی اور عالم اپنی گاڑی/موٹرسائیکل پارک کر سکتا ہے، اس میں حرج نہیں ہے، البتہ اس بات کا خیال رکھا جائے کہ آنے جانے والے نمازیوں کو اس سے تکلیف نہ ہو۔فتاوی عالمگیری میں ہے:"قيّم المسجد لايجوز له أن يبني حوانيت في حدّ المسجد أو في فنائه؛ لأنّ المسجد إذا جعل حانوتًا ومسكنًا تسقط حرمته وهذا لايجوز، والفناء تبع المسجد فيكون حكمه حكم المسجد، كذا في محيط السرخسي."(الفصل الثاني في الوقف وتصرف القيم وغيره في مال الوقف عليه/جلد2/صفحہ 462،ط: دار الفکر)"قيّم المسجد إذا أراد أن يبني حوانيت في المسجد أو في فنائه لايجوز له أن يفعل؛ لأنه إذا جعل المسجد سكنًا تسقط حرمة المسجد، وأما الفناء فلأنه تبع للمسجد."(فتح القدیر، کتاب الوقف، فصل إذا بنى مسجدًا لم يزل ملكه عنه/ جلد: 6/صفحہ: 436/ط: دار الفكر)فقط والله أعلم
                                                  
عنوان: حقوقِ مجردہ کی فروخت
سوال: ایک دوکان دار ہے، اس نے دکان کھولی اور دکان کو کافی شہرت حاصل ہوئی ہے، اب وہ اس دکان کو سامان کے ساتھ آگے بیچنا چاہتا ہے، اس شخص نے دکان میں موجود سامان کی قیمت 900000 (نو لاکھ) روپے  مقرر کی ہے، اور 150000(ڈیڑھ لاکھ) روپے ٹھکانے کی مقرر کی ہے، پوچھنایہ ہے کہ کیا ٹھکانے  کی بیع جائز ہے؟
جواب: محض دکان کے نام اور شہرت کے عوض میں مذکورہ دکاندار کا سامان خریدنے والے شخص سے رقم لینا شرعی طور پر جائز نہیں ہے۔ البتہ اگر اگر یہ دکاندار اپنے سامان کی قیمت  کچھ زائد مقرر کردیتا ہے اور اس قیمت پر خریدار لینے پر راضی ہو تو  یہ جائز ہے۔یہ جواب اس صورت میں ہے جب آپ کا مقصود ٹھکانے سے دکان کی شہرت ہو، جیساکہ آپ کے سوال کے ابتدائی حصے سے معلوم ہوتاہے۔ اور اگر سوال میں ٹھکانے سے مقصود جگہ ہے، اور وہ جگہ اس دکاندار کی ذاتی ہو اور اس جگہ کی قیمت الگ سے لگاکر اور سامان کی قیمت الگ سے مقرر کرکے فروخت کرنا چاہتا ہے، تو یہ صورت جائز ہے۔اگرمقصود کچھ اور ہے تو وضاحت کے ساتھ دوبارہ سوال لکھ کر دریافت فرمالیں۔مفتی محمود حسن گنگوہی رحمہ اللہ لکھتے ہیں:’’گڈول یعنی ’’نام‘‘ درحقیقت مال نہیں،  بلکہ بمنزلہ حیثیت عرفیہ کی ہے، جس کی کوئی قیمت نہیں، قانون نے اس کو جوکچھ حیثیت دی ہے، وہ شریعت کی رو سے فتویٰ لے کر نہیں دی ہے، اس لیے یہ باہمی رضامندی سے معاملہ طے کرلیاجائے، جو بھائی حکمِ شرع کی قدر کرتے ہوئے عمل کرے گا ان شاء اللہ نقصان میں نہیں رہے گا، ایثار سے کام لینا دنیا وآخرت میں بہت زیادہ عزت ومنفعت کا ذریعہ ہے‘‘۔ (فتاوی محمودیہ 16/178)امدادالاحکام میں ہے:’’محض اس قانون کے مشہور ہونے سے قرض خواہوں کا حق عنداللہ ساقط نہ ہوگا اور حقوقِ گڈول کی تنہا قیمت کچھ نہیں۔ ہاں یہ درست ہے کہ حقوقِ گڈول کی وجہ سے مجموعی دوکان کی قیمت زیادہ شمار کی جائے، مگر چوں کہ تنہا یہ حقوق شرعاً  قیمتی نہیں؛ اس لیے یہ جائز نہیں کہ ایک شریک کو صرف حقوقِ گڈول کی وجہ سے ایک لاکھ کا شریک مانا جائے، بلکہ اس کی طرف تھوڑا بہت مال بھی ہو جس کی قیمت حقوقِ گڈول کی وجہ سے زیادہ شمار کی جائے‘‘۔ (4/452مکتبہ دارالعلوم کراچی)الاشباہ والنظائر میں ہے :’’الحقوق المجردة لايجوز الاعتياض عنها ‘‘. (1/212)فتاوی شامی میں ہے :’’وفيها: وفي الأشباه: لايجوز الاعتياض عن الحقوق المجردة، كحق الشفعة، وعلى هذا لايجوز الاعتياض عن الوظائف بالأوقاف‘‘. (4/518)فقط واللہ اعلم
                                                  
عنوان: مرحومہ کی زندگی میں اجازت کے بغیر بیچی گئی جائیداد کا حکم، مرحومہ کی اجازت سے بیچی گئی جائیداد کی رقم خفیہ طور پر کاروبار میں لگانے کا حکم
سوال: ہم چار بہن بھائی ہیں، میں سب سے چھوٹا ہوں، میری والدہ اور خالہ اپنے والد یعنی میرے نانا کی جائیداد کی وارث تھیں، آج ہم چاروں بھائی تقریبًا دو ارب کی جائیداد کے مالک ہیں، میرے علم میں یہ بات آئی ہے کہ میرے والد نے 50 سال پہلے میری والدہ اور خالہ کی جائیداد کا کچھ حصہ فروخت کردیا تھا اور چوں کہ خالہ کافی چھوٹی تھیں اور اپنی بڑی بہن (یعنی میری والدہ) کے زیر کفالت تھیں؛ اس لیے اس حصے میں سے ان کو کچھ ادا نہ کیا گیا، اس کے دس سال بعد بڑے بھائی اور والد نے باقی جائیداد بھی فروخت کردی، چالیس سال پہلے یہ جائیداد آٹھ لاکھ میں فروخت ہوئی، لیکن خالہ کو بتایا گیا کہ پانچ لاکھ میں فروخت ہوئی ہے، خالہ کو پچاس ہزار نقد ادا کیے گئے اور بقیہ دو لاکھ کا بولا گیا کہ وہ ہم نے آپ کا پیسہ بینک میں جمع کروادیا ہے اور یہ پانچ سال میں دوگنا ہوجائے گا، جب کہ خالہ کا یہ پیسہ اور وہ حصہ جو ان سے چھپالیا گیا تھا، اس تمام پیسے سے کاروبار شروع کیا گیا، خالہ کے بچے اور میں اس وقت کم عمر تھے، میرے بڑے بھائیوں نے والد کے ساتھ مل کر محنت کی اور بعد میں میں بھی ان کے ساتھ شامل ہوگیا، کاروبار سے پیسہ کماکر پندرہ  سال بعد ہم نے خالہ کو تقریبًا ساڑھے تین لاکھ روپے مالیت کا ایک گھر بنادیا، لیکن ان کو یہ نہ بتایا کہ آپ کا پیسہ کاروبار میں استعمال ہورہا ہے، یا آپ کا کچھ پیسہ وہ بھی ہے جو ہم نے آپ سے چھپا لیا تھا، خالہ کو اس بات کا علم تھا اور انہوں نے اس بات کا ذکر اپنی بڑی بہن یعنی میری والدہ سے بھی کیا تھا، میری والدہ نے خالہ کو تسلی دی اور یقین دلایا کہ جب تمہاری اولاد بڑی ہوگی تو ان کو حصہ دے دیا جائے گا، 26 سال پہلے میری والدہ کا انتقال ہوگیا اور میری شادی خالہ کی بیٹی سے ہوگئی، آج جس کاروبار کا میں اور میرے بڑے بھائی مالک ہیں اس کی ابتدا خالہ کے ان پیسوں سے ہوئی تھی جو میرے والد اور بڑے بھائی نے بیچ کر اور خالہ کے حصہ کی رقم کو چھپا کر شروع کیا تھا، یعنی اس میں آدھی رقم میری والدہ کی تھی اور آدھی رقم میری خالہ کی تھی جو ان کی مرضی کے بغیر ان سے چھپا کر استعمال کی گئی تھی، آج جب یہ بات میرے علم میں آئی ہے تو میرے والد، والدہ اور خالہ سب کا انتقال ہوگیا ہے، میں اور میرے بھائی کروڑوں کے کاروبار اور جائیداد کے مالک ہیں، جب کہ خالہ کی اولاد کو کچھ نہیں ملا سوائے اس ایک گھر کے جو ہم نے اس کاروبار سے کماکر ان کو دیا تھا، میرے سب سے بڑے بھائی اس مسئلہ پر بات نہیں کرتے، جب کہ باقی دو بھائی یہ کہتے ہیں کہ بے ایمانی سب سے بڑے بھائی اور والد نے کی تھی، ہمیں تو اس بات کا علم ہی نہیں تھا، اس لیے ہم اپنی محنت کی کمائی کسی کو کیسے دے دیں؟ میں یہ بات جانتا ہوں کہ میرے والدین اور بڑے بھائی سے غلطی ہوئی تھی اور آج میں اور میرے بھائی اسی کاروبار کے مالک ہیں، براہِ مہربانی قرآن و سنت کی روشنی میں راہ نمائی فرمائیں کہ کیا ہمیں صرف وہ رقم ادا کرنی ہے جو خالہ سے چھپا لی گئی تھی، یا پھر اس رقم کو کاروبار میں لگانے سے جتنا منافع ہوا  اصل رقم کے ساتھ اس کا منافع بھی واپس کرنا پڑے گا؟ اور جائیداد کا وہ حصہ جو خالہ کے بچپن میں فروخت کردیا گیا تھا اس کا کیا حکم ہے؟
جواب: صورتِ مسئولہ میں آپ کے والد نے آپ کی والدہ اور خالہ کی مشترکہ جائیداد کا جو حصہ آپ کی خالہ کی اجازت کے بغیر بیچ دیا تھا، اس جائیداد کی بیع آپ کی خالہ کی اجازت پر موقوف رہی، اب چوں کہ آپ کی خالہ حیات نہیں ہیں تو آپ لوگ  ان کے ورثاء کے علم میں یہ بات لے آئیں، اگر آپ کی خالہ کے ورثاء ماضی کی اس بیع پر رضامندی کا اظہار کردیں تو آپ لوگوں کے ذمے خالہ کے ورثاء کو جائیداد  کی قیمتِ فروخت کے حساب سے حصہ دینا لازم ہوگا، لیکن اگر خالہ کے ورثاء ماضی کی اس بیع پر راضی نہ ہوں تو پھر وہ لوگ اس جائیداد کی موجودہ زمانے کی قیمت کے اعتبار سے اپنے حصہ کی رقم کا مطالبہ کرنے کا حق رکھتے ہیں، اور مطالبہ کرنے کی صورت میں آپ لوگوں پر اس جائیداد کی موجودہ زمانے کی قیمت کے اعتبار سے ان کا حصہ دے کر ان کو راضی کرنا لازم ہوگا۔جو جائیداد آپ کے والد صاحب اور بھائی نے آٹھ لاکھ میں بیچ کر خالہ کو پانچ لاکھ میں بکنے کا بتایا اور تین لاکھ روپے ان سے چھپالیے تو وہ تین لاکھ روپے میں سے خالہ کا جتنا حصہ تھا، یعنی ڈیڑھ لاکھ روپے (اگر اس جائیداد کی مالک صرف آپ کی والدہ اور خالہ ہی  تھیں) گویا وہ آپ کے والد نے خالہ کے غصب کرلیے تھے، اس لیے اب وہ ڈیڑھ لاکھ روپے بھی خالہ کے ورثاء کو واپس کرنا آپ لوگوں پر لازم ہے۔باقی پانچ لاکھ روپے میں سے خالہ کا حصہ ڈھائی لاکھ تھا، لیکن آپ کے والد نے خالہ کو پچاس ہزار روپے دے کر باقی دو لاکھ روپے اپنے کاروبار میں لگالیے، اس لیے اب آپ لوگوں پر لازم ہے کہ وہ دو لاکھ روپے اور کاروبار میں ان دو لاکھ روپے سے آج تک حاصل ہونے والا منافع بھی خالہ کے ورثاء کو واپس کردیں۔خالہ کے ورثاء کو جتنی رقم ادا کرنا آپ لوگوں کے ذمہ لازم ہے اس کا مکمل حساب کرنے کے بعد آپ لوگوں پر اس کل واجب الادا رقم میں سے ساڑھے تین لاکھ روپے (جس کا گھر بناکر خالہ کو دیا تھا) منہا کر کے باقی رقم خالہ کے ورثاء کو ادا کرنا لازم ہے۔ الدر المختار وحاشية ابن عابدين (رد المحتار) (5/ 106):"(من يتصرف في حق غيره) بمنزلة الجنس (بغير إذن شرعي) فصل خرج به نحو وكيل ووصي (كل تصرف صدر منه) تمليكا كان كبيع وتزويج، وإسقاطا كطلاق وإعتاق (وله مجيز) أي لهذا التصرف من يقدر على إجازته (حال وقوعه انعقد موقوفًا).  (قوله: انعقد موقوفًا) أي على إجازة من يملك ذلك العقد ولو كان العاقد نفسه. بيانه ما في الرابع والعشرين من جامع الفصولين: باعه أو زوجه بلا إذن ثم أجاز بعد وكالته جاز استحسانا: باع مال يتيم ثم جعله القاضي وصيا له فأجاز ذلك البيع صح استحسانا ولو تزوج بلا إذن مولاه ثم أذن له في النكاح فأجاز ذلك النكاح جاز، ولايجوز إلا بإجازته، ولو لم يأذن له ولكنه عتق جاز بلا إجازة بعد عتقه، ولو تزوج الصبي أو باع ثم أذن له وليه أو بلغ لم يجز إلا بإجازته، وتمام الفروع هناك فراجعه."الفتاوى الهندية (3/ 152):"إذا باع الرجل مال الغير عندنا يتوقف البيع على إجازة المالك".فتح القدير للكمال ابن الهمام (7/ 51):"(فصل في بيع الفضولي) قال: (ومن باع ملك غيره بغير أمره فالمالك بالخيار، إن شاء أجاز البيع؛ وإن شاء فسخ)".الدر المختار وحاشية ابن عابدين (رد المحتار) (6/ 179):"(وحكمه الإثم لمن علم أنه مال الغير ورد العين قائمة والغرم هالكة ولغير من علم الأخيران) فلا إثم؛ لأنه خطأ وهو مرفوع بالحديث.(قوله: ولغير من علم الأخيران) أي وحكمه لغير من علم أنه مال الغير الرد أو الغرم فقط دون الإثم (قوله: بالحديث) وهو قوله عليه الصلاة والسلام: «رفع عن أمتي الخطأ والنسيان» معناه رفع مأثم الخطأ، أتقاني".فقط والله أعلم
                                                  
عنوان: چوری کا مال خریدنا جائز نہیں
سوال: کیا میں ایسے شخص سے اپنی گاڑی کا سامان لے سکتا ہوں جس کے بارے میں لوگوں کا یہ کہنا ہو کہ اس کے پاس چوری کا سامان ہوتا ہےك لہذا اس سے سامان نہ لیں اور کسی اور شخص سے سامان لیں؟
جواب: خرید و فروخت کے صحیح ہونے کے لیے جس چیز کو فروخت کیا جارہا ہو اس پر فروخت کنندہ کی ملکیت کا ہونا، یا مالک کی جانب سے فروخت کرنے کی اجازت کا ہونا شرعًا ضروری ہوتا ہے، پس اگر کسی اور کی مملوکہ چیز کو اس کی مرضی و اجازت کے بغیر فروخت کیا جائے تو  ایسا سودا شرعًا منعقد ہی نہیں ہوتا، یعنی ظاہری طور پر ہونے والی خرید و فروخت کے باوجود بھی خریدی گئی چیز پر خریدار کی ملکیت ثابت نہیں ہوتا، بلکہ ان دونوں پر شرعًا لازم ہوتا ہے کہ وہ مذکورہ سودا ختم کرکے مالک کی مرضی و اجازت سے دوبارہ عقد کریں، لہذا صورتِ مسئولہ میں چوری کا سامان فروخت کرنے والا شخص چوں کہ اس کا مالک نہیں ہوتا لہذا معلوم ہونے کے باوجود اس ہی سے سامان خریدنا جائز نہ ہوگا۔السنن الکبری للبيهقي میں ہے:"عن شرحبيل مولى الأنصار، عن أبي هريرة عن النبي صلى الله عليه وسلم أنه قال: "من اشترى سرقةً وهو يعلم أنها سرقة فقد أشرك في عارها وإثمها".( کتاب البیوع، باب كراهية مبايعة من أكثر ماله من الربا أو ثمن المحرم، ٥ / ٥٤٨، ط: دار الكتب العلمية، بيروت – لبنان)تنویر الابصار مع الدر المختار میں ہے:"(وَبَيْعُ مَا لَيْسَ فِي مِلْكِهِ) لِبُطْلَانِ بَيْعِ الْمَعْدُومِ وَمَا لَهُ خَطَرُ الْعَدَمِ.... (وَ) الْبَيْعُ الْبَاطِلُ (حُكْمُهُ عَدَمُ مِلْكِ الْمُشْتَرِي إيَّاهُ)".فتاوی شامی میں ہے:"(قَوْلُهُ: وَبَيْعُ مَا لَيْسَ فِي مِلْكِهِ) فِيهِ أَنَّهُ يَشْمَلُ بَيْعَ مِلْكِ الْغَيْرِ لِوَكَالَةٍ أَوْ بِدُونِهَا مَعَ أَنَّ الْأَوَّلَ صَحِيحٌ نَافِذٌ وَالثَّانِي صَحِيحٌ مَوْقُوفٌ. وَقَدْ يُجَابُ بِأَنَّ الْمُرَادَ بَيْعُ مَا سَيَمْلِكُهُ قَبْلَ مِلْكِهِ لَهُ ثُمَّ رَأَيْته كَذَلِكَ فِي الْفَتْحِ فِي أَوَّلِ فَصْلِ بَيْعِ الْفُضُولِيِّ، وَذَكَرَ أَنَّ سَبَبَ النَّهْيِ فِي الْحَدِيثِ ذَلِكَ (قَوْلُهُ: لِبُطْلَانِ بَيْعِ الْمَعْدُومِ) إذْ مِنْ شَرْطِ الْمَعْقُودِ عَلَيْهِ: أَنْ يَكُونَ مَوْجُودًا مَالًا مُتَقَوِّمًا مَمْلُوكًا فِي نَفْسِهِ، وَأَنْ يَكُونَ مِلْكَ الْبَائِعِ فِيمَا بِبَيْعِهِ لِنَفْسِهِ، وَأَنْ يَكُونَ مَقْدُورَ التَّسْلِيمِ، مِنَحٌ".( كتاب البيوع، باب البيع الفاسد، ٥ / ٥٨ - ٥٩، ط: دار الفكر)فقط واللہ اعلم
                                                  
عنوان: ثلث سے زائد مال میں کی گئی وصیت ثلث میں نافذ ہو گی یا باطل ہو گی؟
سوال: ایک شخص نے غیر وارث کے لیے ثلثِ مال (ایک تہائی ترکے) سے زیادہ وصیت کی تو آیا اس شخص کے مرنے کے بعد یہ وصیت ثلثِ مال کے اندر جاری کی جائے گی یا یہ وصیت باطل ہو جائے گی؟
جواب: واضح رہے کہ ہر شخص کو یہ حق ہے کہ وہ مرنے سے پہلے غیر وارث کے لیے ثُلثِ مال (ایک تہائی ترکے) میں وصیت کرے، ثلث سے زائد مال میں وصیت کرنے کا حق نہیں ہے، لیکن اگر کوئی شخص ایک تہائی سے زائد مال کی وصیت کر دیتا ہے تو یہ وصیت ورثاء کی اجازت پر  موقوف ہوتی ہے، اگر سب ورثاء عاقل بالغ ہوں اور اپنی خوشی سے اس کو نافذ کرنا چاہیں تو کر سکتے ہیں، اور سب ورثاء عاقل بالغ نہ ہوں یا سب عاقل بالغ ہوں لیکن بعض راضی ہوں اور بعض راضی نہ ہوں تو جو عاقل بالغ وصیت نافذ کرنا چاہیں، ان کے حصے سے یہ وصیت نافذ کی جائے گی، نابالغ ورثاء یا غیر رضامند ورثاء کو ان کا حصہ پورا دیا جائے گا، لیکن اگر تمام ورثاء اس پر راضی نہ ہوں تو ایک تہائی مال میں وصیت کو نافذ کرنا ورثاء پر واجب ہو گا، وصیت بالکلیہ  باطل نہ ہو گی۔تبيين الحقائق شرح كنز الدقائق وحاشية الشلبي (6/ 182):"ثم تصح الوصية للأجنبي بالثلث من غير إجازة الوارث، و لاتجوز بما زاد على الثلث".الموسوعة الفقهية الكويتية (30/ 254):"الوصية للأجنبي بما زاد عن الثلث . 23 - اختلف الفقهاء في الوصية بالزائد على الثلث للأجنبي على قولين :القول الأول : إن الوصية للأجنبي في القدر الزائد على الثلث تصح وتنعقد ، ولكنها تكون موقوفة على إجازة الورثة ، فإن لم يكن له ورثة نفذت دون حاجة إلى إجازة أحد ، وهذا هو مذهب الحنفية".بدائع الصنائع في ترتيب الشرائع (7/ 385):"وأما بيان حكم الوصية فالوصية في الأصل نوعان: وصية بالمال، ووصية بفعل متعلق بالمال لا يتحقق بدون المال، أما الوصية بالمال فحكمها ثبوت الملك في المال الموصى به للموصى له."فقط و الله أعلم
                                                  
عنوان: گھر کی تقسیم / مناسخہ
سوال: ایک شخص مسمٰی ابوشاہ محمد کا انتقال ہوا ، ان کا متروکہ مال ایک مکان ہے، ورثاء میں تین بیٹے ( مشتاق احمد ، ممتاز احمد اورارشاد احمد ) اور دو بیٹیاں ( مریم اور زیتون ) چھوڑیں۔ مکان کی تقسیم سے قبل مریم کا انتقال ہوگیا، ان کے ورثاء میں شوہر(محمد بخش) ، اولادوں میں دو بیٹے(محمد اختر اورمحمد واصف) اور چاربیٹیاں (یاسمین،اسماء، آمنہ اور عابدہ) چھوڑیں۔ اس کے بعد زیتون کا بھی انتقال ہوگیا، ان کے ورثاء میں شوہر(بشیر)، اولادوں میں دو بیٹے (محمد سلیم اور محمد اسماعیل) اور تین بیٹیاں( سلمٰی ، صائمہ اور عائشہ) چھوڑیں۔ اس کے بعد مشتاق احمد کا بھی انتقال ہوگیا، ان کے ورثاء میں صرف ایک بیٹا (محمد زبیر) ہے، اس کے بعد مریم کے شوہر (محمد بخش) کا بھی انتقال ہوگیا۔اس کے بعد ممتاز احمد کا انتقال ہوا ، ان کے ورثاء میں ایک مطلّقہ بیوی اور ایک بیٹی (خدیجہ) اورایک بھائی (ارشاداحمد) ہے۔مفتی صاحب موجودہ مکان میں دو ورثاء (ارشاد احمد اور محمد زبیر مع اپنی فیملی) رہائش پذیر ہیں۔ مکان کی موجودہ مالیت تقریباً کم وبیش ڈیڑھ کروڑ روپے ہے۔وارثوں کو ان کا شرعی حصّہ مکان کو فروخت کرکے ہی دیا جاسکتا ہے۔فروخت کرنے کے لیے ضروری ہے کہ سارے واجبات کی ادائیگی کی جائے اور مکان کے کاغذات اور دستاویزات مکمل کیے جائیں اور بیچنے کے لیے ایجنٹ اور بروکر کی ضرورت ہوتی ہے، اس کی خدمات حاصل کی جائیں،اسی طرح یوٹیلٹی بلز ، پراپرٹی ٹیکس، بروکر کی فیس اور روڈمیپ ٹیکس کی مکمل ادائیگی کی جائے۔ یہ بتائیں اس مکان میں ورثاء کا شرعی اور قانونی کیا حصہ ہوگا اور اخراجات تمام ورثاء کی ذمہ داری ہوگی یا صرف اس مکان میں رہنے والوں کی؟ یا بعض اخراجات تمام ورثاء برداشت کریں گے اور بعض صرف اس مکان میں رہنے والے؟یا اخراجات ان کے حصوں کے بقدر؟ آپ سے درخواست ہے واضح اور تفصیلی جواب عنایت فرمائیں۔
جواب: صورتِ مسئولہ میں مذکورہ گھر کے وہ اخراجات جو استعمال کی وجہ سے لازم ہوئے ہیں، جیسے یوٹیلٹی بلز  وغیرہ اس کی ادائیگی ان لوگوں کے ذمہ واجب ہے جو اس گھر میں رہ رہے ہیں، تمام ورثاء کے ذمے لازم نہیں، البتہ وہ اخراجات جو اس گھر کے بیچنے پر آئیں گےجیسے بروکری فیس وغیرہ وہ تمام ورثا کے ذمہ لازم ہوں گے، لہذا مکان بیچ کر پہلے یہ اخراجات ادا کیے جائیں اس کے بعد باقی رقم ورثا کے درمیان تقسیم کی جائے گی۔مسمی ابو شاہ محمد کی جائیداد کی تقسیم کا شرعی طریقہ یہ ہے کہ مرحوم کے  حقوقِ متقدمہ کی ادائیگی کے بعدکل مال کے  448 حصے بنائیں گے، اس میں سے  ارشاد  کو  168 حصے، مریم کے ہر بیٹے کو  14 حصے، اس کی ہر بیٹی کو 7 حصے، زیتون کے شوہر کو   14 حصے، اس کے ہر بیٹے کو 12  حصے، اس کی ہر بیٹی کو  6  حصے، مشتاق کے بیٹے کو 112 حصے اور ممتاز کی بیٹی کو56 حصے ملیں گے۔یعنی فی صد کے اعتبار سےابو شاہ محمد کے  زندہ بیٹے  ارشاد کو 37.5فی صد،مریم کے ہر ایک بیٹے کو  3.125فی صد، اس کی ہر ایک بیٹی کو 1.56فی صد،زیتون کے شوہر کو  3.125فی صد،اس کے ہر ایک بیٹے کو 2.67فی صد اور ہر ایک بیٹی کو 1.33فی صد،مشتاق کے بیٹے کو  25فی صد اور ممتاز احمد کی بیٹی کو 12.5فی صد حصہ ملے گا۔فتاوی شامی میں ہے:(وهو على عدد الرءوس) مطلقا لا الأنصباء خلافا لهما، قيد بالقاسم لأن أجرة الكيال والوزان بقدر الأنصباء إجماعا، وكذا سائر المؤن كأجرة الراعي والحمل والحفظ وغيرها شرح مجمع، زاد في الملتقى: إن لم يكن للقسمة، وإن كان لها فعلى الخلاف لكن ذكره في الهداية بلفظ قيل، وتمامه فيما علقته عليه.(الدر المختار وحاشية ابن عابدين ، كتاب القسمة 6/ 256 ط: سعيد) فقط و الله أعلم
                                                  
عنوان: تجارت میں منافع کتنا جائز ہے؟
سوال: تجارت میں منافع کتنا جائز ہے؟
جواب: واضح رہے کہ شریعتِ مطہرہ نے خرید و فروخت کی صحت کا مدار عاقدین کی باہمی رضامندی پر رکھا ہے اور منافع کے حوالہ سے کسی قسم کی پابندی یا حد مقرر نہیں کی، بلکہ اس معاملہ کو عرف پر چھوڑ دیا ہے، تاہم تاجر کو اس بات کا پابند بھی کیا ہے کہ وہ کسی کی مجبوری کا غلط فائدہ نہ اٹھائیں اور یہ اسلامی معاشیات کی اہم خوبی ہے۔مسند احمد میں ہے:"عَنْ اَبِي هُرَيْرَةَ اَنَّ رَجُلًا جَاءَ فَقَالَ: يَا رَسُولَ اﷲِ سَعِّرْ! فَقَالَ: بَلْ أَدْعُو، ثُمَّ جَاءَ هُ رَجُلٌ فَقَالَ: يَا رَسُولَ اﷲِ سَعِّرْ! فَقَالَ: بَلْ اﷲُ يَخْفِضُ وَيَرْفَعُ، وَإِنِّي لَاَرْجُو أَنْ أَلْقَی اﷲَ وَلَيْسَ لِأَحَدٍ عِنْدِي مَظْلَمَةٌ".( ٢/ ٣٣٧، رقم الحديث: ٣٤٥٠، ط: موسسة قرطبة مصر)حضرت ابوہریرہ رضی اللہ عنہ سے روایت ہے کہ ایک شخص آیا اور رسول اکرم صلی اللہ علیہ وسلم سے درخواست کی کہ اے اللہ کے رسول (صلی اللہ علیہ وآلہ وسلم) (اشیاء) کے نرخ مقرر فرما دیجیے۔ آپ صلی اللہ علیہ وآلہ وسلم نے فرمایا: میں دعا کروں گا، پھر ایک شخص نے آکر عرض کی: یا رسول اللہ (صلی اللہ علیہ وآلہ وسلم)! بھاؤ مقرر فرما دیجیے! آپ صلی اللہ علیہ وآلہ وسلم نے فرمایا: اللہ تعالیٰ ہی بھاؤ گھٹاتا اور بڑھاتا ہے اور میں یہ آرزو رکھتا ہوں کہ اس حال میں اللہ تعالیٰ سے ملاقات کروں کہ میں نے کسی پر بھی زیادتی نہ کی ہو۔سنن ابی داؤد میں ہے:"عَنْ أَنَسٍ قَالَ النَّاسُ: يَا رَسُولَ اﷲِ غَلَا السِّعْرُ فَسَعِّرْ لَنَا، فَقَالَ رَسُولُ ﷲِ ﷺ: إِنَّ اﷲَ هُوَ الْمُسَعِّرُ الْقَابِضُ الْبَاسِطُ الرَّازِقُ، وَإِنِّي لَأَرْجُو أَنْ أَلْقَی اﷲَ وَلَيْسَ أَحَدٌ مِنْکُمْ يُطَالِبُنِي بِمَظْلَمَةٍ فِي دَمٍ وَلَا مَالٍ".(٣ / ٢٧٢، رقم الحديث: ٣٤٥١)حضرت انس رضی اللہ عنہ نے فرمایا کہ لوگوں نے شکایت کی کہ اے اللہ کے رسول (صلی اللہ علیہ وآلہ وسلم) بھاؤ بہت چڑھ گئے ہیں، لہٰذا ہمارے لیے نرخ مقرر فرما دیجیے۔ رسول اللہ صلی اللہ علیہ وآلہ وسلم نے فرمایا کہ نرخ مقرر کرنے والا تو اللہ تعالیٰ ہے، وہی رزق کی تنگی اور کشادگی کرتا ہے، اور میں یہ تمنا رکھتا ہوں کہ اللہ تعالیٰ سے اس حال میں ملوں کہ تم میں سے کسی کا مجھ سے مطالبہ نہ ہو، جانی یا مالی زیادتی کا۔لہذا صورتِ مسئولہ میں خرید و فروخت کی صورت میں باہمی رضامندی سے جتنا نفع طے کرلیا جائے وہ لینا جائز ہوگا، البتہ بازار کے متعارف منافع سے زائد منافع رکھنا مناسب نہیں. نیز ابتدا میں جو قیمت طے کرلی جائے اس سے زائد رقم (چاہے قسط میں تاخیر کے نام پر بطور جرمانہ ہو یا کسی اور نام سے) وصول کرنا شرعاً جائز نہ ہوگا، نیز جرمانہ کی شرط کے ساتھ ادھار خرید و فروخت جائز نہیں۔مزید تفصیل کے لیے درج ذیل لنک پر فتویٰ دیکھیے:کاروبار میں نفع کی شرعی حدفقط واللہ اعلم
                                                  
عنوان: پب جی سے پیسہ کمانے کا حکم
سوال: پب جی کے ذريعے سے پيسے کمانا جائز ہے؟ اگر نہیں ہے تو اس کی وجہ بيان کردے!
جواب: پب جی گیم کھیلنا چوں کہ حرام ہے؛ لہذا اسے ذریعہ آمدن بنانا بھی حرام ہے، پس صورتِ مسئولہ میں  پب جی سے پیسہ کمانا جائز نہیں۔ فقط واللہ اعلمپب جی گیم کے حکم کی تفصیل کے لیے درج ذیل لنک پر فتویٰ ملاحظہ کیجیے:کیا پب جی گیم کھیلنے والا دائرہ اسلام سے خارج ہوجائے گا؟
                                                  
