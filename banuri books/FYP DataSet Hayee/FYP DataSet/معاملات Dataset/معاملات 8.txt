عنوان: بینک سے ملنے والے منافع کا حکم
سوال: میرا اکاؤنٹ نیشنل بینک PIB کالونی میں ہے،  بینک نے مجھے کچھ رقم  پرافٹ کے طور پر دی ہے، میرا سوال یہ ہے کہ بینک کی جانب سے جو مجھے پروفٹ ملا ہے، کیا وہ سود ہے؟ اگر سود ہے تو وضاحت  فرمائیں کہ سود کس طرح ہے، اور سود کیا ہوتا ہے؟
جواب: واضح رہے کہ بینک میں جو رقم اکاؤنٹ ہولڈر کی جانب سے جمع کرائی جاتی ہے، اس کی حیثیت  قرض کی ہوتی ہے،  اور قرض پر مشروط  منافع حاصل کرنا سود ہونے کی وجہ سے حرام  ہے،  لہذا صورت مسئولہ میں سائل کو بینک کی جانب سے جو اصل رقم سے زائد رقم دی گئی ہے، وہ لینا، اور اپنے استعمال میں لانا  سائل کے لیے جائز نہیں ہوگا، پس سائل نے  اگر زائد  رقم  وصول کرلی ہے، جسے واپس کرنا ممکن نہ ہو تو ثواب کی نیت کے بغیر غرباء اور فقراء میں صدقہ کرنا سائل پر شرعا لازم ہوگا، اور سائل پر لازم ہے کہ اپنا مذکورہ سیونگ اکاؤنٹ، کرنٹ اکاؤنٹ میں تبدیل کروادے اور سودی اکاؤنٹ میں سودی رقم لینے اور آنے پر توبہ واستغفار بھی لازم ہے۔نیز شرعاً  "سود" اس اضافے کو کہا جاتا ہے  جو ہم جنس مال (نقدی، مکیلی یا موزونی چیز )  کے تبادلے میں بغیر عوض آئے اور عقد کے وقت مشروط ہو، پس قرض دی  ہوئی رقم  کی واپسی پر مشروط  زائد رقم وصول کرنا بھی سود میں داخل ہے۔النهر الفائق شرح كنز الدقائقمیں ہے:"هو فضل مال بلا عوض في معاوضة مال بمال.(هو فضل مال) ولو حكما فدخل ربا النسيئة والبيوع الفاسدة كالبيع بشرط فإنهم جعلوها من الربا وهذا أولى من قول بعضهم المقصر تعريف الربا المتبادر عند الإطلاق وذلك إنما هو رد الفضل (بلا عوض) خرج به ما سيأتي في الصرف من أنه لو باعه كر بر وشعير بضعفهما جاز بصرف الجنس إلى خلاف جنسه فضل قفيزي شعير على قفيز بر فإنه بعوض (في معاوضة مال) خرج به الهبة.زاد في (الوقاية) مشروط لأحد المتعاقدين، لأنه لو شرط لغيرهما لا يكون من باب الربا، والأولى أن يقال في أحد البدلين لأن العاقد قد يكون وكيلًا وفضوليًّا والمعتبر كون الفضل للبائع أو المشتري."(كتاب البيوع، باب الربا، ٣ / ٤٦٩،ط : دار الكتب العلمية)إعلاء السننمیں ہے:عن علي أمير المؤمنين رضي الله عنه مرفوعا: كل قرض جر منفعة فهو ربا ... وقال الموفق: وكل قرض شرط فيه الزيادة فهو حرام بلا خلاف."(كتاب الحوالة، باب كل قرض جر منفعة فهو ربا، ١٤ / ٥١٢، ط: إدارة القرآن)  رد المحتار علی الدر المختارمیں ہے:"[مطلب كل قرض جر نفعا حرام](قوله: كل قرض جر نفعا حرام) أَي إذا كان مشروطا كما علم مما نقله عن الْبحر، وعن الخلاصة وفي الذخيرة وإِن لم يكن النفع مشروطا في الْقرض، فعلي قول الْكرخي لا بأْس به ويأْتي تمامه."(كتاب البيوع، باب المرابحة و التولية، فصل في القرض، ٥ / ١٦٦ ، ط: دار الفكر)حاشية الشلبيمیں ہے:"(قوله: ومن وضع درهما عند بقال إلخ) قال الكرخي في مختصره في كتاب الصرف وكل قرض جر منفعة لا يجوز مثل أن يقرض دراهم غلة على أن يعطيه صحاحا أو يقرض قرضا على أن يبيع به بيعا؛ لأنه روي أن كل قرض جر منفعة فهو ربا، وتأويل هذا عندنا أن تكون المنفعة موجبة بعقد القرض مشروطة فيه، وإن كانت غير مشروطة فيه فاستقرض غلة فقضاه صحاحا من غير أن يشترط عليه جاز، وكذلك لو باعه شيئا، ولم يكن شرط البيع في أصل العقد جاز ذلك، ولم يكن به بأس إلى هنا لفظ الكرخي في مختصره، وذلك؛ لأن القرض تمليك الشيء بمثله فإذا جر نفعا صار كأنه استزاد فيه الربا فلا يجوز؛ ولأن القرض تبرع وجر المنفعة يخرجه عن موضعه، وإنما يكره إذا كانت المنفعة مشروطة في العقد، وإذا لم تكن مشروطة فيه يكون المقترض متبرعا بها فصار كالرجحان الذي دفعه - صلى الله عليه وسلم - في بدل القرض، وقد روي عن ابن عمر أنه كان يستقرض فإذا خرج عطاؤه أعطاه أجود مما أخذ ."( حاشية الشلبي بهامش تبيين الحقائق شرح كنز الدقائق، كتاب الكراهية، فصل في البيع، ٦ / ٢٩، ط: دار الكتاب الإسلامي)فقط واللہ اعلم
                                                  
عنوان: فقہی شرائط کی موجودگی میں قسط وار گاڑی خریدنے کا حکم
سوال: ایک شخص دوسرے سے  قسطوں پر  گاڑی خریدتے ہیں ،   گاڑی کی اصل قیمت نقد میں 15 لاکھ تھی ، اور ادھار  انہوں نے اس طرح کیا کہ 19 لاکھ  میں گاڑی دوں گا، اور   دونوں کا بھاؤ  تاؤ  ادھار انیس لاکھ میں اس طرح     طے   ہوا کہ ان میں سے کچھ رقم نقد دے دی،  اور کچھ کے بارے میں اس طرح طے کیا کہ   دو سال میں  قسط وار ادا کرتا رہوں گا ، ہر مہینہ 50  ہزار روپے دوں گا ، اور اس میں یہ بھی طے ہوا کہ اگر خدانخواستہ کبھی قسط کے  ادا کرنے میں تاخیر ہو گئی تو اس کی وجہ سے کوئی زیادتی یا جرمانہ نہیں ہوگا،  اور اسی طرح اگر مشتری  از خود کچھ جلدی  ادا کرے   تو اس وجہ سے  ڈسکاؤنٹ نہیں ملے گا ، اور دونوں نے ان شرائط پر اتفاق کرلیا، تو کیا اس طرح معاملہ کرنا یعنی اس طرح  قسطوں پر گاڑی خرید نا جائز ہے یا نہیں ؟
جواب: صورتِ مسئولہ میں گاڑی اس طرح قسطوار خریدنا کہ ابتداءً کل    قیمت 19 لاکھ متعین  کردی، اور اس میں کچھ نقد ادا کردیے، اور باقی کے متعلق اس طرح طے ہوا کہ دو سال کے مدت میں ہر مہینہ  پچاس ہزار قسط ادا کرتا رہوں گا، اور قسط کی تاخیر اور تقدیم پر کوئی زیادتی یا ڈسکاؤنٹ بھی نہیں ہے، تو اس طرح قسط وار  گاڑی خریدنا  جائز ہے۔شرح المجلۃ لسلیم رستم باز میں ہے :"‌البيع ‌مع ‌تأجيل ‌الثمن وتقسيطه صحيح يلزم أن تكون المدة معلومة في البيع بالتأجيل والتقسيط."(الكتاب الأول البيوع، الفصل الثانی  في بيان المسائل  المتعلقة بالنسيئة و التأجيل، المادة: 245،246،ج:1، ص:100،  ط:رشيدية)وفیہ ایضاً:"تأجيل الثمن  إلى مدة غير معينة كإمطار السماء يفسد البيع."(الكتاب الأول البيوع، الفصل الثانی  في بيان المسائل  المتعلقة بالنسيئة و التأجيل، المادة: 248،ج:1، ص:101،  ط:رشيدية)فتاوی ہندیہ میں ہے:"وإذا كان عليه ألف درهم نجية مؤجلة فصالحه على ألف سود حالة فإنه لا يجوز كذا في الذخيرة.‌لو ‌كانت ‌له ‌ألف مؤجلة فصالحه على خمسمائة حالة لا يجوز كذا في الهداية."(كتاب الصلح، الباب الثاني في الصلح في الدين، ج:4، ص:232، ط:دارالفكر)فقہ البیوع علی المذاھب الاربعہ میں ہے:"وكما يجوز ضرب الأجل لأداء الثمن دفعة واحدة، كذلك يجوز أن يكون أداء الثمن بأقساط، بشرط أن تكون آجال الأقساط و مبالغها معينة عند العقد، و قد يسمى: البيع بالتقسيط، و هو نوع من البيع المؤجل، و الأقساط قد تسمى نجوما."(الباب الخامس من حيث طريق وفاء العوضين، ج:1، ص:525، ط:مكتبة  معارف القرآن)فقط واللہ أعلم
                                                  
عنوان: وقت سے پہلے ادائیگی کی صورت میں قیمت میں کمی کا حکم
سوال: میری دُکان سولر سسٹم کی ہے، ہمارے پاس کچھ گاہک ایسے آتے ہیں جن کو ہم قسط پر یا ٹائم پیمنٹ پر مال دیتے ہیں، لیکن جب گاہک لے کر جا رہا ہوتا ہے سامان تو اس ٹائم ریٹ طے ہوجاتے ہے۔ لیکن اکثر گاہک اپنے دیے ہُوئے ٹائم سے پہلے پیمنٹ ادا کرتا ہے تو وہ بولتا ہے کے میں نے وقت سے پہلے پیمنٹ ادا کر دی ہے تو میرے ساتھ اب رِعایت کریں۔ تو کیا مجھے اس کے ساتھ رعایت کرنی چاہیے یا نہیں؟
جواب: صورت مسئولہ میں اگر پہلے سے یہ بات طے نہ ہو کہ وقت سے پہلے قیمت ادائیگی کی صورت میں قیمت میں کمی کی جائے گی یعنی قبل از وقت ادائیگی کی بناء پر بائع  کی طرف سے قیمت میں کمی کرنا بطور شرط نہ ہو  تو سائل(بائع) کے لیے ان کے ساتھ رعایت کرکے قیمت کم کرنا جائز ہے ،لیکن  اگر پہلے سے طے ہوا تھا یا طے نہ بھی ہو لیکن خریدار اس شرط پر وقت سے قبل ادائیگی کرے کہ بائع قیمت میں کچھ کمی کرے تو یہ صورت سود ہونے کی وجہ سے جائز نہیں ہوگی ،کیوں کہ یہ کمی اجل (وقت) کے مقابلہ میں ہوگی جوکہ جائز نہیں ۔مبسوط  سرخسی میں ہے :"وإذا كان لرجل على رجل دين إلى أجل، وهو من ثمن مبيع فحط عنه شيئا ‌على ‌أن ‌يعجل ‌له ما بقي فلا خير فيه ولكن يرد ما أخذ والمال كله إلى أجله، وهو مذهب عبد الله بن عمر - رضي الله عنهما - وكان زيد بن ثابت - رضي الله عنه - يجوز ذلك ولسنا نأخذ بقوله؛ لأن هذا مقابلة الأجل بالدراهم ومقابلة الأجل بالدراهم ربا، ألا ترى أن في الدين الحال لو زاده في المال ليؤجله لم يجز فكذلك في المؤجل إذا حط عنه البعض ليعجل له ما بقي والذي روي أن النبي - صلى الله عليه وسلم - «لما أجلى بني النضير فقالوا: إن لنا ديونا على الناس فقال - صلى الله عليه وسلم - ضعوا وتعجلوا» فتأويل ذلك ضعوا وتعجلوا من غير شرط أو كان ذلك قبل نزول حرمة الربا."(ج:13،ص:126،باب العیوب اللتی یطعن المشتری بہا،دارالمعرفۃ)الہدایہ میں ہے :"قال: "ولو كانت له ألف مؤجلة فصالحه على خمسمائة حالة لم يجز" لأن المعجل خير من المؤجل وهو غير مستحق بالعقد فيكون بإزاء ما حطه عنه، وذلك اعتياض عن الأجل وهو حرام ."(کتاب الصلح،باب الصلح فی الدین ،ج:3،ص:197،داراحیاء التراث العربی)فقط واللہ اعلم
                                                  
عنوان: فورکس ٹریڈنگ حلال ہے یا نہیں؟
سوال: کیا فورکس ٹریڈنگ حلال ہے؟میں نے بعض لوگوں سے سنا ہے کہ فورکس ٹریڈنگ حرام ہے، بلکہ جب آپ سود فری اکاؤنٹ بنا ئیں جوکہ اسلامی اکاؤنٹ سے بھی جانا جاتا ہے،اس اکاؤنٹ میں وہ چیزیں نہیں ہوتیں جو حرام ہیں ،جیسےرباء وغیرہ،لہٰذا اس کے بارے میں تشریح کریں۔
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں۔ لہٰذا ان معاملات سے مکمل اجتناب کیا جائے۔ اس سلسلہ میں ہمارے ہاں سے ایک تفصیلی فتویٰ شائع ہوچکا ہے جو درج ذیل لنک سے آپ حاصل کرسکتے ہیں:فاریکس ٹریڈنگ کا حکماور اگر آپ کسی خاص صورت سے متعلق دریافت کرناچاہتے ہیں تو اس کی تفصیل ،شرائط وضوابط لکھ کر سوال بھیج دیں۔فقط واللہ اعلم
                                                  
عنوان: شیئر مارکیٹ میں پیسے لگانے کا حکم
سوال: شیئر مارکیٹ میں اپنا پیسہ لگانا کیسا ہے؟
جواب: شیئرز کا کاروبار چند شرائط کے ساتھ جائز ہے:1- جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو اور نہ ہی اس کمپنی کے کل اثاثے نقد کی شکل میں ہوں بلکہ اس کمپنی کی ملکیت مین جامد اثاثے بھی موجود ہوں۔2- کمپنی کا سرمایہ حلال ہو۔3- کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔4- شیئرز کی خرید و فروخت میں، خرید و فروخت کی تمام شرائط کی پابندی ہو۔5- حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6- شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں، بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔(نوٹ: سوال کا مقصد کچھ اور ہو تو وضاحت کے ساتھ لکھ کر بھیجیں)صحیح البخاریمیں ہے:"حدثنا علي بن عبد الله، حدثنا سفيان، قال: الذي حفظناه من عمرو بن دينار، سمع طاوسا، يقول: سمعت ابن عباس رضي الله عنهما، يقول: أما الذي نهى عنه النبي صلى الله عليه وسلم "فهو الطعام أن يباع حتى يقبض"، قال ابن عباس: ولا أحسب كل شيء إلا مثله."(باب بیع الطعام قبل ان یقبض، ج: ۱، صفحہ: ۲۸۶، ط: قدیمی)صحیح مسلم میں ہے:"عن جابر قال: "لعن ‌رسول الله صلى الله عليه وسلم آكل الربا، ومؤكله، وكاتبه، وشاهديه، وقال: هم سواء."(كتاب المساقاة، باب لعن آكل الربا ومؤكله، ج: ۳، صفحه: ۱۲۱۹، ط: دار إحياء التراث العربي بيروت)البحر الرائق میں ہے:"قبض كل شیئ وتسليمه يكون بحسب ما يليق به."(کتاب الوقف، ج: ۵، صفحہ: ۲۴۸، ط: ایچ، ایم، سعید)وفیہ ایضا:"ومنها أن یکون المبیع معلوما والثمن معلوما علما یمنع من المنازعة، فالمجهول جهالة مفضیة إلیها غیر صحیح."(کتاب البیع، ج: صفحہ: ۲۶۰، ط: ایچ، ایم، سعید)بدائع الصنائع میں ہے:"(ومنها) القبض في بيع المشتري المنقول فلا يصح بيعه قبل القبض؛ لما روي أن النبي صلى الله عليه وسلم "نهى عن بيع ما لم يقبض"، والنهي يوجب فساد المنهي؛ ولأنه بيع فيه غرر الانفساخ بهلاك المعقود عليه؛ لأنه إذا هلك المعقود عليه قبل القبض يبطل البيع الأول فينفسخ الثاني؛ لأنه بناه على الأول، وقد نهى رسول الله صلى الله عليه وسلم عن بيع فيه غرر."(کتاب البیوع، ج: ۵، صفحہ: ۱۸۰، ط: سعید)فقط واللہ اعلم
                                                  
عنوان: آن لائن تجارت کاحکم
سوال: آن لائن تجارت  سے پیسے کمانا حلال ہے یا حرام؟
جواب: واضح رہے کہ آن لائن تجارت نہ تو مطلقاً ناجائز ہے اور نہ مطلقاً جائز بلکہ اس کی بعض صورتیں جائز ہیں اور بعض ناجائز ہیں :آن لائن تجارت میں اگر "مبیع" (جوچیزفروخت کی جارہی ہو)بیچنے والے کی ملکیت میں نہیں ہے اور وہ محض اشتہار ،تصویردکھلاکر کسی کو وہ سامان فروخت کرتا ہو اور بعد میں وہ سامان کسی اور دکان،اسٹوروغیرہ سے خرید کردیتا ہو تو یہ صورت بائع کی ملکیت میں "مبیع" موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنی ہو اس کا شرعاًبائع کی ملکیت میں ہونا  ضروری  ہے۔اس کے جواز کی صورتیں درج ذیل ہیں:1۔ بائع مشتری سے یہ کہہ دے کہ یہ سامان میری ملکیت میں نہیں ، اگر آپ کو چاہیے تو میں اسے خرید کرآپ کو اتنی قیمت میں فروخت کرسکتاہوں، یوں بائع اس سامان کوخرید کر اپنے قبضہ میں لے کر باقاعدہ سودا کرکے مشتری کو فروخت کرے تو یہ درست ہوگا۔2۔ آن لائن کام کرنے والا کسی سے آرڈر لے اورمطلوبہ چیز کسی دوسرے  سے لے کر خریدار تک پہنچائے اور اس عمل کی اجرت مقرر کرکے لے تو یہ بھی جائز ہے۔ یعنی بجائے اشیاء کی خرید وفروخت کے بروکری کی اجرت مقرر کرکے یہ معاملہ کرے۔3۔ اگر مبیع بائع کی ملکیت میں موجود ہو اور تصویر دکھلا کر سودا کیا جا رہا ہو تو ایسی صورت میں بھی آن لائن خریداری شرعاً درست ہوگی۔ البتہ جواز کی ہر صورت میں خریدار کو مطلوبہ چیز ملنے کے بعد خیارِ رؤیت حاصل ہوگا، یعنی جب "مبیع" خریدار کو مل جائے تو دیکھنے کے بعد اس کی مطلوبہ شرائط کے مطابق نہ ہونے کی صورت میں اسےواپس کرنے کااختیار حاصل ہوگا۔حدیث میں ہے :"عن حكيم بن حزام، قال: يا رسول الله، يأتيني الرجل فيريد مني البيع ليس عندي، أفأبتاعه له من السوق؟ فقال: "لا تبع ما ليس عندك ."(سنن ابی داؤد،باب فی الرجل یبیع مالیس عندہ،ج:۵،ص:۳۶۲،دارالرسالۃ العالمیۃ)مرقاۃ المفاتیح میں ہے:"الثاني: أن يبيع منه متاعا لا يملكه ثم يشتريه من مالكه ويدفعه إليه وهذا باطل لأنه باع ما ليس في ملكه وقت البيع، وهذا معنى قوله: قال (‌لا ‌تبع ‌ما ‌ليس ‌عندك) أي شيئا ليس في ملكك حال العقد."(باب المنہی عنہا من البیوع،ج:۵،ص:۱۹۳۷،دارالفکر)الجوہرۃ النیرۃ میں ہے :"وأما نهيه عن بيع ما لم يقبض يعني في المنقولات، وأما نهيه عن بيع ما ليس عنده فهو أن يبيع ما ليس في ملكه، ثم ملكه بوجه من الوجوه فإنه لا يجوز إلا في السلم فإنه رخص فيه."(کتاب البیوع ،باب البیع الفاسد،ج:۱،ص:۲۰۳،المطبعۃ الخیریۃ)بدائع الصنائع میں ہے :"(ومنها) القبض في بيع المشتري المنقول فلا يصح ‌بيعه ‌قبل ‌القبض؛ لما روي أن النبي - صلى الله عليه وسلم - «نهى عن بيع ما لم يقبض."(کتاب البیوع،باب فی شرائط الصحۃ فی البیوع،ج:۵،ص:۱۸۰،دارالکتب العلمیۃ)فقط واللہ اعلم
                                                  
عنوان: این جی اوز کے اسکول میں پڑھانا کاحکم
سوال: این جي اوز  كے ا سکول میں پڑھنا کیسا هے ؟
جواب: اگر این جی اوز   کے مقاصد  اور طریقہ کار درست  نہیں ہے  اور  ان کے اسکول میں پڑھنے اور پڑھانے میں  دینی اعتبار سے نقصان کا  اندیشہ ہوتو  جائز نہیں ،البتہ دینی اعتبار سے اگر کسی قسم کے نقصان کا اندیشہ نہ ہو اور مسلمان بچوں کو غیر اسلامی لٹریچر نہ پڑھایا جاتا ہو اور نہ ہی ان کی غلط ذہن سازی کی جاتی ہو تو گنجائش ہوگی۔ تاہم احتیاط اسی میں ہے کہ احتراز کیا جائے۔تفسیر القرطبی میں ہے : فعلى الرجل أن يصلح نفسه بالطاعة، ويصلح أهله إصلاح الراعي للرعية. ففي صحيح الحديث أن النبي صلى الله عليه وسلم قال: (كلكم راع وكلكم مسئول عن رعيته فالإمام الذي على الناس راع وهو مسئول عنهم والرجل راع على أهل بيته وهو مسئول عنهم (. وعن هذا عبر الحسن في هذه الآية بقوله: يأمرهم وينهاهم. وقال بعض العلماء لما قال: قوا أنفسكم دخل فيه الأولاد، لأن الولد بعض منه. كما دخل في قوله تعالى: ولا على أنفسكم أن تأكلوا من بيوتكم «1» [النور: 61] فلم يفردوا بالذكر إفراد سائر القرابات. فيعلمه الحلال والحرام، ويجنبه المعاصي والآثام، إلى غير ذلك من الأحكام. وقال عليه السلام: (حق الولد على الوالد أن يحسن اسمه ويعلمه الكتابة ويزوجه إذا بلغ). وقال عليه السلام: (ما نحل والد ولدا أفضل من أدب حسن). وقد روى عمرو بن شعيب عن أبيه عن جده عن النبي صلى الله عليه وسلم (مروا أبناءكم بالصلاة لسبع واضربوهم عليها لعشر وفرقوا بينهم في المضاجع). خرجه جماعة من أهل الحديث. وهذا لفظ أبي داود."(195/18، ط: دار الکتب المصریة)فتح الباری میں ہے :"وقال المهلب كره أهل العلم ذلك إلا لضرورة بشرطين أحدهما أن يكون عمله فيما يحل للمسلم فعله والآخر أن لا يعينه على ما يعود ضرره على المسلمين وقال بن المنير استقرت المذاهب على أن الصناع في حوانيتهم يجوز لهم العمل لأهل الذمة ولا يعد ذلك من الذلة بخلاف أن يخدمه في منزله وبطريق التبعية له والله أعلم"(452/4، ط: دار المعرفة)خلاصہ الفتاویٰ میں ہے:”لمسلم اذا آجر نفسہ من الکافر لیخدمہ جاز ویکرہ‘ قال الفضلی لایجوز فی الخدمة ومافیہ اضلال“۔(کتاب الاجارات الفصل العاشر فی الحظر والاباحةج:149/1،رشیدیہ)فقط واللہ اعلم
                                                  
عنوان: ڈی ایس پی فنڈ پر ملنے والے منافع کا حکم
سوال: عرض یہ ہے ہمارے محکمہ (پاکستان آرمی) کا قانون یہ ہے کہ محکمہ ہر ملازم کی تنخواہ سے ایک معین رقم بلا اجازت ملازم جبری طور پر براہ راست تنخواہ سے کاٹ لیتا ہے اور رقم کی مقدار ملازمین کے عہدہ کے مطابق الگ الگ متعین ہے۔ مثلا گریڈ (بی پی ایس) 4 کے جتنے ملازمین پورے پاکستان میں ہیں انکی تنخواہ سے ہر صورت 500 روپے کاٹ لیئے جاتے ہیں جبکہ گریڈ (بی پی ایس) 5 کے جتنے ملازمین پورے پاکستان میں ہیں انکی تنخواہ سے ہر صورت 600 روپے کاٹ لیئے جاتے ہیں۔ اگر کوئی ملازم یہ رقم نہ کٹوانا چاہے تو اسکو اسکا کوئی اختیار نہیں محکمہ اپنے قوانین کے مطابق بہر صورت یہ رقم ضرور بالضرور کاٹے گا۔ البتہ اگر کوئی ملازم چاہے تو اسکو محکمہ کے قوانین کے تحت اس بات کی اجازت ہے کہ وہ اس مہانہ کٹوتی کی رقم میں اپنی مرضی سے اضافہ کروا سکتا ہے مثلا 500 کی بجائے 10000 کرواسکتا ہے۔ مندرجہ بالا دونوں صورتوں میں ہر سال وزارت دفاع کی جانب سے جاری کردہ نئی شرح کےمطابق (جس میں ہرسال کمی بیشی ہوتی رہتی ہے) سالانہ اضافہ ( interest) کے نام سے ملازم کے ڈی ایس پی فنڈ کے کھاتے میں شامل کردیا جاتا ہے۔ دونوں صورتوں میں مذکورہ رقم محکمہ ملازم کو ریٹائرمنٹ پہ معہ اضافہ (interest) ادا کرتا ہے اور دوران سروس اگر کوئی ملازم اپنے ڈی ایس پی فنڈ کے کھاتے سے کچھ رقم نکلوانا چاہے تو وہ مستعار سمجھی جاتی ہے جو کہ زیادہ سے زیادہ 50 اقساط میں ملازم کو واپس کرنا پڑتی اور وہ بھی تنخواہ کے مہانہ کلیم سے محکمہ ازخود کاٹ لیتا ہے۔ اب اس بات کا کسی کو کوئی علم نہیں کہ محکمہ لاکھوں ملازمین کی تنخواہ سے ہر ماہ ڈی ایس پی فنڈ کی مد میں کاٹی جانے والی اس رقم کا کیا کرتا ہے۔ البتہ اتنا علم ضرور ہے کہ محکمہ کے اپنے کئی ایک عالمی معیار کے بہت بڑے بڑے کاروباری ادارے قومی سطح پہ چل رہے ہیں جنکی مصنوعات پورے پاکستان میں فروخت ہوتی ہیں۔ عین ممکن ہے کہ بیرون ممالک بھی جاتی ہوں۔ اس بات کا امکان و گمان ہوسکتا ہے اور نہیں بھی کہ لاکھوں ملازمین کی تنخواہ سے وصول ہونے والی یہ رقم انہی اداروں کے کاروبار میں لگائی جاتی ہو۔ واللہ اعلم جواب مرحمت فرمائیں نوازش ہوگی۔میں پاکستان وزارت دفاع کے ایک محکمہ میں ملازمت کرتا ہوں۔ الحمداللہ دعوت و تبلیغ سے 18 سال سے مستقل تعلق ہے اور تبلیغی نصاب کی مطابق روزانہ، مہانہ اور سالانہ اوقات کی پابندی بھی ہے۔ بندہ مہانہ تنخواہ وصول کرنے کے بعد باوجود کوشش بچت نہ کرپاتا تھا تو میں نے اس نیت کیساتھ ڈی ایس پی فنڈ میں حکومت کیطرف سے متعین جبری مقدار سے زیادہ رقم اپنی تنخواہ سے کٹوانا شروع کی تھی کہ ریٹائرمنٹ کے بعد جو رقم جمع ہو کر ملے گی تو اس سے ان شاء اللہ تعالی بیرون ممالک تبلیغی سفر کیلئے کام میں لاؤں گا۔ تو کیا مجھے ڈی ایس پی فنڈ کی مد میں جو رقم ریٹائرمنٹ کے بعد ملے گی جبکہ اس میں حکومت کی طرف سے اضافی سالانہ منافع بھی شامل ہوگا وہ لینا اور اس سے بیرون ممالک تبلیغی اسفار کرنا جائز ھوگا یا نہیں۔ براہ کرم رہنمائ فرمائیں۔
جواب: سائل نے جو تفصیل بتائی ہے اگر وہ حقائق پر مبنی ہے کہ محکمہ ملازمین کی تنخواہ سے کٹوتی کرکے اس رقم کو حلال کاروبار میں لگاتا ہے اور کاروبار میں نفع و نقصان کے تناسب سے ملازمین کو سالانہ نفع دیتا ہے تو اس صورت میں اس فنڈ کا جبری طور پر بھی اور اختیاری طور پر بھی حصہ بننا جائز ہوگا اور اور ملازمین کے لئے منافع وصول کرنا بھی جائز ہوگا البتہ اگر محکمہ ماہانہ کٹوتی کے بعد تمام رقم کو مروجہ بینک میں فکسڈ ڈپازٹ کے طور پر جمع کراکر اس پر نفع لیتا ہو یا اس رقم سے ناجائز و حرام کاروبار کرنے والی کمپنیوں کے شیئرز خرید کر شیئر مارکیٹ سے نفع حاصل کرتا ہو یا اس سے حرام اشیاء کی تجارت کرتا ہو تو اس صورت میں جبری کٹوتی کی صورت میں اس پر ملنے والا نفع ملازمین کے لینا جائز ہوگا اور یہ محکمہ کی طرف سے ملازمین کے  لیے تحفہ شمار ہوگا،  البتہ اپنے اختیار سے اس فنڈ کا حصہ بننا جائز نہیں ہوگا  اور  اختیاری کٹوتی کی صورت میں  ملنے والا نفع  ملازمین کے  لیے لینا جائز نہیں ہوگا اور  لے لینے کی صورت میں اس نفع کو ثواب کی نیت کے بغیر مستحقِ زکوۃ کو دینا ضروری ہوگا۔ فقط واللہ اعلم
                                                  
عنوان: کسی مجبوری کی بناء پرمیراث تقسیم کرنے میں تاخیر کرنا
سوال: ہمارے والد صاحب کا انتقال ہوا،مرحوم کی میراث میں ایک مکان تھا،پھروہ مکان ہم نےوالدہ کے نام کروادیا،والدہ کا بھی انتقال ہوا،اب ہم صرف چاربھائی اور چار بہنیں حیات ہیں،اس میں ایک بہن کے علاوہ سب شادی شدہ ہیں،سب بہن ،بھائی والدصاحب کامکان بیچنے کے لیے تیار ہیں، لیکن ایک بہن جو غیرشادی ہے وہ تیار نہیں ہے،اگر غیرشادی شدہ بہن مکان کی فروختگی کے کاغذات پر سائن نہ کرے،توکیاوہ گناہ گار ہوگی یانہیں؟جب کہ بہن کی کمائی کا کوئی دوسراذریعہ بھی نہیں ہے،اور نہ رہائش کے لیےکوئی دوسرامکان مہیاہے،ازراہ کرم اس مسئلے کا شریعت کی روشنی میں حل بتائیں۔وضاحت:ہماری بہن کی عمر50سال سے اوپر ہے،جس کی بناء پر رشتہ کرنے میں کافی مشکلات ہیں،اور ہماراگھر تین فلورز پر مشتمل ہے،گراؤنڈ فلور،فاسٹ فلور،سیکنڈ فلور۔
جواب: واضح رہے کہ میراث کی تقسیم میں حتی الامکان جلدی کرنی چاہیے،بغیر کسی سخت مجبوری کے تاخیر کرنا درست نہیں ہے، لہٰذا صورتِ مسئولہ میں مرحوم والدکا مکان تقسیم کرنے کےلیے اگر تمام ورثاء تیارہیں، صرف  ایک وارث (مرحوم کی غیر شادی شدہ بیٹی ) کی طرف سے رکاوٹ  ہے ،تو ایسی صورت میں   اس رکاوٹ کو دور کرنے کا آسان طریقہ یہ ہےکہ سائل کے بھائیوں میں سے کوئی بھی اپنی بہن کی رہائش کے لیےاپنے گھر میں کوئی ترتیب بنائے،اور سائل کی بہن کے حصے میں جو رقم آجائے اس سے اپنی بہن کی آمدنی  کا کوئی ذریعہ بنائے ،یااس رقم سے ایک مناسب گھر لے کرکرایہ پر دےدیں،اس کے بعد مرحوم والد صاحب کا مکان تقسیم کرلیاجائے۔فتاوی شامی میں ہے:"(و) تجب أيضا (لكل ذي رحم محرم صغير أو أنثى) مطلقا (ولو) كانت الأنثى (بالغة) صحيحة (أو) كان الذكر (بالغا) لكن (عاجزا) عن الكسب (بنحو زمانة)  كعمى وعته وفلج، زاد في الملتقى والمختار: أو لا يحسن الكسب لحرفة أو لكونه من ذوي البيوتات أو طالب علم (فقيرا) ....... (بقدر الإرث) - {وعلى الوارث مثل ذلك} [البقرة: 233]- (و) لذا (يجبر عليه) . ثم فرع على اعتبار الإرث بقوله (فنفقة من) أي فقير (له أخوات متفرقات) مو سرات (عليهن أخماسا) ولو إخوة متفرقين فسدسها على الأخ لأم والباقي على الشقيق (كإرثه) وكذا لو كان معهن أو معهم ابن معسر؛ لأنه يجعل كالميت ليصيروا ورثة."(‌‌كتاب الطلاق، ‌‌باب النفقة، مطلب في نفقة الأصول، ج:3، ص:627، ط: سعید)وفیہ ایضاً:"(وقسم) المال المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم ‌بطلب ‌كل وعليه الفتوى، لكن المتون على الأول فعليها المعول."( كتاب القسمة، ج:6، ص:260، ط: سعيد)فتاویٰ ہندیہ میں ہے: "دار بين رجلين نصيب أحدهما أكثر فطلب صاحب الكثير القسمة وأبى الآخر فإن القاضي يقسم عند الكل وإن طلب صاحب القليل القسمة وأبى صاحب الكثير فكذلك وهو اختيار الإمام الشيخ المعروف بخواهر زاده وعليه الفتوى." (كتاب القسمة، الباب الثالث في بيان ما يقسم و مالا يقسم و ما يجوز من ذلك و ما لا يجوز، ج: 5، ص: 207، ط: رشيدية)فقط والله أعلم
                                                  
عنوان: کرایہ پر گاڑی چڑھانے کے لیے اس کے انشورڈ ہونے کی شرط لگانا
سوال: میں ایک جگہ نوکری کرتا ہوں، جہاں مالک اپنی اور دیگر لوگوں کی گاڑیاں دوسروں کو کرایہ پر دیتے ہیں، اور ماہانہ بنیادوں پر کرایہ آتارہتا ہے،مگر اس کام میں لازمی طور پریہ طےہوتا ہے کہ گاڑی انشورڈ ہونی ضروری ہے،تاکہ کسی بھی قسم کا نقصان مالک اورکرایہ پرلینےوالی کمپنی پرنہ آئے،بلکہ انشورنس کمپنی ضامن ہو۔میرا سوال یہ ہے کہ کیا یہ معاملہ درست ہے؟اور اس سے حاصل ہونےوالی آمدنی حلال ہے؟اور کیا میرا ایسی جگہ نوکری کرنا درست ہے؟وضاحت:گاڑی کا انشورنس کسی بھی پرائیوٹ کمپنی سے ہوتا ہے ،اور اختیاری ہوتا ہے حکومت کی طرف سے لازمی نہیں ہوتا۔
جواب: واضح رہے کہ شریعت کی رو سے انشورنس کا معاملہ ناجائز ہے،کیوں کہ یہ سود اور جوے پر مشتمل ہوتا ہے،اس لیے صورتِ مسئولہ میں کمپنی مالکان کا آنے والی گاڑیوں کے انشورڈ ہونے کی شرط لگانا درست نہیں ،ایک تو اس وجہ سے کہ یہ شرط اس عقد اور معاملہ کے خلاف ہے،دوسرا اس میں مالک کا فائدہ ہےکہ وہ نقصان سے بری رہے گا،بلکہ نقصان تیسراشخص (انشورنس کمپنی ) بھرے گا،اسی طرح اس میں ایک ناجائز معاملہ کی طرف لوگوں کو لے کر جانا بھی ہےکہ پھر لوگ مجبورا انشورنس کروائیں گے،ان وجوہات کی بنا پر مذکورہ معاملہ درست نہیں ،اور اس سے حاصل ہونے والی آمدنی اگر چہ حلال ہے لیکن کراہت سے خالی نہیں،البتہ آپ کا چوں کہ اس پورے معاملے میں کوئی عمل دخل نہیں ،آپ کی حیثیت محض ایک ملازم ہے،اسی لیے آپ کا اس جگہ میں نوکری کرنا جائز ہے۔قرآن مجید میں ہے:"وَتَعَاوَنُوْا عَلَى الْبِرِّ وَالتَّقْوٰى وَلَا تَعَاوَنُوا عَلَى الْإِثْمِ وَالْعُدْوَانِ. "(المائدہ، الآية، 2)البحر الرائق میں ہے:"وكل ‌شرط ‌لا ‌يقتضيه ‌العقد وفيه منفعة لأحد المتعاقدين أو للمعقود عليه وهو من أهل الاستحقاق يفسده."(باب البيع الفاسد، ج:6، ص:442، ط:دار الفكر)فقط واللہ اعلم
                                                  
عنوان: ٹیکس ادارے میں ملازمت اختیار کرنا
سوال: ٹیکس ادارے جیسے کے ایف بی آر کے سیلز ٹیکس ڈیپارٹمنٹ میں اسسٹنٹ کمشنر کی نوکری جائز ہے؟ٹیکس دہندگان کو نوٹس جاری کرنا، ان سے ٹیکس کی وصولی کرنا ، اگر ٹیکس نہ دیں تو زبردستی ان کے بینک اکاؤنٹ سے پیسے نکلوا کر حکومتی خزانے میں جمع کرانا ، تاخیر سے جمع کرانے پر حکومت کے پہلے سے طے شدہ چارج کی اضافی رقم لینا بھی شامل ہے۔
جواب: واضح  رہے کہ شرعا  ہر وہ نوکری جائز ہےجو اسلامی تعلیمات سے متصادم نہ ہو،اور ہر وہ نوکری ناجائز ہے جس میں ناجائز امور سر انجام دیے جاتے ہیں،جس میں دوسروں کا مال ناحق زبردستی ان سے وصول کیا جاتا ہو،ان پر مالی جرمانہ عائد کیا جاتا ہو،لوگوں پر ظلم کیا جاتا ہے، قرآن کریم میں اللہ تعالیٰ کا فرمان ہے کہ :ایک دوسرے کا مال نا حق ناکھاؤ۔لہذا صورتِ مسئولہ میں اگر مذکورہ نوکری میں لوگوں کا مال زبردستی ان کے اکاؤنٹ سے نہ نکالا جائے ،اور ٹیکس کی ادائے گی میں تاخیر کرنے کی صورت میں ان پر اضافی چارجز نہ لگائے جائیں،اور اس طرح کے علاوہ دیگر خلاف شرع امور کا ارتکاب نہ کیا جائے تو یہ نوکری کرنا جائز ہوگا،بصورتِ دیگر اس سے اجتناب لازمی ہے۔قرآن کریم میں ہے:وَ لَا تَاْكُلُوْۤا اَمْوَالَكُمْ بَیْنَكُمْ بِالْبَاطِلِ وَ تُدْلُوْا بِهَاۤ اِلَى الْحُكَّامِ لِتَاْكُلُوْا فَرِیْقًا مِّنْ اَمْوَالِ النَّاسِ بِالْاِثْمِ وَ اَنْتُمْ تَعْلَمُوْنَ(سورة البقرة،188)معارف القرآن میں مفتی شفیع صاحب فرماتے ہیں :اسلامی نظام معاش ہی دنیا میں امن عام قائم کرسکتاہے:شریعت اسلام نے حلال وحرام اور جائز وناجائز کا جو قانون بنایا ہے وہ صراحۃ وحی الہیٰ سے ہے....اس قانون کی ہر دفعہ میں اس کا لحاظ رکھا گیا ہے کہ کوئی انسان ضروریات زندگی سے محروم نہ رہے بشرطیکہ وہ اپنی جدوجہد ان کی تحصیل میں خرچ کرے اور کوئی انسان دوسروں کے حقوق غصب کرکے یا دوسروں کو نقصان پہنچا کر سرمایہ کو محدود افراد میں مقید نہ کردے انتقال ملکیت خواہ بعدالموت وراثت کے قانون الہیٰ کے مطابق ہو یا پھر بیع وشراء وغیرہ کے ذریعہ فریقین کی رضا مندی سے ہو مزدوری ہو یا کسی مال کا معاوضہ دونوں میں اس کو ضروری قرار دیا گیا کہ معاملہ میں کوئی دھوکہ ، فریب ، یا تلبیس نہ ہو اور کوئی ایسا ابہام اور اجمال نہ رہے جس کی وجہ سے باہمی منازعت کی نوبت آئے،نیز اس کی بھی رعایت رکھی گئی ہے کہ فریقین جو رضامندی دے رہے ہیں وہ حقیقی رضامندی ہو کسی انسان پر دباؤ ڈال کر کوئی رضا مندی نہ لی گئی ہو شریعت اسلام میں جتنے معاملات باطل یا فاسد اور گناہ کہلاتے ہیں ان سب کی وجہ یہی ہوتی ہے کہ ان میں وجوہ مذکور میں کسی وجہ سے کہیں کسی کا حق غصب ہوتا ہے کہیں کسی کو نقصان پہنچا کر اپنا نفع کیا جاتا ہے کہیں حقوق عامہ میں ناجائز تصرف ہوتا ہے، سود قمار وغیرہ کو حرام قرار دینے اہم وجہ یہ ہے کہ وہ حقوق عامہ کے لئے مضر ہیں ان کے نتیجہ میں چند افراد پلتے بڑہتے ہیں اور پوری ملت مفلس ہوتی ہے ایسے معاملات فریقین کی رضامندی سے بھی اس لئے حلال نہیں کہ وہ پوری ملت کے خلاف ایک جرم ہے آیت مذکورہ ان تمام ناجائز صورتوں پر حاوی ہے...دوسری بات قابل غور یہ ہے کہ اس ارشاد خداوندی کے الفاظ عام ہیں کہ باطل اور ناجائز طریق سے کسی کا مال نہ کھاؤ اس میں کسی کا مال غصب کرلینا بھی داخل ہے چوری، اور ڈاکہ بھی جن میں دوسرے پر ظلم کرکے جبرا مال چھین لیا جاتا ہے اور سود، قمار، رشوت اور تمام بیوع فاسدہ اور معاملات فاسدہ بھی جو ازروئے شرع جائز نہیں اگرچہ فریقین کی رضامندی بھی متحقق ہو جھوٹ بول کر یا جھوٹی قسم کھا کر کوئی مال حاصل کرلینا یا ایسی کمائی جس کو شریعت اسلام نے ممنوع قرار دیا ہے اگرچہ اپنی جان کی محنت ہی سے حاصل کی گئی ہو وہ سب حرام اور باطل ہیں اور قرآن کے الفاظ میں اگرچہ صراحۃ کھانے کی ممانعت مذکور ہے لیکن مراد اس جگہ صرف کھانا ہی نہیں بلکہ مطلقاً استعمال کرنا ہے خواہ کھا پی کر یا پہن کر یا دوسرے طریقہ کے استعمال سے مگر محاورات میں ان سب قسم کے استعمالوں کو کھا لینا ہی بولا جاتا ہے کہ فلاں آدمی فلاں کا مال کھا گیا اگرچہ وہ مال کھانے پینے کے لائق نہ ہو،(سورۃ البقرۃ،  ج:1، ص:457، ط:مکتبہ معارف القرآن )فتاوی شامی میں ہے:"والحاصل أن المذهب عدم التعزیر بأخذ المال...لایجوز لأحد من المسلمین أخذ مال أحد بغیر سبب شرعي."(باب التعزیر، مطلب في التعزیر بأخذ المال، ج:4، ص:61، ط:سعید)فتاوی محمودیہ میں ہے:سوال:کیا فرماتے ہیں علمائے دن مفتیان شرع متین مسائل ذیل کے بارے میں کہ زید  اکل حلال کے ذریعہ زندگی گزارنا چاہتا ہے،موصوف میونسپلٹی میں ملازم ہے،اور زید کےذمہ ملازم ہونے کی حیثیت سے دو کام سپرد ہیں ،جن کی تفصیل ذیل میں ہے:1-میونسپل بورڈ کی چنگی کے ذریعہ وصول کیا گیا محصول کی نگرانی کرنا اور شہر میں باہر سے مال لانے والوں کو محصول ادا کرنے پر مجبور کرنا ،ایسے مال مالکوں سے جو مال بغیرمحصول ادا کیے ہوئے شہر میں آجاتے ہیں،گرفت کرکے ان سے اصل محصول سے پانچ گنا یا بیس گنا تک تاوان وصول کرنا۔2-شہر کی حدود کے اندر نام مکانات دکانات وغیرہ پر خواہ وہ کرایہ پر ہوں یا اپنے نجی استعمال میں ہوں ،اوسطا سالانہ آمدنی کرایہ کا دس فیصدی ٹیکس وصول کرنا،ادا نہ کرنے کی صورت میں مکان یا دکان کی قرقی کرانا،آیا یہ نوکری شرعی حیثیت سے جائز ہے یا نہیں ؟مدلل ارقام فرمائیں ۔3-ملازمین قانونی خلاف ورزی کرتے ہوئے پکڑے جائیں ،جیسے مال ملکوں سے چنگی کی شرع کے مطابق پورا محصول وصول نہ کرکے اپنے فائدے کے لیے واجب محصول سے کم رقم لے کر مال مالکوں کو بغیررسید دیے ہوئے  چھوڑ دیتے ہیں ،اس کا علم ہونے پر قانونی کاروائی کیے جانے پر ملازمین معطل یا ملازمت سے برطرف یا ان پر کوئی جرمانہ بھی کیا جاسکتا ہے،اس لیے اگر ان کی کچھ خامیوں کو نظر اندا کردیا جائے ،جب کہ اکثریت ملازمین کی مسلم ہے،تو عند اللہ مواخذہ دار تو نہیں ہوگا؟جواب:اگر حکومت کی طرف سے شہر میں آنے والے تاجروں کے مال کی حفاظت کاانتظام ہے کہ وہ اس انتظام کی بدولت اپنے پورے سامان تجارت کو لے کر عافیت کے ساتھ شہر میں پہنچ جاتے ہیں ،اور یہاں کاروبار کرتے ہیں ،مال فروخت کرکے روپیہ لے کر عافیت کے ساتھ پہنچ جاتے ہیں ،ان کا راستہ میں نہ مال ضائع ہوتا ہے نہ روپیہ، تو اس حالت میں چنگی حسب ضابطہ وصول کرنا درست ہے،اس کی ملازمت ،نگرانی بھی درست ہے،لیکن خلاف ورزی کرنے والوں سے مال جرمانہ وصول کرنے کی اجازت نہیں ،مال جرمانہ ابتدائے اسلام میں تھا،پھر منسوخ ہوگیا۔شہر میں اگر مکان دکانوں کی حاظت کے لیے پہرہ دار مقر ہیں ،جن کی وجہ سے چوری وڈاکہ سے حفاظت رہتی ہے،تو اس حفاظت کے معاوضہ کے طور پر کچھ وصول کرنا یہ بھی درست ہے،اس کی ملازمت بھی درست ہے،لیکن حفاظت کا انتظام نہیں ،راستہ میں یا شہر میں چوری بھی ہوتی ہے،ڈاکہ بھی پڑتا ہے،اور جو نقصان ہوا،اس کا معاوضہ بھی نہیں دیا جاتا۔بلکہ صورت یہ ہوتی ہےکہ راستہ میں کچھ مال ڈاکوؤں نے چھین لیا،کچھ معمولی باقی بچا اس کو لے کر شہر میں آئے تو چنگی والوں نے وصول کرلیا،پھر شہر میں آکر وہاں ٹیکس ادا کرنا پڑا ،اگر ٹیکس ادا کرنے کو کچھ پاس نہیں تھا،تو مکان کی قرقی کی نوبت آئی یا اس سواری کی قرقی کرلی گئی جس پر مال لائے تھے،تو یہ غریب خالی ہاتھ خسارے ہی خسارے میں رہا،آئندہ کو مال لانے سے روک دیا گیا،بیوی بچے پریشان رہے،ان کے کھانے پینے کا کوئی انتظام نہیں رہا ،یہ خود جیل میں مصیبت بھرتا رہا،ایسی ملازم اعانت جرم ہے،جو شرعا درت نہیں ۔2-جو صورت ظلم کی ہو،اس سے درگزر کیا جائے،جو محصول شرعا واجب الادا ہو،اس سے درگزر کرنے کا حق نہیں ۔(باب الاستئجار علی المعاصی، ج:23، ص:405، ط:ادارۃ الفاروق کراچی)فقط واللہ اعلم
                                                  
عنوان: بینک سے سودی قرضہ لینے کا حکم
سوال: کیا بینک سے پیسے بطور قرض لیے جا سکتے ہیں؟
جواب: واضح رہے کہ بینک سے قرض لینے کی صورت میں جو اضافی رقم بینک کولوٹائی جاتی ہے وہ سود ہے، جس کا لین دین شرعاً ناجائز ہے،اور اس کی حرمت  قرآنِ کریم  کی نص اورمتعدد احادیثِ صحیحہ سے سے ثابت ہے،اور ایسا معاملہ  کرنے والوں کے لیے سخت ترین  وعیدیں وارد ہوئی ہیں؛ اس لیے اس  قرض کی  اجازت نہیں دی جاسکتی،اور اس سے احترازضروری ہے،  اگر قرض لینا ہی ہو تو بینک کے علاوہ کسی اور  سے غیر سودی قرض حاصل کر لیاجاۓ، کیوں  کہ  انجام کارسودی قرضہ کاروبار میں ترقی کے بجائے تنزلی کا ذریعہ ہی  بنتاہے۔البتہ اگر انتہائی سخت مجبوری ہو اور حالتِ اضطراری ہو کہ سودی قرض لیے بغیر چارۂ کار نہ ہو(مثلاً فاقوں تک نوبت پہنچ جائے اور جان جانے کا خطرہ ہو)  اور کوئی بھی غیر سودی قرض دینے کے لیے تیار نہ ہو   تو صرف بقدر ِ ضرورت سودی قرض لینے کی  گنجائش ہوگی،اس صورت میں  بھی سودی قرض دینے والا فرد یا متعلقہ  ادارے کے ذمہ داران گناہ گار ہوں گے اور  قرض لینے والے کو بھی چاہیے کہ وہ استغفار کرتا رہے، اور  حتی الامکان قدرِ ضرورت سے نہ بڑھے، اور ضرورت پوری ہوتے ہی فوری طور پر قرض کی ادائیگی کا انتظام کرے۔صحیح مسلم میں ہے:"عن جابر، قال: لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."( كتاب المساقاة، باب لعن آكل الربا ومؤكله، ج:3، ص:1219، ط: دار إحياء التراث العربي)الموسوعۃ الفقہیہ میں ہے:"لا خلاف بين الفقهاء في أن اشتراط الزيادة في بدل القرض للمقرض مفسد لعقد القرض، سواء أكانت الزيادة في القدر، بأن ‌يرد ‌المقترض أكثر مما أخذ من جنسه، أو بأن يزيده هدية من مال آخر، أو كانت في الصفة، بأن يرد المقترض أجود مما أخذ، وإن هذه الزيادة تعد من قبيل الربا.قال ابن عبد البر: وكل زيادة في سلف أو منفعة ينتفع بها المسلف فهي ربا، ولو كانت قبضة من علف، وذلك حرام إن كان بشرط ، وقال ابن المنذر: أجمعوا على أن المسلف إذا شرط على المستسلف زيادة أو هدية، فأسلف على ذلك، أن أخذ الزيادة على ذلك ربا.واستدلوا على ذلك: بما روي من النهي عن كل قرض جر نفعا  أي للمقرض. وبأن موضوع عقد القرض الإرفاق والقربة، فإذا شرط المقرض فيه الزيادة لنفسه خرج عن موضوعه، فمنع صحته؛ لأنه يكون بذلك قرضا للزيادة لا للإرفاق والقربة؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا وعن شبهة الربا واجب."(قرض، اشتراط الزيادة للمقرض، ج:33، ص:130،131، ط:وزارة الأوقاف والشئون الإسلامية - الكويت)غمز عیون البصائر شرح الاشباہ والنظائر میں ہے:"قوله: يجوز للمحتاج الاستقراض بالربح، وذلك نحو أن يقترض عشرة دنانير مثلا، ويجعل لربها شيئا معلوما في كل يوم ربحا."(‌‌‌‌الفن الأول قول في القواعد الكلية، القاعدة الخامسة الضرر يزال ويتعلق بها قواعد، السادسة الحاجة تنزل منزلة الضرورة، عامة كانت أو خاصة، ج:1، ص:294، ط:دارالكتب العلمية)وفیہ ایضاً:"الضرورات تبيح المحظورات، ومن ثم جاز أكل الميتة عند المخمصة وإساغة اللقمة بالخمر، والتلفظ بكلمة الكفر للإكراه وكذا إتلاف المال، وأخذ مال الممتنع الأداء من الدين بغير إذنه ودفع الصائل، ولو أدى إلى قتله."(‌‌‌‌الفن الأول قول في القواعد الكلية، القاعدة الخامسة الضرر يزال ويتعلق بها قواعد، الأولى: الضرورات تبيح المحظورات، ج:1، ص:275،276، ط:دارالكتب العلمية)فقط والله أعلم
                                                  
عنوان: نیٹ ورک مارکیٹینگ کا حکم
سوال: نیٹ ورک مارکیٹنگ میں اگر پہلے پیسے نہ دیے جائیں، اور جو لوگ ہمارے واسطے سے کام کررہے ہوں ان کے کام کرنے سے ہمیں کمپنی کی طرف سے کچھ پوائنٹ یا کمیشن ملے نہ کہ ان کی کمائی سے تو کیا جائز ہے؟
جواب: نیٹ ورک مارکیٹنگ(Network Marketing)  میں مصنوعات  بیچنا اصل مقصد نہیں ہوتا، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے، کیوں کہ مذکورہ کمپنی سے منسلک ہونے کے بعد کام کرنے والے کے لیے یہ امکان بھی ہے کہ اس  کو  (انفرادی طور پر مطلوبہ پوائنٹس تک نہ پہنچنے کی وجہ سے)  کچھ نہ ملے اور یہ امکان بھی ہے کہ اسے (انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے) بہت سے پوائنٹس مل جائیں ،نیز شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درست نہیں،       لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔مزید تفصیلات کے لیے فتاویٰ بینات ،ج:4،ص:233،ط:بینات)تفصیل کے لیے ملاحظہ ہو یہ لنک : نیٹ ورک مارکیٹنگ(Network Marketing) کا حکممسند أحمد میں ہے:"عن عبد الرحمن بن عبد الله بن مسعود،، عن أبيه، قال: " نهى رسول الله صلى الله عليه وسلم عن صفقتين في صفقة واحدة."(مسند عبد الله ابن مسعود رضي الله عنه،ج: 6 ص: 324،ط: موسسة الرسالة)فتاوی ہندیۃ  میں ہے:"‌ومنها ‌في ‌البدلين وهو قيام المالية حتى لا ينعقد متى عدمت المالية هكذا في محيط السرخسي ومنها في المبيع وهو أن يكون موجودا فلا ينعقد بيع المعدوم وما له خطر العدم كبيع نتاج النتاج والحمل كذا في البدائع وأن يكون مملوكا في نفسه وأن يكون ملك البائع." (كتاب البيوع ، الباب الأول في تعريف البيع وركنه وشرطه وحكمه وأنواعه، ج: 3 ص: 2 ط: دار الفکر)کشف الأسرار للبزودی میں ہے:"لأن المعاوضات المحضة لا تحتمل التعليق بالخطر، لما فيه من معنى القمار.'' (باب حروف الحروف، معنى على، ج:2 ص: 173 ط: دار الكتاب الإسلامی)البنایہ شرح الہدایۃ میں ہے:"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر". (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار".(كتاب البيوع،باب البيع الفاسد،ج:8،ص:158،ط: دار الكتب العلمية)فقط والله اعلم
                                                  
عنوان: باپ کی میراث میں مرحومہ بیٹی کی اولاد کا حصہ
سوال: باپ کی جائیداد میں مرحوم بیٹی کی اولاد کا کتنا حصہ ہے؟
جواب: صورتِ مسئولہ میں اگر بیٹی کا انتقال اپنے والد کی حیات میں ہی ہو گیا ہو تو  اُن کے ترکہ میں اُن کے نواسوں کا کوئی حق نہ ہو گا اور اگر بیٹی کا انتقال والد کے انتقال کے بعد ہوا ہو تو اس صورت میں والد کے ترکہ میں بیٹی کا بھی حق ہے، لہٰذا جتنا حق بیٹی کا ہے  وہ حق اُس بیٹی کے شرعی ورثاء  میں تقسیم ہو گا۔(ورثاء کی تفصیل بتاکر تقسیم کا طریقہ کار معلوم کرسکتے ہیں )فتاوی شامی میں ہے:"وشروطه: ثلاثة: موت مورث حقيقةً، أو حكمًا كمفقود، أو تقديرًا كجنين فيه غرة و وجود وارثه عند موته حيًّا حقيقةً أو تقديرًا كالحمل والعلم بجهة إرثه، وأسبابه وموانعه سيأتي."(كتاب الفرائض، شرائط الميراث، ج:6، ص:758، ط:ايج ايم سعيد)''البحر الرائق  '' میں ہے:''وأما بيان الوقت الذي يجري فيه الإرث، فنقول: هذا فصل اختلف المشايخ فيه، قال مشايخ العراق: الإرث يثبت في آخر جزء من أجزاء حياة المورث، وقال مشايخ بلخ: الإرث يثبت بعد موت المورث." ( کتاب الفرائض،ج:9، ص:346 ، ط:رشیدیہ) فقط واللہ اعلم
                                                  
عنوان: کسی چیز پر قبضہ کرنے کے بعد اس کو قسطوں پر فروخت کرنا جائز ہے
سوال: کیا فرماتے ہیں علماکرام اس بارے میں کہ میں قسطوں  کا کام کرتا ہوں میری دکان میں جو مال ہے اس کے علاوہ کسٹمر باہر سے سامان پسند کرتے ہیں، ہم اس کو نقد پر خرید کر  قسطوں پر دیتے ہیں، اکثر قیمت بھی وہ طے کر کے آتے ہیں، یعنی فلاں چیز 50.000روپے کی ہے مجھے دلادو۔کیا یہ جائز ہے؟
جواب: جواب سے پہلے بطورِ تمہید چند باتیں ملاحظہ ہوں:1۔ ہر شخص  کے  لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دنوں طرح  فروخت کرنے کا اختیار ہوتا ہے، اور جس طرح سامان  فروخت کرنے والا اپنے سامان کی قیمت یک مشت وصول کرسکتا ہے ، اسی  طرح اس کو یہ بھی اختیار ہوتا ہے  کہ وہ اس رقم کو ادھاکرکے قسط وار وصول کرے،  اسے اصطلاح میں ”بیع بالتقسیط“ یعنی قسطوں پر خریدوفروخت  کہتے ہیں۔2۔ قسطوں پر خرید وفروخت میں  درج ذیل  شرائط کا لحاظ  اور رعایت کرنا ضروری ہے:قسط کی رقم متعین ہو، مدت متعین ہو، معاملہ پہلے متعین ہو کہ نقد کا معاملہ کیا جارہا ہے یا ادھار،  اور عقد کے وقت مجموعی قیمت مقرر ہو، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اور جلد ادائیگی کی صورت میں قیمت کی کمی عقد میں مشروط نہ ہو۔  اگر بوقتِ عقد یہ شرط ہوگی تو پورا معاملہ ہی فاسد ہوجائے گا، ان شرائط کی رعایت کے ساتھ قسطوں پر خریدوفروخت کرنا جائز ہے۔3۔ کسی بھی چیز کو اپنی ملکیت میں آنے سے پہلے آگے فروخت کرنا جائز نہیں ہے، اسی طرح کسی بھی منقولی چیز کو خریدنے کے بعد اس پر قبضہ کرنے پہلے اسے آگے فروخت کرنا جائز نہیں ہے۔صورت مسئولہ میں  پہلے آپ  مذکورہ چیز   کے مالک سے سودا کرکے اس سے وہ چیز   خرید لیں اور پھر اس چیز پر   خود یا اپنے وکیل کے ذریعہ قبضہ کرلیں اور اس کے بعد اس پر نفع رکھ کر قسطوں پر ماقبل میں ذکر کردہ شرائط کی رعایت رکھتے ہوئے فروخت کردیں تو یہ جائز ہے۔فتح القدیر لابن الهمام میں ہے:"ومن اشترى شيئًا مما ينقل ويحول لم يجز له بيعه حتى يقبضه لأنه عليه الصلاة والسلام نهى عن بيع ما لم يقبض."(کتاب البیوع، باب المرابحة والتولية، فصل اشترى شيئا مما ينقل ويحول، ٦ / ٥١٠ - ٥١١، ط: دار الفكر)تبين الحقائق شرح كنز الدقائق میں ہے: "لايجوز بيع المنقول قبل القبض؛ لما روينا ولقوله عليه الصلاة والسلام: «إذا ابتعت طعامًا فلاتبعه حتى تستوفيه» رواه مسلم وأحمد ولأن فيه غرر انفساخ العقد على اعتبار الهلاك قبل القبض؛ لأنه إذا هلك المبيع قبل القبض ينفسخ العقد فيتبين أنه باع ما لا يملك والغرر حرام لما روينا."( کتاب البیوع، باب التولیة، فصل بيع العقار قبل قبضه، ٤ / ٨٠ ، ط: المطبعة الكبرى الأميرية - بولاق، القاهرة)فقط واللہ اعلم
                                                  
عنوان: بیعانہ کی رقم واپس کرنا ضروری ہے
سوال: ہم نے اس سال مالٹے کا باغ ایک پارٹی کو 26لاکھ کا بیچا جس میں انہوں نے ہاتھ لگانے سے پہلے 6لاکھ بیعانہ کا دیا ،لیکن جب ان کو بعد میں نقصان نظر آیا تو انہوں نے کہا کہ ہم 6 لاکھ چھوڑتے ہیں، آپ اپنا باغ کسی اور کو بیچ دیں تو کیا یہ 6 لاکھ ہمارے لیے درست ہیں ؟
جواب: بیعانہ کی رقم خرید کردہ چیز  کی قیمت کا حصہ ہوتی ہے، اس کا لینا دینا جائز ہے، البتہ  اگرکسی وجہ سے سودا مکمل نہ ہوسکے تو  یہ رقم واپس کرنا ضروری ہے، اس کا ضبط کرلینا  اور واپس نہ کرنا جائز نہیں ہے، اگرچہ فریقِ ثانی کی طرف سے اس  کی واپسی کامطالبہ نہ ہو۔ صورتِ مسئولہ میں بیچنے والے کا سودا ختم کرنے والے کو چھ  لاکھ روپے واپس کرنا لازم ہے۔مشکاۃ المصابیح میں ہے: عن عمرو بن شعیب عن أبيه عن جده قال: نهى رسول الله صلى الله عليه وسلم عن بيع العربان. رواه مالك وأبوداؤد وابن ماجه".وفي الهامش:(قوله: "بيع العربان" وهو أن يشتري السلعة ويعطي البائع درهماً أو أقلّ أو أكثر على أنه إن تمّ البيع حسب من الثمن وإلا لكان للبائع ولم يرجعه المشتري، وهو بيع باطل؛ لمافيه من الشرط والغرر.( کتاب البیوع، باب المنهي عنها من البيوع، الفصل الثاني، صفحہ: 248 ط: قدیمي)   حجة الله البالغة  میں ہے:"ونهى عن بيع العربان أن يقدم إليه شيء من الثمن، فإن اشترى حسب من الثمن، وإلا فهو له مجانا وفيه معنى الميسر."(البيوع المنهي عنها، ج: 2، صفحہ: 167، ط: دار الجيل، بيروت - لبنان)فقط واللہ اعلم
                                                  
عنوان: دکان دار سے قسط پر موبائل لینے کا حکم
سوال: ایک دوکان دار نے  دوسری دوکان سےموبائل پچیس ہزار میں خریدا اس نے مجھےقسطوں  پر تیس ہزارمیں دیا کیا یہ جائزہے یانہیں؟
جواب: صورت مسئولہ میں مذکورہ دکان دار سے قسط پر موبائل خریدنا شرعاً جائز ہے ،البتہ یہ ضروری ہے کہ   ہر ماہ کی قسط متعین کرلی جائے اور کسی قسط کی عدم ادائیگی کی صورت میں   اس پر کوئی اضافی رقم جرمانہ کے نام سے نہ لی جائے اور جلد ادائیگی کی صورت میں قیمت کی کمی عقد میں مشروط نہ ہو۔  اگر بوقتِ عقد یہ شرط ہوگی تو پورا معاملہ ہی فاسد ہوجائے گا۔ مجلۃ الاحکام العدلیہ میں ہے :"‌البيع ‌مع ‌تأجيل ‌الثمن وتقسيطه صحيح  يلزم أن تكون المدة معلومة في البيع بالتأجيل والتقسيط".(الفصل الثانی فی بیان المسائل المتعلقۃ فی البیع  بالتاجیل والنسیئۃ،ص:50،نور محمد کارخانہ)البحر الرائق میں ہے :"‌ويزاد ‌في ‌الثمن ‌لأجله إذا ذكر الأجل بمقابلة زيادة الثمن قصدا".(باب المرابحۃوالتولیۃ،ج:6،ص:125،دارالکتاب الاسلامی)فتاوی شامی میں ہے :"وفي شرح الآثار: ‌التعزير ‌بالمال كان في ابتداء الإسلام ثم نسخ. اهـ والحاصل أن المذهب عدم التعزير بأخذ المال".(کتاب الحدود ،باب التعزیر،ج:4،ص:62،سعید)مبسوط  سرخسی میں ہے :"وإذا كان لرجل على رجل دين إلى أجل، وهو من ثمن مبيع فحط عنه شيئا ‌على ‌أن ‌يعجل ‌له ما بقي فلا خير فيه ولكن يرد ما أخذ والمال كله إلى أجله، وهو مذهب عبد الله بن عمر - رضي الله عنهما - وكان زيد بن ثابت - رضي الله عنه - يجوز ذلك ولسنا نأخذ بقوله؛ لأن هذا مقابلة الأجل بالدراهم ومقابلة الأجل بالدراهم ربا، ألا ترى أن في الدين الحال لو زاده في المال ليؤجله لم يجز فكذلك في المؤجل إذا حط عنه البعض ليعجل له ما بقي والذي روي أن النبي - صلى الله عليه وسلم - «لما أجلى بني النضير فقالوا: إن لنا ديونا على الناس فقال - صلى الله عليه وسلم - ضعوا وتعجلوا» فتأويل ذلك ضعوا وتعجلوا من غير شرط أو كان ذلك قبل نزول حرمة الربا".(باب العیوب اللتی یطعن المشتری بہا،ج:13،ص:126،دارالمعرفۃ)فقط واللہ اعلم
                                                  
عنوان: اے ٹی ایم (ATM) سے پیسے نکالتے وقت بینک کا اے سی (AC) استعمال کرنے کا حکم
سوال: اے ٹی ایم میں پیسہ نکالنے کے لیے جائیں تو اے ٹی ایم میں اے سی ac چل رہا ہوتاہے، اس کو استعمال کر سکتے ہیں؟ سوال کی مراد یہ ہے بینک کی اصل حرام ہے، اس لیے اے ٹی ایم جانےکے وقت اس میں اے سی چل رہا ہوتاہے یہ حرام ہے یا نہیں؟
جواب: بینک ایک سودی ادارہ ہے، اور سودی آمدن کے ذریعہ بینک اپنی ضروریات پوری کرتاہے،اس لیے بینک کی طرف سے  ملنے والی اشیاء استعمال کرنا درست نہیں ہے۔البتہ اے ٹی ایم سے پیسے نکالتے وقت اے سی سے بچنا ممکن نہیں اس لیے اس کی گنجائش ہے ۔المحيط البرهاني  میں ہے:"وفي «عيون المسائل» : رجل أهدى إلى إنسان أو أضافه إن كان غالب ماله من حرام لاينبغي أن يقبل ويأكل من طعامه ما لم يخبر أن ذلك المال حلال استقرضه أو ورثه، وإن كان غالب ماله من حلال فلا بأس بأن يقبل ما لم يتبين له أن ذلك من الحرام؛ وهذا لأن أموال الناس لاتخلو عن قليل حرام وتخلو عن كثيره، فيعتبر الغالب ويبنى الحكم عليه".(الفصل السابع عشر فی الھدایا والضیافات،ج:5، ص:367، ط: دارالکتب العلمیہ)فقط واللہ اعلم
                                                  
عنوان: سرکاری ملازمین کی تن خواہ سے فنڈز کے لیے کٹوتی اور اس پر ملنے والی اضافی رقم کا حکم
سوال: میں ایک ہائی اسکول کا ٹیچر ہوں، مجھے ماہانہ جو تنخواہ ملتی ہے، اس میں سے چار ہزار کٹوتی ہوتی ہے، جو بعد میں اضافہ کے ساتھ پینشن کی صورت میں ملتی ہے، اب پوچھنا یہ ہے کہ اضافی رقم میرے لیے لینا حلال ہے کہ نہیں؟ جب کہ حکومت کی طرف سے مذکورہ پیسے لینے اور نہ لینے کا اختیار ہوتا ہے، راہ نمائی فرما کر ثواب دارین حاصل کریں۔
جواب: صورتِ مسئولہ میں ملازم کی تنخواہ سے ماہانہ مذکورہ کٹوتی ادارے کی طرف سے اگر جبراً ہو تو اس صورت میں سائل کو اپنی جمع شدہ رقم اور اس کے ساتھ جس قدر رقم بھی ریٹائرمنٹ کے بعد جی پی فنڈ، گریجیوٹی کی مد میں اضافی طور پر ملے وہ تمام رقم ملازم کی تنخواہ کا حصہ ہے، ملازم کے  لیے اضافی رقم لینا جائز اور درست ہے ۔البحر الرائق میں  ہے :"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(كتاب الإجارة، ج: 7، ص: 300، ط: دارالكتاب الإسلامي)جواہر الفقہ میں ہے:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے."(پراویڈنٹ فنڈپر زکوٰۃ اور سود کا مسئلہ ،ج:3،ص:258،ط:مکتبہ دار العلوم کراچی)فقط و اللہ اعلم
                                                  
عنوان: پی ایف فنڈ کی رقم کو انویسٹ کرکے ملنے والے نفع کا حکم
سوال: میں جس ادارے میں ملازمت کرتی ہوں، اس ادارے میں ہماری تنخواہ سے کچھ رقم پی ایف فنڈ کے لیے کٹوتی ہوتی ہے، اور یہ کٹوتی ملازمین کی رضامندی سے ہوتی ہے، پھر یہ رقم کاروبار مالکان کاروبار میں لگاتے ہیں اور نفع اور نقصان کے مطابق ہماری کٹوتی رقم میں ہر ماہ اضافہ ہوتا ہے۔ہمارے ادارے نے گذشتہ سال معینہ مدت کے لیے یہ رقم ایک نجی بینک میں سرمایہ کاری کی نیت سے لگا دی تھی، جس پر نفع یا نقصان کے بجائے براہِ راست سود لگا ہے، ادارے کا کہنا ہے کہ یہ انجانے میں ہوا ہے، اس لیے جو سود کی رقم بنتی ہے وہ ہر ملازم اگر اپنے پی ایف اکاؤنٹ سے نکالنا چاہے تو نکال سکتا ہے۔معاملہ یہ ہے کہ یہ رقم ہماری ملکیت تو ہے، لیکن یہ سود کی رقم ہے، اور وہ ایسا جو کہ ہماری اجازت کے بغیر ہمارے اکاؤنٹ میں ڈالی گئی ہے، ہم فیصلہ نہیں کر پا رہے ہیں کہ اس کا کیا کریں، کیوں کہ مستقبل میں نفع ہو یا نقصان وہ سود کی رقم شامل کر کے ہوگا، اور اگر ہم یہ پیسے نکال لیتے ہیں تو ہماری پرانی جمع پونجی باقی رہے گی جو سود سے پاک تھی۔اب آپ سے سوال یہ ہے کہ کیا اس رقم کو کسی بھی مستحق کی مدد کے لیے استعمال کر سکتے ہیں؟ اور اگر کوئی خود خرچ کرنا چاہے تو کر سکتا ہے یا نہیں؟
جواب: صورتِ مسئولہ میں مذکورہ ادارے والے ملازمین کی تنخواہ سے جو ماہانہ  کٹوتی کرتے ہیں،  تو چوں کہ یہ کٹوتی جبری نہیں ہوتی، بلکہ اختیاری ہو  تی ہےکہ ملازمین کی رضامندی سے ادارے والے کٹوتی کرتے ہیں، تو اس لیے اسی قدر لینا جائز ہےجتنی مقدار ملازمین کی تنخواہ سے کٹی ہے اس پر جس قدر اضافی رقم ملی، وہ تشبہ بالربوا ہونے کی وجہ سے اس کا استعمال کرنا جائز نہیں ہے بلکہ اس اضافی رقم کو ثواب کی نیت کے بغیر مستحقِ زکوۃ کو دینا ضروری ہے۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها."(كتاب الإجارة، ج: 7، ص: 300، ط: دار الكتاب الإسلامي)فتاوی شامی میں ہے:"ويردونها على أربابها إن عرفوهم، وإلا تصدقوا بها لأن سبيل الكسب الخبيث التصدق إذا تعذر الرد على صاحبه."(کتاب الحظر والاباحة، فصل فی البیع، ج: 6، ص: 385، ط: سعید)البحر الرائق میں ہے:"ويجب ‌عليه ‌تفريغ ‌ذمته برده إلى أربابه إن علموا وإلا إلى الفقراء."(كتاب الزكاة، شروط وجوب الزكاة، ج: 2، ص: 221، ط: دار الكتاب الإسلامي)الاختيار لتعليل المختار میں ہے:"والملك الخبيث سبيله التصدق به، و لو صرفه في حاجة نفسه جاز، ثم إن كان غنيًّا تصدق بمثله، و إن كان فقيرًا لايتصدق."(کتاب الغصب، ج: 3، ص: 76، ط: قدیمي)مفتی شفیع صاحبؒ اپنی کتاب  " پراویڈنٹ فنڈ" میں تحریر فرماتے ہیں:پراویڈ نٹ فنڈ پر محکمہ کی طرف سے سود کہہ کر دی جاتی ہے اس کے سمجھنے کے لیے پہلے یہ بات سامنے رکھنا ضروری ہے کہ سود اور ربا ایک معاملہ ہے جو دو طرفہ بنیاد پر متعاقدین میں طے ہو کر وجود میں آتا ہے  پراویڈنٹ  فنڈ درحقیقت ملازم کی خدمات کے معاوضہ کا ایک حصہ ہے جو ابھی تک وصول نہیں کیا لہذا یہ محکمہ کے ذمہ ملازم کا دین ہے اور جب تک ملازم خود یا اپنے وکیل کے ذریعہ اس پر قبضہ نہ کر لے وہ اس کا مال مملوک نہیں ہے ۔لہذا جس وقت محکمہ اپنا یہ واجب الادادین ملازم کو ادا کرتا ہے اور اس میں کچھ رقم اپنی طرف سے مزید ملا کر دیتا ہے( یہ مزید رقم خواہ وہ ہو جو محکمہ ماہ بماہ ملازم کے حساب میں جمع کرتا ہے اور خواہ وہ ہو جو سالانہ سود کے نام سے اس کے حساب میں جمع کی جاتی ہے) تو یہ بھی محکمہ  کا اپنا یک طرفہ عمل ہے، کیونکہ اول تو ملازم نے اس زیادتی کے ملانے کا محکمہ کو حکم نہیں دیا تھا اور اگر حکم دیا بھی ہو تو اس کا یہ حکم شرعاً معتبر نہیں،  اس لیے کہ یہ حکم ایک ایسے مال سے متعلق ہے جو اس کا مملوک نہیں ہے ۔ بنا بریں محکمہ پراویڈنٹ فنڈ کی رقم پر جو زیادتی اپنی طرف سے دے رہا ہے اس پر شرعی اعتبار سے ربا کی تعریف صادق نہیں آتی،  خواہ محکمہ نے اس سود کا نام لے کر دیا ہو ۔اگر کوئی ملازم اپنی پراویڈنٹ فنڈ کی رقم کو درخواست دے کر کسی بیمہ کمپنی میں منتقل کرا دے یا یہ فنڈ ملازم کی رضامندی سے کسی مستقل کمیٹی کی تحویل میں دے دیا جائے جیسے کہ بعض غیر سرکاری کارخانوں میں ہوتا ہے تو وہ ایسا ہے جیسے خود وصول کر کے بیمہ کمپنی یا کمیٹی کو دے،  اس لیے اس رقم پر جو سود لگایا جائے وہ شرعاً  سود ہی کے حکم میں ہے اور قطعاً  حرام ہے، کیونکہ اس صورت میں بیمہ کمپنی یا کمیٹی اس کی وکیل ہو جاتی ہے اور وکیل کا قبضہ شرعاً  مؤکل کا قبضہ ہوتا ہے ۔(مأخوذ: پراویڈنٹ فنڈ، مرتبہ: مفتی شفیع صاحبؒ، ص: 18۔24، ط: دار الاشاعت)فقط واللہ اعلم
                                                  
عنوان: ایسی کمپنی میں حساب کتاب کا کام کرنا جو اپنی پراڈکٹ پر تصاویر لگاتی ہو
سوال: کیا فرماتے ہیں علمائے کرام درج ذیل دو مسئلوں کے بارے میں:(1)میں ایک ایسی کمپنی میں کام کرتا ہوں، جس میں تقریباً 700 افراد کام کرتے ہیں، میں اس کمپنی میں ڈیٹا بیس (Data Base) کا کام کرتا ہوں، یعنی پوری کمپنی کا حساب کتاب کرتا ہوں کہ کون سا مشتری زیادہ مال لیتا ہے، کون سا کم مال لیتا ہے، کتنا مال فروخت ہوا اور کتنا باقی ہے وغیرہ، یہ سارا حساب کتاب میرے ذمہ ہے۔اب مسئلہ یہ ہے کہ اس کمپنی میں بعض افراد گاہک کے لیے کارٹن وغیرہ پر جاندار اور ذی روح کی تصاویر بناتے ہیں، جس میں بعض دفعہ عورتوں کی تصاویر  اور جانوروں کی تصاویر بھی ہوتی ہیں، اور کتابوں میں جو تصویریں ہوتی ہیں وہ بھی بناتے ہیں، اور میرے منع کرنے کے باوجود بھی وہ لوگ بناتے ہیں۔تو آیا اس بنانے میں گناہ ہے یا نہیں؟  اور میں اس گناہ میں شامل ہوں یا نہیں؟ نیز کمپنی کی آمدن ایک ساتھ جمع ہوتی ہے اور اسی سے سارے ملازمین کو تنخواہیں دی جاتی ہیں، تو کیا میرا اس کمپنی میں کام کرنا جائز ہے یا نہیں؟(2)اسی طرح میں ایک اور دوا بنانے والی کمپنی بطورِ مینجر کام کرتا ہوں، اس کمپنی میں میرا کام ہے دوائی فروخت کرنا اور اُس کا حساب کتاب کرنا۔ اب مسئلہ یہ درپیش ہے کہ اس کمپنی میں دوائی کے ڈبوں پر جاندار کی تصاویر (جیسے چھوٹے بچوں کی، عورتوں کی اور کارٹونوں وغیرہ کی) بناتے ہیں، میرے منع کرنے کے باوجود بھی بناتے ہیں، تو کیا ان تصاویر کے بنانے میں گناہ ہے یا نہیں؟ اگر گناہ ہے تو کیا میں اس گناہ میں شامل ہوں یا نہیں؟ اور اس کمپنی میں  میرے لیے کام کرنا جائز ہے یا ناجائز ہے؟
جواب: (1) و(2):واضح رہے کہ بلا  کسی شدید عذر کےجاندار اشیاء  کی تصاویر  بنانا شرعاً ناجائز اورحرام  ہے، خواہ تصویر کسی بھی چیز پر، کسی بھی ذریعہ سے بنائی جاۓ، احادیثِ مبارکہ میں تصاویر بنانے کے متعلق بڑی  وعیدیں بیان کی گئی ہیں اور اس عمل کو اللہ تعالی کے ساتھ صفتِ  تخلیق میں مشابہت اختیار کرنے کے مترادف  قرار دیا گیا ہے۔ نیز ایسی  ملازمت کرنا جس میں  جاندار اشیاء کی تصاویر بناکر ان کے عوض  تنخواہ وصول کی جاتی ہو، گناه كے كام ميں تعاون  ہونے کی بناء پر ناجائز  ہے۔لہٰذا مذکورہ دونوں کمپنیوں میں  مختلف اشیاء پر مختلف جاندار چیزوں کی تصویر بنانے کا عمل شرعاً ناجائز اور قابلِ ترک عمل ہے، کمپنی کی انتظامیہ، جس کی اجازت سے یہ کام ہوتا ہے اور وہ افراد جو تصاویر بناتے ہیں، وہ سب  اس گناہ میں شریک ہیں، اُنہیں چاہیے کہ  اس عمل سے فوری توبہ کرکے آئندہ کے لیے اجتناب کریں۔باقی چوں کہ  اس عمل میں آپ کا کسی قسم کا کوئی تعاون اور رضامندی  شامل نہیں ہے، اور مذکورہ دونوں کمپنیوں میں آپ کا کام حساب کتاب کرنا ہے اور اسی کے عوض  آپ کو تنخواہ ملتی ہے،اس لیے آپ پر  اس عمل کاکوئی گناہ نہیں، اور آپ   کی تنخواہ حلال ہے، تاہم جب تک ممکن ہو آپ   حتی المقدور محنت جاری رکھیں اور کوشش کرتے رہیں کہ کسی طرح  کمپنی میں تصویر  بنانے کایہ عمل رک  ہوجاۓ۔حدیثِ مبارک میں ارشاد ہے:"عن ‌عائشة رضي الله عنها: أنها اشترت ‌نمرقة فيها تصاوير، فقام النبي صلى الله عليه وسلم بالباب، فلم يدخل، فقلت: أتوب إلى الله مما أذنبت؟ قال: ما هذه النمرقة؟ قلت: لتجلس عليها وتوسدها، قال: إن أصحاب هذه الصور يعذبون يوم القيامة، يقال لهم: أحيوا ما خلقتم، وإن الملائكة لا تدخل بيتا فيه الصورة."(صحيح البخاري، كتاب اللباس، ‌‌باب من كره القعود على الصورة، ٧/ ١٦٨، ط: دار طوق النجاة)ترجمہ:’’حضرت عائشہؓ فرماتی ہیں کہ انہوں نے ایک ایسا گدا خریدلیا تھاجس میں تصاویر تھیں، رسول اللہ   ﷺ نے جب ان تصویروں کو دیکھا تو دروازے پر رک گئے ،گھر میں داخل نہیں ہوئے، میں نے عرض کیا کہ: میں اللہ اور اس کے رسول  ﷺ کی طرف توبہ کرتی ہوں، میں نے کیا گناہ کیا ہے؟ آپ ﷺ نے فرمایا :یہ گدا کیسا ہے؟میں نے عرض کیا کہ: یہ آپ کے بیٹھنے اور تکیہ لگانے کے  لیے ہے، آپ  ﷺ  نے فرمایا کہ: ان تصویر والوں کو قیامت کے دن عذاب دیا جائے گا، ان سے کہا جائے گا کہ جو صورتیں تم نے پیدا کی ہیں، ان میں جان بھی ڈالو، اور فرشتے اس مکان میں داخل نہیں ہوتے جس میں تصاویر ہوں‘‘۔شرح النووی على مسلم میں ہے:"قال أصحابنا وغيرهم من العلماء ‌تصوير ‌صورة ‌الحيوان حرام شديد التحريم وهو من الكبائر لأنه متوعد عليه بهذا الوعيد الشديد المذكور في الأحاديث وسواء صنعه بما يمتهن أو بغيره فصنعته حرام بكل حال لأن فيه مضاهاة لخلق الله تعالى وسواء ما كان فى ثوب أو بساط أودرهم أو دينار أو فلس أو إناء أو حائط أو غيرها."(كتاب اللباس والزينة، باب تحریم تصویر صورۃ الحیوان الخ، ١٤/ ٨١، ط:داراحیاء التراث)فتاویٰ شامی میں ہے:‌"وظاهر ‌كلام النووي في شرح مسلم: الإجماع على تحريم تصوير الحيوان، وقال: وسواء صنعه لما يمتهن أو لغيره، فصنعته حرام بكل حال لأن فيه مضاهاة لخلق الله تعالى، وسواء كان في ثوب أو بساط أو درهم و إناء."(كتاب الصلاة، مطلب في مكروهات الصلاة،١/ ٦٤٧، ط:سعيد)نیز مفتی اعظم پاکستان، مفتی شفیع عثمانی صاحب ؒ  تحریر فرماتے ہیں:"تصویر اور تخلیق اللہ تعالیٰ جل شانہ کی خاص صفات ہیں جن میں کوئی غیراللہ شریک نہیں ہوسکتا،  حق تعالیٰ کے ننانوے اسماء حسنی میں سے ایک خالق اور مصور بھی ہے اور اس پر پوری امت کا اتفاق ہے کہ یہ دونوں اسم حق تعالیٰ کی ذات کے ساتھ مخصوص ہیں ، غیر اللہ پر ان الفاظ کا اطلاق بھی جائز نہیں ہے ، قرآن کریم کا ارشاد ہے:  هُوَ اللّهُ الْخَالِقُ الْبَارِي ئُ الْمُصَوِّرُ اس میں خالق اور مصور ہونے کی صفت حق تعالیٰ شانہ کی مخصوص صفت قرار دی گئی ہے، جس میں اللہ تعالیٰ کے سوا کوئی شریک نہیں ہوسکتا،  تو جس شخص نے کسی جاندار کی تصویر بنائی ، اُس نے گویا صفتِ تخلیق و تصویر میں مداخلت اور شرکت کا عملی دعوی کیا ۔"(تصویر کے شرعی احکام ، ص : ١٥، ط: ادارۃ المعارف کراچی)درر الحكام فی شرح مجلۃ الاحكام ميں ہے:"‌إذا ‌اجتمع ‌المباشر والمتسبب أضيف الحكم إلى المباشر هذه القاعدة مأخوذة من الأشباه. ويفهم منها أنه ‌إذا ‌اجتمع ‌المباشر أي عامل الشيء وفاعله بالذات مع المتسبب وهو الفاعل للسبب المفضي لوقوع ذلك الشيء ولم يكن السبب ما يؤدي إلى النتيجة السيئة إذا هو لم يتبع بفعل فاعل آخر، يضاف الحكم الذي يترتب على الفعل إلى الفاعل المباشر دون المتسبب."(المقالة الثانية في بيان القواعد الكلية الفقهية، المادة: ٩٠، ط: دار الجيل)المحیط البرہانی میں ہے:"(ولا يجوز قبول هدية أمراء الجور) لأن الغالب في مالهم الحرمة (إلا إذا علم أن أكثر ماله من حل) بأن كان صاحب تجارة أو زرع فلا بأس به.وفي البزازية ‌غالب ‌مال المهدي إن حلالا لا بأس بقبول هديته وأكل ماله ما لم يتبين أنه من حرام؛ لأن أموال الناس لا يخلو عن حرام فيعتبر الغالب وإن غالب ماله الحرام لا يقبلها ولا يأكل إلا إذا قال إنه حلال أورثته واستقرضته."(كتاب الكراهية، ٢/ ٥٢٩،  ط:دارالكتب العلمية)شرح المجلہ لسلیم رستم باز میں ہے:"الأمور بمقاصدها.يعني: أن ‌الحكم ‌الذي ‌يترتب ‌على أمر يكون على مقتضى ما هو المقصود من ذلك الأمر.ثم إعلم أن الكلام هنا علي حذف المضاف والتقدير حكم الأمور بمقاصد فاعلها، أي أن الأحكام الشرعية التي تترتب علي أفعال المكلفين  منوطة بمقاصدهم من تلك الأفعال، فلو أن الفاعل المكلف قصد بالفعل الذي فعله أمرا مباحا كان فعله مباحا، وإن قصدأمرا محرما كان فعله محرما."(المقالة الثانية: في بيان القواعد الكلية الفقهية، ١/ ١٤، ط:رشيدية)الفقہ الاسلامی وادلتہ میں ہے:"وإذا أخطأ الحاكم خطأ غير أساسي لا يمس أصول الشريعة وجب على الرعية تقديم النصح له باللين والحكمة والموعظة الحسنة.لا تجب الطاعة عند ظهور معصية تتنافى مع تعاليم الإسلام القطعية الثابتة، لقوله عليه الصلاة والسلام: «لا طاعة لأحد في معصية الله، إنما الطاعة في المعروف» «لا طاعة لمن لم يطع الله»."(القسم الخامس: الفقه العام،‌‌ الباب السادس: نظام الحكم في الإسلام،‌‌ الفصل الثاني: سلطة التنفيذ العليا ـ الإمامة،‌‌ المبحث السابع: حقوق الإمام الحاكم، حق الطاعة، ٨/ ٩٢، ط: دار الفكر)فقط والله أعلم
                                                  
عنوان: لوگوں کو قرضہ فراہم کرنے والا ادارہ اپنے اخراجات بغیر سود لیے کہاں سے پورے کرسکتا ہے ؟
سوال: ہم چاہ رہے ہیں کہ پانچ دس لوگ جمع ہوکر کچھ پیسے جمع کریں اور غریبوں کو کاروبار کے لیے دیں،اس کے لیے آفس بنانا اور قرض لینے والوں کی انکوائری کرناکہ کوئی آدمی دھوکہ سے رقم لے کر بھاگنے والا نہ ہو،قرض وصول کرنے کے لیے گھر گھر جاکر قرض وصول کرنا وغیرہ ۔جو عملہ اس سارے پروسس میں کام کرے گا ،اس کا خرچہ ،تنخواہ ،بجلی کا خرچہ وغیرہ کہاں سے پوراکیا جائے؟جو کہ اصل رقم پر سود بھی نہ ہو،اور ہمار ا تعاون کرنے والا مقصد بھی پورا ہوجائے،اور مذکورہ اخراجات بھی پورے ہوجائیں۔نوٹ:یہ پروگرام ابھی تک شروع نہیں کیا ہے ،فتوی آنے کے بعد اس کے مطابق شروع کرنے کا ارادہ ہے ۔
جواب: صورتِ مسئولہ میں جب کمیٹی بنانے والوں کا ارادہ غرباء کو کسی ذاتی منافع کے حصول کے بغیر قرض فراہم کرنا ہے ،لیکن اس سارے پروسس کے اخراجات کے لیے رقم حاصل کرنا چاہتے ہیں ،تو اس کے لیے   بہتر صورت تو یہ ہے کہ چندہ دینے والی کمیٹی کے اراکین ہی ان اخراجات کو پورا کرنے کی ذمہ داری لیں ،تاکہ اصل رقم پر سود لیے بغیر تعاون کرنے کا مقصد پورا ہوجائے یا آفس کے اراکین کو تنخواہ دینے کے لیے لوگوں سے الگ چندہ کیا جائے،اور چندہ عطیات اور نفلی صدقات میں سے ہو،زکوۃ اور صدقہ واجبہ میں سے نہ ہو۔مرقاۃ المفاتیح میں ہے:‌‌"وعن أنس قال: قال رسول الله صلى الله عليه وسلم: «‌إذا ‌أقرض ‌أحدكم ‌قرضا فأهدي إليه أو حمله على الدابة فلا يركبه ولا يقبلها إلا أن يكون جرى بينه وبينه قبل ذلك»(قبل ذلك) أي الإقراض لما ورد " كل قرض جر نفعا فهو ربا ". قال مالك: لا تقبل هدية المديون ما لم يكن مثلها قبل أو حدث موجب لها."(كتاب البيوع، باب الربا، الفصل الثالث، ج:5، ص:1926، ط:دار الفكر)فتاوی شامی میں ہے:"(قوله: کل قرض جر نفعاً فهو  حرام) أی اذا کان مشروطاً."(كتاب البيوع، ‌‌باب المرابحة والتولية، ‌‌فصل في القرض، مطلب كل قرض جر نفعا حرام، ج:5، ص:166، ط:سعيد)فقط واللہ اعلم
                                                  
عنوان: سودی رقم کسی غریب کو دینے کا شرعی حکم
سوال: میں بیسوں برس سے  مطلقہ عورت ہوں، میری رہائش  جس مکان میں ہے وہ  کسی اللہ کے بندے نے  دلوایاتھا؛کیوں کہ میری مالی حیثیت بہت کمزور تھی  ، اب  اس  مکان  کی  بہت زیادہ خستہ حالت  ہے، مجھے اس کی درستگی کے لیے  رقم کی اشد ضرورت  ہے ، میرے داماد کے پاس  سود کی رقم ہے جو وہ استعمال نہیں  کرتا، اس کا کہنا کہ وہ یہ رقم  مجھے دے دے، آپ حضرات  سے اس بارے میں یہ فتویٰ درکارہے کہ  کیا شریعت میں اس کی اجازت ہے، میری ضرورت بہت زیادہ ہے اس کے علاوہ کوئی  دوسراراستہ نہیں ہے۔
جواب: واضح رہے سودی رقم کا لین دین  کرنا، یا اُس کا معاہدہ وغیرہ کرنا سب ناجائز ہے، اس لیے اولاً تو سودی رقم وصول ہی نہ کی جائے، اور اگر وصول کرلی گئی ہےتو جس سے وصول کی گئی ہےاُسے واپس کردی جائے، اور اگر واپس کرنا مشکل یا ناممکن ہوتو اُس سودی رقم کو کسی غریب شخص کو ثواب کی نیت کے بغیر دینا واجب ہے، اپنے استعمال میں لانا یا ثواب کی نیت سے کہیں صدقہ وغیرہ کرنا درست نہیں ہے، لہٰذا صورتِ مسئولہ میں  سائلہ کے داماد کے پاس  جو سودی رقم ہے  سب سے پہلے تو اس پر لاز م ہے کہ جہاں سے وہ سودی رقم اس کو ملی    وہی اسے  واپس کردی جائے،  لیکن اگر واپس کرنا مشکل یا ناممکن ہوتو اس صورت میں وہ رقم ثواب    کی نیت کے بغیر مستحق زکاۃ کو دے کر ہاتھ صاف کرنا ضروری ہے۔ لہٰذا اگر سائلہ مستحق زکاۃ ہے تو وہ سائلہ کو بغیر ثواب کی نیت کے دے سکتاہے اور  سائلہ  اسے اپنے استعمال میں لاسکتی ہے۔''فتاوی شامی'' میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه".(كتاب البيوع، باب البيع الفاسد 5/ 99 ط: سعید)محدث العصر حضرت مولانا یوسف بنوری رحمۃ اللہ علیہ  لکھتے ہیں:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفیة)فقط والله اعلم
                                                  
عنوان: شدید ضرورت میں سود کی رقم کا استعمال
سوال: شدید ضرورت کے وقت بینک کے انٹریسٹ کا پیسہ اپنے استعمال میں لاکر بعد میں اس کا بدل دینا کیسا ہے؟
جواب: واضح رہے کہ سود لینا اور دینا دونوں قرآن و حدیث کی قطعی نصوص سے حرام ہیں،حدیثِ مبارک میں  سودی لین دین کرنے والوں پر لعنت کی  گئی ہے، اور بھی اس پر  قرآن  و  احادیث  میں سخت  وعیدات وارد ہوئی ہیں۔سائل کی سخت ضرورت کیا ہے؟اور سود لینے کی کیا صورت ہوگی ؟اس کو تفصیل سے لکھ کر دوبارہ معلوم کریں ۔حدیث مبارک میں ہے:"عن جابر رضي الله عنه قال: ‌لعن ‌رسول ‌الله صلى الله عليه وسلم أكل الربا وموكله وكاتبه وشاهديه وقال: هم سواء . رواه مسلم."(صحيح المسلم،  کتاب المساقات، ٣/ ١٢١٩، ط: دار احیاء التراث۔ مشكاة المصابيح،   كتاب البيوع، باب الربا، الفصل الأول، ٢/ ٨٥٥، ط: المكتب الإسلامي)"ترجمہ : رسول اللہ صلی اللہ علیہ وسلم نے لعنت فرمائی سود کھانے والے، سود کھلانے والے، اور سود کے معاملے کو لکھنے والے اور اس میں گواہ بننے والے پر اور فرمایا: یہ سب گناہ میں برابر ہیں۔"      مشكاة المصابيح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءا أيسرها أن ینکح الرجل أمه»."(كتاب البيوع، باب الربا، ٢/ ٨٥٩، ط: المكتب الاسلامي)ترجمہ: "حضرت ابوہریرہ رضی اللہ عنہ فرماتے ہیں کہ اللہ کے رسول ﷺ نے فرمایا: سود (میں) ستر گناہ ہیں، سب سے ہلکا گناہ ایسے ہے جیسے مرد اپنی ماں سے زنا کرے۔"اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا."(كتاب الحوالة، باب كل قرض جر منفعة، ١٤/ ٥١٣، ط:  ادارۃ القرآن)البحر الرائق میں ہے:"وفي القنية من الكراهية: لا بأس بالبيوع التي يفعلها الناس للتحرز عن الربا ثم رقم آخر هي مكروهة ذكر البقالي الكراهة عن محمد، وعندهما لا بأس به، قال الزرنجري خلاف محمد في العقد بعد القرض أما إذا باع ثم دفع الدراهم لا بأس بالاتفاق. اهـ. وفي القنية من الكراهية: يجوز للمحتاج الاستقراض بالربح اهـ."(کتاب البیع، باب الربوا، ٦/ ١٣٧، ط:دار الکتاب الاسلامی)      الاشباہ والنظائر میں ہے:""السادسة: الحاجة تنزل منزلة الضرورة، عامةً كانت أو خاصةً ... وفي القنية والبغية: يجوز للمحتاج الاستقراض بالربح (انتهى)."(الفن الاول، القاعدة الخامسة، ص: ٩٣، ط:قدیمی)غمز عیون البصائر میں ہے:"قوله: يجوز للمحتاج ‌الاستقراض ‌بالربح، وذلك نحو أن يقترض عشرة دنانير مثلا، ويجعل لربها شيئا معلوما في كل يوم ربحا."(الفن الأول، النوع الأول، القاعدۃ الخامسة، ١/ ٢٩٤، ط:دار الکتب العلمية)فقط واللہ اعلم
                                                  
عنوان: بٹ کوائن میں کام کرنے کا حکم
سوال: میں ایک دوست کے ساتھ بٹ کوائن میں کام کرنا چاہ رہا ہوں، اس میں وہ مجھے یہ کہہ رہا ہے کہ تم پانچ لاکھ روپے لگاؤ تو میں تم کو چالیس ہزار روپے منافع دوں گا۔ شرعی طور پر یہ حرام ہے یا حلال؟
جواب: ’’بٹ کوائن‘‘  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" / "کرپٹو کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92، ط: بیت العمار)فتاوی شامی میں ہے:"(قوله: مالا أو لا) إلخ، المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لايكون مالًا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصًا عن الكشف الكبير.وحاصله أن المال أعم من المتمول؛ لأن المال ما يمكن ادخاره ولو غير مباح كالخمر، والمتقوم ما يمكن ادخاره مع الإباحة، فالخمر مال لا متقوم،» ... وفي التلويح أيضًا من بحث القضاء: والتحقيق أن المنفعة ملك لا مال؛ لأن الملك ما من شأنه أن يتصرف فيه بوصف الاختصاص، والمال ما من شأنه أن يدخر للانتفاع وقت الحاجة، والتقويم يستلزم المالية عند الإمام والملك ... وفي البحر عن الحاوي القدسي: المال اسم لغير الآدمي، خلق لمصالح الآدمي وأمكن إحرازه والتصرف فيه على وجه الاختيار، والعبد وإن كان فيه معنى المالية لكنه ليس بمال حقيقة حتى لايجوز قتله وإهلاكه."(کتاب البیوع ، ٤/ ٥٠١،ط: سعید)معالم التنزیل میں ہے:"قوله تعالى: {يا أيها الذين آمنوا لا تأكلوا أموالكم بينكم بالباطل} أي بالحرام، يعني: بالربا والقمار والغصب والسرقة."(سورة النساء، الآية:٢٩، ١/ ١٧٦، ط: دارالسلام)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، باب الإستبراء، فصل في البيع، ٦/ ٤٠٣، ط:سعيد)فقط والله أعلم
                                                  
عنوان: میزان بینک میں رقم جمع کروکر منافع لینا
سوال: میزان بینک میں رقم جمع کروا کے منافع لینا جائز ہے؟
جواب: مروجہ اسلامی بینکوں میں سیونگ اکاؤنٹ کھلوانا یاان کے ساتھ کسی اورقسم کے کاروباری اورتمویلی معاملات  کرناجائزنہیں، البتہ  مجبوری میں کرنٹ اکاؤنٹ کھولنے کی گنجائش ہے۔لہٰذا صورتِ مسئولہ میں کسی بھی مروجہ اسلامی یا غیرسودی کہلانے والے بینک (میزان وغیرہ) میں پیسے جمع کراوکر منافع لینا جائز نہیں ہے، اس سے احتراز کرنا  لازم ہے۔قرآنِ کریم میں ہے:"﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾."[البقرة: ٢٧٨، ٢٧٩ ]ترجمہ:" اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ "(بیان القرآن )الجامع لاحکام القرآن (تفسير القرطبي )میں ہے:"قوله تعالى: (الذين يأكلون الربا) يأكلون يأخذون، فعبر عن الأخذ بالأكل، لأن الأخذ إنما يراد للأكل. والربا في اللغة الزيادة مطلقا، يقال: ربا الشيء يربو إذا زاد، ومنه الحديث:"فلا والله ما أخذنا من لقمة إلا ربا من تحتها" يعني الطعام الذي دعا فيه النبي صلى الله عليه وسلم بالبركة، خرج الحديث مسلم رحمه الله. وقياس كتابته بالياء للكسرة  في أوله، وقد كتبوه في القرآن بالواو. ثم إن الشرع قد تصرف في هذا الإطلاق فقصره على بعض موارده، فمرة أطلقه على كسب الحرام، كما قال الله تعالى في اليهود:"وأخذهم الربوا وقد نهوا عنه ". ولم يرد به الربا الشرعي الذي حكم بتحريمه علينا وإنما أراد المال الحرام، كما قال تعالى:"سماعون للكذب أكالون للسحت " يعني به المال الحرام من الرشا، وما استحلوه من أموال الأميين حيث قالوا:"ليس علينا في الأميين سبيل ". وعلى هذا فيدخل فيه النهي عن كل مال حرام بأي وجه اكتسب. والربا الذي عليه عرف الشرع شيئان: تحريم النساء، والتفاضل في العقود وفي المطعومات على ما نبينه. وغالبه ما كانت العرب تفعله، من قولها للغريم: أتقضي أم تربي؟ فكان الغريم يزيد في عدد المال ويصبر الطالب عليه. وهذا كله محرم باتفاق الأمة. الثانية- أكثر البيوع الممنوعة إنما تجد منعها لمعنى زيادة إما في عين مال، وإما في منفعة لأحدهما من تأخير ونحوه. ومن البيوع ما ليس فيه معنى الزيادة، كبيع الثمرة قبل بدو صلاحها، وكالبيع ساعة النداء يوم الجمعة، فإن قيل لفاعلها، آكل الربا فتجوز وتشبيه."(سورة البقرة، رقم الآية:٢٧٨ - ٢٧٩، ج:٣، ص:٣٤٧، ط:دارالفكر)فتاویٰ عالمگیریہ میں ہے:"(الفصل السادس في تفسير الربا وأحكامه) وهو في الشرع عبارة عن فضل مال لا يقابله عوض في معاوضة مال بمال وهو محرم في كل مكيل وموزون بيع مع جنسه وعلته القدر والجنس."(کتاب البیوع، الباب التاسع، الفصل السادس،٣/ ١١٧، ط:دار الفکر)فتاویٰ شامی میں ہے:"وفي الأشباه: ‌كلُّ ‌قرضٍ ‌جرَّ نفعاً حرامٌ.قال عليه في الرد: (قوله: ‌كلُّ ‌قرضٍ ‌جرَّ نفعاً حرامٌ) أي إذا كان مشروطاً كما عُلم مما نقله عن البحر وعن الخلاصة."(کتاب البیوع، باب المرابحة والتولية، مطلب کل قرض جرّنفعاً حرامٌ، ٥/ ١٦٦، ط:سعید)فقط والله أعلم
                                                  
عنوان: ٹریڈنگ میں ہارے ہوئے رقم کو واپس حاصل کرنے کا حکم
سوال: اگر کسی شخص نے اوپشن ٹریڈنگ کر کے پہلے 50,000 روپے گنوادئے اور دوبارہ اس نے ٹریڈنگ کرکے وہ رقم حاصل کرلی، تو کیابعد میں حاصل شدہ رقم  اس شخص کے لیے حلال ہوگی یا نہیں ؟
جواب: واضح رہے کہ    آپشن ٹریڈنگ کے طریقہ کار میں قمار (جوئے) کا عنصر غالب ہے  کہ مثلًا ایک ڈالر سے ایک منٹ میں ٹریڈ کی تو ممکن ہے کہ وہ ڈالر بھی ضائع ہوجائے اور اس میں یہ بھی ممکن ہوتا ہے کہ زیادہ بھی مل جائے؛ لہذا صورتِ مسئولہ میں آپشن ٹریڈنگ کے ذریعہ  رقم گنوا دینے کے بعد اس  کے حصول کے لیے دوبارہ رقم لگانا جائز نہیں تھا، لیکن اگر کسی شخص نے دوبارہ رقم لگائی اور اس  کے ذریعے اس کو  صرف وہی رقم  حاصل ہوئی ہے، جو  مذکورہ   شخص نے  گنوا دی تھی  تو  اتنی ہی رقم  لینے کی گنجائش ہوگی، اضافی رقم حلال نہیں ہوگی۔قرآن کریم میں ہے:" يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ ."(سورة المائدة: 90)فتاوی شامی میں ہے:"وشرط المعقود عليه ستة كونه موجودا مالا متقوما مملوكا في نفسه وكون الملك البائع فيما يبيعه لنفسه وكونه مقدور التسليم فلم ينعقد بيع المعدوم وماله خطر العدم."(كتاب البيوع، مطلب شرائط البيع انواع اربعة، ج:4، ص:505، ط: سعید)و فیہ ایضاً:"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الاباحة، فصل فی البیع، ج:6، ص :403 ط : سعید)مبسوط سرخسی میں ہے:"ولأن هذا العقد مبادلة الثمن بالثمن والثمن يثبت بالعقد دينا في الذمة والدين بالدين حرام في الشرع لنهي النبي صلى الله عليه وسلم عن بيع الكالئ بالكالئ فما يحصل به التعيين وهو القبض لا بد منه في هذا العقد."(كتاب الصرف، ج14، ص3، ط: دار المعرفة)فقط واللہ أعلم
                                                  
عنوان: ذوی الفروض یا عصبہ کے ہوتے ہوئے ذوی الارحام کو حق وراثت نہیں
سوال: سائل  کی شادی 2004ء میں میرے والدین کی پسند پر میری ماموں زاد بہن سے ہوئی ۔مرحومہ 2015ء جنوری تک میری حق زوجیت میں رہی۔اس دوران مرحومہ کے بطن سے سائل کے دو فرزندان 2009ءاور2012ء میں بالترتیب تولد ہوئے۔سائل نے اپنی بیوی سے باہمی صلاح ومشورہ کرکے بیوی کے دونوں خاندانوں سے حاصل شدہ سونے کے زیورات کو فروخت کرکے آدھا کنال اراضی حاصل کیا تھا۔ سائل کو 2010 میں بحثیت سرکاری ملازم محکمہ نے بغیر تنخوہ کے وٹرنری کالج میں 5سال کے لے ڈاکٹری کی ڈگری حاصل کرنے کے لئے بھیجا۔ مگر بد قسمتی سے 2013ء میں ہی سائل کی شریک حیات کو انتڑیوں کا کنسر نمودار ہوا۔ B.v.sc چوں کہ سائل اس دوران بغیر تنخوہ کالج میں کی ڈگری کررہا تھا، اس  لیے سائل نے اپنی بیوی سے مشورہ کرکے بیوی کا آدھا کنال اور اپنا آدھا کنال یعنی کل ایک کنال اراضی فروخت کیا اور  اپنی بیوی کودہلی کے ایک بڑے پرائیوٹ ہسپتال میں علاج کے  لیے بھرتی کیا۔اور ڈیڑھ سال کے عرصے میں اللہ کے فضل سے میری زوجہ محترمہ دو سرجریوں کے بعد اس مرض کنسر سے مبرا ہوگئی  ۔اور دونوں خاندان مطمئن اور خوش ہوئے۔جنوری 2015ء کوسائل کی بیوی اپنے باپ کی دعوت پر میکے چلی گئی اور وہاں چند دن قیام کے  لیے رک گئی، کچھ دن کے بعد اچانک اس کو وھاں پر سٹروک ہوا اور سسرال والوں نے فوراً بلایااور سائل نے جلدی اپنی بیوی کو ہسپتال میں بھرتی کرایا ۔بالآخر مری بیوی اس دنیا سے انتقال کرکے مالک حقیقی سے جا ملی۔اب  چوں کہ متوفیہ  کے دو فرزندان دنیا میں موجود ہیں استدعاء  ہے کہ قرآن اور حدیث کی روشنی میں ایک فتویٰ صادر فرمایا جائے  کہ کیا یہ متوفی کے فرزندان اپنے نانوں اور نانی کی وراثت سے کوئی جائز حق حاصل کرسکتے ہیں یا ماں کے مرجانے کے بعد یہ دونوں بچے نانوں اور نانی کی وراثت سے محروم ھوگئے ہیں؟سائل کے سسر کے ملکیت میں 1کنال 7 مرلے اور ایک مکان بقیمت 60لاکھ روپے اور 8 دوکانات اور 5 مرلہ شاملات اراضی موجود ہیں۔جب کہ میری  ساس کی ملکیت میں 18 مرلےاراضی موجود ہیں۔ ان کی اولاد میں ایک بیٹا  ہے اور ایک بیٹی جو  سائل کی زوجیت میں 2015ء تک تھی۔براہ کرم فتویٰ صادر فرما کر اسلام کی روشنی میں مسئلہ حل ہوجائے۔(سائل  کی بیوی پر بیماری میں علاج معالجہ پر جوکثیر رقم خرچ ہواوہ سائل نے خود کیا اس میں کسی نے مدد نہ کی)۔
جواب: بصورتِ  مسئولہ آپ کی بیوی کا انتقال اگر آپ کے ساس سسر  کی زندگی میں ہوگیا ہے  تو ایسی صورت میں آپ کی بیوی اپنے ماں باپ کی جائیداد میں حق دار نہیں ہے ، اور نواسہ  نانا  نانی کے شرعی وارث بھی نہیں ہے ؛  اس  لیے بصورتِ مسئولہ آپ کے بیٹوں کا آپ کے ساس سسر کی جائیداد میں شرعًا حق نہیں ہے  ،البتہ  اگر نانا نانی خوشی سے ان کے لئے اپنے مال میں سے کوئی(ایک تہائی کے اندر) وصیت کردیں یا زندگی میں کچھ گفٹ کردیں تو شرعًا درست ہے اور یہ ان کی طرف سے تبرع ہوگا شریعت اس سے منع نہیں کرتی۔فقط واللہ اعلم
                                                  
عنوان: کرایہ اور بیع دونوں کو ایک ساتھ جمع کرنا
سوال: اگر ایک دکان کرایہ پہ لی جائے اور 7۔8سات آٹھ سال چلانے کےبعد کرایہ دار یہ دکان خریدناچاہے  اور مالک دکان سے قسطوں پہ بات ہو جائے اور سودا پکا ہوجائے اورتیسرےحصےکا ایڈوانس پیمنٹ بھی دی جائے سوال یہ ہے  کہ مالک دکان سودا کے بعد کرایہ لینے کا حق دار ہے یانہیں؟ اور مالک دکان کرایہ لینے پہ بضد ہو تو کرایہ دار کوکیاکرناچاہے ؟
جواب: صورت مسئولہ میں کرایہ دا ر اور مالک دکان  کے درمیا ن  دکان کا قسطوں پہ خرید وفروخت کا  معاملہ ہو جانے کے بعد اس دکا ن کی ملکیت خریدار کو حاصل ہو گئی،اب اس دکان کا مالک خریدار ہے  ، دکان فروخت کر نے والے  مالک کی طرف سے کرایہ کا مطالبہ کرنا شرعا درست نہیں ہے ، فروخت کنندہ شخص دکان کی قیمت  میں سے حسب معاہدہ صرف بقایا رقم کے مطالبہ کا حق  رکھتا ہے ۔ وفي الفتاوى الهندية:"وأما حكمه فثبوت الملك في المبيع للمشتري وفي الثمن للبائع إذا كان البيع باتًّا."(كتاب البيوع،3/ 3،ط:دار الفكر)فقط واللہ اعلم
                                                  
عنوان: پاکستانی روپے کے بدلے ڈالر تھوڑا تھوڑا دینا
سوال: میرا دوست جو مجھے پاکستانی روپے دیتا ہے مجھ سے بدلے میں ڈالر لیتا ہے ،اور  ڈالر دن میں 10 ہزار ہوتا ہے، مجھے پاکستانی روپے ایک ہی دن میں دیتا ہے، اور جو ریٹ ہوتاہے ڈالر کا و ہ مجھے ڈالر 4 روپے مہنگادیتا ہے، کیونکہ میں اسے تھوڑا تھوڑا کر کےڈالر دیتا ہوں ،تو کیا یہ معاملہ سود میں آتا ہے یا نہیں ؟
جواب: واضح رہے کہ کرنسی خواہ کسی بھی ملک کی ہو اسے خرید و فروخت  کرتے ہوئے ایک ہی مجلس میں عاقدین کی جانب سے تبادلہ کرنا اور قبضہ کرنا شرعًا ضروری ہوتا ہے،  اور کسی ایک جانب سے ادھار سود  ( ربا نسیئہ ) کی وجہ سے حرام  ہے۔لہذا صورتِ مسئولہ میں سائل کا روپے کے  بدلے ڈالر تھوڑا تھوڑاکرکے دینا جائز نہیں ہے،یہ سود ی معاملہ ہے اس سے  اجتناب کرنا لازم ہے۔فتاوی شامی میں ہے:"(هو) لغةً: الزيادة. وشرعاً: (بيع الثمن بالثمن) أي ما خلق للثمنية ومنه المصوغ (جنساً بجنس أو بغير جنس) كذهب بفضة، (ويشترط) عدم التأجيل والخيار و (التماثل) أي التساوي وزناً، (والتقابض) بالبراجم لا بالتخلية (قبل الافتراق)، وهو شرط بقائه صحيحاً على الصحيح، (إن اتحد جنساً وإن) وصلية (اختلفا جودةً وصياغةً) ؛ لما مر في الربا (وإلا) بأن لم يتجانسا (شرط التقابض) لحرمة النساء، (فلو باع) النقدين (أحدهما بالآخر جزافاً أو بفضل وتقابضا فيه) أي المجلس (صح)."(كتاب البيوع، باب الصرف، ج: 5، ص: 257 - 259،  ط: سعيد)فتاویٰ ہندیہ میں ہے:"(وأما شرائطه) فمنها قبض البدلين قبل الافتراق كذا في البدائع سواء كانا يتعينان كالمصوغ أو لا يتعينان كالمضروب أو يتعين أحدهما ولا يتعين الآخر كذا في الهداية."(کتاب الصرف، الباب الأول، ،ج:3، ص:217، ط: رشيدية)فقط والله أعلم
                                                  
عنوان: میزان میوچل فنڈ میں سرمایہ کاری کا شرعی حکم
سوال: میں میزان بینک کے نفع نقصان والے میوچل فنڈ میں اکاونٹ کھولنا چاہتی ہوں،کیا اس اکاؤنٹ سے حاصل شدہ منافع شرعاً جائز ہو گا؟
جواب: واضح رہے کہ  مروجہ غیر سودی بینکوں  کا طریقہ کار شرعی اصولوں کی مکمل  پاسداری نہ ہونے کی وجہ سے درست نہیں،کیوں کہ  جن شرعی قواعد وضوابط کے تحت مذکورہ فنڈز  میں انویسٹمنٹ کرنا جائزہے،ہماری معلومات کے مطابق بینک کی جانب سےان قواعد وضوابط پر عملدر آمد  نہیں کیا جاتا ،نیز ان بینکوں کے مختلف فنڈز میں کی جانے والی سرمایہ کاری میں  میں ایسے طریقوں اور حیلوں کو استعمال کیا جاتا ہے جن کو اسلامی کہنا یا سود سے پاک کہنا درست نہیں ؛لہٰذا روایتی بینکوں کی طرح مذکورہ بینک  میں بھی رقم انویسٹ کرنا   (بشمول میوچل فنڈ کے)اور ان بینکوں میں کسی بھی بینک کے ساتھ کسی بھی قسم کا تمویلی معاملہ کرنا جائز نہیں، اوراس سےحاصل ہونے والا نفع  حلال نہیں ہوگا،اورانویسٹمنٹ کی صورت میں حاصل ہونے والی  رقم بینک کو واپس کرناضروری ہوگی۔قرآن مجید میں فرمانِ باری تعالیٰ ہے:"وَتَعاوَنُوا عَلَى الْبِرِّ وَالتَّقْوى ‌وَلا ‌تَعاوَنُوا عَلَى الْإِثْمِ وَالْعُدْوانِ وَاتَّقُوا اللَّهَ إِنَّ اللَّهَ شَدِيدُ الْعِقابِ."(المائدة:2)ترجمہ:"اور نیکی اور تقویٰ میں ایک دوسرے کی مدد کرتے رہو اور گناہ و زیادتی میں ایک دوسرے کی اعانت نہ کرو اور اللہ تعالیٰ سے ڈرا کرو ،بلاشبہ اللہ تعالی سخت سزا دینے والا ہے."(بیان القرآن )احکام القرآن للجصاص میں ہے:"وقوله تعالى وتعاونوا على البر والتقوى يقتضي ظاهره إيجاب التعاون على كل ما كان تعالى لأن البر هو طاعات الله وقوله تعالى ولا تعاونوا على الإثم والعدوان نهي عن معاونة غيرنا على معاصي الله تعالى."(المائدۃ : ج:3، ص:296، ط: داراحیاء التراث العربي)المحیط البرھانی میں ہے:"فكان الربح حاصلاً على ملك بعقد فاسد، والعقد الفاسد معصية، فكان فيه نوع خبث، والربح الحاصل من أصل الخبث ‌سبيله ‌التصدق."(كتاب البيع، ‌‌الفصل الخامس والعشرون: في البياعات المكروهة والأرباح الفاسدة وما جاء فيها من الرخصة، ج:7، ص:142، ط: دارالكتب العلمية)درر الحکام لعلی حیدر میں ہے:"ما ‌حرم ‌أخذه حرم إعطاؤه.يعني أن إعطاء الحرام وأخذه سواء في الحرمة، كما أن المكروه أخذه وإعطاؤه مكروه."(المقالة الثانية في بيان القواعد الكلية الفقهية، المادة :34 ،ما ‌حرم ‌أخذه حرم إعطاؤه، ج:1، ص:43، دار الجيل)فقط واللہ أعلم
                                                  
عنوان: ایک تہائی سے زیادہ کی وصیت کا حکم
سوال: کیا کل اثاثہ جات کی وصیت اپنی مرضی سے کی جا سکتی ہے؟ نقد،بنک سیونگ،گھر دکان،گاڑی،سونا،چاندی وغیرہ حتی کہ ضروریات زندگی کی استعمال کی گھریلو اشیاء وغیرہ میں۔
جواب: صورتِ مسئولہ میں سائل کا اپنی مرضی سےکل اثاثہ جات( نقد،بنک سیونگ،گھر دکان،گاڑی،سونا،چاندی اور ضروریات زندگی کی استعمال کی گھریلو اشیاء وغیرہ) کی وصیت  کرنا درست ہے،تاہم کل اثاثہ جات کے ایک تہائی  میں وصیت کا نافذ کرنا وارثوں پر واجب ہوگا بشرطیکہ وصیت جائز امور میں صرف کرنے کی ہو، یعنی مثلاً اگر کفن دفن کے اخراجات، دیگر واجبی حقوق اور قرض کی ادائیگی کے بعد 9لاکھ روپے کی جائیداد وغیرہ بچتی ہے تو 3 لاکھ تک وصیت نافذ کرنا وارثین کے لیے ضروری ہےہوگا، ایک تہائی سے زیادہ (مذکورہ مثال میں بقایا 6 لاکھ میں )وصیت نافذ کرنے اور نہ کرنے میں وارثین کو اختیار ہوگا،اگر سب ورثاء عاقل بالغ ہوں اور اپنی خوشی سے اس کو نافذ کرنا چاہیں تو کر سکتے ہیں، اور سب ورثاء عاقل بالغ نہ ہوں یا سب عاقل بالغ ہوں لیکن بعض راضی ہوں اور بعض راضی نہ ہوں تو جو عاقل بالغ وصیت نافذ کرنا چاہیں، ان کے حصے سے یہ وصیت نافذ کی جائے گی، نابالغ ورثاء یا غیر رضامند ورثاء کو ان کا حصہ پورا دیا جائے گا، لیکن اگر تمام ورثاء اس پر راضی نہ ہوں تو ایک تہائی مال میں وصیت کو نافذ کرنا ورثاء پر واجب ہو گا، وصیت بالکلیہ  باطل نہ ہو گی،اور بقیہ دو تہائی ورثاء میں بطورِ وراثت کے تقسیم ہوں گے۔فتاوی عالمگیری میں ہے:"ثم تصح الوصية لأجنبي من غير إجازة الورثة، كذا في التبيين ‌ولا ‌تجوز ‌بما ‌زاد ‌على ‌الثلث ‌إلا ‌أن ‌يجيزه ‌الورثة بعد موته وهم كبار ولا معتبر بإجازتهم في حال حياته، كذا في الهداية."(كتاب الوصايا، الباب الأول، 90/6، ط: دار الفكر) وفي الموسوعة الفقهية الكويتية:"الوصية للأجنبي بما زاد عن الثلث . 23 - اختلف الفقهاء في الوصية بالزائد على الثلث للأجنبي على قولين :القول الأول : إن الوصية للأجنبي في القدر الزائد على الثلث تصح وتنعقد ، ولكنها تكون موقوفة على إجازة الورثة ، فإن لم يكن له ورثة نفذت دون حاجة إلى إجازة أحد ، وهذا هو مذهب الحنفية".(حرف العين، عقد، عقد موقوف، الوصية للأجنبي بما زاد عن الثلث، 30/ 254، ط: وزارة الأوقاف والشئون الإسلامية - الكويت)الجوہرۃ النیرہ میں ہے:"‌‌[الوصية غير واجبة]الوصية محثوث عليها مرغب فيها غير مفروضة ولا واجبة لكنها مشروعة بالكتاب والسنة.................قال رحمه الله (الوصية غير واجبة) لأنها إثبات حق في مال بعقد كالهبة والعارية قوله (وهي مستحبة) أي للأجنبي دون الوارث.....قوله (‌ولا ‌تجوز ‌بما ‌زاد ‌على ‌الثلث ‌إلا ‌أن ‌يجيزه ‌الورثة)يعني بعد موته وهم أصحاء بالغون فإن أجازه بعضهم ولم يجزه بعضهم جاز على المجيز بقدر حصته ويبطل في حق الراد ومعناه أنه يجعل في حق الذي أجاز كأنهم كلهم أجازوا وفي حق الذي لم يجز كأنهم كلهم لم يجيزوا بيانه إذا ترك ابنين وأوصى لرجل بنصف ماله فإن أجازت الورثة فالمال بينهم أرباعا للموصى له ربعان وهو النصف وللابنين ربعان وهو النصف وإن لم يجيزوا فللموصى له الثلث وللابنين الثلثان وإن أجاز أحدهما دون الآخر يجعل في حق الذي أجاز كأنهم كلهم أجازوا ويعطى للمجيز ربع المال وفي حق الذي لم يجز كأنهم كلهم لم يجيزوا ويعطى له ثلث المال ويكون الباقي للموصى له فيجعل المال على اثني عشر لحاجتنا إلى الثلث والربع فالربع للذي أجاز وهو ثلاثة والثلث للذي لم يجز وهو أربعة ويبقى خمسة للموصى له قال في الهداية ولا معتبر بإجازتهم في حال حياته لأنها قبل ثبوت الحق إذ الحق يثبت عند الموت فكان لهم أن يردوه بعد وفاته بخلاف ما إذا أجازوها بعد الموت؛ لأنه بعد ثبوت الحق فليس لهم أن يرجعوا عليه لأن الساقط متلاش."(كتاب الوصايا، الوصية للوارث، 287/6، ط: المطبعة الخيرية)فقط والله أعلم
                                                  
عنوان: ہنڈی کے ذریعے رقم منتقل کرنے کا حکم
سوال: جو باہر ملکوں سے پردیسی لوگ پاکستان اپنی رقم بھیجتے  ہیں هنڈی کے ریٹ کے حساب سے، اس طرح رقم بھیجنا صحیح ہے ؟ يا  کچھ قباحت ہے اس میں ؟ کیونکہ مجھے کسی نے بتایا ہے اس طرح پیسے بھیجنا صحیح نہیں ہے اس کی وجہ یہ ہے کہ اس سے ہمارے ملک کو فائدہ نہیں ہوتا اس میں کچھ گناہ کی بات ہے كيا ؟
جواب: ہنڈی کا کاروبار  ملکی و بین الاقوامی قوانین کے مطابق سے ممنوع ہے؛  پکڑے جانے کی صورت میں  جان و مال کے  نقصان کا خطرہ ہوتا ہے، مباح امور میں اسلام چوں کہ ملکی قوانین   کی پاسداری کا حکم دیتا ہے،  لہذا رقم کی ترسیل کے لیے  قانونی  راستہ  اختیار کرنا چاہیے،  تاہم  اگر باہر ممالک سے بینک کے ذریعے بھیجنا آسانی سے ممکن نہیں ہو  اور کوئی شخص ہنڈی  کے ذریعے  رقم بھیجے تو وہ اس تفصیل کے ساتھ جائز ہے کہ  ہنڈی کے ذریعے رقم  بھیجتے وقت باہر ملک یا پاکستان کے ریٹ کے مطابق رقم متعین کی جائے، مثلًا ایک آدمی سعوی عرب سے پاکستان ریال بھیجنا چاہے اور پاکستان میں اس کے بدلے میں پاکستانی کرنسی لینا چاہے تو ریال  کی قیمت پاکستانی رقم کے حساب سے پاکستان یا سعودیہ میں جو رائج ہے  ان میں سے کسی ایک ریٹ کو متعین کیا جائے تو صحیح ہے، اور اگر رائج قیمت سے زیادہ یا کم متعین کی جائے گی تو پھر جائز نہیں ہوگا۔ نیز  جتنی رقم دی جائے اتنی ہی رقم آگے پہنچانا ضروری ہوگا، اس میں کمی بیشی جائز نہیں ہوگی، البتہ بطورِ فیس/ اجرت الگ سے طے شدہ اضافی رقم لی جاسکتی ہے۔"تنقیح الفتاوی الحامدیة"میں ہے:"الدیون تقضیٰ بأمثالها".(کتاب البیوع، باب القرض، ج؛۱ ؍ ۵۰۰ ، ط:قدیمی)فتاویٰ شامی میں ہے:"و في الأشباه: کل قرض جر نفعاً حرام".(کتاب البیوع، فصل فی القرض، ج:۵ ؍ ۱۶۶ ، ط:سعید )رد المحتار على الدر المختار میں ہے:"وَفِي شَرْحِ الْجَوَاهِرِ: تَجِبُ إطَاعَتُهُ فِيمَا أَبَاحَهُ الشَّرْعُ، وَهُوَ مَا يَعُودُ نَفْعُهُ عَلَى الْعَامَّةِ، وَقَدْ نَصُّوا فِي الْجِهَادِ عَلَى امْتِثَالِ أَمْرِهِ فِي غَيْرِ مَعْصِيَةٍ."( كتاب الأشربة، ٦ / ٤٦٠، ط: دار الفكر)احكام القرآن( لظفر احمد عثمانی) میں ہے:"و هذا الحكم أي وجوب طاعة الأمير يختص بما إذا لم يخالف أمره الشرع، يدل عليه سياق الآية فإن الله تعالي أمر الناس بطاعة أولي الأمر بعد ما أمرهم بالعدل، في الحكم تنبيها علي أن طاعتهم واجبة ماداموا علي العمل."(طاعة الأمير فيما لايخالف الشرع، النساء: ٥٩، ٢ / ٢٩١ - ٢٩٢، ط: إدارة القرآن) فقط واللہ اعلم
                                                  
عنوان: ڈیجیٹل کرنسی میں انویسٹمنٹ کا حکم
سوال: کیا میں کسی پرائیویٹ سیکٹر میں سرمایہ کاری کی مد میں پیسے لگاسکتا ہو جو مجھے  مہینے کامنافع دے رہا ہو  جو کراچی میں واقع ہے؟ جس کا نام ڈیجیٹل کرنسی انویسٹمنٹ ہے ،برائے مہربانی میرے راہ نمائی کریں ۔
جواب: ڈیجیٹل کرنسی میں ہاتھ در ہاتھ قبضہ نہیں ہوتا اور وہ مادّی چیز بھی نہیں بل کہ کمپیوٹر میں ایک حساب و کتاب ہے ؛ اس لیے اس کی خریدوفروخت  کرنانیز  اس کے ذریعہ کاروبار کرنا جائز نہیں۔فقط واللہ اعلم
                                                  
عنوان: بلڈر سے فلور تعمیر کروا کر نفع کے ساتھ فروخت کرنے کاحکم
سوال: میرا ایک بلڈرسے معاہدہ ہواکہ آپ مجھے ایک فلیٹ  میں  فلور بنا کر دیں، اور 20 لاکھ کا معاہدہ ہوا ،اور مكمل طور پر همارا معاهده اور ايگريمنٹ طے هو گيا ، بلڈر نے کام شروع کیا اور مجھ سے پانچ پانچ لاکھ روپے کر کے 15 لاکھ روپے وصول کر لیے،5 لاکھ روپے میں نے اس کو ابھی دینے ہیں ، جب چھت وغیرہ ڈال كر   تيار كر ديا، تو مجھ سے رابطہ کیا کہ  آپ والا  فلورجو میں نے تعمیر کر دیا ہے، 28 لاکھ روپے میں کوئی آدمی خریدنا چاہ رہا ہے،میں نے اس کو اجازت  دےدی، اور اس نے 28 لاکھ روپے میں میرا فلور جو کہ ایگریمنٹ اور کاغذات  میرے پاس موجود تھے، اس نے دوسرے آدمی کو 28 لاکھ روپے میں بیچ دیا ،میں  نے اس فلور میں رہائش ابھی اختیار نہیں کی تھی لیکن ایگریمنٹ میرے پاس موجود تھا ،بعد میں جب باقی ان جیسے  بلڈرز سے اس سلسلے میں بات ہوئی تو انہوں نے کہا کہ 20 لاکھ روپے تو آپ کے ہی ہیں، لیکن آپ بغیر قبضے کے آگے بیچ کر جو نفع کما رہے ہیں یہ سود کے زمرے میں آتا ہے۔سوال یہ ہے کہ کیا یہ معاملہ سودی ہے یا نہیں ؟اور جو میں 8 لاکھ روپے نفع لے رہا ہوں یہ درست ہے یا نہیں ؟
جواب: صورتِ مسئولہ میں چوں کہ  مذکورہ فلور مکمل طور پر تیار ہو گیا تھا ،اور اس کے بعد بلڈر نے سائل سے اجازت لے کر مذکورہ فلور نفع کے ساتھ آگے بیچا ہے ،اس لیے مذکورہ معاملہ درست ہے ،اور سائل کے لیے یہ نفع استعمال کرنا درست ہے ۔فتاویٰ شامی میں ہے :"(‌صح ‌بيع عقار لا يخشى هلاكه قبل قبضه) من بائعه لعدم الغرر لندرة هلاك العقار."(كتاب البيوع،‌‌باب المرابحة والتولية،ج:5 ،ص:147 ،ط:سعيد)شرح المجلہ لخالد الاتاسی میں ہے:"للمشتري أن يبيع المبيع لآخر قبل قبضه إن كان عقاراً.......وإن كان منقولاّ فلا."(کتاب البیوع، الباب الرابع فی بیان المسایل المعلقۃ بالتصرف۔۔۔الخ، الفصل الاول، ج: 2، صفحہ: 173 و174، المادۃ: 153، ط:  مطبعۃ حمص) البحر الرائق میں ہے:"(صح ‌بيع ‌العقار قبل قبضه)."(كتاب البيع،فصل في بيان التصرف في المبيع والثمن قبل قبضه،6/ 126،ط:دار الكتاب الإسلامي)شرح المجلہ میں ہے:"البیع مع تأجیل الثمن و تقسیطه صحیح ...  یلزم أن تکون المدة معلومةً في البیع بالتأجیل والتقسیط".  (2 /166، المادۃ: 245، 246، ط: رشیدیة)تبين الحقائق شرح كنز الدقائق میں ہے: "لايجوز بيع المنقول قبل القبض؛ لما روينا ولقوله عليه الصلاة والسلام: «إذا ابتعت طعامًا فلاتبعه حتى تستوفيه» رواه مسلم وأحمد ولأن فيه غرر انفساخ العقد على اعتبار الهلاك قبل القبض؛ لأنه إذا هلك المبيع قبل القبض ينفسخ العقد فيتبين أنه باع ما لا يملك والغرر حرام لما روينا." ( کتاب البیوع، باب التولیۃ، فصل بيع العقار قبل قبضه، ج: 4، صفحہ: 80، ط: المطبعة الكبرى الأميرية) فقط واللہ اعلم
                                                  
عنوان: کیا کنڈا مافیہ کو بل دے کر کنڈے کی بجلی استعمال کرنا جائز ہے؟
سوال: ہمارے محلےمیں ایک آدمی    کنڈے کی بجلی چلارہاہے اور اس کے عوض میں وہ ہم سے بل لےرہاہے ،اب پوچھنا یہ ہے کہ کیا ہمارے لیے کنڈے کی  بجلی استعمال کرنا جائز ہے یانہیں ؟
جواب: واضح رہے کہ کنڈے(چوری) کی بجلی کااستعمال کرنا شرعاً بالکل جائز نہیں ہے،یہ بہت بڑاگناہ ہے؛اس لیے کہ حکومت کی طرف سے بل کے عوض فراہم کردہ بجلی پوری قوم کی مشترکہ امانت ہے،لہذاکنڈے(چوری) کی بجلی کااستعمال کرنا  اجتماعی اور مشترکہ چیز کی چوری کرنا ہے،اور اجتماعی چیز کی چوری کا گناہ بھی فرد کی چوری سے زیادہ ہے؛کیوں کہ اس سے دیگر لوگوں کے حقوق تلف ہوتے ہیں،چنانچہ  حکیم الامت حضرت مولانااشرف علی  تھانوی ۔رحمۃاللہ علیہ۔لکھتے ہیں:"اسلام میں جس طرح شخصی املاک کی چوری ناجائز ہے، اسی طرح گورنمنٹ کی املاک بجلی وغیرہ کی چوری بھی ناجائز ہے ،اس لیے  جس قدر بجلی کی چوری کی جائے گی، اس کا ضمان واجب ہوگا"(امدادالفتاوی،4/147،، سوال: 18، مطبوعہ: مکتبہ زکریا دیوبند)نیزچوری کی بجلی کا علم رکھنے کے باوجود کنڈے کی بجلی استعمال کرناخود ایک مستقل گناہ ہے، حدیث شریف میں آتا ہے کہ جو شخص کسی مسروقہ ( چوری شدہ) چیز کو خریدے حال آں کہ وہ جانتا ہو کہ یہ چیز چوری کی ہے تو وہ عار اور گناہ میں اس چور کے ساتھ شریک ہو گیا۔بہرحال مالک کے کہنے پر کنڈے کی بجلی استعمال کرنا جائز نہیں ہے۔لہذاصورتِ مسئولہ میں اگر سائل اب تک کنڈے کی بجلی استعمال کرتا رہا ہےتوسائل کو چاہیے کہ  وہ اپنےاس عمل سے فورا اجتناب کرکے اس پر خوب توبہ واستغفار کرے اوراب تک چوری کی جتنی بجلی استعمال كی ہےتو چوں کہ اس کا بل سرکار کو دینے کے بجائے کنڈا مافیہ کودیا ہے،اس لیے استعمال کردہ بجلی کا محتاط اندازہ کرکے  متعلقہ محکمے میں بل جمع کرائے ،اور آئندہ اس سے مکمل طور پر اجتناب کرے،نیز بجلی چور  سے رقم کی واپسی کامطالبہ کرکے رقم لے کر خود محکمہ میں جمع کروادیں۔المستدرک للحاکم میں ہے:"عن أبي هریرة عن النبي ﷺ أنه قال: من اشتریٰ سرقةً و هو یعلم أنه سرقة فقد شرک في عارها و إثمها".(ج:3، ص:852، رقم الحدیث:2253، ط: نزار مصطفی الباز بیروت)روح البیان میں ہے:"والثالث ‌فيما ‌بينه ‌وبين ‌عباد ‌الله ‌وهو ‌ان ‌يغصب ‌أموالهم ‌او ‌يضربهم او يشتمهم او يقتلهم فان التوبة لا تكفيه الا ان يرضى عنه خصمه او يجتهد في الأعمال الصالحة حتى يوفق الله بينهما يوم القيامة فانه إذا تاب العبد وكان عليه حقوق العباد فعليه ان يردها الى أربابها."(سورة البقرة الأية: 180، 1/ 286، ط: دار الفكر - بيروت )فتاوی شامی میں ہے :"كتاب السرقة (هي) لغة أخذ الشيء من الغير خفية.قال القهستاني: وهي نوعان؛ لأنه إما أن يكون ضررها بذي المال أو به وبعامة المسلمين، فالأول يسمى بالسرقة الصغرى والثاني بالكبرى، بين حكمها في الآخر؛ لأنها أقل وقوعا وقد اشتركا في التعريف وأكثر الشروط اهـ أي؛ لأن المعتبر في كل منهما أخذ المال خفية، لكن الخفية في الصغرى هي الخفية عن غين المالك أو من يقوم مقامه كالمودع والمستعير. وفي الكبرى عن عين الإمام الملتزم حفظ طرق المسلمين وبلادهم كما في الفتح."(کتاب السرقة، 4/ 82، ط: سعید)وفيها أيضا:"وحكمه الإثم لمن علم أنه مال الغير ورد العين قائمة والغرم هالكة."(كتاب الغصب، 6/ 179، ط: سعيد)فتاوی ہندیہ میں ہے :"ولا يجوز حمل تراب ربض المصر لأنه حصن فكان حق العامة."(کتاب الکراهية، الباب الثلاثون في المتفرقات، 5/  373، ط: دار الفکر)وفيها أيضا:"‌وإذا ‌أخذ ‌المال ‌ولم ‌يصنع ‌شيئا ‌غيره ‌فإن ‌جاء ‌تائبا ‌قبل ‌أن ‌يؤخذ ‌فعليه ‌أن ‌يرد ‌ما ‌أخذوا، ‌وضمانه ‌إن ‌هلك، ‌كذا ‌في ‌السراجية."(كتاب السرقة، الباب الرابع، 187/2، ط: دار الفكر)فقط واللہ أعلم
                                                  
عنوان: (1)اسٹاک ٹریڈنگ اور (2)کرپٹو سپوٹ ٹریڈنگ کرنا حلال ہے یا حرام ؟
سوال: (1)اسٹاک ٹریڈنگ اور (2)کرپٹو سپوٹ ٹریڈنگ کرنا حلال ہے یا حرام ؟تفصیل سے بیان فرما دیں۔
جواب: (1):۔اسٹاک ٹریڈنگ میں مختلف اشیاء(کرنسی،کپاس، گندم، گیس، خام تیل،جانور اور دیگر بہت سی اشیاء )کی خرید و فروخت ہوتی ہے،ہماری معلومات کے مطابق اس کاروبار کے جتنے طریقے رائج ہیں وہ سب شرعی اصولوں  کی مکمل رعایت نہ ہونے اوردرج ذیل شرعی مفاسد کے پائے جانے کی وجہ سے شرعًا جائز نہیں:1۔  کرنسی کی لین دین کو شرعی اصطلاح میں بیع صرف کہتے، جس  میں دونوں جانب سے کرنسی پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذاایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے  ،یا خرید و فروخت تونقد ہوتی ہے مگر عقد کے دونوں فریق  یا کوئی ایک فریق اپنی کرنسی پر قبضہ نہیں کرتا۔2۔بیع ایجاب وقبول کے بعد  لازم ہوجاتی ہے اور اس کے بعد بائع(بیچنے والا) اور مشتری(خریدار) میں سے کسی کو یہ اختیار نہیں ہوتا کہ وہ دوسرے کی اجازت کے بغیر بیع کو ختم کرسکے،البتہ دونوں کی باہمی رضامندی سے بیع کو ختم کیا جاسکتا ہے،اسے شرعی اصطلاح میں اقالہ کہتے،البتہ بیع میں اقالہ کی شرط لگانے سے شرعی اعتبار سے بیع فاسد ہوجاتی ہے،لہذا مذکورہ کاروبار میں خریدار کو یہ حق دیناکہ وہ دوسرے کی رضامندی کے بغیر خود سے بیع کو فسخ (اقالہ)کرسکتا ہے،یہ شرط فاسد ہے ،اس کی بنا پر شرعی اعتبار سے یہ بیع(معاملہ)بھی فاسد ہوجاتا ہے،نیز خریدار کا بائع یعنی بیچنے والے کی رضامندی کے بغیر خود سے بیع کو فسخ کرنا بھی شرعا درست نہیں۔3۔اسی طرح مستقبل کی تاریخ پر خرید وفروخت کرنے سے بھی شرعی اعتبار سے بیع منعقدنہیں ہوتی۔4۔اس کاروبار میں خریدار بیعانہ کی ادائیگی کے بعد خریدی ہوئی چیز اپنے قبضہ میں لیے بغیر آگے فروخت کرسکتا ہے،جب کہ شرعی اصولوں کے مطابق خریدی ہوئی چیز اپنے قبضہ میں لیے بغیر آگے فروخت کرنا شرعا درست نہیں ہے۔5۔نیز مذکورہ کاروبار میں خریدار کو اگر  اپنی خریدی گئی اشیاء میں نقصان ہونے لگے اور جب ان اشیاء کی قیمت کم  ہوکر بیعانہ کی رقم سے بھی گرنے لگےتو بروکر کو یہ اختیار ہوتا ہے کہ وہ اس(پہلے)سودے کو ختم کردے،جب کہ شریعت میں بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب  وہی اس کےنفع ونقصان کا ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔لہذا مذکورہ کاروبار سے درج بالا شرعی مفاسد کی بنیاد پر  اجتناب کرنا چاہیے اور کوئی دوسرا جائز حلال کاروبار کرنا چاہیے۔(2):۔کرپٹوکرنسی "بٹ کوائن "محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے،اور نہ ہی سپاٹ ٹریڈنگ (کم قیمت میں خرید کر زیادہ قیمت پر بیچنا)جائز ہے۔قرآن مجید میں ہے:"يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ." ﴿المائدة: ٩٠﴾ترجمہ:" اے ایمان والو :بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام  ہیں ،سواس سے بالکل الگ رہو،تاکہ تم کو فلاح ہو"۔(بیان القرآن)حدیث شریف میں ہے:"وقال رسول الله صلي الله عليه وسلم:إن الله حرّم أمتي الخمر و الميسر."(المسند للامام احمد، ج:2، ص:124،ط: مؤسسة الرسالة)فتاوی ہندیہ میں ہے:"(وأما شرائطه) فمنها قبض البدلين قبل الافتراق كذا في البدائع سواء كانا يتعينان كالمصوغ أو لا يتعينان كالمضروب أو يتعين أحدهما ولا يتعين الآخر كذا في الهداية وفي فوائد القدوري المراد بالقبض ههنا القبض بالبراجم لا بالتخلية يريد باليد كذا في فتح القدير."(کتاب الصرف، ج:3، ص:217، ط؛دار الفکر)وفیہ ایضاً:"وشرط صحة الإقالة رضا المتقائلين والمجلس وتقابض بدل الصرف في إقالته وأن يكون المبيع محل الفسخ بسائر أسباب الفسخ كالرد بخيار الشرط والرؤية والعيب عند أبي حنيفة - رحمه الله تعالى - فإن لم يكن بأن ازداد زيادة تمنع الفسخ بهذه الأسباب لا تصح عند أبي حنيفة - رحمه الله تعالى - وقيام المبيع وقت الإقالة فإن كان هالكا وقت الإقالة لم تصح."(باب الاقالة، ج:3، ص:157، ط:دار الفکر)وفیہ ایضاً:"إن ذكرا ‌شرط ‌الفسخ في البيع فسد البيع."(الباب العشرون فی البیاعات المکروھة،ج:3، ص:209، ط؛دار الفکر)وفیہ ایضاً:"وإذا عرفت المبيع والثمن فنقول من حكم المبيع إذا كان منقولا أن لا يجوز بيعه قبل القبض."(کتاب البیوع، ج:3، ص:13، ط:دار الفکر)فتاوی شامی میں ہے:"(وما لا تصح) إضافته (إلى المستقبل) عشرة (البيع، وإجازته، وفسخه، والقسمة والشركة والهبة والنكاح والرجعة والصلح عن مال والإبراء عن الدين) لأنها تمليكات للحال فلا تضاف للاستقبال كما لا تعلق بالشرط لما فيه من القمار."(کتاب البیوع،باب المتفرقات،ج:5، ص:257، ط:سعید)وفیہ ایضاً:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة ، فصل في البيع، ج: 6، ص: 403، ط: سعيد)فقط واللہ اعلم
                                                  
عنوان: میزان بینک سے گھر لینا کیسا ہے؟
سوال: کیا کسی اسلامی بینک سے گھر لے سکتے ہیں؟ درج ذیل میزان بینک کی طرف سے ہے اس کو دیکھ کر بتائیں کہ یہ صحیح ہے؟ ایزی ہوم آپ کے گھر کی مالی ضروریات کے لیے مکمل طور پر سود سے پاک (ربا) حل ہے۔ روایتی ہاؤس لون کے برعکس، میزان بینک کا ایزی ہوم کم ہوتے مشارکہ کے ذریعے کام کرتا ہے جہاں آپ میزان بینک کے ساتھ اپنی جائیداد کی مشترکہ ملکیت میں حصہ لیتے ہیں۔ معاہدے کی نوعیت شریک ملکیت ہے نہ کہ قرض۔ اس کی وجہ یہ ہے کہ لین دین قرض دینے اور قرض لینے پر نہیں بلکہ مکان کی مشترکہ ملکیت پر مبنی ہے۔ میزان بینک، اس طرح خریدے جانے والے گھر کی قیمت شیئر کرتا ہے۔ مشترکہ ملکیت بنانا اور پھر دھیرے دھیرے صارف کو صرف رقم دینے کے بجائے ملکیت منتقل کرنا وہ اہم عنصر ہے جو ایزی ہوم کو شریعت کے مطابق بناتا ہے۔ ایزی ہوم کے ساتھ آپ میزان بینک کے ساتھ اپنی جائیداد کی مشترکہ ملکیت میں حصہ لیتے ہیں، جہاں بینک ایک خاص رقم فراہم کرے گا۔ آپ بینک کو ماہانہ ادائیگی سے اتفاق کرتے ہیں جس کا ایک حصہ گھر کا کرایہ ہے اور دوسرا حصہ آپ کے ایکویٹی کے لیے۔ درحقیقت، جائیداد میں آپ کا حصہ بڑھنے کے ساتھ ہی کل ماہانہ ادائیگی باقاعدگی سے کم ہو جاتی ہے۔ جب آپ مکمل سرمایہ کاری کر لیتے ہیں، جس پر اتفاق کیا گیا تھا، آپ جائیداد کے واضح عنوان کے ساتھ واحد مالک بن جاتے ہیں۔
جواب: صورت مسئولہ میں میزان بینک سمیت کسی بھی مروجہ اسلامی بینک  سے قسطوں پر  گھر وغیرہ لینا جائز نہیں ہے، کیوں کہ مروجہ  بینکوں کا گھر دینے کا معاملہ مکمل شرعی اصولوں کے مطابق نہیں ہے، بلکہ اس معاملہ میں متعدد شرعی احکام کی خلاف ورزی لازم آتی ہے، مثلاً: مروجہ اسلامی بینکوں  سے گھر خریدتے وقت دو عقد بیک وقت ہوتے ہیں، ایک عقد بیع کا ہوتا ہے جس کی بنا پر قسطوں کی شکل میں گھر کی مد میں ادائیگی کی رقم خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے مکان کا  کرایہ بھی وصول کرتا ہے، اور یہ دونوں عقد صورۃً یا حکمًا ایک ساتھ  ہی کیے  جاتے ہیں جو شرعی طور پر ممنوع ہے۔مزید تفصیل کے لیے درج ذیل لنک دیکھیے:مختلف بینکوں یا اداروں سے سودی قرضہ لے کر یا شرکتِ متناقصہ (diminishing musharka) کا معاملہ کر کے ذاتی گھر لینے کا حکمتحفة الأحوذي شرح جامع الترمذی میں ہے:"(قوله: نهى رسول الله صلى الله عليه وسلم عن بيعتين في بيعة) أي صفقة واحدة و عقد واحد ويأتي تفسير هذا عن المصنف.(قوله: و قد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة وبنسيئة بعشرين و لايفارقه على أحد البيعين) قال في شرح السنة بعد ذكر هذا التفسير: هو فاسد عند أكثر أهل العلم؛ لأنه لايدرى أيهما جعل الثمن، انتهى. وقال في النيل: و العلة في تحريم بيعتين في بيعة عدم استقرار الثمن في صورة بيع الشيء الواحد بثمنين انتهى.  (فإذا فارقه على أحدهما فلا بأس إذا كانت العقدة على واحد منهما) بأن قال البائع: أبيعك هذا الثوب بنقد بعشرة وبنسيئة بعشرين، فقال المشتري: اشتريته بنقد بعشرة ثم نقد عشرة دراهم فقد صح هذا البيع وكذلك إذا قال المشتري اشتريته بنسيئة بعشرين وفارق البائع على هذا صح البيع لأنه لم يفارقه على إيهام وعدم استقرار الثمن بل فارقه على واحد معين منهما وهذا التفسير قد رواه الإمام أحمد في روايته عن سماك ففي المنتقى عن سماك عن عبد الرحمن بن عبد الله بن مسعود عن أبيه قال: نهى النبي صلى الله عليه وسلم عن صفقتين في صفقة، قال سماك: هو الرجل يبيع البيع فيقول هو بنسأ بكذا وهو بنقد بكذا وكذا قال الشوكاني في النيل، قوله: من باع بيعتين في بيعة فسره سماك بما رواه المصنف يعني صاحب المنتقى عن أحمد عنه وقد وافقه على مثل ذلك الشافعي فقال بأن يقول: بعتك بألف نقدًا أو ألفين إلى سنة فخذ أيهما شئت أنت وشئت أنا ونقل بن الرفعة عن القاضي أن المسألة مفروضة على أنه قبل على الإبهام أما لو قال قبلت بألف نقد أو بألفين بالنسيئة صح ذلك انتهى.واعلم أنه قد فسر البيعتان في بيعة بتفسير آخر وهو أن يسلفه دينارًا في قفيز حنطة إلى شهر فلما حلّ الأجل و طالبه بالحنطة قال: بعني القفيز الذي لك علي إلى شهرين بقفيزين فصار ذلك بيعتين في بيعة؛ لأنّ البيع الثاني قد دخل على الأول فيرد إليه أو كسهما و هو الأول كذا في شرح السنن لابن رسلان فقد فسر حديث أبي هريرة المذكور بلفظ نهى رسول الله صلى الله عليه وسلم عن بيعتين في بيعة بثلاثة تفاسير فاحفظها."(باب ما جاء في النهي عن بيعتين في بيعة، ج: ۴، صفحہ: ۳۵۷، ط: دارالكتب العلمية)فقط والله أعلم
                                                  
عنوان: بیوہ، ایک بیٹا اور والدین میں میراث کی تقسیم
سوال: ایک بندہ وفات ہو گیا ہے اور اس نے ترکہ میں 9لاکھ روپے چھوڑے ہیں، اب اس 9لاکھ روپے کو اس کی ماں ،باپ اور بیوی اور ایک بیٹے کے درمیان کس طرح تقسیم کریں گے ؟
جواب: مرحوم کے ورثاء  میں والد، والدہ ،بیوی  اور ایک بیٹا ہے تو اس صورت میں میراث کی تقسیم کا طریقہ کار یہ ہے کہ   کہ مرحوم کی جائیداد میں سے اولاً ان کی تجہیز و تکفین اور قرضہ جات  ادا کیے جائیں، پھر اگر مرحوم نے کوئی جائز وصیت کی ہو تو اُس کو ایک تہائی ترکہ  میں سے نافذ کیا جائے، اس کے بعد مرحوم کی کل جائیداد منقولہ و غیر منقولہ کو 24 حصوں میں تقسیم کر کے مرحوم کی بیوہ کو 3 حصے، بیٹے کو  13  حصے، والد کو  4 حصے اور والدہ کو  4  حصے  ملیں گے۔میت/ 24بیوہوالد والدہبیٹا34413 یعنی اگر کل ترکہ نو لاکھ روپے ہیں تو بیوہ کو 112500 روپے ،بیٹے کو 487500 روپےاور  والد اور والدہ میں سے ہر ایک کو 150،000 ،روپے ملیں گے۔فقط واللہ اعلم
                                                  
عنوان: ڈیجٹل مارکیٹینگ اور فورسیج کا حکم
سوال: ڈیجٹل مارکیٹینگ حلال ہے یا حرام ؟ میں فورسیج کے پلیٹ فارم پر کام کرنا چاہتا ہوں ،اس میں ڈالر کی مارکیٹینگ کرنا ہے،اس سوال کا جواب مجھے سے ڈیلیڈ ہو گیا ہے ،براہ کرم دوبارہ ارسال کر دیں۔
جواب: واضح رہے کہ مروجہ ڈیجیٹل مارکیٹنگ میں عمومًا غیرشرعی امور (جیسے: جاندار کی تصاویر اور خاص  کرنامحرم عورتوں کی تصاویر ، ویڈیوز، غیر شرعی اشتہارات اور جعل سازی ودھوکہ دہی وغیرہ) کثرت کے ساتھ پائے جاتے ہیں ، اس لیے اس طرح کاروبار کرنے سے اجتناب ضروری ہے، البتہ اگر کہیں پرہر طرح کی غیرشرعی امور سے پاک ڈیجیٹل مارکیٹنگ کا طریقۂ کار موجود ہو، اور اس میں کام بھی شرعی تقاضوں  اور اصولوں کے مطابق کیاجاتاہو، خارج میں موجود کسی چیز کی خریداری کے بعد اُس پر قبضہ سے پہلے آگے فروخت نہ کیا جاتا ہو، نیز سونا، چاندی یا کرنسیوں کی خرید وفروخت کے معاملات میں ادھار کا معاملہ نہ کیا جائے، الغرض مختلف النوع کاروبار کی تمام شرائط کی رعایت کی جائے تو وہ کاروبار کرنا جائز ہوگا، ورنہ نہیں۔نیزفورسیج کمپنی سے متعلق جو معلومات فورسیج کمپنی کی ویب سائٹ اور دیگر ذرائع سے حاصل ہوئی ہیں اس کے مطابق فورسیج کمپنی میں سرمایہ کاری درج ذیل وجوہات کی بناء پر جائز نہیں:1: اس کا طریقہ کار ملٹی لیول مارکیٹینگ کا ہے۔یعنی  فورسیج نیٹ ورک پر لوگوں کو منسلک کروانے پر فورسیج کی طرف سے ریوارڈ (کمیشن)  ملتا ہے۔ اور جس کو منسلک کروایا ہے جب وہ آگے کسی کو منسلک کرواتا ہے تو اس کے ساتھ پہلے والے ممبر کو بھی ریوارڈ (کمیشن)  ملتا ہے۔ اس میں پہلا کمیشن تو ٹھیک ہے، لیکن پھر یہ کمیشن در کمیشن شروع ہوجاتا ہے جو کہ محنت کے بغیر، عمل کے بغیر اجرت کی صورت اختیار کرجاتا ہے، اور ملٹی لیول مارکیٹینگ کا طریقہ شرعاً جائز نہیں۔2: مذکورہ کمپنی کا بنیادی مقصد تجارت نہیں، ممبر سازی ہے، اور شرعاً ممبر سازی کی حیثیت کاروبار کی نہیں بلکہ اس کا طریقہ کار جوئے کی شکل ہے۔3: ابتداء میں سرمایہ کاری کے نام سے جو رقم لی جاتی هے، چوں کہ یہ معاملہ شرعی اصولوں کے مطابق نہ شرکت ہے، نہ مضاربت وغیرہ، لہٰذا کمپنی میں رجسٹرڈ ہونے کے لیے ابتداء میں جو رقم لی جاتی ہے وہ بھی جائز نہیں۔4: مذکورہ کمپنی کرپٹو کرنسی کے ذریعہ کام کرتی ہے، اور  کرپٹو کرنسی یا اس جیسی دیگر ڈیجیٹل کرنسیاں، محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں۔مصنف ابن ابی شیبہ میں ہے:"عن وائل بن داود، عن سعيد بن عمير الأنصاري قال: سئل رسول الله - صلى الله عليه وسلم - أيُّ الكسب أطيب؟ قال: "عمل الرجل بيده، وكلّ بيع مبرور."(كتاب البيوع والأقضية، في الكسب، ج:12 ص:549 ط: دار كنوز إشبيليا للنشر والتوزيع) الكاشف عن حقائق السنن میں ہے:"وعن رافع بن خديج، قال: قيل: يا رسول الله! أي الكسب أطيب؟ قال: (عمل الرجل بيده، وكل بيع مبرور) رواه أحمد.قوله: (مبرور) أي مقبول في الشرع بأن لا يكون فاسدًا، أو عند الله بأن يكون مثابًا به."(‌‌كتاب البيوع، باب الكسب وطلب الحلال، ج:7 ص:2112 ط: نزار مصطفى الباز)فتاوی شامی میں ہے:"مطلب في أجرة الدلال ، قال في التتارخانية : وفي الدلال والسمسار يجب أجر المثل ، وما تواضعوا عليه أن في كل عشرة دنانير كذا فذاك حرام عليهم . وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام."(كتاب الإجارة، ‌‌باب الإجارة الفاسدة، ‌مطلب ‌في ‌أجرة ‌الدلال، ج:6 ص:63 ط: سعيد)فیہ ایضاً:"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الإباحة، فصل فی البیع، ج:6 ص:403 ط: سعید)فقط والله اعلم
                                                  
عنوان: غیر قانون طریقہ سے عمرے پر جاتے ہوئے  تجارت کے لیے سگریٹ لے جانے کا حکم
سوال: عرض یہ ہے کہ سگریٹ کی تجارت جائز ہے تو  اس کا نفع بھی لازمی جائز ہوگا،  اصل بات یہ ہے کہ عمرہ پر یا کسی باہر ملک میں غیر قانونی طریقہ سے یا رشوت  دے کر سگریٹ  لے کر جاتے ہیں اور اس سے جو پیسے کماتے ہیں کیا وہ کمائی حلال ہے یا نہیں؟ عام طور پر پاکستان میں تو سگریٹ کا کاروبار جائز ہے اور اس سے نفع کمانا بھی جائز ہے،  مگر اس طرح غیر قانونی طور ملک سے باہر سگریٹ لے کر جانا اور اس سے نفع کمانا حلال ہے یا نہیں؟ اس  کی وضاحت فرمادیں ۔
جواب: واضح رہے حج وعمرہ کے سفر پر جاتے ہوئے تجارت کی غرض سے سامان ساتھ لے جانا جائز ہے، البتہ دونوں ممالک کے قوانین کی رعایت ضروری ہے، غیرقانونی اشیاء لے جانا جائز نہیں،کیوں کہ  اس عمل میں   قوانین کی خلاف ورزی کرنی پڑتی ہے،جب کہ  کسی بھی جائز معاہدے کی خلاف ورزی شریعت  میں ممنوع  ہے،پھر مزید یہ کہ ان ریاستی قوانین  کی خلاف ورزی  کی وجہ سے مزید بہت سے منکرات بھی لازم آتے ہیں،مثلاً اکثر اوقات ان معاملات میں جھوٹ  رشوت،اور دیگر برے کاموں کا سہارا  لیا جاتا ہے اور پکڑے جانے والےمال کو کلئیر کروانے کے لیے رشوت بھی دینی پڑتی ہے جو  کہ ناجائز اور حرام ہے،نیز مال  کے علاوہ اپنی عزت اور جان کو بھی خطرے میں ڈالنا پڑتا ہے،   اور شریعت نے اپنے آپ کو ذلت و رسوائی میں ڈالنے سے منع کیا ہے،اس لیے مذکورہ مفاسد کے پیشِ نظر   ایسے کاموں  سےبہر صورت اجتناب  ضروری ہے، البتہ اگر کسی نے اس طریقے سے کوئی نفع کمالیا تو وہ نفع جائز ہوگا۔ قرآن مجید میں ہے:"وَأَوْفُوْا بِالْعَهْدِ إِنَّ الْعَهْدَ كَانَ مَسْـُٔولًا(سورۃ الاسراء 34)"ترجمہ: اور عہد (مشروع) کو پورا کیا کرو بے شک (ایسے) عہد کی باز پرس ہونے والی ہے۔"تفسیر قرطبی میں ہے:"ولا تلقوا بأيديكم إلى التهلكة وأحسنوا إن الله يحب المحسنين  والتهلكة (بضم اللام) مصدر من هلك يهلك هلاكا وهلكا وتهلكة، أي لا تأخذوا فيما يهلككم، قاله الزجاج وغيره. أي إن لم تنفقوا عصيتم الله وهلكتم. وقيل: إن معنى الآية لا تمسكوا أموالكم فيرثها منكم غيركم، فتهلكوا بحرمان منفعة أموالكم۔۔۔۔ وقال الطبري: قوله" ولا تلقوا بأيديكم إلى التهلكة" عام في جميع ما ذكر لدخوله فيه، إذ اللفظ يحتمله".(سورة البقرة، ج:2، ص:363، ط: دار الكتب المصرية)کفایت المفتی میں ہے:"سگریٹ اور تمباکو کی تجارت جائز ہے اور  اس کا نفع استعمال میں لانا حلال ہے۔"(کتاب الحظر والاباحۃ، ج:9، ص:148، ط:دار الاشاعت)فقط واللہ اعلم
                                                  
عنوان: بی فار یو میں انویسٹمنٹ کرنا
سوال: ایک گروپ آف کمپنیز ہے جو کہ بی فار یو گلوبل کے نام سے چل رہی ہے جس میں مختلف لوگوں سے رقم لیکر مختلف کاروبار کیے جاتے ہیں اور انویسٹمنٹ کرنے والے کو ماہانہ سات فیصد سے بیس فیصد تک منافع دیا جاتا ہے لیکن کمپنی پالیسی میں یہ نہیں لکھا گیا کہ نفع نقصان میں انویسٹمنٹ کرنے والا اور کاروبار کرنے والے دونوں شریک ہونگے نیز ایک شخص جو انویسٹمنٹ کر چکا ہے اور وہ اپنے دیگر دوست احباب کو بھی انویسٹمنٹ کرنے کے لیے آمادہ کرتا ہے تو اس نئی انویسٹمنٹ پر کمپنی آمادہ کرنے والے شخص کو پانچ فیصد یا سات فیصد انویسٹمنٹ پلان کے مطابق کچھ رقم بونس کے نام سے دیتی ہے اور انویسٹمنٹ کی ہوئی رقم چھے ماہ سے پہلے واپس لینے پر اصل رقم سے کٹوتی کی جائے گی جبکہ چھے ماہ کے بعد اصل رقم پوری واپس لی جا سکتی ہے یہ کمپنی کرپٹو کرنسی اور بٹ کوائن کا کاروبار بھی ملائشیا میں کرتی ہے جہاں اس کی اجازت ہے اور الفا ٹی وی چینل بھی چلاتی ہے اس صورت حال میں کیا اس کمپنی میں انویسٹمنٹ کرنا شرعاً جائز ہے؟
جواب: آپ کے سوال میں کی گئی صراحت کے مطابق مذکورہ کمپنی دیگر پروجیکٹس میں کام کرنے کے ساتھ ساتھ کرپٹو کرنسی میں بھی کام کرتی ہے اور اُس سے حاصل شدہ منافع انویسٹر کو دیتی ہے، اور   کرپٹو کرنسی  خارجی وجود نہ رکھنے کی وجہ سے شرعاً  ایسا مال متقوم نہیں ہے  جس کے ذریعہ خرید و فروخت کر کے نفع کمایا جا سکے لہذا  ڈیجیٹل کرنسی کے ذریعہ حاصل شدہ کسی بھی قسم کا منافع حلال نہیں، پھر جب اس کمپنی سے حاصل ہونے والے  منافع  میں ڈیجیٹل کرنسی سے حاصل ہونے والا منافع بھی شامل ہے اس لیے اس کمپنی میں انویسٹمنٹ کرنا ہی حلال نہ ہو گا۔پھر انویسٹ کی ہوئی رقم واپس لینے کی صورت میں اصل رقم سے کٹوتی کرنا بھی شرطِ فاسد ہے، جس سے یہ معاملہ فاسد ہو جائے گا۔مزید یہ کہ اس میں ملٹی نیشنل مارکیٹنگ  کی بنیاد پر ایک ممبر دوسرے کو دعوت دیتا ہے اور دوسرا تیسرے کو، اگر اس صورت میں ہر نو آمدہ ممبر کی وجہ سے پہلے ممبر کو کمیشن ملتا ہے تو یہ صورت  بھی اس معاملہ کو فاسد کرنے  والی ہے۔خلاصہ یہ کہ مذکورہ بالا مفسدات کی وجہ سے مذکورہ کمپنی میں انویسٹمنٹ کرنا جائز نہیں۔فقط واللہ اعلم
                                                  
عنوان: پرائز بانڈ سے نکلنے والی انعامی رقم کا حکم
سوال: پرائز بانڈ سے نکلنے والی انعام کی رقم جائز ہے یا نہیں؟
جواب: پرائز بانڈ کی انعام کی نیت سے خرید وفروخت اور اس پر ملنے والا انعام ناجائزا ور حرام ہے، اس میں  سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے،  کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے۔اسی طرح پرائزبانڈ ز  میں "جوا" بھی شامل ہے ،اور" جوا"   کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے پرائز بانڈ خریدتے ہیں ، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے،  لہٰذا اس کی خرید وفروخت کرنا اور اس سے ملنے والی انعامی رقم حاصل کرنا شریعت کے روح سے ناجائز اور حرام ہے، اس سے مکمل اجتناب کیا جائے ۔قرآنِ کریم میں ہے:"﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]"صحیح مسلم  میں ہے:"‌لعن ‌رسول ‌الله صلى الله عليه وسلم آكل الربا ومؤكله، وكاتبه وشاهديه، وقال: هم سواء".( کتاب البیوع ، ‌‌باب لعن آكل الربا ومؤكله،  ج:5، ص:50، ط: دار الطباعة العامرة)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".( کتاب البیوع  والأقضیة،  ج: 4، ص: 483، ط: مکتبة رشد)فتاوی شامی میں ہے:"وسمي ‌القمار ‌قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".( کتاب الحظر والاباحۃ ، فصل فی البیوع، ج: 6،  ص: 403 ، ط: سعید) حدیث شریف میں ہے:"حدثنا الحسن بن موسى، عن حماد بن سلمة، عن علي بن زيد، عن أبي الصلت، عن أبي هريرة، قال: قال رسول الله صلى الله عليه وسلم: " أتيت ليلةً أسري بي على قومٍ بطونهم كالبيوت، فيها الحيات ترى من خارج بطونهم، فقلت: من هؤلاء يا جبرائيل؟ قال: هؤلاء أكلة الربا ".وفیه أیضًا:"حدثنا سماك بن حرب، قال: سمعت عبد الرحمن بن عبد الله، يحدث عن عبد الله بن مسعود، «أن رسول الله صلى الله عليه وسلم، لعن آكل الربا، وموكله، وشاهديه، وكاتبه»"."ترجمہ:  حضرت عبداللہ بن مسعود رضی اللہ عنہ بیان کرتے ہیں کہ رسول اللہ صلی اللہ علیہ وسلم نے سود کھانے والے اور کھلانے والے اور اس کے گواہ بننے اور لکھنے والوں پر لعنت فرمائی ہے۔"(سنن ابن ماجه، باب التغليظ في الربا، ج: 1، صفحہ: 763 و764، رقم الحدیث: 2273 و2277، ط: دار إحياء الكتب العربية - فيصل عيسى البابي الحلبي)فقط والله أعلم
                                                  
عنوان: فورسیج / forsage آن لائن حلال ہے یا حرام؟
سوال: فورسیج آ ن لائن ورک/ٹریڈینگ حلال ہے یا حرام؟ اس میں اپنا نیٹ ورک بنانا پڑتا ہے۔
جواب: فورسیج کمپنی سے متعلق جو معلومات فورسیج کمپنی کی ویب سائٹ اور دیگر ذرائع سے حاصل ہوئی ہیں اس کے مطابق فورسیج کمپنی میں سرمایہ کاری درج ذیل وجوہات کی بناء پر جائز نہیں :1: اس کا طریقہ کار ملٹی لیول مارکیٹینگ کا ہے۔یعنی  فورسیج نیٹ ورک پر لوگوں کو منسلک کروانے پر فورسیج کی طرف سے ریوارڈ (کمیشن)  ملتا ہے۔ اور جس کو منسلک کروایا ہے جب وہ آگے کسی کو منسلک کرواتا ہے تو اس کے ساتھ پہلے والے ممبر کو بھی ریوارڈ (کمیشن)  ملتا ہے۔ اس میں پہلا کمیشن تو ٹھیک ہے، لیکن پھر یہ کمیشن در کمیشن شروع ہوجاتا ہے جو کہ محنت کے بغیر، عمل کے بغیر اجرت کی صورت اختیار کرجاتا ہے، اور ملٹی لیول مارکیٹینگ کا طریقہ شرعاً جائز نہیں۔2: مذکورہ کمپنی کا بنیادی مقصد تجارت نہیں، ممبر سازی ہے، اور شرعاً ممبر سازی کی حیثیت کاروبار کی نہیں بلکہ اس کا طریقہ کار جوئے کی شکل ہے۔3: ابتداء میں سرمایہ کاری کے نام سے جو رقم لی جاتی هے، چوں کہ یہ معاملہ شرعی اصولوں کے مطابق نہ شرکت ہے، نہ مضاربت وغیرہ۔ لہٰذا کمپنی میں رجسٹرڈ ہونے کے لیے ابتداء میں جو رقم لی جاتی ہے وہ بھی جائز نہیں۔4: مذکورہ کمپنی کرپٹو کرنسی کے ذریعہ کام کرتی ہے، اور  کرپٹو کرنسی یا اس جیسی دیگر ڈیجیٹل کرنسیاں، محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں۔کرپٹو کرنسی اور اس طرح کی جتنی ڈیجیٹل کرنسیاں ہیں ان کی کوئی حقیقت نہیں، اس لیے اس طرح کے نام نہاد کاروبار میں سرمايه كاری جائز نہیں۔حدیث شریف میں ہے:"عن وائل بن داود، عن سعيد بن عمير الأنصاري قال: سئل رسول الله - صلى الله عليه وسلم - أيُّ الكسب أطيب؟ قال: "عمل الرجل بيده، وكلّ بيعٍ مبرورٍ".ترجمہ:’’آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع‘‘۔(شعب الايمان، ج:2، ص:434، رقم الحديث:1171، ط:مكتبة الرشد للنشر والتوزيع بالرياض)شرح المشكاة للطيبي الكاشف عن حقائق السنن میں ہے:"وعن رافع بن خديج، قال: قيل: يا رسول الله! أي الكسب أطيب؟ قال: ((عمل الرجل بيده، وكل بيع مبرور)) رواه أحمد"." قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به".(‌‌كتاب البيوع، باب الكسب وطلب الحلال، ج:7، ص:2112، رقم الحدیث:2781، ط:مكتبة نزار مصطفى الباز - مكة المكرمة - الرياض)فتاوی شامی میں ہے:"مطلب في أجرة الدلال ، قال في التتارخانية : وفي الدلال والسمسار يجب أجر المثل ، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".(كتاب الإجارة، ‌‌باب الإجارة الفاسدة، ‌مطلب ‌في ‌أجرة ‌الدلال، ج:6، ص:63، ط:سعيد)و فیہ أیضاً:"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".(کتاب الحظر و الاباحة، فصل فی البیع، ج:6، ص:403، ط:سعید)فقط والله أعلم
                                                  
عنوان: لاعلمی میں سود پر قرض لینے کا حکم
سوال: میں نے ایک ایپ ڈانلوڈ کیا تھا ، جس  کا نام تھا "بروقت لون" اور مجھے پتا نہیں تھا کہ یہ سود کا معاملہ کرتا ہے،   پھر اس نے مجھ سے سارا ڈیٹیل مانگا ، اور  مجھے 1000 روپے قرضہ کے طور پر سینڈ کیا ،  اس کے ساتھ تقریباً 250 روپے سود لگایا، جب   مجھے پتا چلا کہ یہ سود کا معاملہ ہے تو فوراً اس کو واپس کیا ، اور ساتھ ہی سود  بھی دیا؛  تاکہ سود اور بڑھ نہ جائے،  اور میرا شناخت کارڈ بلاک نہ ہوجاۓ،  اب پوچھنا یہ ہے کہ کیا  میں گناہ گار ہوگیا ہوں؟  اگر گنہگار ہو گیا تو اس کی معافی کس طرح مانگی جائے؟
جواب: واضح رہے کہ سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے،لہذا صورتِ مسئولہ میں جب  سائل کو معلوم نہیں تھا کہ یہ سود کا معاملہ کرنے والی ایپ ہے تو اللہ سے امید ہے کہ مذکورہ معاملہ میں مجبوراً سائل کو سود دینے پر گناہ نہیں ہوگا، البتہ پھر  بھی سائل  مذکورہ فعل پر سچے دل سے توبہ واستغفار کریں، اور ہر قسم کے شکوک وشبہات والے ایپ وغیرہ سے اجتناب کیا جائے۔قرآنِ کریم میں ہے:"اَلَّذِیْنَ یَاْكُلُوْنَ الرِّبٰوا لَا یَقُوْمُوْنَ اِلَّا كَمَا یَقُوْمُ الَّذِیْ یَتَخَبَّطُهُ الشَّیْطٰنُ مِنَ الْمَسِّؕ-ذٰلِكَ بِاَنَّهُمْ قَالُوْۤا اِنَّمَا الْبَیْعُ مِثْلُ الرِّبٰواۘ-وَ اَحَلَّ اللّٰهُ الْبَیْعَ وَ حَرَّمَ الرِّبٰواؕ."(سورہ بقرۃ: آیت:275)وفيه ايضاً:"يَا أَيُّهَا الَّذِينَ آمَنُوا لَا تَأْكُلُوا الرِّبَا أَضْعَافًا مُّضَاعَفَةً ۖ وَاتَّقُوا اللَّهَ لَعَلَّكُمْ تُفْلِحُونَo."(سورہ آل عمران، آیت: 130)وفيه أيضاً:"فَمَنْ تَابَ مِنْ بَعْدِ ظُلْمِهِ وَأَصْلَحَ فَإِنَّ اللَّهَ يَتُوبُ عَلَيْهِ إِنَّ اللَّهَ غَفُورٌ رَحِيمٌ."(سورۃ المائدة، آیت:39)سنن ابنِ ماجہ میں ہے:"التائب من الذنب کمن لا ذنب له."( کتاب الزھد، باب ذکرالتوبة، ص323، ط: قدیمی)مرقاۃ المفاتیح میں ہے:‌‌"وعن أنس قال: قال رسول الله صلى الله عليه وسلم: «‌إذا ‌أقرض ‌أحدكم ‌قرضا فأهدي إليه أو حمله على الدابة فلا يركبه ولا يقبلها إلا أن يكون جرى بينه وبينه قبل ذلك» . ..(قبل ذلك) أي الإقراض لما ورد " كل قرض جر نفعا فهو ربا ". قال مالك: لا تقبل هدية المديون ما لم يكن مثلها قبل أو حدث موجب لها."(كتاب البيوع، باب الربا، الفصل الثالث، ج:6، ص:69، ط:مكتبة امداديه)      الاشباہ والنظائر میں ہے:    وفي القنية والبغية: يجوز للمحتاج الاستقراض بالربح (انتهى)".(الفن الاول، القاعدة الخامسة، ص:93، ط:قدیمی)فقط والله أعلم
                                                  
عنوان: قرض اتارنے کے لیے ادھار پر کوئی چیز خرید کر نقد پر بیچنا
سوال: میرا سوال یہ ہے کہ میرے اوپر قرض ہے اور ابھی ٹائم پورا ہونے والا ہے، لیکن میرے پاس رقم نہیں ہے۔ اس کے لیے اگر میں کسی سے کوئی چیز پانچ یا چھ مہینے کی وقت پر ادھار پر لے لوں اور وہ چیز دوسری جگہ اصل قیمت سے کم نقد پر بھیج دوں  اور قرض ادا کروں تو یہ جائز ہے یا ناجائز؟برائے مہربانی راہ نمائی فرمائیں۔
جواب: صورتِ مسئولہ میں آپ ادھار پر کوئی چیز خرید کر نقد پر جس تیسرے شخص کو بیچیں گے، اگر وہ شخص دوبارہ اس چیز کو پہلے شخص یعنی جس سے آپ نے خریدا تھا اسے نہیں بیچتا تو یہ صورت جائز ہے اور اس طریقہ سے آپ اپنا قرض اتار سکتے ہیں۔البتہ آج کل اس کی جو صورت رائج ہے کہ کسی کو قرض کی ضرورت ہو اور وہ قرض لینے آئے اور اسے قرض کی جگہ کوئی اور چیز دی جائے اور پھر وہی چیز اس سے دوبارہ خرید لی جائے یا وہ تیسرے فرد کو بیچے اور تیسرا فرد پھر پہلے فرد کو بیچ دے اور مقصود وہ چیزخریدنا اور بیچنا نہ ہو، بلکہ اضافے کے بدلے قرض کا لین دین مقصود ہو تو اسے اصطلاح میں بیعِ عینہ کہتے ہیں جو کہ ناجائز ہے اور سود خوری کا ہی ایک راستہ ہے،  حدیث شریف میں اس قسم کے معاملہ کو رسوائی اور ذلت کا سبب قرار دیا گیا ہے، سنن ابی داؤد میں حضرت عبد اللہ بن عمر رضی اللہ عنہما کی روایت سے رسولِ اکرم صلی اللہ علیہ وسلم کا یہ فرمان منقول ہے کہ جب  تم بیع عینہ کروگےاور گائے، بیل کی دم پکڑ لو گے اور کھیتی باڑی سے خوش رہو گے (یعنی ہر وقت دنیاداری میں مشغول رہو گے)اور جہاد ترک کردو گےتو اللہ تعالیٰ تم لوگوں پر ذلت و رسوائی ڈال دیں گے، پھر تم لوگوں سے ذلت دور نہیں کریں گے یہاں تک کہ تم اپنے دین کی جانب لوٹ جاؤ۔سنن ابی داؤد میں ہے:"حدثنا ‌سليمان بن داود المهري ، أنا ‌ابن وهب ، أخبرني ‌حيوة بن شريح . (ح) ونا ‌جعفر بن مسافر التنيسي ، نا ‌عبد الله بن يحيى البرلسي ، أنا ‌حيوة بن شريح ، عن ‌إسحاق أبي عبد الرحمن قال سليمان: عن ‌أبي عبد الرحمن الخراساني، أن ‌عطاء الخراساني حدثه، أن ‌نافعا حدثه عن ‌ابن عمر قال: سمعت رسول الله صلى الله عليه وسلم يقول: «إذا تبايعتم بالعينة، وأخذتم ‌أذناب ‌البقر ورضيتم بالزرع، وتركتم الجهاد سلط الله عليكم ذلا لا ينزعه حتى ترجعوا إلى دينكم".(‌‌‌‌كتاب الإجارة، باب فيمن باع بيعتين في بيعة، 3/ 291 ط : المطبعة الأنصارية)حاشیہ ابن عابدین میں ہے: "(قوله: في ‌بيع ‌العينة) اختلف المشايخ في تفسير العينة التي ورد النهي عنها. قال بعضهم: تفسيرها أن يأتي الرجل المحتاج إلى آخر ويستقرضه عشرة دراهم ولا يرغب المقرض في الإقراض طمعا في فضل لا يناله بالقرض فيقول لا أقرضك، ولكن أبيعك هذا الثوب إن شئت باثني عشر درهما وقيمته في السوق عشرة ليبيعه في السوق بعشرة فيرضى به المستقرض فيبيعه كذلك، فيحصل لرب الثوب درهمان وللمشتري قرض عشرة. وقال بعضهم: هي أن يدخلا بينهما ثالثا فيبيع المقرض ثوبه من المستقرض باثني عشر درهما ويسلمه إليه ثم يبيعه المستقرض من الثالث بعشرة ويسلمه إليه ثم يبيعه الثالث من صاحبه وهو المقرض بعشرة ويسلمه إليه، ويأخذ منه العشرة ويدفعها للمستقرض فيحصل للمستقرض عشرة ولصاحب الثوب عليه اثنا عشر درهما، كذا في المحيط، وعن أبي يوسف: العينة جائزة مأجور من عمل بها، كذا في مختار الفتاوى هندية. وقال محمد: هذا البيع في قلبي كأمثال الجبال ذميم اخترعه أكلة الربا. وقال - عليه الصلاة والسلام - «إذا تبايعتم بالعينة واتبعتم أذناب البقر ذللتم وظهر عليكم عدوكم» قال في الفتح: ولا كراهة فيه إلا خلاف الأولى لما فيه من الإعراض عن مبرة القرض اهـ ط ملخصا".(‌‌كتاب البيوع، باب الصرف، مطلب في ‌بيع ‌العينة، 5/ 273، ط: سعيد)وفيه ايضاّ:"ومن صورها أن يعود الثوب إليه كما إذا اشتراه التاجر في الصورة الأولى من المشتري الثاني ودفع الثمن إليه ليدفعه إلى المشتري الأول، وإنما لم يشتره من المشتري الأول تحرزا عن شراء ما باع بأقل مما باع قبل نقد الثمن... ثم قال في الفتح ما حاصله: إن الذي يقع في قلبي أنه إن فعلت صورة يعود فيها إلى البائع جميع ما أخرجه أو بعضه كعود الثوب إليه في الصورة المارة وكعود الخمسة في صورة إقراض الخمسة عشر فيكره يعني تحريما، فإن لم يعد كما إذا باعه المديون في السوق فلا كراهة فيه بل خلاف الأولى، فإن الأجل قابله قسط من الثمن، والقرض غير واجب عليه دائما بل هو مندوب وما لم ترجع إليه العين التي خرجت منه لا يسمى بيع العينة؛ لأنه من العين المسترجعة لا العين مطلقا وإلا فكل بيع بيع العينة اهـ، وأقره في البحر والنهر والشرنبلالية وهو ظاهر، وجعله السيد أبو السعود محمل قول أبي يوسف، وحمل قول محمد والحديث على صورة العود".(كتاب الكفالة، مطلب بيع العينة، 5/ 325، ط: سعيد)فقط واللہ اعلم
                                                  
عنوان: کتوں کی خریدوفروخت کا حکم
سوال: کیا کتوں کی خریدوفروخت جائز ہے ؟
جواب: واضح رہے کہ کتے سے متعلق شریعتِ مطہرہ کا حکم یہ ہے کہ جس کتے کو پالنا جائز ہو اس کی خرید و فروخت بھی جائز ہے اور جس کو پالنا جائز نہیں اس کی خرید و فروخت بھی جائز نہیں، اور کتے کو پالنے کی اجازت شکار کے لیے ہے یا گھر اور کھیتی کی حفاظت کے لیے ہے؛ لہذا جو کتا مذکورہ امور کے لیے استعمال کیا جا سکتا ہو اس کی خرید و فروخت جائز ہے ورنہ نہیں۔فتاوی ہندیہ میں ہے :"‌بيع ‌الكلب المعلم عندنا جائز وكذلك بيع السنور وسباع الوحش والطير جائز عندنا معلما كان أو لم يكن كذا في فتاوى قاضي خان.وبيع الكلب غير المعلم يجوز إذا كان قابلا للتعليم وإلا فلا، وهو الصحيح كذا في جواهر الأخلاطي."(کتاب البیوع،الباب التاسع فیما یجوز بیعہ ومالا یجوز بیعہ،ج:3،ص:114،دارالفکر)فتاوی محمودیہ میں ہے :"سوال :کتے کی تجارت جائز ہے یا ناجائز ہے ؟الجواب حامدا ومصلیامحض  شوق کے طور پر بلا ضرورت حفاظت وشکار وغیرہ  کتا پالنا منع ہے اور بضرورت جائز ہے اور کتے کی بیع  بھی درست ہے ۔"قوله [نهى رسول الله صلى الله عليه وسلم ‌عن ‌ثمن ‌الكلب ] وهذا التحريم كان إذا أمر بقتل الكلاب وحرم الانتفاع بها فإذا استثنى كلب الماشية والصيد وغيره جاز بيعه."(الكوكب الدري،1(337))(باب البیع الصحیح ،ج:16،ص:31،فاروقیہ)فقط واللہ اعلم
                                                  
عنوان: ملازم کے بینک میں رکھے ہوئے  پیسوں پر اضافی رقم ملنے کا حکم
سوال: میں گورنمنٹ کا  ملازم ہوں، بینک نے سال کے اختتام پر میری بینک میں پڑی ہوئی رقم سے کچھ ہزار اضافی دے دیے، کیا یہ جائز ہے، اگر نہیں تو میں اس رقم کا کیا کروں؟
جواب: صورتِ مسئولہ میں سائل کی بینک میں رکھی  ہوئی رقم  پر جواضافی رقم  ملی ہے وہ سود ہے، اس کا لینا جائز نہیں ہے ، اگر  لے لی ہو تو فقراء پر بلا نیت ثواب صدقہ کرنا ضروری ہے، خود اس کا استعمال کرنا جائز نہیں ہے۔فتاوی شامی میں ہے:"(قوله كل قرض جر نفعا حرام) أي إذا كان مشروطا."(‌‌كتاب البيوع، فصل فی القرض ،مطلب كل قرض  جر نفعا حرام، ج:5، ص:165، ط:سعيد)الاختیار لتعلیل المختار میں ہے:"والملك الخبيث ‌سبيله ‌التصدق به، ولو صرفه في حاجة نفسه جاز. ثم إن كان غنيا تصدق بمثله، وإن كان فقيرا لا يتصدق."(كتاب  الغصب ،ج:3، ص:61،  ط:دارالفكر)فقط والله أعلم
                                                  
عنوان: حرام کاروبار سے ملنے والے نفع کا حکم
سوال: اگر  ہمیں معلوم ہو گیا کہ (econex) حرام ہے ،اب ہم نے اس میں پیسہ (invest) کر لیا،اس پیسہ کے بدلے میں جو پروفٹ ملتا ہے وہ کیا ہم استعمال کر سکتے ہیں؟
جواب: صورتِ مسئولہ میں سائل کے لیے یہ معلوم ہوتے ہوئے کہ مذکورہ کاروبارحرام ہے،پیسہ لگانااور اس ناجائز کاروبار میں شریک ہونا اور دوسروں کو پیسہ لگانے کے لیے مشورہ دیناجائز نہیں تھا بلکہ جانتے بوجھتے ایسا کرنا زیادہ سخت گناہ ہے،سائل کو اب چاہیے کہ اپنا لگایا ہوا سرمایہ فوراً نکال کر اس کاروبار سےبالکلیہ علیحدہ ہوجائےتاکہ اس پر مزید حرام آمدنی حاصل نہ ہو،اسی طرح اگر معلوم نہیں تھااور لاعلمی کی بناء پر پیسہ لگایا تو علم ہوتے ہی فوراً اس کاروبار سے اپنا سرمایہ نکال کر علیحدہ ہوجائےاورجہاں تک نفع کی بات ہے تو سائل کے لیے دونوں صورتوں میں اس کو استعمال کرنا جائز نہیں ہے،جو نفع وصول  کرچکا ہے، اس کو ثواب  کی نیت کے بغیر  زکوۃ کے مستحق فقراء پر صدقہ کرناواجب ہے۔"رد المحتار علی الدر المختار"میں ہے:"رجل دفع إلى فقير من المال الحرام شيئا يرجو به الثواب يكفر، ولو علم الفقير بذلك فدعا له وأمن المعطي كفرا جميعا.ونظمه في الوهبانية وفي شرحها: ينبغي أن يكون كذلك لو كان المؤمن أجنبيا غير المعطي والقابض، وكثير من الناس عنه غافلون ومن الجهال فيه واقعون."(ص:٢٩٢،ج:٢،کتاب  الزكاة،باب زكاة الغنم،ط:ایج ایم سعيد)"شرح الزيادات"میں ہے:"والثاني: أن ‌المال ‌الخبيث إذا استقرّ على ملكه يُتصدّق به، لما عرف."(ص:١٤٠٦،ج:٤،کتاب الغصب،‌‌باب من غصب المدبّر المعروف،ط:ادارة القرآن والعلوم الإسلامية)"الموسوعة الفقهية الكويتية"میں ہے:"والكسب الخبيث هو أخذ مال الغير لا على وجه إذن الشرع، فيدخل فيه القمار والخداع والغصوب وجحد الحقوق وما لا تطيب نفس مالكه، أو حرمته الشريعة وإن طابت به نفس مالكه كمهر البغي وحلوان الكاهن وأثمان الخمور والخنازير وغير ذلك.والواجب في الكسب الخبيث تفريغ الذمة والتخلص منه برده إلى أربابه إن علموا، وإلا إلى الفقراء."(ص:٢٤٥،ج:٣٤،کسب،‌‌الكسب الخبيث ومصيره،ط:دار الصفوة)فقط واللہ أعلم
                                                  
عنوان: الحیات گروپ آف کمپنیز کمپنی کے بارے شرعی حکم
سوال: میرا سوال فتویٰ نمبر 144504101719 کے بارے میں ہے، کیا الحیات گروپ آف کمپنیز کے ساتھ اس شرط پہ انویسٹ کی جا سکتی ہے کہ صرف نفع لیا جائے اور کیپیٹل اماونٹ ان کے پاس ہی رہے؟
جواب: اگر مذکورہ کمپنی  غیر شرعی شرائط کو ختم کرکے اسلامی نقطہ نظر سے کام شروع کردے،اور جس کاروبار میں آپ کا پیسہ لگائے  وہ کاروبار شرعاً جائز بھی ہو، اور اس میں تمام شرعی  شرائط کی رعایت بھی کی جاتی ہو،تو اس کمپنی  کے ساتھ انویسٹمنٹ کی گنجائش ہوگی، بصورت دیگر اس کے ساتھ انویسٹمنٹ کرنا جائز نہیں ، اورمذکورہ کمپنی سے نفع لینا بھی حلال نہیں  ۔جہاں تک  فتویٰ نمبر 144504101719 کی بات ہے،اس میں عدم جواز کی   چند وجوہات بیان کی گئی تھیں ،جوکہ مندرجہ ذیل ہیں:1):۔ سوال میں مذکور طریقہ کار میں یہ بات واضح ہے کہ انویسٹمنٹ  کی ہوئی رقم یعنی سرمایہ  سے ہی نفع   کی  ادائیگی  کی جاتی ہے جو کہ نا جائز ہے ، جب کہ شرعی اعتبار سے درست صورت یہ ہوتی ہے کہ نفع   کی  ادائیگی   سرمایہ کی بجائے کاروبار سے حاصل شدہ منافع (فی صد  کےحساب )سے ہو۔2):۔ نفع  اور نقصان دونوں میں شریک ہونا ضروری ہے، یہاں صرف نفع دینے کاذکرہے ،وہ بھی ٹھیک طریقے سے نہیں ،نقصان کا تو سرے سے  ذکر ہی نہیں۔3):۔چونکہ کمپنی کا اپنا کام درست  نہیں ہے، اس لئے اس میں  کسی کو انویسٹ کرا کر اس کا کمیشن لینا بھی جائز نہیں ہے، اس طرح آگے تین سلسلوں تک کمیشن لینا بھی شرعا ناجائز ہے ۔خلاصہ یہ ہے کہ  الحیات گروپ آف کمپنیز کے ساتھ انویسٹ اس صورت میں  کی جا سکتی ہے کہ جب  تمام شرعی  شرائط کی رعایت  کی جاتی ہو  ،لہذا اس کمپنی کے معاملات اور معاہدے کی تفصیل ارسال کر کے اس کے متعلق تفصیلی حتمی جواب حاصل کیا جاسکتا ہے۔مشكاة المصابيح میں ہے:"وعن ابن عمر قال: من اشترى ثوبا بعشرة دراهم ‌وفيه ‌درهم ‌حرام لم يقبل الله له صلاة ما دام عليه ثم أدخل أصبعيه في أذنيه وقال صمتا إن لم يكن النبي صلى الله عليه وسلم سمعته يقوله. رواه أحمد والبيهقي في شعب الإيمان."(باب الكسب وطلب الحلال، ج:2، ص: 849، ط: المكتب الإسلامي)ترجمه:" حضرت ابن عمر رضی اللہ عنہماکہتے ہیں کہ اگر کوئی شخص مثلا ایک کپڑا دس درہم میں خریدے اور ان میں ایک درہم بھی حرام مال کا ہو تو اللہ تعالی اس وقت تک اس شخص کی نماز نہیں قبول کرے گا جب تک کہ آدمی کے جسم پر وہ کپڑا ہو گا ،اس کے بعد حضرت ابن عمر رضی اللہ عنہما نے اپنی( شہادت کی )دونوں انگلیاں اپنے کانوں میں ڈالیں اور کہا کہ یہ دونوں کان بہرے ہو جائیں اگر میں نے یہ رسول اللہ صلی اللہ علیہ وسلم کو فرماتے ہوئے نہ سنا ہو ۔"(مظاہر حق، ج:3، ص:53، ط: دارالاشاعت)شعب الإيمان میں ہے:"عن سعيد بن عمير الأنصاري قال: سئل رسول الله صلّى الله عليه وسلّم ‌أيّ ‌الكسب أطيب؟ قال:عمل الرجل بيده، وكلّ بيع مبرور."(التوكل بالله عز وجل والتسليم لأمره تعالى في كل شيء، ج:2، ص:84، ط:دار الكتب العلمية)شرح المشكاة للطيبی" میں ہے:"قوله: ((مبرور)) أي ‌مقبول ‌في ‌الشرع بأن لا يكون فاسدًا، أو عند الله بأن يكون مثابًا به."(كتاب البيوع، باب الكسب وطلب الحلال، ج:7، ص:2112، ط:مكتبة نزار مصطفى الباز)مجمع الزوائد میں ہے:"وعن عبد اللہ بن مسعود قال: قال رسول اللہ صلی اللہ علیہ وسلم: من غشنا فلیس منا والمکر والخداع في النّار."(کتاب البیوع، باب الغش، ج:4، ص:139، ط: دار الفکر، بیروت)فتاوی شامی   میں ہے:"وفي الأشباه لا يجوز الاعتياض عن ‌الحقوق ‌المجردة كحق الشفعة."(كتاب البيوع، مطلب: لا يجوز الاعتياض عن الحقوق المجردة، ج:4، ص:518، ط: سعيد) بدائع الصنائع میں ہے:"إذا عرف هذا فنقول: إذا شرطا الربح على قدر المالين متساويًا أو متفاضلًا، فلا شكّ أنه يجوز و يكون الربح بينهما على الشرط سواء شرطا العمل عليهما أو على أحدهما و الوضيعة على قدر المالين متساويًا و متفاضلًا؛ لأنّ الوضيعة اسم لجزء هالك من المال فيتقدر بقدر المال."(كتاب الشركة، فصل في بيان شرائط جواز أنواع الشركة، ج:6، ص:  62 ، ط:سعید)فقط واللہ اعلم
                                                  
