عنوان: قاضی کے لیئے اپنے باپ کے خلاف تعزیری فیصلہ دینے کا حکم
سوال: کیافرماتے ہیں علماءکرام اس مسئلہ کے بارےمیں کہ جوآدمی کسی شہرمیں قاضی ہواوراس شہرمیں اس کےباپ پرتعزیرکامسئلہ آجائےتویہ قاضی اپنےباپ پرتعزیرکی فیصلہ کرسکتاہےکہ اسپرتعزیرجاری ہوجائےیانہیں ، اگرکرسکتاہےپھرقرآن مجیدمیں جوفرمان ہے ،ولاتقل لهمااف . اوراسی طرح وہ واقعہ کہ حالت جھادمیں اگرباپ مقابلہ پرآجائےتواس کوقتل نہ کرے گابلکہ اس سے اعراض کرے گاکوئی اوراس کوقتل کرے تواس کےساتھ جوتعارض نظرآرہاہےاس کےتسلی بخش جواب حوالوں کے ساتھ دےدے۔
جواب: واضح رہے کہ قضاء اور شہادت کے ابواب میں اگر اپنے والدٰ کے خلاف فیصلہ کرنے کی یا گواہی دینے کی نوبت آجائے تو باپ کا رشتہ فیصلہ اور اس کے نفاذ سے مانع نہیں بن سکتا، سورۃ النساء آیت ۱۳۵ میں اللہ جل شانہ نے درست گواہی کا حکم دیتے ہوئے تاکید فرمائی ہے کہ اگرچہ یہ گواہی خود تمھارے اپنے خلاف یا تمھارے والدین یا قریبی رشتہ داروں کے خلاف ہو تب بھی اس سے دریغ نہ کرو۔ لہذا صورت مسؤلہ میں اگر قاضی کو اپنے باپ کے خلاف تعزیر کا فیصلہ اور اس کا نفاذ کرنا پڑے تو یہ قطعا باپ کی حق تلفی میں شامل نہیں، بلکہ باپ کی قابل تعزیر غلطی پر اس کے خلاف تعزیر کے فیصلہ اور اس کے نفاذ پر جہاں اسلام کے عادلانہ نظام کا اظہار ہوگا وہیں حدیث انصر اخاک ظالما او مظلوما فقیل : یا رسول اللہ ھذا ننصرہ مظلوما فکیف ننصرہ ظالما؟ قال: تردہ عن الظلم فذلک نصر منک ایاہ کہ ظالم کو ظلم سے روکنا اس کی نصرت ہے، کی رو سے باپ کے خلاف فیصلہ کرکے اور عملا اس کی تنفیذ کے ذریعہ باپ کو  غلطی سے روک کر ان کی نصرت کا فریضہ بھی پورا ہوگا۔نیز لا طاعۃ لمخلوق فی معصیۃ الخالق سے واضح ہوتا ہے جہاں اللہ کی نافرمانی آرہی ہو وہاں والدین کی اطاعت جائز نہیں جبکہ اللہ پاک نے درست فیصلہ کا حکم دیا ہے اگرچہ والدین کے خلاف ہی کیوں نہ ہو۔ امام ابوبکر جصاص رحمہ اللہ نے احکام القران(جلد:۲، ص:۴۰۱، ط: قدیمی کتب خانہ)  میں اس آیت کے ذیل میں اس کی تفصیل لکھی ہے۔ واللہ اعلم
                                                  
عنوان: افیون کی کاشت سے حاصل شدہ آمدنی کا حکم
سوال: بہت سے لوگ افیون کے کھیتوں میں کام کرنے جاتےہیں،انہیں بدلہ میں افیون کاکچھ حصہ ملتاہے،جسے وہ فروخت کرتے ہیں ،یاانہیں محنت کے بدلے پیسے ملتے ہیں،دریافت طلب امریہ ہے کہ کیاافیون کی کاشت کرنے یاافیون کی کھیتی میں کام کرنے سے حاصل شدہ آمدنی شریعت مقدسہ کی روسے جائزہے؟
جواب: افیون  کااستعمال بطور نشے کے  حرام ہے ،لیکن چونکہ اس کادواوغیرہ میں خارجی استعمال بھی ہوتاہے اس لیے  ان مقاصد میں اس کی تجارت کوعلماء نے جائزقراردیاہے،لہذا افیون کی کاشت کے لیے کھیت میں کام کرنے سے حاصل ہونے والی آمدنی جائز ہے۔مفتی اعظم ہندمفتی کفایت اللہ رحمہ اللہ ایک سوال کے جواب میں لکھتے ہیں: ''افیون ،چرس ،بھنگ یہ تمام چیزیں پاک ہیں اوران کادوامیں خارجی استعمال جائزہے،نشہ کی غرض سے ان کواستعمال کرناناجائزہے۔مگران سب کی تجارت بوجہ فی الجملہ مباح الاستعمال ہونے کے مباح ہے،تجارت توشراب اورخنزیرکی حرام ہے کہ ان کااستعمال خارجی بھی ناجائزہے۔''(کفایت المفتی 9/129،ط:دارالاشاعت)مفتی محمودحسن گنگوہی رحمہ اللہ اسی طرح کے ایک سوال کے جواب میں لکھتے ہیں:....افیون کی آمدنی سے جوزمین خریدکراس میں کاشت کرتے ہیں اس کاشت کی آمدنی کوحرام نہیں کہاجائے گا،ایسی آمدنی سے چندہ لینابھی درست ہے اوران کے یہاں کھاناپینابھی درست ہے۔(فتاویٰ محمودیہ،عنوان :افیون کی تجارت اوراس کی آمدنی کاحکم،16/123،دارالاشاعت)فقط واللہ اعلم
                                                  
عنوان: مشترکہ کاروبار کے لیے خریدی گئی دکانوں کی ملکیت
سوال: 50سال پہلے دو بھائیوں نے اکٹھے کاروبار شروع کیا ۔ 2 دکانیں تھیں، دونوں بڑے بھائی (ر) کے زیراستعمال رہیں،چھوٹے بھائی (ب) نے کچھ عرصہ دکان کام کرنے کے بعد چھوڑ دیا اور دوسرا کاروبار شروع کیا،15 سال بعد (ب) کا انتقال ھو گیا۔ دوکانیں 45۔40 سال (ر) کی ملکیت میں رہیں۔اب (ر) کے انتقال کے بعد یہ بات سامنے آئی دکانوں میں سے 1 دکان (ر) اپنی زندگی میں اپنے چھوٹے بیٹے کے نام کر گئے جبکہ دوسری دوکان اپنی ضروریات زندگی پوری کرنے کےلئے کسی کےنام نہیں کی۔ جو دوکان (ر) اپنے بیٹے کو دی وہ انکے اپنے نام تھی جبکہ دوسری دوکان انکے چھوٹے بھائی (ب) کے نام تھی۔ اب (ر) کی اولاد کا موقف ھے کہ کیونکہ 50 سال دوکان ہمارے باپ کی ملکیت میں رہی اور اس وقت ٹیکس سے بچنے کیلئے (ب) کے نام سے لی تھی تو اسکے حقدار ھم ھیں جبکہ (ب) کی اولاد کا کہنا ہے کیونکہ دوکان ہمارے باپ کے نام ھے تو اسکے حقدار ہم ہیں۔ دونوں بھائیوں نے اس بات کا ذکر کبھی اپنی اولاد سے نہیں کیا کہ دوکان کس کے نام ھے۔ برائے مہربانی ھماری رہنمائی کیجئے کہ اسلام اسکے بارے میں کیا کہتا ھے۔
جواب: مذکورہ صورت میں دونوں دکانیں دونوں بھائیوں کے ورثا میں شرعی حصص کے مطابق تقسیم ہوگی کیونکہ دونوں دوکانیں مشترکہ تھیں اور کسی ایک شریک کو دوسرے شریک کی اجازت کے بغیر مشترکہ شی کسی کے نام کرنے کاحق نہیں تھا۔
                                                  
عنوان: مزدور کی اجرت کامعیار واستحقاق
سوال: ایک شخص دوسرے آدمی کومزدوری میں ایک مکان دیتاہے اورمزدور کہتاہے کہ میں ایک گز 100 روپیہ کے عوض بنا‏ؤں گا،لیکن دیوار کے اندر دروازے اورکھڑکیاں لگانی پڑتی ہیں جو کہ مزدور ان کا پیسہ بھی لیتاہے ،حالانکہ وہ تودیوار نہیں بلکہ ایک خالی  جگہ ہے اور مزدور یہ خالی جگہ  بھی اپنی مزدوری میں شمارکرتے ہیں ۔ اب امرمطلوب یہ ہے کہ مستأجر کااسپردینا اوراجیر کواس سے لینا کیساہے ؟
جواب: شرعی طورپراجرت کے تعین کامعیارباہمی معاہدہ ہے،یعنی باہمی رضامندی سے جواجرت مقررکردی جائے وہ شرعاً جائزہے،البتہ ہرفریق پردیانۃً واجب ہے کہ وہ دوسرے فریق کی مجبوری سے فائدہ نہ اٹھائے ۔لہذا صورت مسئولہ میں اگرمالک سے یہ معاہد ہ طے ہوکہ دیوار میں خالی جگہ بھی شامل ہوگی تواس کی اجرت بھی لازم ہوگی ،اوراگرکھڑکی کی جگہ کومعاہدے کے وقت الگ کیاجائے اورصرف تعمیرات کی جگہ کے بارے میں اجرت مقررکی گئی ہوتوصرف دیوار کی تعمیرات کے بقدرہی مزدور اجرت کامستحق ہوگا۔اوراگرابتداء میں کوئی معاہدہ مقررنہ ہوتوعرف کودیکھاجائے گااگرعرف میں پوری دیوار کی تعمیرمیں خالی جگہ بھی شامل ہوتی ہے تواس کی اجرت مزدورکودی جائے گی۔فقط واللہ اعلم
                                                  
عنوان: مزدور کی اجرت کامعیار
سوال: ایک شخص دوسرے آدمی کومزدوری میں ایک مکان دیتاہے اورمزدور کہتاہے کہ میں ایک گز 100 روپیہ کے عوض بنا‏ؤں گا،لیکن دیوار کے اندر دروازے اورکھڑکیاں لگانی پڑتی ہیں جو کہ مزدور ان کا پیسہ بھی لیتاہے ،حالانکہ وہ تودیوار نہیں بلکہ ایک خالی  جگہ ہے اور مزدور یہ خالی جگہ  بھی اپنی مزدوری میں شمارکرتے ہیں ۔ اب امرمطلوب یہ ہے کہ مستأجر کااسپردینا اوراجیر کواس سے لینا کیساہے ؟
جواب: عرف میں پوری دیوار کی تعمیرمیں خالی جگہ بھی شامل ہوتی ہے اس لیے مزدور اس کی اجرت کا مستحق ہوگا۔فقط واللہ اعلم
                                                  
عنوان: بیوی اور اولاد میں میراث کی تقسیم
سوال: درج ذیل ورثاء میں میراث کی تقسیم کیسے ہوگی۔ بیوی، لڑکے ، لڑکیاں، بھائی اور بہن۔ترکہ کی تفصیل: مکان، پلاٹ، سرمایہ، (کچھ قرضہ بنک سے لیا ہوا ہے)۔
جواب: مرحوم کے ترکہ میں سے تجہیز وتکفین کا خرچہ نکالنے کے بعد اس پر جو قرضہ ہے وہ ادا کیا جائیگا، اس کے بعد  اگر اس نے کوئی جائز وصیت کی ہو تو ایک تہائی ترکہ سے اس وصیت کو پورا کیا جائیگا ۔پھر ما بقیہ کل ترکہ میں سے آٹھواں حصہ بیوہ کو، اور بقیہ مرحوم کی اولاد میں تقسیم ہوگا، اس طور پر کہ بیٹوں کو بیٹیوں کی بنسبت دگنا حصہ ملے گا۔ میت کے بیٹوں کی موجودگی میں میت کے بہن بھائی محروم رہیں گے۔ واللہ اعلم
                                                  
عنوان: حرام آمدن والے شخص کے ہاتھ مال فروخت کرنا
سوال: زید نے عمرپرموٹرسایکل فروخت کیا اورعمرنے دوسرے پرفروخت کیا ،اب زیدکو معلومات ہو‏ئی کہ عمرکے اکثرآمدنی حرام ہے :یعنی رشوت اورچوری سےہے۔ اب دریافت طلب امریہ ہے کہ زید عمرسے ابھی تک پیسے نہیں لیا ،لیکن وہ اب چاہتاہے کہ اپنی پیسے لے لیں ۔ توشرعاً کیساہےزیداپنی پیسےلےسکتاہے یانہیں ؟ اگرنہیں لے سکتاہے توزید کیلئے ‏شرعاً کیاحکم ہے ؟
جواب: ضابطہ یہ ہے کہ حرام کمانے والے شخص کے ہاتھ کوئی چیز فروخت کرنا جائز ہے مگر مال حرام سے قیمت وصول کرنا جائز نہیں، بلکہ خریدار سے حلال مال کا مطالبہ کیا جائے۔ یہ حکم اس وقت ہے کہ جب بیچنے والے کو پہلے سے معلوم ہو کہ خریدار کی کل یا اکثر آمدن حرام ہے، اور اگر لاعلمی میں اس کے ہاتھ کوئی چیز فروخت کردی تو اس کی قیمت لینا جائز ہے۔  صورت مسولہ میں چونکہ زید کو عمر کی آمدن کے حرام ہونے کا بعد میں علم ہوا ہے اس لیئے اب اس سے قیمت وصول کرسکتا ہے۔ واللہ اعلم
                                                  
عنوان: لاٹری کی خرید و فروخت کا حکم
سوال: کیا لاٹری بیچنا جائز ہےیا نہیں؟ مطلب یہ کہ ایک بچہ 5 روپے دے کر لاٹری خریدتاہے،اس کیلئے لاٹری میں 20 روپے نکلتے ہیں۔ اور دوسرا بچہ 5 روپے دے کر لاٹری خریدتاہے ،اس کیلئے 2 روپے کی ٹافی بھی نہیں ملتی۔
جواب: انعامی لاٹری کی خریدوفروخت جوئے پرمشتمل ہونے کی وجہ سے جائزنہیں ہے،جوپیسے انعامی لاٹری میں حاصل کیے ہوں انہیں بھی بلانیت ثواب  غریبوں اورمحتاجوں میں صدقہ کردیناچاہیے۔فقط واللہ اعلم
                                                  
عنوان: اسلامی بینکوں کا اور ان کے ساتھ معاملات کرنے کا حکم
سوال: مفتی صاحب میں نے اسلامی بینک کاری کے بارے میں پوچھنا ہے کہ وہ جائز ہے یا ناجائز اور اگر جائز ہے تو اس میں دو طرح کے اکاؤنٹ ھوتے ھیں ایک نفع و نقصان کی بنیاد پر اور ایک مضاربت والا تو ان میں سے کون سا صحیح ہے. اللہ تعالٰی آپ کو جزائے خیر عطا فرمائے
جواب: اسلامی بینکنگ کے نام سے جو بینکنگ ہو رہی ہےہمارے ملک کے اہل فتویٰ کی ایک بڑی جماعت کی  تحقیق کے مطابق اسلام کی طرف منسوب بینکنگ بھی فی الواقع غیر اسلامی ہے،اس بینکنگ کو صحیح معنوں میں اسلامی تجارت کی بنیادوں پر چلانے کے بجائے اسلام کی طرف منسوب ان بینکوں میں سودی قرضہ جات کے لین دین کو اپنی جملہ خصوصیات کے ساتھ بر قرار رکھنے کے لئے مرابحہ و اجارہ ،شرکت ومضاربت جیسی فقہی اصطلاحات کا سہارا لیا گیا ہے، عملی تطبیق تاحال پورے طور پر نہیں پائی جاتی۔لہذا  مروجہ اسلامی بینکوں سے خدمات حاصل کرنا درست نہیں ۔واللہ اعلم
                                                  
عنوان: مصنف کی اجازت کے بغیرکتابیں اپ لوڈ کرنا
سوال: انٹرنیٹ میں بہت سی ایسی اسلامی کتابیں موجود ہے کہ جسے پبلشرز کے بلا اجازت ویب سائٹ میں اپلوڈ کردیاگیا ہے، کیا ایسے کتابوں کو کمپوٹر میں محفوظ کرنا یا پڑھنا شریعت کے رو سے جائز ہے ؟ مطلع فرماکر ممنون فرمائیں۔
جواب: دینی امورسے متعلق تصنیفات ،دینی کتابوں کورائلٹی کی صورت میں محفوظ کرنا،اجارہ پردینایافروخت کرناچونکہ درست نہیں ہے اس لیے مصنف کی اجازت کے بغیربھی اسلامی کتب کو اپ لوڈ کیاجاسکتاہے اورکمپیوٹرمیں محفوظ بھی کرسکتے ہیں۔تفصیلات کے لیے فتاویٰ بینات جلد دوم ،کتاب المعاملات صفحہ:124تا131 کامطالعہ کیاجائے۔فقط واللہ اعلم
                                                  
عنوان: سودی قرضہ جات کے رپن کی لکھاپڑی کی ملازمت
سوال: ایک فرم بی پی او  نامی ہے، جس کا کام امریکہ کی رہن کمپنیوں کے حسابات کی ڈیٹا انٹری ہے، یہ رہن سودی قرضہ جات کے معاملے میں ہوتا ہے۔رہن کے یہ حسابات  سکین شدہ کاغذات کی صورت میں پاکستان اور بنگلور کے دفاتر میں بھیجے جاتے ہیں جہاں یہ کاغذات ان کمپنیوں کے دافٹ وئیر میں ٹائپ کر کے محفوظ کیے جاتے ہیں۔ اب کیا اس قسم کے ڈیٹا انٹری کی ملازمت ٹھیک ہے؟
جواب: بیان کردہ صورت کے مطابق  رہن کے مذکورہ حسابات کا اندارج سودی دستاویز کی لکھت پڑھت میں شمار ہوتا ہے،جس کی بناء پر یہ ملازمت ایک گناہ کے کام میں  معاونت ہے، اس لیے اس قسم کے ڈیٹا انٹری کی ملازمت جائز نہیں۔
                                                  
عنوان: مکان کی کرایہ داری پو سیکیورٹی ڈپازٹ لینے کا حکم
سوال: میرا  ایک فلیٹ ہے، اور میں نے اس فلیٹ کو ابھی دس پندرہ دن پہلے کرائے پر دیا ہے، میں نے کرائے دار سے اس معاملے پر سیکیورٹی ڈپازٹ کے طور پر کچھ رقم لی ہے جو میں کرائے دار کو فلیٹ چھوڑنے پر واپس بھی کر دوں گا، تو کیا میں وہ رقم اب استعمال کر سکتا ہوں؟
جواب: مکان کی کرایہ داری کے معاہدے کے وقت سیکیورٹی ڈپازٹ کی رقم لینا اور اس کا استعمال کرنا شرعا جائز ہے۔
                                                  
عنوان: سونے کی سونے کے بدلے ادھار خریدوفروخت کا حکم
سوال: میرامسئلہ یہ ہے کہ میں جیولری کا کام کرتا ہوں،اورمیراکام ہول سیل کا ہے یعنی ہم سے دوکاندارہول سیل ریٹ کے حساب سے سامان لے کر جاتے ہیں،ہم انکو تیار سامان دیتے ہیں اوراسکے عوض خالص سونا لیتے ہیں،کوئی ہمیں سامان کے عوض پیسے/کیش رقم بھی دے دیتا ہے۔یعنی جوعوض سونے کی صورت میں دینا چاہے توسونالے لیتے ہیں اورجونقدی/کیش رقم دینا چاہے تو وہ لے لیتے ہیں۔ لیکن اس کام کالین دین زیادہ توسونے میں ہی ہوتا ہے کیونکہ سونے کاریٹ بڑھ جانے کی وجہ سے ہم کیش نہیں رکھتے اورساراکام سونے ہی میں کرتے ہیں،اورہمارے کام میں ادھار بھی ہوتا ہے(جوکہ ایک مجبوری ہے)ادھارکے بغیرہماراکام بہت مشکل ہے اورہماراادھاربھی سونے میں ہے جوکہ ادا کرتے وقت اگرپیسے دیناچاہے توموجودہ ریٹ کے حساب سے پیسے بھی دے دیتا ہے لیکن ادھارمیں سوناہی رکھاجاتا ہے۔کیش میں ادھاراس لئے نہیں رکھتے کیونکہ سونے کا ریٹ بڑھ جانے کی وجہ سے نقصان کاڈر ہوتاہے۔الغرض سونے کا ہول سیل کے کام کا سارادارومداراورسونے کا لین دین ادھارمیں چل رہا ہے۔اس کے علاوہ ہمیں کوئی دوسراحل نظر نہیں آرہا۔(2) سونے کے تیار سامان میں بہت سی چیزیں ایسی بھی ہیں جوکہ مرد حضرات کے استعمال میں آتی ہیں مثلا مردانہ انگوٹھی،مردانہ چین،بریسلٹ وغیرہ جبکہ شرعا مردپرسوناحرام ہے۔آپ سے گزارش ہے کہ میری اس بارے میں رہنمائی کی جائے کہ اس کام میں کونسی صورت جائز ہے اور کونسی ناجائزاور اسکاحل بھی بتایا جائے متبادل کی صورت میں کہ آیا اس طرح سونے کا لین دین اور اسکا ادھار شرعی حوالے سے کیسا ہے اور شریعت میں اسکی صورت کیا ہے? نیز مردانہ چیزوں کی خرید وفروخت جائز ہے یا ناجائز جبکہ سونا مرد پر حرام ہے۔
جواب: سونے کے زیورات کی سونے یانقدرقم کے بدلے فروخت ’’بیع صر ف کہلاتی ہے‘‘جس کے شرعاً جائزہونے کے لیے ضرروی ہے کہ معاملہ دونوں جانب سے نقدہو۔ایک ہاتھ سے سونے کے زیوارت دیئے جائیں  اوردوسرے ہاتھ سے سونایارقم لی جائے۔ادھارکی صورت میں یہ معاملہ ناجائزہوگا۔اس کی جائزصورت یہ ہوسکتی ہے کہ پیشگی زرضمانت لے کر مطلوبہ زیورتیارکیاجائے ،جب زیورات اوررقم یاسونادونوں موجودہوں اس وقت حتمی سوداکیاجائے۔دوسراحل یہ ہے کہ اگردوکاندارآپ سے زیورات وصول کریں اوران کے پاس ادائیگی کے لیے اس وقت سوناموجودنہ ہوتواس قدرسوناکسی سے قرض لے لیں اورا س سونے کے بدلے آپ سے زیورات خریدلیں اورایک ہی مجلس میں زیورات اورسونے کاتبادلہ کرلیں۔پھردوکانداربعدمیں قرض لیاہواسونااداکردے۔(فتاویٰ شامی،کتاب البیوع،باب الصرف،5/257،ط:سعید)۲۔چاندی کی ۴؍ماشہ ۴؍رتی انگوٹھی کے علاوہ سونے چاندی کے زیورات کااستعمال مردوں کے لیےجائزنہیں ،سونے کاایسا زیور جو صرف مردوں کے استعمال میں آتا ہو اس کا بناناجائز نہیں جیسے سونے کی چین ،لاکٹ  اورانگوٹھی
                                                  
عنوان: بوجہ مجبوری حرام روزگار کو اختیار کرنا
سوال: آپ نے فرمایا تھا کہ کسی بھی اسلامی بینک میں نوکری درست نہیں، پوچھنا یہ ہے کہ اگر کسی اور جگہ نوکری نہ مل رہی ہو تو پھر اس صورت میں کسی اسلامی یا سودی بینک میں نوکری کی جاسکتی ہے؟
جواب: اگر کسی اور جگہ نوکری نہ مل رہی ہو، اور حالات اس قدر خراب ہو جائیں کے انتہائی سخت مشقت اور مجبوری میں پڑجانے کا خوف ہو، تو بوجہ مجبوری صرف وقتی طور پر بینک میں نوکری کی جاسکتی ہے۔ تاہم اس نوکری کے ساتھ ساتھ حلال روزگار کے حصول کی تلاش بھی جاری رکھنا ضروری ہے، یہ نہ ہو کہ اسی نوکری پر تکیہ کر کے حلال روزگار کی تلاش میں کسی قسم کی کوتاہی یا غفلت برتی جائے۔
                                                  
عنوان: 4بیٹوں اور5بیٹیوں میں میراث کی تقسیم
سوال: کچھ دن پہلے میری نانی کاانتقال ہوااوران کے ورثاء میں 5 بیٹیاں اور4 بیٹے ہیں،اورایک بہن ہے۔میری نانی کے پاس کچھ کیش تھا جومیرے نانا8 سال پہلے اپنی وصیت میں میری نانی کودے کرگئے تھے ان کے اخراجات کے لیے۔بتایئے کہ ان کے اس اثاثے کوکس طرح ان کے ورثاء میں تقسیم کیاجائے۔
جواب: مرحوم نانا کاکل متروکہ مال 13حصوں میں تقسیم کرکے 2،2 حصے ہرایک بیٹے کودیئے جائیں گے اورایک ،ایک حصہ ہرایک بیٹی کودیاجائے گا۔یعنی سوروپے میں سے 15.38روپے  ہرایک بیٹے کواور7.69روپے ہرایک بیٹی کوملیں گے۔اگر نانا اور نانی کے ورثاء یہی ہوں اور اس کے علاوہ کوئی اور نہ ہو تو جو کیش رقم نانا نے نانی کو دینے کی وصیت کی تھی وہ بھی درج بالا تناسب سے تقسیم کردی جائے۔
                                                  
عنوان: مشترکہ فلیٹ کی شرعی تقسیم
سوال: میں نے اپنے والد کے ساتھ مل کر کراچی میں ایک فلیٹ خریدا تھا، جس کی قیمت اب پینسٹھ لاکھ ہے۔ اس رقم میں ہم دونوں شریک تھے، میرا حصہ اس میں زیادہ تھا، فلیٹ میرے ہی نام پر ہے، اور میری شادی کے وقت میرے والدین نے مجھے ہی اس فلیٹ کے مالک کے طور پر نامزد کیا تھا، لیکن یہ بات واضح طور پر نہیں تھی۔ اب ہم یہ فلیٹ بیچنا چاہ رہے ہیں اور اس کی بجائے دوسرافلیٹ خریدنا چاہ رہے ہیں۔ میری والدہ اور میری بہنیں اپنا حصہ مانگ رہی ہیں۔ اب مجھے معلوم نہیں کہ میں انہیں ان کا حصہ کس طرح ادا کروں۔ میری ایک بیوی اور ایک بیٹی ہے، کیا ان کو بھی اس فلیٹ میں حصہ ملے گا؟ میری بہن بھی شادی شدہ ہے، اور میری والدہ میرے ساتھ رہ رہی ہیں، اور ان کی دیکھ بھال میں ہی کر رہا ہوں۔ مجھے بتا دیجیے کہ یہ فلیٹ جو میرے اور میرے والد کا مشترکہ ہے، اس کی تقسیم کس طرح ہو گی؟
جواب: اس مشترکہ فلیٹ میں جس قدر رقم آپ کے والد کی تھی، اسی تناسب سے اس فلیٹ کی موجودہ مالیت کے اعتبار سے جو رقم بنتی ہو، اس کے مالک آپ کے والد  تھے۔ چنانچہ ان کی وفات کے بعد یہ رقم ان کے شرعی ورثا میں تقسیم ہوگی۔ آپ کے سوال کے متن میں ان ورثا کی تعداد واضح نہیں ہے، ان ورثا کی تعداد بھیج دیں، تب ہی ان کے شرعی حصوں کی وضاحت کی جاسکتی ہے تاہم اگر والد کے ورثاء ٰمیں صرف آپ اور آپ کی بہن  اور آپ کی والدہ ہوں تو پھر ساڑھے بارہ فیصد والدہ کا اور بقیہ میں بہن کے مقابلہ میں دوگنا آپ کا ہے ۔آپ کی بیوی اور بیٹی کا فلیٹ میں حصہ نہیں۔
                                                  
عنوان: انشورنس کمپنی میں ملازمت کرنے کا حکم جب کہ تنخواہ کسی جائز ذریعہ آمدن سے دی جائے
سوال: میں جس کمپنی میں کام کرتا ہوں اس کی ایک انشورنس کمپنی بھی ہے،  کچھ دن پہلے میرے مینیجر نے مجھ کو کہا کہ ہم تمہارا ٹرانسفر انشورنس کمپنی میں کر رہے ہیں تو میں نے کہا کہ انشورنس کمپنی سے جو سیلری  آئے گی وہ تو میں قبول نہیں کرسکتا، کیوں کہ وہ کاروبار سود میں چلتا ہے تو میرے مینیجر نے کہا کہ ٹھیک ہے تم انشورنس کمپنی کا کام کرو اور تنخواہ تم کو اسی کمپنی سے ملے گی جو حلال کام کرتی ہے، اس کا سودی کاروبار نہیں ہے ،جس میں میں کام کرتا آرہا ہوں۔ کیا میرے لیے انشورنس کمپنی میں کام کرتے ہوئے جائز کاروبار کرنے والی کمپنی سے تنخواہ لینا جائز ہوگا؟
جواب: آپ کو ملنے والی تنخواہ آپ کی ان خدمات کے عوض ہو گی جو خدمات آپ انشورنس کمپنی میں پیش کرتے ہیں اور انشورنس کمپنی کو خدمات جائز نہیں ہے، چاہے تنخواہ کسی جائز ذرائع سے ہی  حاصل کر کے کیوں نہ دی جائے۔
                                                  
عنوان: بینکاری سے متعلق مختلف سوالات
سوال: ۱۔جوبندہ بینک میں کام کرتاہواس کی کمائی تومکمل حرام ہے،اب اگرایک بندہ کمپنی میں کام کرتاہے ،کمپنی نے اس کوایک پروجیکٹ دیاجوکہ بینک کے اندرپروجیکٹ ہے،اب وہ کام بینک کے اندرکرتاہے مگردوسری کمپنی کے لیے،بینک اس کمپنی کورقم اداکرتاہے،اس بندہ کی سیلری کی۔اب یہ کیاجائزہوا؟۲۔کوئی بندہ کسی کمپنی میں کام کرتاہواس کمپنی کے جوکلائنٹ ہیں ان میں ایک بینک بھی ہے،اب وہ کمپنی بینک کوکوئی بھی سہولت فراہم کرتی ہے،بینک اس کام کی پیمنٹ کردیتاہے،اب کمپنی اپنے ملازمین کوجوتنخواہ دیتی ہے اس میں وہ بینک کاحصہ بھی شامل ہے،اس صورت میں کیاحکم ہے؟۳۔اب مثال کے طورپردنیامیں لوگ مختلف شعبوں میں کام کرتے ہیں اورانہیں تنخواہ بینک کے ذریعہ ملتی ہے،اوربینک ظاہرہے اس پیسے کی رولنگ کررہاہوتاہے ،ہمیں نہیں معلوم وہ کسی صحیح کام میں استعمال کررہاہے یاغلط میں اس صورت میں کیاکرناچاہیے؟جب کہ ادارے کی تنخواہ بینک کے ذریعہ ملتی ہو،یعنی کمپنی تنخواہ بینک کے ذریعہ ملازمین کودیتی ہو۔۴۔ایک شخص کاکہناہے کہ اسلام میں یہ کہیں نہیں ہے کہ خنزیرکی کھال حرام ہے،کوئی حوالہ نہیں ہے،اس کاصرف گوشت اورخون حرام ہے،کیایہ کہنادرست ہے؟۵۔اسلامک بینکنگ کیاہے؟یہ کس طرح سے کام کرتی ہے ؟کیایہ جائزہے؟
جواب: ۱،۲۔ اگرکوئی شخص  بینک کاملازم نہیں بلکہ کسی دوسری کمپنی کاملازم ہے،اورا س کمپنی کی جانب سے بینک میں کوئی کام سرانجام دیتاہے جس کاتعلق سودی معاملات سے نہ ہو،اوربینک کمپنی کواس شخص کے کام کی اجرت اداکرتاہے ،اورکمپنی اپنے ملازم کوتنخواہ دیتی ہے ،تویہ درست ہے،جب کہ اس کمپنی کامعاملہ بینک کے علاوہ دیگراداروں سے بھی ہواوراکثرذرائع آمدنی حلال ہوں۔۳۔اگردیگراداروں کی آمدنی حلال ذرائع سے حاصل شدہ ہواورملازمین کومحض تنخواہ کی ادائیگی بذریعہ بینک کی جاتی ہو توبینک کے ذریعہ تنخواہ کی ادائیگی سے اصل آمدنی پرکوئی فرق نہیں پڑے گا،کیونکہ اصل آمدنی ان کوجائزذرائع سے ہے،اوربینک محض ادائیگی کاواسطہ ہے،بینک کاواسطہ ہونے کی وجہ سے اس میں حرمت پیدانہیں ہوگی۔(فتاوی بینات4/74،ط:مکتبہ بینات بنوری ٹاؤن)۴۔قرآن مجیدکی روسے خنزیرحرام ہے ،اورسورہ انعام میں میں ’’فانہ رجس‘‘ کہ وہ ناپاک ہے ،اس بناء پرتمام علماء وفقہاء لکھتے ہیں کہ خنزیرکاہرہرجزء ناپاک اورنجس العین ہے، یعنی خنزیرکاحرام ہونااس کے گوشت کے ساتھ خاص نہیں بلکہ گوشت،ہڈی ،کھال ،بال اورپٹھے وغیرہ تمام اجزاء  حرام ہیں۔اورنجس العین ہونے کی وجہ سے اس کی کھال ناپاک ہے ،حتی کہ دباغت سے بھی اس کی کھال پاک نہیں ہوسکتی۔یہ بات  تفاسیراور فقہ کی کتب میں موجودہے۔مفتی اعظم پاکستان مفتی محمدشفیع رحمہ اللہ سورہ بقرہ کی آیت 173کے تحت لکھتے ہیں:’’تیسری چیزجواس آیت میں حرام کی گئی ہے وہ لحم خنزیرہے،آیت میں حرمت خنزیرکے ساتھ لحم کی قیدمذکورہے،امام قرطبی رحمہ اللہ نے فرمایاکہ اس سے مقصود لحم یعنی گوشت کی تخصیص نہیں،بلکہ اس کے تمام اجزاء ہڈی ،کھال ،بال ،پٹھے سب ہی باجماع امت حرام ہیں ،لیکن لفظ لحم بڑھاکراشارہ اس طرف ہے کہ خنزیردوسرے حرام جانوروں کی طرح نہیں ہے کہ وہ ذبح کرنےسے پاک ہوسکتے ہیں اگرچہ کھاناحرام ہی رہے،کیونکہ خنزیرکاگوشت ذبح کرنے سے بھی پاک نہیں ہوتا،کہ وہ نجس العین بھی ہے ،حرام بھی‘‘۔(معارف القرآن،1/421،ط:مکتبہ معارف القرآن)لہذا جوشخص خنزیرکی کھال وغیرہ کوپاک سمجھتاہے وہ غلطی پرہے۔۵۔ اسلامی بینکنگ کے نام سے جو بینکنگ ہو رہی ہے اس کو بعض حضرات اپنے علم،مشاہدہ اور تجربہ کی بنیاد پر اسلامی بینکنگ قرار دیتے ہیں،لیکن ہمارے ملک کے اہل فتویٰ کی ایک بڑی جماعت کی  تحقیق کے مطابق اسلام کی طرف منسوب بینکنگ بھی فی الواقع غیر اسلامی ہے،اس بینکنگ کو صحیح معنوں میں اسلامی تجارت کی بنیادوں پر چلانے کے بجائے اسلام کی طرف منسوب ان بینکوں میں سودی قرضہ جات کے لین دین کو اپنی جملہ خصوصیات کے ساتھ بر قرار رکھنے کے لئے مرابحہ و اجارہ ،شرکت ومضاربت جیسی فقہی اصطلاحات کا سہارا لیا گیا ہے، عملی تطبیق تاحال پورے طور پر نہیں پائی جاتی۔لہذا  مروجہ اسلامی بینکوں سے خدمات حاصل کرنا درست نہیں ۔واللہ اعلم
                                                  
عنوان: انشورنس کمپنی میں کام کرنے اور دوسری کمپنی سےتنخواہ لینے کا حکم
سوال: میں جس کمپنی میں کام کرتا ہوں اس کی ایک انشورنس کمپنی بھی ہے، میرے منیجر نے کہا ہے کہ ہم تمہارا ٹرانسفر انشورنس کمپنی میں کر رہے ہیں، میں نے کہا کہ میں اس میں کام نہیں کر سکتا، اس لیے کہ اس کا کام سود پر چلتا ہے، اس لیے میں وہ تنخواہ نہیں لے سکتا، مینیجر نے کہا کہ تم وہاں کام کرو، ہم تمہیں اسی پرانی کمپنی سے تنخواہ دیں گے، کیا یوں انشورنس کمپنی میں کام کرنا اور دوسری کمپنی سے تنخواہ لینا جائز ہے؟
جواب: انشورنس کمپنی میں سودی لین دین کی بنا پر کام کرنا ہی جائز نہیں، خواہ تنخواہ دوسری کمپنی سے بھی مل رہی ہو کیونکہ تنخواہ اگر پاک ہو مگر کام حلال نہ ہو تو تنخواہ بھی حلال نہیں رہتی ۔واللہ اعلم
                                                  
عنوان: بینک کی تنخواہ کے ذریعے کاروبار شروع کرنا
سوال: اگر کوئی شخص بینک میں نوکری کرتا ہے اور وہ یہ چاہے کہ اس نوکری کو چھوڑ کر اپنی تنخواہ کے پیسوں سے جو وہاں سے ملتے تھے، کاروبار کر لے، تو کیا وہ ایسا کر سکتا ہے؟
جواب: بینک کی نوکری چھوڑنے کے بعد صرف ضرورت کے بقدر مال رکھنے کی اجازت ہے  کیونکہ حرام سے جلد چھٹکارہ بہتر ہے اور تاخیر  کی صورت میں حرام سے نجات مشکل سے مشکل تر ہوجاتی ہے تاہم اگر کوئی شخص بینک کی آمدنی کاروبار  میں لگاہے تو آیندہ اتنی رقم صدقہ کرنا واجب ہوگا۔
                                                  
عنوان: اسلامی بینک میں نوکری کا حکم
سوال: کیا اسلامی بینک میں نوکری کرنا ٹھیک ہے؟
جواب: مروجہ غیر سودی بینک کاری کے متعلق مفتیان کرام کی ایک بڑی تعداد مطمئن نہیں اور وہ کسی بھی بینک کو اسلامی خطوط پر استوار نہیں سمجھتےاس لیے کسی بھی بینک میں چاہے وہ سودی ہو یا غیر سودی(اسلامی) جائز نہیں ہے۔
                                                  
عنوان: زندگی میں اموال کی تقسیم
سوال: 1- کیا والد کی زندگی میں وراثت تقسیم ھو سکتی ہے؟ کہ والد ایک سال سے فالج کے حملہ کی وجہ سے بستر پر ہیں.. اور اولادوں میں سے چند ایک کو پیسے کی سخت ضرورت ہے. 2- پہلی ماں کا انتقال ہو چکا ہے. پہلی ماں سے... ایک لڑکا اور پانچ لڑکیاں کل چھ. بچّے ہیں. دوسری ماں حیات ہے. اس سے چار بچّے ہیں. دو لڑکے اور دو لڑکیاں ہیں.. اگر وراثت تقسیم ہو سکتی ہے.. تو کس طرح ھو گی؟
جواب: زندگی میں انسان کا مال اس کی ملکیت ہوتا ہے، وراثت نہیں، اس لیے اگر انسان اپنی زندگی میں ازخود اپنا مال اپنی رضامندی سے تقسیم کرے تب ہی وہ مال تقسیم کیا جاسکتا ہے۔ چونکہ آپ کے والد، گو کہ مریض ہیں، مگر ابھی حیات ہیں، اس لیے ان کے اموال ان کی ملکیت ہیں اور ان کے انتقال کے بعد ہی ان کا یہ مال بطور وراثت تقسیم ہوگا۔
                                                  
عنوان: میزان بینک سے قرضہ حاصل کرنا
سوال: میرا سوال یہ ہے کہ ہم نے فیکٹری خریدی ہے، اب ہمیں رقم کی ادائیگی میں دشواری ہو رہی ہے، کیا ہم میزان بینک سے رقم حاصل کر سکتے ہیں؟ کیا ایسا کرنے میں سود تو شامل نہیں ہوگا؟
جواب: مروجہ سودی بینکوں کے معاملات کے بارے میں اہل فتوی کی ایک بڑی جماعت مطمئن نہیں ہے،  اس لیے ان مروجہ بینکوں سے بھی تمویلی خدمات حاصل کرنا درست نہیں۔
                                                  
عنوان: دلال کی اجرت متعین کرنا ضروری ہے۔
سوال: اگرہم کسی دوکان والے کوکوئی چیز دیں اورکہیں کہ سو روپے سے زیادہ میں فروخت کرنا،اورسوروپے ہمیں دے دیناباقی رقم آپ کی ہے۔اوراگرنہیں فروخت ہوئی توواپس کردینا۔کیا اس طرح کرناصحیح ہے؟
جواب: مذکورہ صورت میں اجیرکے لیے اجرت(کمیشن)کامقررکرناضرروی ہے۔یہ کہناکہ سو سے زائد جتنی رقم ہووہ دکاندار کی ہے یہ غیرمتعین اجرت ہے اس بناء پر اس طرح کامعاہدہ درست نہیں۔یاتوبیچنے والے کے لیے اجرت متعین کردی جائے یافیصدکے حساب سے رقم متعین کردیں مثلاً دس فیصدبیچنے والے کاہوگااورباقی رقم مالک کی ہوگی۔فقط واللہ اعلم
                                                  
عنوان: ملازم کے انتقال کے بعد کمپنی کی جانب سے ملنے والی رقم میں میراث کا حکم
سوال: والد کے فوت ہوجانے کے بعد ان کی کمپنی کی جانب سے ملنے والے بقایاجات میں کیا شادی شدہ بیٹی کا حصہ ہوتا ہے؟ جب کہ والد ہی نے اس بیٹی کے شادی کے تمام اخراجات اٹھائے تھے ۔ جب کہ مرحوم کی والدہ ، بیوہ اور دو کنوارے بچے بھی ہیں، جن کا کوئی ذریعہ آمدنی نہیں ہے ، واضح رہے متوفی نے اپنے ان پیسوں کے حوالے سے کسی کو نامزد نہیں کیا تھا۔
جواب: اگرکمپنی کی جانب سے ملنے والے بقایہ جات مرحوم کی جمع شدہ رقم یاانتقال کے بعد کی تنخواہ سے متعلق ہیں تواس میں تمام ورثاء کاحصہ ہوگا،شادی شدہ اورغیرشادی شدہ دونوں ہی کاحصہ اس متروکہ رقم میں شامل ہوگا۔شادی کی وجہ سے بیٹی اپنے والد کی میراث سے محروم نہیں ہوتی۔البتہ اگربقایہ جات سے مرادکوئی مخصوص رقم ہے جوبطورتعاون مرحوم کی بیوہ یاکسی ایک وارث کودی جائے تووہ اسی وارث کی ملکیت شمار ہوگی دیگرلوگوں کااس میں حصہ نہ ہوگا۔ ضرورت ہوتوبقایہ جات کی وضاحت کے بعد (کہ ان بقایہ جات سے مراد کس قسم کی رقم ہے؟)دوبارہ جواب طلب فرمالیں۔فقط واللہ اعلم
                                                  
عنوان: گروپ انشورنس کا حکم
سوال: ہماری کمپنی نے group ہیلتھ انشورنس شروع کی ہے،برائے کرم اس کے بارے میں بتائیں کہ کیا یہ جائز ہے؟
جواب: انشورنس کامروجہ طریقہ کارشرعاً ناجائزوحرام ہے،اس لیے کہ وہ اپنی اصل وضع کے اعتبارسے  یاتوقمار(جوا)ہے یا ربوا(سود)ہے۔جوااورسود دونوں کی حرمت قرآن وحدیث سے ثابت ہے۔ملازمین اس صورت میں صرف اسی قدرمیڈیکل کی سہولت اٹھاسکتے ہیں جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے۔اس سے زائد فائدہ اٹھاناجائزنہیں ہوگا۔بقدررقم علاج معالجہ کراسکتے ہیں۔فقط واللہ اعلم
                                                  
عنوان: ٹائنز نامی کمپنی کی ممبرشپ حکم
سوال: پاکستان میں ٹائنز کے نام سے ایک کمپنی متعارف ہے، کیا اس کمپنی کی ممبر شپ حاصل کرکے اس میں کام کرنا شرعی لحاظ کیسا ہے؟ فقہی رو سے مدلل جواب عنایت فرمائیں.
جواب: ٹائنزانٹرنیشنل کمپنی کی ممرشپ حاصل کرنایااس میں کام کرنادرست نہیں ہے،اس بارے میں ہمارے دارالافتاء سے تفصیلی فتوی  مورخہ5/11/2014ءکو شائع ہوچکاہے۔عدم جواز کی وجوہات مختصراً درج ذیل ہیں:۱۔ٹائنزانٹرنیشنل نے اپنی مصنوعات کی تشہیرکے لیے نیٹ ورک مارکیٹنگ کاطریقہ اختیاکیاہے، ٹائنزکاممبربننے کے لیے اولاً ہزارروپے اداکرکے اس کی مصنوعات میں سے کوئی چیزخریدنی پڑتی ہے جس کے بغیرکوئی ممبرنہیں بن سکتا،یہ شرط شرعی اعتبارسے درست نہیں ہے۔اورعقد اجارہ کے خلاف ہے۔۲۔ ٹائنزکے کاروبار کی روح کمیشن اوررعایتیں دیناہے اوراسی بنیادپرلوگ اس کے ممبربنتے ہیں،گویاکمیشن کومستقل تجارتی شکل دے رکھی ہے،جبکہ اسلامی معیشت میں کمیشن کومستقل تجارتی حیثیت کہیں حاصل نہیں ۔فقط واللہ اعلم
                                                  
عنوان: زندگی میں جائیداد کی تقسیم اور ایک بیٹے کوکم حصہ دینا
سوال: ایک شخص کے تین بیٹے ہوں، جس میں سے دو صالح اور ایک عیّاش ہو، نشئی ہو حتی کہ نشہ کو پورا کرنے کیلئے گھر کی اشیاء تک فروخت کرنے سے نہ  ڈرتا ہواور اسی نشے کے عوض وہ جیل بھی کاٹتا ہو۔ تو اب اس شخص کو فکر لاحق ہوئی کہ میرے مرنے کے بعد جب وراثت تینوں میں تقسیم ہوئی تو نشئی اپنا پورا حصہ بیچ ڈالے گا نشہ کو پورا کرنے کے لئے ،جو کہ میری عمربھر کی محنت کو ضائع کرنے والی بات ہے اور بعد ازاں یہ اپنا حصہ بیچ کر گلی گلی محتاج ہو جائے گا اور بھیک مانگا شروع کر دے گاجیسا کہ اکثر دیکھا گیا ہے کہ نشئ اپنی تمام جائیداد بیچ ڈالتے ہیں اور پھر سڑک پر آجاتے ہیں ، اس نیت سے کیا وہ شخص مرنے سے پہلے اپنے دونوں صالح بیٹوں کے نام جائیداد تقسیم کر سکتا ہے نشئ بیٹے کو خارج کر کے؟؟ یا پھر تین حصے کر کے دو تو نام لگوا دے دونوں کے اور تیسرا حصہ امانتاً صالح بیٹے کے پاس رکھوا دے کہ اگر تیسرے نے نشے سے توبہ کر لی تو یہ اس کا حصہ اسے دے دینا اور اگر بدستور قائم رہا تو آپس میں دونوں بھائی بانٹ لینا۔ کیا ایسی سوچ اور تقسیم جائز ہے ؟؟ کیونکہ یہاں کسی کو اسکے حصے سے جبراً محروم نہیں کیا جا رہا بلکہ اسی کی بھلائی کیلئے کل کو سب بیچ باچ کر سڑک پر بھیک نہ مانگے ۔
جواب: جائیداد بقیہ دونوں بیٹوں میں تقسیم کرنا درست ہے اور نشہ کی لت میں مبتلا بیٹے کو صرف گزارہ کے بقدر دیا جائے تاکہ  حق تعالی کی نافرمانی  میں مال صرف نہ کرے۔اگر نشہ کرنے والے بیٹے کا حصہ دوسروں کے ہاتھ امانت رکھا گیا اور اسی حالت میں باپ کا انتقال ہوگیا تو وہ حصہ وراثت میں تقسیم ہوگا اور بقیہ دونوں بیٹے بھی اس میں شریک ہوں گے۔
                                                  
عنوان: تقسیم میراث کی ایک صورت کاحکم
سوال: ہماری والدہ کا انتقال ہوا ورثاء میں شوہر اور ایک بیٹی دس بیٹے تھے، ملکیت میں ایک مکان تھا جو کہ کرائے پر لگایا ہوا تھا، لیکن میراث کی تقسیم کے بغیر اس کا کرایہ والد صاحب وصول کرتے رہے، کیونکہ والد صاحب نے دوسری شادی کی تھی اور اس میں اولاد نہیں تھی وہ کرایہ اپنی ضرورریات میں خرچ کرتے رہے لیکن والد صاحب کا تقریبا 2012 میں انتقال میں ہوگیا جوہماری والدہ کے بعد ہوا اور اسی طرح ان کے بعد ہمارے ایک بھائی کا انتقال ہو گیا جو کہ شادی شدہ تھا اولاد نہیں تھی ان کی ایک بیوہ ہیں اب موجودہ ورثاء میں ایک بیٹی اور 9بھائی ہیں اور والدہ کے مکان کی مالیت تقریبا 3کروڑ ہو گی اب اس کو تقسیم کرنا ہے کیا والد مرحوم کا حصہ اور انتقال شدہ بھائی کاحصہ نکا لا جائےگا یا نہیں ؟اگر نکالا جائے تو کس کو دیا جائے گا؟ اور ہماری حقیقی والدہ کی میراث سے کیا ہماری سوتیلی ماں کو حصہ ملے گا؟ کیونکہ اگر جلدی تقسیم ہو تی ہمارے بھائی کو بھی اپنی زندگی اور والد صاحب مرحوم کو بھی اپنی زندگی میں حصہ مل جاتا ؟
جواب: مذکورہ صورت میں آپ کی سوتیلی والدہ کو  آپ کی والدہ سے تو  نہیں البتہ آپ کے والد یعنی اپنے شوہر سے حصہ ملے گا اور اسی طرح مرحوم بھائی کی بیوہ کو  بھی آپ کی والدہ سے نہیں البتہ اپنے شوہر سے سے حصہ ملے گا، تقسیم کی صورت یہ ہوگی: کل ترکہ کو 25536 حصوں میں تقسیم کیا جائے گا، جن میں سے ہر بیٹے کو 2542 حصے بیٹی کو 1271 حصے بیوہ(والدہ کی بیوہ) کو 798 حصے بہو (مرحوم بیٹے کی بیوہ) کو 589 حصے ملیں گے. یعنی کل ترکہ تین کروڑ کو درج ذیل تفصیل کے مطابق تقدیم کریں گے: ہر بیٹے کو 2986371 بیٹی کو 1493185.5 بیوہ کو 937500 بہو کو 691065 روپے ملیں گے. واللہ اعلم
                                                  
عنوان: نیٹ ورک مارکیٹنگ کاروبار کی ایک صورت
سوال: کیا فرماتے ہیں علماء دین اس مسئلہ میں پر کے ہماری کمپنی ہیومن سکسیس انٹرنیشنل جو کہ ایک پاکستانی کمپنی ہے اس کے مالکان صحیح العقیدہ مسلمان ہیں اور یہ کمپنی نیٹ ورک مارکیٹنگ کے ذریعے اپنے کاروبار کو فروغ دے رہی ہے،کمپنی کے مختلف پلانز ہیں،کمپنی ڈئریکٹ سلینگ سسٹم کی بنیاد پر اپنے کسٹمرز کو معاوضہ دیتی ہے، یعنی کوئی بھی شخص کمپنی کی کوئی پروڈکٹ فروخت کرتا ہے اس کو کمپنی طئے شدہ معاوضہ ادا کر دیتی ہے، مگر اس طئے شدہ معاوضے کے علاوہ کمپنی اپنے کسٹمرزکلائنٹس کو جو بھی ادائیگی کرتی ہے کمپنی اس کو انعام کی صورت قرار دیتی ہے اور یہ بات اسی دن طئے کر لئی گئی تھی کہ جس دن اس کمپنی کی بنیاد رکھی گئی،اورکمپنی کے اصولو ں میں اس بات کو شامل رکھا گیا ہے کہ ایسی کوئی بھی چیز جو کہ شریعت مطہرہ سے ٹکراے گئی کمپنی اس چیز کو فوری کمپنی سے نکال دے گئی،اب میں کمپنی کے پلان کو تفصیلا بیان کرتا ہوں،کمپنی کے پلان کے یہ حصے ہیں،1؛D R Cڈی، آر، سیکوئی بھی شخص کسی بھی شخص کو کمپنی کی ای لائبریری کا ممبر بناتا ہے اور وہ شخص زندگی بھر کے لئے کمپنی کی لائبریر ی کا اکاؤٹ ہولڈر ب جاتا ہے اور زندگی بھر کمپنی کی لائبریری میں موجود مختلف پروڈکٹ رجسٹرڈ سوفٹ وئیر قرآن مجید کے تراجم،اصحاء ستہ کی کتابیں،درس نظامی کی کتابیں،ہسٹری کی کتابیں،اکنامکس،میتھ،ڈاکٹری،انجئیرنگ کی کتابیں،الغرض دنیا کہ ہر موضوع پر کتابیں، اس لائبریری میں موجود ہیں اور اس میں آئے دن اضافہ ہوتا رہے گادینی حوالے سے اس بات کو ملحوظ خاطررکھا گیا ہے کہ اس لائبریری سے اسلام کے علاوہ کسی دوسرے مذہب کی نشرواشا عات ہر گز نہ ہونے پائےاس لائبریری کی لائف ٹائم ممبر شپ کی قیمت 3000روپے ہے اوکوئی بھی لائبریری اکاؤنٹ ہولڈرزندگی بھر اس لائبریری کی مد میں کمپنی کومذید ایک روپیہ ادا نہیں کرتا اور اس لائبریری میں موجود تمام چیزوں سے وہ زندگی بھراستفادہ حاصل کر سکتا ہے، اب اگر کوئی بھی شخص چاہے وہ اس لائبریری کا اکاؤنٹ ہولڈر ہے یا نہیں اگر وہ کسی شخص کو اس لائبریری کی ممبر شپ فروخت کرنے میں کامیاب ہو جاتا ہے تو کمپنی معاوضہ کے طور پر اس کو 500روپے ادا کرتی ہے، جو کہ کمپنی کے نذدیک اس کی محنت کا معاوضہ ہے،2؛کمپنی اس کے علاوہ بے شمار طریقوں سے اپنے اکاؤنٹ ہولڈرز کو ادایئگی کرتی ہے مگر کمپنی جو بھی ادا کرتی ہے اور جس پلان کے تحت بھی کرتی ہے وہ تمام کی تمام رقم انعام کی صورت ہوتی ہے، یہ بات کمپنی کے شروعات میں ہی کمپنی مالکان نے طئے کر لیا تھا،کمپنی کے انعام دینے کی چند صورتیں آپ کے سامنے رکھتے ہیں،الف؛ کوئی بھی لائیبریری اکاؤنٹ ہولڈر اگر کسی بھی ایک شخص کو اس لائیبریری کا حصہ بنا دیتا ہے اور وہ شخص آگئے اس کام کو ذریعہ روزگار بنا لیتا ہےیاد رہے کہ نا تو اس شخص کو اس کام کے لئے مجبور یا پابند ہرگز نہیں کیا جاتا تو کمپنی سے وہ شخص جتنا بھی انعام کی صورت میں کماتا ہے اس کے لانے والے کو کمپنی اس کے انعام کا 3فیصد اس کے اسپانسرکو بھی ادا کرتی ہے، یہ رقم کمپنی اس کی انعامی رقم سے نہیں بلکے اپنے پاس سے ادا کرتی ہے جو کہ انعام ہوتا ہے،ب؛ کمپنی بائینری فارمولے پر بھی اپنے لائبریری اکاؤنٹ ہولڈرز کو انعام کی ادائیگی بھی کرتی ہے،ج؛ کمپنی اپنی دیگر پروڈکٹ بھی انعام کی صورت میں اپنے لائیبریری اکاؤنٹ ہولڈرز کو وقت فوقت دیتی رہتی ہے،د؛کمپنی حکومت پاکستان کے ادارہ چیمبرآف کامرس، اور فیڈرل بورڈ آف ریونیو سے بھی رجسٹرڈ ہے،میری آپ سے التماس ہے کہ تحریری طور پر آگاہ فرمائیں کہ کیا آیاایسی کسی کمپنی کی لائبریری کا اکاؤنٹ ہولڈر بننا،آگئے اس کمپنی کے ساتھ مکمل ایمانداری سچائی کے ساتھ کام کرنا جائز ہے یا ناجائز؟ اگر ناجائز ہے تو واضحت فرما دیں کہ کیوں ناجائز ہے؟اگر کمپنی کا کوئی حصہ شریعت مطہرہ سے ٹکراتا ہے تو اس کی بھی واضحت فرمادیں،یہاں پر یہ بھی واضحت کر دوں کے کمپنی مالکان کی طرف سے بارہا اس بات کو دہرایا گیا ہے کہ کوئی بھی اکاؤنٹ ہولڈر جھوٹ یا کسی بھی دھوکہ دہی کمپنی کے حوالے سے کرتا ہوا پایا گیا تو اس کے خلاف سخت ترین قانونی اور کمپنی کی طرف سے کاروائی عمل میں لائی جائے گئی،میں اس کمپنی کا قانونی پاٹنر ہونے کی حیثیت سے آپ کے پاس حاضر ہوا ہوں مجھے یقیں ہے کے آپ لوگ جلد از جلد اس معاملے میں میری رہنمائی فرمائیں گئے، خالد ندیم 03128212785
جواب: مذکورہ ادارے کا طریقہ کاروبارملٹی لیول مارکیٹنگ کی دیگر کمپنیوں کی طرح کا ہے، اور یہ طریقہ کاروبار کئی ایک شرعی مفاسد کے باعث جائز نہیں ہے۔اگر تفصیل درکار ہو تو اس موضوع پر جو فتاوی شائع ہوئے ہیں وہ دارالافتاء بنوری ٹاؤن سے طلب کیے جاسکتے ہیں ۔
                                                  
عنوان: اولڈ ایج بینیفٹ کا حکم
سوال: کیا اولڈایج بینیفٹ old age benefit جائز ہے؟
جواب: اگر اولڈ ایج بینیفٹ کی اسکیم آپ نے ازخود لی تھی تو جس قدر آپ نے رقم اس مد میں جمع کروائی تھی اس قدر رقم تو آپ واپس لے سکتے ہیں، اس سے زیادہ نہیں۔ اور اگر یہ اسکیم آپ کو دوران ملازمت آپ کے ادارے کی جانب سے ملی ہے تو اگر آپ کی تنخواہ میں سے اس مد کی کٹوتی آپ کی رضامندی سے ہوتی تھی، تب تو جس قدر رقم اس مد میں جمع ہوئی تھی، حساب لگا کر صرف اسی قدر رقم اس پنشن کی مد میں لینا آپ کے لیے درست ہوگا، اس سے زیادہ نہیں، اور اگر کٹوتی جبری تھی، آپ کی رضامندی اس میں شامل نہیں تھی، تب یہ پنشن لینا آپ کے لیے ٹھیک ہے۔
                                                  
عنوان: قرض کی ادائیگی سے متعلق چند سوالات
سوال: اکبر اور امجد دونو ں گہرے دوست تھے ، دونوں نے مل کر ایک اسکول اور ٹیوشن کا کام شروع کیااور طے شدہ معاہدہ کے تحت منافع لینا شروع کردیا۔ فروری 2004 سے مارچ 2009تک اکبر اپنے منافع کے حصے سے کم لیتا رہا اور باقی رقم امجد کی ضرورت کے پیش نظر اسے بطور قرضہ دیتا رہا جس کی مجموعی رقم 230000 روپےتک پہنچ گئی ، اسی دوران اکبر کی اسکول کے ایک ٹیچر سے رشتے کی بات طے ہونے لگی، جس کے نتیجے میں اکبر اور مذکورہ ٹیچر دیر تک اسکول اوقات میں باتوں میں مشغول میں رہتے ، جس سے اسکول کے ماحول میں خرابی پید ا ہونے لگی اورساتھ ہی اکبر کی کام میں دلچسپی کم ہونے لگی، وہ ٹھیک سے کام کے اوقات میں وقت نہیں دیتا تھا، اس وجہ سے اکبر اور امجد کے درمیان اختلافات پیدا ہوگئےجس میں مذکورہ ٹیچر کابنیادی اور کلیدی کردار تھا اور آ خر اکبر سالانہ امتحان کے وقت 2009 میں کاروبار سے الگ ہو جاتا ہے،جس کی وجہ سے اسکول کو زبردست نقصان پہنچتا ہے، یہ الگ بات ہے کہ اکبر کاروبار سے اپنا حصہ طلب نہیں کرتا صرف مذکورہ وقت یعنی فروری 2004 سے مارچ 2009 تک امجد کو دیے گئے رقم کا مطالبہ کرتا ہے ۔ اب ان تمام صورتحال میں جواب طلب مسائل درج ذیل ہیں:1. کیا اکبر کی جانب سے دی گئی رقم قرض ہے؟ شرعی طور پر قرض کے کس معیار پر ہے؟ امجد کا کہناہے کہ رقم چونکہ کاروبار سے ملنے والے حصے میں سے اکبر نے دی تھی، اس لیے واپس بھی اسی صورت میں کرے گا جب باقی رہ جانے والے کاروبارسے فائدہ ہوگا اور بچت ہوگی، کیا امجد کایہ استدلال درست ہے؟امجد کا یہ کہناہے کہ کاروبار ختم ہوگیا تو رقم واپس کرنے کا ذمہ دار نہ ہوگا۔شرعی طور پر اس کا اس طرح کہنا کیا درست ہے؟ مذکورہ صورتحال میں امجد پر قرض کی ادائیگی کی ذمہ داری کس قدر عائد ہوتی ہے؟2. امجد کا کہنا ہے  اگر ادائیگی کریگا تو بھی اتنی مدت میں کریگا جتنی مدت میں رقم لیا کرتا تھا۔شرعی طور پر اس کا اس طرح کہنا کیا درست ہے؟3. اکبر کے کاروبار سے الگ ہوتے وقت اپنا حصہ نہ لینا احسان کی صورت ہےیا نہیں؟4. اکبر کے 2009 میں کاروبار سے الگ ہونے کے بعد اب 2015 میں جاکرمذکورہ کاروبار اگرختم ہوجاتا ہے توکیا شرعی طور پر اس کی ذمہ داری اکبر پر عائد ہوتی ہے کہ نہیں ؟اگر ہوتی ہے تو امجد قرض اداکرنے کا ذمے دار ہے کہ نہیں؟5. اکبر نے چونکہ  کاروبار میں دلچسپی نہ لےکر اور مذکورہ ٹیچر کے ساتھ مل کر منفی رویہ ختیار کرتے ہوئےکاروبار کو نقصان پہنچایاجب کہ اکبر خود کاروبار میں حصے دار ہے ،اس لیے امجد کا دعویٰ ہے کہ قرض ادا کرنے کی ذمے داری اس پر عائد نہیں ہوتی ۔شرعی طور پر اس دعوے کی کیا حثیت ہے؟6. بار بار اور انتہائی ضرورت کے وقت اکبر کے مطالبے پر بھی امجد سنجیدگی سے قرض کی ادائیگی نہ کرے تو شریعت کا اس پر کیا کہنا ہے؟ کیا دائن کی جانب سےقرض کی ادائیگی کا مطالبہ نہ کرنے پر مقروض اول یہ سمجھے کہ دائن کو پیسے کی ضرورت نہیں ہے، اس لیے قرض کی ادائیگی بھی ضروری نہیں ہے، دوم یہ کہ دائن  مطالبہ نہیں کرتاتو میں (مقروض )کیوں فکر کروں؟ سوم یہ کہ دائن  نے قرض معاف کردیا ہے تب ہی وہ مطالبہ نہیں کرتا۔شرعی طورپر ان مفروضات کی کیا حیثیت ہے؟
جواب: 1-6۔مذکورہ صورت میں تحریرکردہ وضاحت سے یہی معلوم ہوتاہے کہ مذکورہ شراکتی کاروبارمیں سے اکبرنے امجدکوجورقم دی ہے وہ اپنے حصے میں سے دی ہے اوراس صراحت کے ساتھ دی ہے کہ یہ قرض ہے۔لہذا اگرچہ وہ رقم مشترکہ کاروبارسے حاصل ہوئی ہے لیکن چونکہ اس مالک اکبرتھااورامجدکوبطورقرض کے دی گئی ہے،اس لیے امجدشرعاً مقروض کہلائے گااوراس پرلازم ہے کہ قرض کی رقم دائن اکبرکوواپس لوٹائے۔قرض کے معاملے میں باوجودسہولت اورادائیگی کی طاقت کے ٹال مٹول سے کام لیناسخت گناہ اورظلم کی بات ہے،قرض کامعاملہ سنگین ہے جلدسے جلداس بوجھ سے سکبدوش ہونے کی فکراورکوشش کرنی چاہیے،نبی کریم علیہ الصلوۃ والسلام نے اس کوناقابل معافی گناہ بتلایاہے اورکبھی ایسابھی ہواکہ کسی میت سے متعلق آپ کومعلوم ہواکہ اس پرکسی کاقرضہ ہے جس کواس نے ادانہیں کیاہے توآپ علیہ الصلوۃ والسلام نے اس کی نمازجنازہ پڑھنے سے انکارفرمادیااورآپ صلی اللہ علیہ وسلم نے مالدارآدمی کاقرض کی ادائیگی میں ٹال مٹول سے کام لینے کوظلم قراردیاہے۔لہذا اگردائن مطالبہ نہ بھی کرے جب تک کہ دائن صراحتاً معاف نہیں کردیتاقرض کابوجھ انسان پررہتاہے،حتی الامکان قرض کی واپسی جلدکردینی چاہیے،البتہ اگرمقروض کے پاس فوراً اداکرنے کی استطاعت نہیں ہے تواسے مہلت دینابھی ثواب کاباعث ہے تاکہ وہ سہولت سے قرض کی ادائیگی کاانتظام کرسکے۔2۔حسب سہولت قرض کی ادائیگی جلدکردینی چاہیے جیساکہ اوپرذکرکردیاگیا،امجدکایہ کہناکہ جتنی مدت میں قرض لیااتنی ہی مدت میں لوٹاؤں گایہ استدلال درست نہیں۔3۔قرض کی رقم کے علاوہ اگراکبرنے کاروبارسے الگ ہوتے وقت اگراپناحصہ صراحتاً چھوڑدیاہے تواحسان ہے اوراگراس کی رقم کاروبارمیں لگی ہے اورالگ ہوتے وقت واپسی کامطالبہ کرتاہے توواپس لوٹانی لازم ہے۔4-5۔اکبرکاکاروبارسے علیحدہ ہوجانااس کاذاتی معاملہ ہے ،اگراس کی وجہ سے کاروبارکونقصان پہنچااورختم ہوگیاتواس کایہ عمل غلط تھا۔لیکن اس کی وجہ سے قرض کی رقم ختم نہیں ہوتی بلکہ قرض کامعاملہ کاروبارسے علیحدگی سے جداہے اس لیے قرض لوٹانالازم ہے,یہ استدلال کہ چونکہ اب کاروبارختم ہوگیاہے لہذا قرض لوٹانالازم نہیں ،درست نہیں ہے،کاروبارکے ختم ہونے کے باوجوداکبرکی رقم بطورقرض امجدکے ذمہ رہے گی۔فقط واللہ اعلم
                                                  
عنوان: مسئلہ تقسیم وراثت
سوال: ہم تین بھائی اور ایک والدہ اور ایک بہن ہیں جو شادی شدہ ہیں، اور اپنے شوہر کے ساتھ الگ رہتی ہیں۔ دادا کا انتقال ہو چکا ہے اور دادی حیات ہیں، اور وہ چاچاوں کے ساتھ رہتی ہیں۔ میرے دو بچے ہیں اور ایک بیوی ہے، میرے والد صاحب کا انتقال جولائی 2012 کو ہوا ہے۔ وہ کینسر کے مرض میں 10 ماہ مبتلا رہ کر انتقال کر گئے۔ میرا کاروبار آٹو انجینیرنگ کا ہے، اور میرا سوال کاروبار کے شرعی بٹوارے سے متعلق ہے۔ میرے والد صاحب نے اپنی زندگی میں جنوری 2010 میں کرائے پر ایک دکان لی  تھی، اور میں اپنے والد کے ساتھ کام پر لگا تھا۔ ابتدا میں دکان پر کوئی کام نہیں تھا، نہ ہی سامان، پھر آہستہ آہستہ میں نے اور والد نے مل کر مشینری اور ٹولز پورے کیے، جن میں بہت سی رقم والد نے ادھار بھی لی ہوئی تھی اور اس ادھار کو میں نے والد صاحب کے انتقال کے بعد دکان پر ہی کام کر کے اداد کردیا اور کر رہاں ہوں۔ ملکی حالات اور نیا کاروبار ہونے کی وجہ سے آمدنی کم اور خرچہ زیادہ ہے۔ دکان پر جو کچھ کام کرتا ہوں ان سے ماہانہ کوئی لگی بندھی تنخواہ نہیں لیتا اور کاروباری مد میں جو بھی نفع نقصان ہوتا ہے وہ میں ہی دیکھتا ہوں۔ اب والدہ کی خواہش ہے کہ اس کاروبار میں وراثت کی مد میں حساب کتاب کیا جائے۔ والدہ کا کہنا ہے کہ اس کاروبار میں ہم چاروں بھائیوں بہنوں کا حصہ ہے۔میرے بھائی اپنی الگ الگ نوکریاں کرتے ہیں، جب کہ میرا ذریعہ معاش یہی کاروبار ہے۔ والدہ چاہتی ہیں کہ ابھی تو میں ہی اس کاروبار کو چلاوں، اور اس کاروبار سے ان کو بھی خرچے کے پیسے دوں، لیکن جب بھی کاروبار کا بٹوارہ ہوگا تو حصہ چاروں بھائی بہنوں کا ہوگا۔ اس کاروبار سے میں نے کبھی کبھار والدہ کے کہنے پر گھر پر بھی پیسے خرچ کیے ہیں، اب میرا سوال یہ ہے کہ کاروبار کے بٹوارے کی صورت میں شرعی ورثا کا کیا حصہ ہوگا؟ اگر کاروبار کا بٹوارہ ابھی ہو تو اس کی شرعی صورت کیا ہے اور اگر کچھ عرصے بعد ہو تو پھر اس کا آج سے کیا طریقہ کار ہونا چاہیے؟
جواب: اس مذکورہ کاروبار میں لگا ہوا سرمایہ ونفع سب آپ کے مرحوم والد کی وراثت میں شامل ہے اور یہ سب کچھ مرحوم کا ترکہ شمار ہوکر   شرعی ورثا میں یوں تقسیم ہوگا کہ سب سے پہلے مرحوم کے کفن ودفن میں استعمال خرچ کی رقم کو نکال کر، مرحوم کے قرضوں کی ادائیگی کرنے کے بعد، اگر مرحوم کی کوئی وصیت ہو تو ایک تہائی ترکے سے وہ وصیت پوری کرنے کے بعد اس کاروبار سمیت جملہ املاک میں سے 50۔12فیصد بیوہ کو، 66۔16 فیصد والدہ کو، 23۔20 فیصد ہر ایک بیٹے کو، 11۔10 فیصد بیٹی کو ملے گا۔آپ کو چاہیے کہ فی الحال کاروبار کا بٹوارہ کرلیں اور اگر عملی بٹوارہ ممکن نہ ہو تو کم از کم حصص طے کرلیں اس کے بعد اگر وارث چاہے تو آپ کے ساتھ اپنا حصہ باقی رکھے اور چاہے تو الگ ہوجائے اور یوں بھی ممکن ہےکہ آپ ان کے لیے ورثاء کے حصص کو استعمال میں لائیں اور ان کے لیے نفع طے کردیں۔اس طرح کاروبار بڑھے گا تو آپ کا ہوگا اور کل کلاں کو  بہن بھائیوں کو آپ کے کاروربار میں ملکیت کے مطالبے کاحق نہ ہوگا۔
                                                  
عنوان: ڈی ایچ اے کے پلاٹ کی فائل بیچنا
سوال: میں آپ سے DHA کی فائل کی خرید و فروخت کے بارے میں پوچھنا چاہتا ہوں کیہ گویا وہ ٹھیک ہے کہ نہیں. آپ کی معلومات کے لیے عرض ہے کہ جب DHA کسان سے زمین لیتی ہے تو اسے رقم کی جگہ ہر ایکڑ کے پیچھے ١کنال کی دو فائل دیتی ہے.یہ فائل اگر کسان چاہے تو بازار میں بچ سکتا ہے. DHA نے اپنے اپر یہ لازم کر رکھا ہے کہ وہ ہر فائل کے مالک کو فائل پر لکھے ہوے فیز اور رقبہ کا پلاٹ دے لیکن یہ پلاٹ اس فیز میں کہاں پر ہو گا یہ کسی کو نہیں پتا ہوتا. یہ معلومات صرف balloting کے بعد ہی ملتی ہے. جزاک الله
جواب: اگر کسان کو ملنے والی فائل کےپیچھے موجود زمین کی جگہ اور حدود متعین ہوں، تب تو  اس فائل کی خرید وفروخت ٹھیک ہوگی، ورنہ نہیں۔ اس لیے کہ ایسی صورت میں درحقیقت فائل کی نہیں بلکہ اس کے پس منظر میں موجود زمین کی خریدوفروخت ہورہی ہے۔ اور خرید وفروخت کا قاعدہ یہ ہے کہ بیچی جانے والی چیز  معلوم ہو۔ اگر زمین کی جگہ اور حدود متعین نہ ہوں گی تو یہ ایک نامعلوم چیز کی خریدوفروخت ہوگی جو شرعی اعتبار سے درست نہیں۔چنانچہ اگر فائل کے پس منظر میں بیچی جانے والی زمین کی جگہ اور حدود متعین ہوں تو ایسی فائل کی خرید فروخت ٹھیک ہوگی اور اگر اس زمین کی جگہ اور حدود متعین نہ ہوں تو یہ گویا محض فائل کی  خرید وفروخت ہوگی جو ٹھیک نہیں۔
                                                  
عنوان: جی پی فنڈ کی صورت میں ملنے والے منافع کاحکم
سوال: میں یہ پوچھناچاہتاہوں کہ میں سرکاری ملازمت کرتاہوں جی،پی فنڈ کامنافع حلال ہے؟وہ ہرسال ہمارے جی،پی فنڈ میں جمع ہوتاہے۔
جواب: ''جی.پی ''فنڈ کی مد میں سرکارملازم کی تنخواہ میں سے جو رقم کاٹتی ہے  ملازم کی مرضی اوراختیارکے بغیریہ کٹوتی کی جاتی ہے، اس لیے اس صورت میں ریٹائر منٹ پرملنے والی اضافی رقم گورنمنٹ کی طرف سے بطورتبرع اوراحسان کے ہوگی اس کالینااوراپنے استعمال میں لاناجائزہے۔ فقط واللہ اعلم
                                                  
عنوان: تجارت کے مسائل کے متعلق مفید کتاب
سوال: تجارت کا علم اور مسائل سیکھنے کے لئے اچھی سی کتاب بتادیں؟
جواب: تجارت ودیگر معاملات کے مسائل، فقہ کے مشکل ترین ابواب میں سے ہیں، اس لئے اصل یہی ہے کہ آپ کسی مستند مفتی یا معتمد عالم سے مشاورت کرتے رہیں اور کوئی نیا معاملہ شروع کرنے سے پہلے ان سے راہنمائی لیتے رہیں، البتہ بنیادی نوعیت کی معلومات ومسائل سے آگاہی کے لئے مفتی عبدالواحد مدظلہ کی کتاب مسائل بہشتی زیور (حصہ معاملات) شائع کردہ مجلس نشریات اسلام کراچی مطالعہ میں رکھیں.
                                                  
عنوان: تقسیم میراث
سوال: ہمارے والد صاحب ٢٠٠٠ء میں فوت ہوے وارثان میں پانچ بیٹے دو بیٹیاں اور ایک بیوی ہے اور ترکہ میں چار چیزیں چھوڑی ہیں ١. مکان بمع دو فرنٹ دکانیں قیمت ایک کروڑ اسی لاکھ ٢. ایک مکان قیمت پچاس لاکھ ٣.مال تجارت قیمت تین لاکھ ٤. نقدی قیمت ایک لاکھ پندرہ ہزار ،وارثان میں سے ایک بڑا بیٹا اور ایک بڑی بیٹی علیحدہ تھے باقی سب اس دکانوں والے مکان میں رہتے ہیں والد کا کاروبار دو بیٹوں نے سنبھالا اور تقریبآ ماہانہ ٥٠ ہزار گھر کا خرچ ہے پھر پانچ سال بعد چوتھا بیٹا علیحدہ ہو کر دوسرے مکان(پچاس لاکھ والے ) میں چلا گیا اور پانچ لاکھ اس مکان پہ لگایا اور اب تک ہم منافع سے ایک پلاٹ جس کی قیمت دس لاکھ اور ایک دکان جس کی قیمت پچاس لاکھ ہے وہ خرید چکے ہیں اور اس وقت مال تجارت کی مالیت پچیس لاکھ ہے اب ہم وراثت تقسیم کرنا چاہتے ہیں تو آپ سے پوچھنا یہ ہے کہ ١.ان وارثوں کے حصّے میں کتنا کتنا آۓ گا ٢. جو پچاس ہزار ماہانہ چھ وارثوں نے اور پانچ سال کے بعد سے اب تک پانچ وارثوں نے کھایا اس کا کیا بنے گا ٣. جو چھ وارثوں نے اب تک مکان استعمال کیا اس کا کیا بنے گا ٤. جو دو بیٹوں نے اب تک دکان میں محنت کی ان کو کیا صلہ ملے گا ٥. جو چودہ سال میں نے زکوہ ادا کی ہے کیا وہ سب کی طرف سے ہوئی یا نہیں؟
جواب: 1: مرحوم کے موجودہ ترکے میں سے سب سے پہلے تجہیز وتکفین کا خرچہ نکالنے کے بعد، میت کے ذمے قرض ہوں تو ان کی ادائیگی کے بعد، مرحوم نے کوئی وصیت کی ہو تو کل مال کے تہائی حصہ میں سے وصیت کو نافذ کرنے کے بعدکل ترکہ میں سے 50۔12فیصد بیوہ کو،  29۔7 فیصد ہر ایک بیٹی کو، اور 58۔14 فیصد ہر ایک  بیٹے کو ملے گا۔2،3: جب تمام ورثا کی رضامندی یا خاموشی تھی تو تقسیم میراث سے پہلے تک ترکے سے حاصل شدہ منافع پر کسی پر کسی قسم کا کوئی معاوضہ یا تاوان لازم نہیں ہوگا۔ 4: جو کچھ دو بھائیوں نے دکان میں محنت کی وہ سب ان کی طرف سے ایک کارخیر ہوگا، جس پر آخرت میں ان کو اجر ملے گا، دنیا میں اس محنت پر کسی مادی مطالبے کا حق کسی کو نہیں ہوگا۔5:  مشترکہ مال کی جو مقدار زکوۃ سائل نے مرحوم کے ترکے پر نکالی، اور اس کا علم تمام ورثا کو تھا،  تو وہ زکوۃ سب کی طرف سے اداشدہ شمار ہوگی۔
                                                  
عنوان: قومی بچت اسکیم کے تحت ملنے والے نفع کاحکم
سوال: میری عمر69سال ہے،میں ایک ریٹائراندگی گزاررہاہوں،مجھے کوئی پنشن وغیرہ نہیں ملتی،صرف ایک چھوٹی سی نوکری کررہاہوں اپنے گزارے کے لیے،میرے اوپرایک بیٹی اوربیوی کی کفالت کی ذمہ داری ہے،بیٹی مطلقہ ہے اوراس کے ساتھ ایک چھ سالہ بچی بھی ہے۔میں اس عمرمیں کسی زیادہ بوجھ یاکاروبار نہیں کرسکتا،اس لیے کہ جوکچھ سرمایہ ہے کاروبارمیں لگاناایک خطرہ ہے،میری اہلیہ بھی مختلف امراض کاشکارہے جس کے علاج وغیرہ پربھی اخراجات آتے ہیں،مجھے ریٹائرمنٹ پرکچھ رقم ملی تھی جومیں نے قومی بچت اسکیم کے ایک مخصوص اکاونٹ میں رکھوادی،یہ اکاونٹ حکومت کی طرف سے ساٹھ سال سے اوپرکے افراداوربیوہ عورتوں کے لیے مخصوص ہے،کیامیرے لیے اس سے منافع لیناجائزہے روز مرہ اخراجات کے لیے؟اگرنہیں توکیامیں کسی اسلامک بینک میں رکھواکرنفع لے سکتاہوں؟یہی میرے لیے ایک محفوظ ذریعہ آمدن ہے۔
جواب: قومی بچت اسکیم کے تحت ملنے والامنافع بھی سودہے ،اس کااستعمال جائزنہیں ہے،موجودہ اسلامک بینکنگ کانظام مروجہ سودی نظام سے کچھ زیادہ فرق نہیں رکھتااس لیے کسی اسلامی بینک میں رقم رکھوانااوراس پرنفع لیناسود سے خالی نہیں ہے۔پوری زندگی حلال پراکتفاء کرنااوراخیرعمرمیں سودکے لین دین میں ملوث ہوجانانقصان دہ  ہے۔کسی معتبراوراماتندارتاجرکے ساتھ کاروبار میں رقم لگادی جائے اورشراکت کی بنیادپرجوفیصدی نفع ملے گاوہ جائزہے،یہ صورت سابقہ دونوں طریقوں کے بدلہ اختیارکی جاسکتی ہے۔فقط واللہ اعلم
                                                  
عنوان: زمین غیر پرتعمیر کاحکم
سوال: اسلامی نقطہ نظر سے ایک مسئلے کا حل درکار ہے ۔ ہم چار بھائی ہیں : ترتیب وار محمد اقبال 2- محمد طارق 3- محمد جاوید 4- محمد سہیل پسران عبدالرشید (مرحوم)۔ ہم دونوں بڑے بھائیوں نے اپنے دونوں چھوٹے بھائیوں کو اپنی بیویوں کے زیورات بیچ کر بھائی چارے ، ایثار و قربانی ، ہمدردی اور احسان کے طور پر KDA میں 10 مرلہ زمین خرید کر دی تھی جس کو بعد میں دونوں چھوٹے بھائیوں نے فروخت کرکے اپنے اپنے حصے کی رقم لے لی تھی ۔ ہم دونوں بڑے بھائیوں نے اپنی ذاتی رقم سے KDA میں ایک کنال مشترکہ مکان بنایا جس میں ہمارا چھوٹا بھائی محمد سہیل اپنے والدین کے ساتھ رہائش پزیر تھا ۔ بعد میں اس نے شادی کے لئے ہمارے اس گھر میں اپنی رقم سےتقریبا 38 سے لیکر زیادہ سے زیادہ 40 ہزار کا کمرہ بنایا اور اپنی بیوی کے ساتھ 9 سال رہائش پزیر رہا ۔ دو سال قبل میں نے اپنے بیٹے کی شادی کا ارادہ کیا تو ہمیں کمرے کی ضرورت پڑی جس کو ہم دونوں بھائیوں نے باہم مشورہ کرکے محمد سہیل کو کسی دوسری جگہ رہائش کا مشورہ دیا تو انہوں نے ہم سے کمرے کی رقم کا مطالبہ کیا ۔ ہم دونوں بھائیوں نے محمد سہیل کو بتایا کہ اگر ہم یہ گھر بیچیں گے (فروخت کریں گے ) اور جو مناسب ہوگا دیں گے ۔(نیت یہ تھی اخلاص کے ساتھ کہ یہ مکان اگر منافع پر فروخت ہوا جس میں ہمارے دونوں بھائیوں کے گھر ملنے یا بن جانے کے بعد اگر کچھ رقم بچ گئی تو محمد سہیل کو دیں گے ) اب ہم نے اپنا ذاتی مکان فروخت کر دیا ہے مگر اس سے ہمیں اتنی رقم ملی ہے کہ ہم دونوں بھائی بمشکل اپنا اپنا ذاتی گھربھی آسانی کے ساتھ نہیں خرید سکتے بلکہ ہمیں ساڑھے چھ مرلے کا مکان بھی خریدنے میں دشواری اور مشکل پیش آرہی ہے ۔ واضح رہے کہ جو کمرہ محمد سہیل نےہمارے گھر میں بنایا تھا اور 9 سال تک اس کو استعمال کیا وہ KDA کے قانون کے خلاف اضافی کمرہ تھا جو کہ مکان کے نقشے میں نہیں تھا اور مکان فروخت کرنے کے وقت KDA والوں کو تقریبا 30 ہزار جرمانہ ادا کیا گیا تب یہ مکان فروخت ہوسکا ۔ آپ تحریراً اس مسئلے کا حل تحریر فرمائیں کہ کیا مندرجہ بالا صورت میں محمد سہیل رقم کا حق دار بنتا ہے یا نہیں ؟ اور اگر حق دار ہے تو کتنی رقم کا حق دار ہے ؟
جواب: محمداقبال اورمحمدطارق کی زمین پرمحمدسہیل نے جوکمرہ بنایاتھااگربلااجازت یہ تعمیرکیاگیاتھاتومکان فروخت کرنے کی صورت میں محمدسہیل کواس کمرے کے گرائے جانے کے فیصلے کی صورت میں جوقیمت ہوگی  وہ قیمت ادا کی جائے گی،جوکمرے کے ملبہ کی قیمت سے کچھ زیادہ نہ ہوگی۔
                                                  
عنوان: مروجہ اسلامی بینکاری اوربنوری ٹاؤن کامؤقف
سوال: میراسوال یہ ہے کہ اسلامک بینکنگ پرجب دارالعلوم دیوبندوالے اعتراض نہیں کرتے تو پھرآپ حضرات کیوں اعتراض کرتے ہیں؟یہ بھی واضح کیجئے کہ آپ کا فتویٰ اسلامک بینکنگ کے خلاف ہے یاموجودہ اسلامک بینکز کے خلاف ہے؟جب کہ میزان بینک مفتی تقی عثمانی دامت برکاتہم اورآپ کے صاحبزادے کی زیرسرپرستی چل رہے ہیں،توپھراشکال کیوں؟براہ کرم تفصیلی جواب دیجئے گا۔نیزدارالعلوم دیوبندکے فتویٰ کے بارے میں بھی آگاہ کیجئے۔مجھے اپنے سوال کی وضاحت اوراپنی تشفی درکارہے مقصود اعتراض نہیں۔
جواب: دارالعلوم دیوبندہمارے لیے انتہائی قابلِ احترام ادارہ ہے،اسی طرح مفتی محمدتقی عثمانی دامت برکاتہم العالیہ بھی محترم ومعززشخصیت ہیں۔ تاہم اسلامک بینکنگ کے  مسئلہ میں علماءکا جو اختلاف ہے یہ خالصتاً فقہی اورعلمی اختلاف ہے جودلائل پرمبنی ہے،ایسا فقہی اختلاف کسی شخصیت یاکسی ادارے کے احترام کے منافی بھی نہیں اورنہ ہی اس کاذاتیات سے کوئی تعلق ہے۔صرف جامعہ علوم اسلامیہ علامہ بنوری ٹاؤن ہی نہیں بلکہ ملک کے بیشتر علماء کرام متفقہ طورپراسلام کی طرف منسوب بینکاری کے نظام کو مروجہ سودی نظام کاہی ایک حصہ قراردے کراس کے عدم جوازکافتویٰ صادرکرچکے ہیں۔مروجہ اسلامی بینکاری کوسودی نظام کاحصہ قراردینے اورعدم جوازکی بنیادی طورپردووجوہات ہیں:1۔مروجہ اسلامی بینکاری کے لیے جوفقہی بنیادیں جن شرائط کے ساتھ فراہم کی گئی تھیں عملی طورپرمروجہ اسلامی بینکاری کانظام ان فراہم کردہ بنیادوں پرنہیں چل رہا۔جس کی وجہ سے روایتی بینکاری اورمروجہ اسلامی بینکاری میں کوئی فرق اورخاص امتیاز نہیں رہا۔2۔دوسری بنیادی وجہ یہ ہے کہ جوجن فقہی بنیادوں پرمذکورہ نظام کوقائم کیاگیاوہ بنیادیں اوراصطلاحات بھی سقم سے خالی نہیں،کئی فقہی اصطلاحات میں قطع وبریدکی گئی ضعیف اورمرجوح اقوال پراعتمادوانحصارکیاگیابغیرضرورت مذہب غیرکی جانب جانے کومباح سمجھاگیاوغیرہ۔اس طرح کی کئی وجوہات کوسامنے رکھتے ہوئے علمائے کرام نے مروجہ اسلامی بینکاری کوروایتی سودی بینکاری کے مقابلے میں مسلمانوں کے حق میں زیادہ نقصان دہ سمجھااس لیے اس کے ناجائزہونے اوراس سے بچنے کامکمل اہتمام کرنے کافتویٰ دیا۔
                                                  
عنوان: کمپنی کی طرف سے ملازمین کو ازخود انشورنس کی سہولت دینا۔
سوال: یہ بھی اوپر والاہی انشورنس سے متعلق سوال ہے کہ از خودکمپنی ملازمین کوسہولت دے اورتنخواہ میں سے بھی کچھ نہ کاٹاجائے توجائزہے یانہیں؟البتہ اس میں دارالعلوم دیوبند کے ایک فتوی کالنک دیاگیاہے کہ انہوں نے اس کوجائزکہاہے کیونکہ ملازمین کی تنخواہوں سے رقم نہیں کاٹی جاتی ۔
جواب: آپ کی طرف سے دیئے گیے لنک نہیں کھل سکے۔انشورنس کامروجہ طریقہ کارشرعاً ناجائزوحرام ہے،اس لیے کہ وہ اپنی اصل وضع کے اعتبارسے  یاتوقمار(جوا)ہے اوراگرکل رقم مع منافع کے حاصل ہوتوربوا(سود)ہے۔جوااورسودکی حرمت قرآن وحدیث سے ثابت ہےاورجولوگ جوایاسودی لین دین میں ملوث ہیں ان سے متعلق قرآن وحدیث میں سخت وعیدیں ذکر کی گئی ہیں۔لہذا کمپنی کی طرف سے کسی ادارہ سے اپنےملازمین کے لیے انشورنس معاہدہ شرعاً درست نہیں۔ملازمین اس صورت میں صرف اسی قدرفائدہ اورمیڈیکل وغیرہ کی سہولت اٹھاسکتے ہیں جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے۔اس سے زائد فائدہ اٹھاناجائزنہیں ہوگا۔بقدررقم اس سہولت سے استفادہ کرسکتے ہیں۔
                                                  
عنوان: کمپنی کی طرف سے انشورنس کی سہولت دینا
سوال: ہماری کمپنی نے ایک انشورنس کمپنی سے رابطہ قائم کیاہے،جس کے تحت کمپنی کے تمام ملازمین کو میڈیکل کی سہولت مل رہی ہے،انشورنس کمپنی نے تمام ملازمین کے لیے ایک کارڈ جاری کیاہے جس پرسالانہ رقم درج ہے جو ملازمین کی پوسٹ کے لحاظ سے الگ الگ ہے،واضح رہے کہ اس سلسلے میں ملازمین کی تنخواہوں سے کوئی کٹوتی نہیں کی جاتی بلکہ کمپنی کے ڈائریکٹرنے یہ اعلان کیاتھاکہ یہ کمپنی کی طرف سے ایک محرک اورسہولت ہے اپنے ملازمین کے لیے۔کیاہمارے لیے اس پالیسی کالیناجائزہے یانہیں؟
جواب: آپ کی طرف سے دیئے گیے لنک نہیں کھل سکے۔انشورنس کامروجہ طریقہ کارشرعاً ناجائزوحرام ہے،اس لیے کہ وہ اپنی اصل وضع کے اعتبارسے  یاتوقمار(جوا)ہے اوراگرکل رقم مع منافع کے حاصل ہوتوربوا(سود)ہے۔جوااورسودکی حرمت قرآن وحدیث سے ثابت ہےاورجولوگ جوایاسودی لین دین میں ملوث ہیں ان سے متعلق قرآن وحدیث میں سخت وعیدیں ذکر کی گئی ہیں۔لہذا کمپنی کی طرف سے کسی ادارہ سے اپنےملازمین کے لیے انشورنس معاہدہ شرعاً درست نہیں۔ملازمین اس صورت میں صرف اسی قدرفائدہ اورمیڈیکل وغیرہ کی سہولت اٹھاسکتے ہیں جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے۔اس سے زائد فائدہ اٹھاناجائزنہیں ہوگا۔بقدررقم اس پالیسی سے استفادہ کرسکتے ہیں۔
                                                  
عنوان: نوے لاکھ روپے کی وراثت کے دو بھائی اور دو بہنوں میں تقسیم کی صورت
سوال: ہمیں اپنے والدین سے وراثت میں نوے لاکھ روپے ملے ہیں۔ ہم دو بھائی اور دو بہنیں ہیں۔ شرع شریف کے مطابق کس کا کس قدر حصہ ہے؟
جواب: اگر کل وراثت کی مالیت  نوے لاکھ روپے ہے، تو  تیس تیس لاکھ روپے دونوں بیٹوں کو اور پندرہ پندرہ لاکھ روپے دونوں بیٹیوں کو ملیں گے۔
                                                  
عنوان: رضامندی کے ساتھ تقسیم میراث کے بعد تقسیم پر اعتراض کرنا
سوال: میری نانی نے کچھ جائیداد چھوڑی تھی، ان کے انتقال کے بعد میرے بڑے ماموں نے اپنے دو بھائیوں اور دو بہنوں کے ساتھ مل کر جائیداد کے حصے کیے اور رقم تقسیم کرلی۔ ماموں کے انتقال کے بعد اب سارے کہہ رہے ہیں کہ انہوں نے صحیح حصے تقسیم نہیں کیے تھے۔ کیا اب یہ کہنا درست ہے کہ چونکہ پہلے سب متفق ہو چکے تھے اس لیے اب اس تقسیم کو معتبر مان لیا جائے۔دوسرا مسئلہ یہ ہے کہ اس جائیداد میں سے ایک گھر میں میری مامی اپنے بچوں کے ساتھ اور چھوٹے ماموں اپنے بچوں کے ساتھ رہتے ہیں۔ سب سے چھوٹے ماموں دوسرے گھر میں رہتے ہیں، ان دونوں گھروں کا وہ اپنے اپنے طور پر کہتے ہیں کہ یہ ان کے ہیں، اور اس کی قیمت بھی نہیں دیتے ہیں۔ اس کے بارے میں شرعی حکم کیا ہے؟
جواب: نانی کے ترکے کی تقسیم کے وقت اگر تمام ورثا اس تقسیم پر متفق ہوگئے تھے، اور جس وارث کے حصے میں جس قدر رقم آئی تھی، وہ اس وارث نے برضا وخوشی قبول کر لی تھی، تو یہ ایسا ہے کہ جیسا اس وارث نے اپنا پورا حصہ وصول کر لیا ہے۔ اب اس تقسیم پر کسی کو اعتراض کا حق نہیں ہے۔ جن دو گھروں کے متعلق سائل شرعی حکم دریافت کرنا چاہ رہا ہے، اگر وہ بھی تقسیم شدہ جائیداد ہی میں سے تھے، اور وہ گھر ان مامووں کے حصے میں آئے تھے، تو اب یہ گھر انہی کی ملکیت ہیں۔اگر تقسیم نہیں ہوئے تو ان کی تقسیم واجب ہے۔ماموں نے جو تقسیم کی تھی اس وقت اگر کوئی وارث نابالغ تھا اور اس کا حصہ کم رکھا گیا تھا یا تقسیم میں اس کے ساتھ ناانصافی کی گئی تھی تو اب اس وار ث کو بلوغت کے بعد تقسیم پر اعتراض کا حق ہے۔
                                                  
عنوان: کمپنی کی طرف سے ملازمین کو انشورنس کی سہولت دینا
سوال: ہماری کمپنی نے ایک انشورنس کمپنی سے رابطہ قائم کیاہے،جس کے تحت کمپنی کے تمام ملازمین کو میڈیکل کی سہولت مل رہی ہے،انشورنس کمپنی نے تمام ملازمین کے لیے ایک کارڈ جاری کیاہے جس پرسالانہ رقم درج ہے جو ملازمین کی پوسٹ کے لحاظ سے الگ الگ ہے،واضح رہے کہ اس سلسلے میں ملازمین کی تنخواہوں سے کوئی کٹوتی نہیں کی جاتی بلکہ کمپنی کے ڈائریکٹرنے یہ اعلان کیاتھاکہ یہ کمپنی کی طرف سے ایک محرک اورسہولت ہے اپنے ملازمین کے لیے۔کیاہمارے لیے اس پالیسی کالیناجائزہے یانہیں؟
جواب: آپ کی طرف سے دیئے گیے لنک نہیں کھل سکے۔انشورنس کامروجہ طریقہ کارشرعاً ناجائزوحرام ہے،اس لیے کہ وہ اپنی اصل وضع کے اعتبارسے  یاتوقمار(جوا)ہے اوراگرکل رقم مع منافع کے حاصل ہوتوربوا(سود)ہے۔جوااورسودکی حرمت قرآن وحدیث سے ثابت ہےاورجولوگ جوایاسودی لین دین میں ملوث ہیں ان سے متعلق قرآن وحدیث میں سخت وعیدیں ذکر کی گئی ہیں۔لہذا کمپنی کی طرف سے کسی ادارہ سے اپنےملازمین کے لیے انشورنس معاہدہ شرعاً درست نہیں۔ملازمین اس صورت میں صرف اسی قدرفائدہ اورمیڈیکل وغیرہ کی سہولت اٹھاسکتے ہیں جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے۔اس سے زائد فائدہ اٹھاناجائزنہیں ہوگا۔بقدررقم اس پالیسی سے استفادہ کرسکتے ہیں۔فقط واللہ اعلم
                                                  
عنوان: سودی قرض کی جانچ پڑتال کرنا
سوال: میں ایک ٹیکسٹائل ملز اکاؤنٹز کے شعبہ میں کام کرتاہوں،ہماری کمپنی بینک سے سود پر قرض بھی لیتی ہے،ہمیں اس قرض کی انٹری بھی ریکارڈ میں کرنی پڑتی ہے،اورہرتین ماہ بعد کچھ اکاؤنٹز کی سود وغیرہ کا حساب کرکے اسے بھی ریکارڈ میں درج کرنا پڑتاہے،ہمارے لیے یہاں ملازمت کرناجائزہے یانہیں؟
جواب: سود پرقرضہ لے کرکاروبارکرناجائزنہیں ہے۔البتہ اگرکمپنی کااکثرکاروباراورآمدنی حلال ذرائع سےہونیزاکاؤنٹنٹ کے شعبے میں صرف سودی معاملات کی جانچ پڑتال ہی نہ ہوبلکہ دیگرامورانجام دیئے جاتے ہوں اورضمناً سودی قرض وغیرہ کی انٹری کرنی پڑتی ہوتواس میں ملازمت کرسکتے ہیں۔البتہ سودی معاملات میں اعانت کی وجہ سے گناہ ہوگا جس پرتوبہ استغفارضروری ہے۔فقط واللہ اعلم
                                                  
عنوان: ڈیبٹ کارڈ کے استعمال پر ملنے والے ڈسکاؤنٹ کے سود پونے پر ایک اشکال کا جواب
سوال: کسی مستفتی نے آپ سے ایک سوال کیا تھا کہ:ڈیبٹ کارڈ پر ایک خاص قسم کا discount ملتا ہے مثلا اگر kfc سے کھانا لیا اور ادائگی hmb کے کارڈ سے کی تو %10 discount .اس discount کا کیا حکم ہے؟آپ نے اس کا جواب یوں دیا تھا:ڈیبٹ کارڈ استعمال کرنے کی صورت میں، اس استعمال کی ادائیگی، بینک اس کھاتے (account)سے کرتا ہے جو کھاتہ ڈیبٹ کارڈ استعمال کرنے والے نے بینک میں کھولا ہوتا ہے، اور اس کھاتے کا حکم قرض کا ہے۔ کسی کمپنی کا مخصوص ڈیبٹ کارڈ استعمال کرنے پر استعمال کرنے والے کو مالی رعایت (discount) کا ملنا، مخصوص بینک میں کھاتہ کھولنے کا فائدہ تھا۔ یہ قرض دینے پر حاصل ہونے والا فائدہ ہے۔ جب کہ قرض پر کسی قسم کا اضافی فائدہ سود ہوتا ہے، اس لیے یہ مالی رعایت سود کے حکم میں ہو گی اور جائز نہ ہوگی۔مجھے اس جواب کے متعلق سمجھنا تھا کہ ڈیبٹ کارڈ میں تو کٹوتی بینک میں موجود اکاؤنٹ سے ہوتی ہے۔ تو یہ تو اے ٹی ایم کارڈ ہے جو اصل میں بینک سے رقم نکلوانے کے لیے استعمال کیا جاسکتا ہے۔ آپ کسی بھی وقت اے ٹی ایم مشین سے پیسے اس کارڈ کی مدد سے نکل سکتے ہیں۔اور پیسے بھی اتنے ہی نکلیں گے جتنے جمع کروائے گئے ہیں۔ یعنی اس میں قرض والا معاملہ نہیں ہے۔اس طرح کسی دکان سے خریداری کریں گے اور پھر رقم کی ادائیگی اس ڈیبٹ کارڈ سے کی جائے گی۔ وہ رقم فورا اس اکاؤنٹ سے کاٹ لی جائے گی۔  اب اگر کسی کے اکاؤنٹ میں دس ہزار روپے ہیں اور اس نے پانچ ہزار کی شاپنگ کی۔ اور ڈیبٹ کارڈ استعمال کر لیا۔ اب پانچ ہزار پانچ سو کے لیے وہ کارڈ استعمال کیا جائے تو ڈیبٹ کارڈ استعمال نہیں کیا جاسکے گا۔کریڈٹ کارڈ کا استعمال اس سے یکسر مختلف ہے۔ وہاں قرض لیا جاتا ہے، بینک آپ کی طرف سے رقم ادائیگی کرتا ہے  اور اس پر سود وصول کیا جاتا ہے۔
جواب: آپ سے یہ بات سمجھنے میں چوک ہورہی ہے کہ جو پیسے آپ کے اکاؤنٹ میں آپ نے جمع کیے ہیں، ان کی حیثیت قرض کی ہے۔ اس اکاؤنٹ کے کھولنے ہی کی بنا پر آپ کو ڈسکاؤنٹ دیا جاتا ہے، اور اسی کو محولہ بالا فتوے میں قرض پر ملنے والا نفع اور سود شمار کیا گیا ہے۔ ڈیبٹ کارڈ کا مطلقا استعمال ٹھیک ہے، البتہ یہ ڈسکاؤنٹ سود کے حکم میں ہونے کی بنا پر ٹھیک نہیں ہے۔ جب کہ کریڈٹ کارڈ کا استعمال مطلقا درست نہیں ہے۔ ڈیبٹ اور کریڈٹ کارڈ کے استعمال میں حکم کا یہ فرق، اسی بنیادی فرق کو ملحوظ رکھتے ہوئے ہے جس کا ذکر آپ نے سوال میں کیا ہے۔
                                                  
عنوان: حق کی وصولی کے لئے رشوت دینے کا حکم
سوال: آج کل  پبلک ڈیلنگ کے ہر ادارے میں پیسہ مانگا جاتا ہے،،پیسہ دئیے بغیر ایمبولینس تک نہیں ملتی، دیا جائے تو کام ہوتا ہے ورنہ اٹک جاتا ہے، ایسی صورت حال میں کیا پیسے دے کر کام کروانا جائز ہوگا؟
جواب: صریح حدیث کی رو سے رشوت کا لینا دینا ناجائز وحرام ہے، اس لئے حتی الامکان رشوت سے بچنا واجب ہے، البتہ اگر  باوجود حقدار ہونے کے رشوت دئیے بغیر  کام نہ ہوتا ہو تو ایسی صورت میں اپنے حق کی وصولی کے لیے رشوت دینے کی گنجائش ہے، رشوت لینے والے کے لئے وہ مال حرام ہی ہوگا، واللہ اعلم!
                                                  
عنوان: کرنسی کا آن لائن فاریکس کاروبار
سوال: ایک ویب سائٹ markets ڈاٹ کام ہے۔ اس کے ذریعے آن لائن ٹریڈنگ کی جاتی ہے جس کی شرائط میں سے ہے کہ ہمارا ایک اکاؤنٹ یو بی ایل بینک میں کھلا ہوا ہو، اور اس میں سو ڈالر ہوں۔ اتنی ہی رقم وہ ہمیں دیں گے، اور اس پر ہمیں انہیں اپنا شناختی کارڈ فراہم کریں گے۔ اب اس پوری ڈالر رقم کے ذریعے آن لائن کرنسی کاروبار ہوگا، جس میں روزانہ کی بنیاد پر تقریبا پچیس ڈالر کا منافع متوقع ہوتا ہے۔ کیا کرنسی کا آن لائن فاریکس کاروبار جائز ہے؟ اس میں ہم انویسٹ کر سکتے ہیں؟
جواب: شریعت نے سونا چاندی اور کرنسی کے تبادلے میں چند کڑی شرائط عائد کی ہیں، جن میں سے ایک اہم شرط اس معاملے کے دونوں عوضوں پر قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)،اور نہ ہی قبضہ اپنی شرائط کے ساتھ پایا جاتا ہے، اس لیے کرنسی کا آن لائن فاریکس کاروبار غرر، سود اور سٹے پر مشتمل ہونے کی بنا پر جائز نہیں ہے۔
                                                  
عنوان: تقسیم میراث کی ایک صورت
سوال: ایک شخص کا انتقال ہوا ہے، ایک بیوہ، چار بیٹیاں، اور دو بیٹے چھوڑے ہیں۔ مرحوم کی تمام رقم بیٹوں نے رکھ لی ہے، نہ ماں کا حصہ دیا نہ بہنوں کا، اب کچھ شیئرز ہیں جو مرحؤم نے چھوڑے تھے، اور اس کا نومینی اپنی بیوی کو بنایا تھا۔ اب ان شیئرز پر کسی کا حق ہے؟ کیا بیٹوں کو بھی ان میں سے پیسہ دینا ہوگا یا یہ صرف بیوہ کی ملکیت ہوں گے؟
جواب: مرحوم شخص کی شیئرز سمیت جملہ املاک مرحوم کی میراث میں ان کے شرعی ورثا میں تقسیم ہوں گی، اس تقسیم میں کسی قسم کی کمی بیشی کرنا کسی کے لیے جائز نہیں، اگر بیٹوں نے ماں اور بیٹیوں کے حصے میں خرد برد کی ہے تو یہ عمل ان کے لیے ناجائز اور یہ مال ان کے لیے حرام ہوگا۔ مرحوم کی جملہ املاک کی تقسیم اس طور پر ہوگی کہ ساڑھے بارہ فیصد (12.50%)بیوہ  کا ہوگا، اکیس اعشاریہ ستاسی فیصد (21.87%)ہر ایک بیٹے کا، اور دس اعشاریہ ترانوے فیصد (10.93%)ہر ایک بیٹی کا ہوگا۔ واضح رہے کہ شیئرز کی نومینی کرنےسے شیئرز میں تصرف کا تو حق حاصل ہوتا ہے، ملکیت نہیں ہوتی، اس لیے یہ شیئرز بھی مرحوم کی جملہ املاک کے ساتھ تقسیم ہوں گے البتہ  بیوہ اپنے اور بیٹیوں کے حصے کے وصولی کےلیے بیٹوں کا حصہ روک سکتی ہے۔
                                                  
