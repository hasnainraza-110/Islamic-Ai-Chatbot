عنوان: والدہ، بیوہ، تین بیٹیاں، ایک بھائی اور پانچ بہنوں میں ترکہ کی تقسیم
سوال: خالہ زاد بھائی کا انتقال ہوا،مرحوم کی والدہ، بیوہ، تین بیٹیاں، ایک بھائی اور پانچ بہنیں ہیں،  ایک بھائی کا پہلے ہی انتقال ہو گیا تھا۔ مرحوم کی وراثت میں ایک لاکھ  روپیہ ، موٹر سائیکل، فریج اور گھریلو سامان ہے ۔ برائےمہربانی شرعی حصے بتا دیں۔
جواب: صورتِ مسئولہ میں مرحوم کی جائیداد کی تقسیم کا طریقہ یہ ہو گا کہ اولاً مرحوم کی جائیداد میں سے اُن کی تجہیز و تکفین کے اخراجات نکالنے کے بعد، اگر کوئی قرضہ ہو تو اس کو ادا کیا جائے پھر اگر مرحوم نے کوئی جائز وصیت کی ہو تو اس کو ایک تہائی ترکہ میں نافذ کیا جائے، اس کے بعد مرحوم کے کل ترکہ (نقدی، فریج اور سامان وغیرہ سب کی مالیت)  کو 504 حصوں میں تقسیم کر کے بیوہ کو 63 حصے، والدہ کو 84 حصے، ہر ایک بیٹی کو 112 حصے، بھائی کو 6 حصے اور ہر ایک بہن کو 3 حصے ملیں گے۔مثلاً  ایک لاکھ روپیہ میں سے 12500 روپے بیوہ کو، 16666.66 روپے والدہ کو، 22222.22 روپے ہر ایک بیٹی کو، 1190.47 روپے بھائی کو اور  595.23 روپے ہر ایک بہن کو ملیں گے۔باقی  جس بھائی کا انتقال مرحوم سے پہلے ہو گیا تھا اُس کا یا اس کی اولاد کا  ترکہ میں شرعًا کوئی حصہ نہیں ہے۔البتہ اگر وہ ضرورت مند ہوں تو تمام ورثاء  عاقل بالغ ان کے ساتھ  صلہ  رحمی  کرتے ہوئے کچھ دینا چاہیں تو دے سکتے ہیں ،اس پر ان کو اجروثواب ملے گا ۔فقط واللہ اعلم
                                                  
عنوان: ای ایف یو تکافل میں نوکری کرنا
سوال: ای  ایف  یو  حمایہ  تکافل  میں  نوکری کرنا چاہتا ہوں، شرعًا کیا حکم ہے‎؟
جواب: صورتِ  مسئولہ میں  مروجہ  تکافل  میں  کئی شرعی  قباحتیں موجود ہیں، جس کے سبب نہ تکافل پالیسی لینا جائز ہے، اور  نہ ہی  تکافل کے ادارے  میں نوکری کرنا جائز ہے، ای ایف یو تکافل کے حوالے سے تفصیل کے لیے دیکھیے:EFU تکافل کے متعلق حکم فقط واللہ اعلم
                                                  
عنوان: تنور کم کرایہ پر دے کر مفت روٹی بنوانے کی شرط لگانا
سوال: کیا زید خالد کو تندور اس شرط پر عرف سے کم کرایہ پر دے سکتا ہے  کہ خالد زید کے گھر  کے لیے روٹی مفت میں لگائے گا؟ جب کہ آٹا زید ہی کا ہوگا،  مثلاً! کرایہ عرفاً دس ہزار ہے اور زید آٹھ ہزار کا طالب ہے، مگر زید کے گھر کے لیے روزانہ روٹی مفت لگانا ہوگی، کیا یہ جائز ہے؟
جواب: صورتِ  مسئولہ  میں تنّور کا کرایہ  کم رکھ کر ، اپنا آٹا  دے کر، خالد سے مفت روٹی بنوانے کی شرط لگانا مقتضائے عقد کے خلاف ہے، لہذا یہ ناجائز ہے۔الدر المختار وحاشية ابن عابدين (رد المحتار) (6 / 45):(قوله: من العقود) احتراز عن العبادات، إذ لا فرق بين فاسدها وباطلها (قوله: دون وصفه) وهو ما عرض عليه من الجهالة أو اشتراط شرط لايقتضيه العقد حتى لو خلا عنه كان صحيحًا ط."فقط واللہ اعلم
                                                  
عنوان: درخت سے کھجور اتارنے والے کی اجرت کھجور مقرر کرنا
سوال: ایک کھجور کے درخت سے کھجور اتارتا ہے تو اپنی اجرت کو اس کٹی ہوئی کھجوروں سے لیتا ہے،  یہ شرعًا کیسا ہے؟
جواب: شریعتِ  مطہرہ کا مسلمہ ضابطہ ہے کہ آدمی کے عمل سے نکلی  ہوئی  چیز اُس کو اجرت میں دینا جائز نہیں ہے،  اب صورتِ مسئولہ میں بھی جو کھجور  درخت سے اتاری جا رہی ہے وہ آدمی کے عمل سے نکلی ہے؛ اس لیے  اُسی کھجور کو اجرت کے طور پر مقرر کرنا درست نہیں،  البتہ اگر اجرت نقدی وغیرہ کی صورت میں طے ہوئی ہو  اور پھر ادائیگی کے وقت کھجور دے دی جائےتو  جائز ہے۔الفتاوى الهندية(4/ 444):"صورة قفيز الطحان أن يستأجر الرجل من آخر ثورًا ليطحن به الحنطة على أن يكون لصاحبها قفيز من دقيقها أو يستأجر إنسانًا ليطحن له الحنطة بنصف دقيقها أو ثلثه أو ما أشبه ذلك فذلك فاسد والحيلة في ذلك لمن أراد الجواز أن يشترط صاحب الحنطة قفيزا من الدقيق الجيد ولم يقل من هذه الحنطة أو يشترط ربع هذه الحنطة من الدقيق الجيد؛ لأنّ الدقيق إذا لم يكن مضافًا إلى حنطة بعينها يجب في الذمة و الأجر كما يجوز أن يكون مشارًا إليه يجوز أن يكون دينًا في الذمة ثم إذا جاز يجوز أن يعطيه ربع دقيق هذه الحنطة إن شاء، كذا في المحيط."فقط واللہ اعلم
                                                  
عنوان: بیوہ، ایک بیٹی،  والد اور والدہ  میں میراث کی تقسیم کا طریقہ
سوال: وراثت  کی تقسیم کیسے ہو گی؟  میت نے ایک بیوہ،  ایک  بیٹی،   والد  و والدہ اور دو بھائی اور دو بہنیں چھوڑے ہیں۔
جواب: صورتِ مسئولہ میں مرحوم کی جائیداد کی تقسیم کا طریقہ یہ ہے کہ مرحوم کی جائیداد میں سے اولاً ان کی تجہیز و تکفین اور قرضہ جات  ادا کیے جائیں، پھر اگر مرحوم نے کوئی جائز وصیت کی ہو تو اُس کو ایک تہائی ترکہ  میں سے نافذ کیا جائے، اس کے بعد مرحوم کی کل جائیداد منقولہ و غیر منقولہ کو 24 حصوں میں تقسیم کر کے مرحوم کی بیوہ کو 3 حصے، بیٹی کو 12 حصے، والد کو 5 حصے اور والدہ کو  4  حصے  ملیں گے۔یعنی  فیصد کے اعتبار سے  ساڑھے بارہ  فیصد  مرحوم  کی بیوہ کو، 50  فیصد مرحوم کی بیٹی کو، 20 اعشاریہ 83 فیصد مرحوم کے والد کو اور 16 اعشاریہ 66 فیصد مرحوم کی والدہ کو ملے گا۔مرحؤم کے والد کی موجودگی میں مرحوم کے بھائی اور بہنوں کو میراث میں کوئی حصہ نہ ملے گا۔الدر المختار شرح تنوير الأبصار وجامع البحار (ص: 762):"(وللاب والجد) ثلاث أحوال:الفرض المطلق وهو (السدس) وذلك (مع ولد أو ولد ابن) والتعصيب المطلق عند عدمهما، والفرض، والتعصيب مع البنت أو بنت الابن."فقط واللہ اعلم
                                                  
عنوان: رقم دے کر کاروبار کے بغیر اس پر نفع لینا جائز نہیں ہے
سوال: زید نے عمرو سےکاروبار کے لیے ایک لاکھ روپے ليے اور طے یہ پایا کہ ماہانہ ایک لاکھ پہ دس ہزار روپےمنافع عمرو کو دے گا۔ اور زید نے تین سالوں میں ڈیڑھ لاکھ روپے عمرو کو ديے ۔ تین سال کے بعد زید عمروسے کہتا ہے کہ میں نے دھوکے  کے ساتھ آپ سے ایک لاکھ روپے لیے تھے ، میں نے کاروبار کیا ہی  نہیں۔اور جو روپے میں نے آپ کو منافع کی مد میں دیے ہیں وہ میں اپنی طرف سے دیتا رہاہوں ۔ میں نے آپ کے ساتھ دھوکا  کیا ہے؛  لہذا مجھے معاف کردیں ۔ اب جو منافع کی  مد میں ڈیڑھ لاکھ روپے زید نے عمرو کو ديے،  وه سود ہے  یا نہیں؟ عمر کا مطالبہ ہے کہ مجھے ایک لاکھ روپے واپس کیے جائیں ۔ جو زید نے دھوکا  کرکے لیے تھے ۔
جواب: صورتِ مسئولہ میں زید نے عمرو سے اس بنیاد پر ایک لاکھ روپے لیے کہ اس ایک لاکھ کا ماہانہ دس ہزار منافع دوں گا تو یہ صورت ہی  ناجائز  تھی؛ کیوں کہ کاروبار کےلیے رقم دے کر اس پر نفع حاصل کرنے کے جائز ہونے کے لیے ضروری ہے کہ حاصل ہونے والے نفع کی شرح فیصد طے کی جائے، اگر نفع رقم کی صورت میں متعین کردیا گیا تو یہ سود کے زمرے میں داخل ہے۔جب یہ معاملہ ابتدا  ہی سے فاسد تھا تو زید پر لازم تھا کہ عمرو کو جلد از جلد اس کی رقم لوٹائے اور اگر واقعتًا  کوئی کاروبار کرنا ہی ہے تو صحیح اور جائز طریقے سے کرے ۔ اب چوں کہ زید عمرو کو  (کاروبار کیے بغیر) ڈیڑھ لاکھ روپے ادا کرچکا ہے تو عمرو کے ذمے  لازم ہے کہ اُس ڈیڑھ لاکھ میں سے اپنے ایک لاکھ مہنا کرکے پچاس ہزار روپے زید کو لوٹائے؛ اس رقم کو استعمال کرنا عمرو کے لیے جائز نہیں ہے ، نیز اس کا زید سے یہ مطالبہ بھی جائز نہیں ہے کہ میری رقم مجھے دی جائے؛ کیوں کہ وہ پہلے ہی ڈیڑھ لاکھ روپے لے چکا ہے۔ اور اس کے ساتھ ساتھ اللہ تبارک وتعالیٰ سے اس غلط معاملہ پر توبہ و استغار کرے اور آئندہ کوئی بھی کاروباری لین دین کرنے سے پہلے اہلِ حق علماء کرام سے صحیح طریقہ کار معلوم کرکے کوئی بھی معاملہ کرے ۔حدیث شریف میں ہے :"عن فضالة بن عبيد صاحب النبي صلى الله عليه وسلم أنه قال: كل قرض جر منفعة فهو وجه من وجوه الربا".(أخرجه البيهقي في الكبرى في باب كل قرض جر منفعة فهو ربا، (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م.)الدر المختار میں ہے:"وفي الأشباه كلّ قرض جرّ نفعًا حرام."(كتاب البيوع، فصل في القرض (5/ 166)،ط.  دار الفكرسنة النشر 1386)الدر المختار وحاشية ابن عابدين (رد المحتار) (5 / 648):" (وكون الربح بينهما شائعاً) فلو عين قدراً فسدت".الفتاوى الهندية (2 / 302):" وأن يكون الربح معلوم القدر، فإن كان مجهولاً تفسد الشركة وأن يكون الربح جزءاً شائعاً في الجملة لا معيناً، فإن عينا عشرةً أو مائةً أو نحو ذلك كانت الشركة فاسدةً، كذا في البدائع".فقط واللہ اعلم
                                                  
عنوان: ایزی پیسہ اکاؤنٹ میں پیسے رکھنے پر ملنے والے فری منٹس کا حکم
سوال: کیا ایزی پیسہ اکاؤنٹ میں پیسے رکھنے پر  ملنے والے منٹ لینا سود ہے ؟
جواب: واضح رہے کہ ایزی پیسہ اکاؤنٹ میں جمع کردہ رقم قرض ہے، اور  احادیث کی روشنی میں یہ ضابطہ بھی مسلّم ہے کہ   قرض دے کر اس سے کسی بھی قسم کا نفع اٹھانا جائز نہیں ہے، بعض روایات میں اسے صراحتاً ’’ربا‘‘  کہا گیا ہے اور بعض صحیح روایات میں اسے ’’ربا‘‘  میں شامل کیا گیا ہے؛ اس لیے  ٹیلی نار ایزی پیسہ اکاؤنٹ کھلوانا اور اکاؤنٹ ہولڈر کا  قرض کے بدلے کمپنی  کی طرف سے دی جانے والی سہولیات (فری منٹ، ایس ایم ایس اور فری ایم بی وغیرہ) وصول کرنا اور ان کا استعمال کرنا جائز نہیں ہے۔   "عَنْ سَعِيدِ بْنِ أَبِي بُرْدَةَ عَنْ أَبِيهِ أَتَيْتُ الْمَدِينَةَ فَلَقِيتُ عَبْدَ اللَّهِ بْنَ سَلَامٍ رَضِيَ اللَّهُ عَنْهُ، فَقَالَ: أَلَا تَجِيءُ فَأُطْعِمَكَ سَوِيقًا وَتَمْرًا وَتَدْخُلَ فِي بَيْتٍ، ثُمَّ قَالَ: إِنَّكَ بِأَرْضٍ الرِّبَا بِهَا فَاشٍ، إِذَا كَانَ لَكَ عَلَى رَجُلٍ حَقٌّ فَأَهْدَى إِلَيْكَ حِمْلَ تِبْنٍ أَوْ حِمْلَ شَعِيرٍ أَوْ حِمْلَ قَتٍّ فَلَا تَأْخُذْهُ فَإِنَّهُ رِبًا". ( صحیح البخاری 3814)ترجمہ: سعید بن ابی بردہ اپنے والد سے روایت کرتے ہیں کہ میں مدینہ منورہ حاضرہوا تو میں نے عبداللہ بن سلام رضی اللہ عنہ سے ملاقات کی ، انہوں نے کہا:  کیا آپ (ہمارے پاس) نہیں آئیں گے  کہ میں آپ کو  ستواورکھجورکھلاؤں اورآپ ایک ( باعظمت ) مکان میں داخل ہوں (جس میں رسول صلی اللہ علیہ وسلم بھی تشریف لے گئے تھے)  پھر آپ نے فرمایا: تمہارا قیام ایک ایسے ملک میں ہے جہاں سودی معاملات بہت عام ہیں، اگر تمہارا کسی شخص پر کوئی حق ہو اورپھروہ تمہیں ایک تنکے یاجوکے ایک دانے یا ایک گھاس کے برابربھی ہدیہ دے تو اسے قبول نہ کرنا؛ کیوں کہ وہ بھی سود ہے۔مصنف ابن أبي شيبة (4/ 327):"عن إبراهيم، قال: «كل قرض جر منفعة، فهو ربا»". فقط واللہ اعلم
                                                  
عنوان: والدین ، بیوہ اور اولاد میں میراث کی تقسیم
سوال: ایک مرد فوت ہو گیا ہے۔ ورثاء  میں ماں، باپ، بیوی ،ایک بیٹااور ایک بیٹی چھوڑا ہے۔ میراث کی تقسیم کیسے ہوگی ؟
جواب: صورتِ مسئولہ میں مرحوم کے کل ترکہ کو 72 حصوں میں تقسیم کیا جائے گا، جس میں سے 12 حصے والد کو، 12 حصے والدہ کو ،9 حصے مرحوم کی بیوہ کو، 26 حصے مرحوم کے بیٹے کو اور 13 حصے مرحوم کی بیٹی کو ملیں گے۔یعنی ہر سو روپے میں سے 16.66 روپے والد کو ، 16.66 روپے والدہ کو، 12.5روپے مرحوم کی بیوہ کو ، 36.11 روپے مرحوم کے بیٹے کو اور   18.05روپے مرحوم کی بیٹی کو دیے جائیں گے۔ فقط واللہ اعلم
                                                  
عنوان: اخوت نامی ادارے سے قرض لینے کا حکم
سوال: "اُخوت"  ادارے  میں سود ہوتا ہے  یا نہیں ؟
جواب: آپ نے مذکورہ اخوت ادارے سے  متعلق   تفصیل نہیں لکھی،تاہم اس ضمن میں ہمارے پاس اب تک جو سوالات آئے ہیں ان کے مطابق ایک سائل نے یہ بتایا  ہے کہ "اخوت"  ایک ویلفئیر ادارہ ہے، جو تیس ہزار قرضہ دیتا ہے، جس کی واپسی تیس ہزار ہی کرنا ہوتی ہے، لیکن  500  روپے  ایڈوانس بھی  لیتا ہے،  جس میں سے 150 روپے کاغذات کی فیس کے لیے اور باقی ڈیتھ انشورنس ہے کہ اگر کوئی مرجائے تو اس کا قرضہ معاف ہوگا، یہ  ڈیتھ انشورنس والی رقم وہ قرضہ قسط ختم ہونے کے بعد بھی واپس نہیں دیتے۔اس تفصیل  کے مطابق مذکورہ ادارہ سے قرضہ لینا شرعاً جائز نہیں ہو گا؛ کیوں کہ انشورنس کی مد میں جو رقم کاٹی جاتی ہے شرعاً یہ سود اور جوئے کا مجموعہ ہے جو حرام اور ناجائز ہے  اور ناجائز شروط سے مشروط ہونے کی وجہ سے یہ قرضہ لینا بھی ناجائز ہو گا۔نیز ایک سائل نے یہ بتایا کہ جو پیسہ یہ ادارہ دیتا ہے وہ زکاۃ کا پیسہ ہوتا ہے، یا زکاۃ اور دیگر عطیات سے مخلوط ہوتاہے، اگر یہ سچ  ہو تو  اس صورت میں زکاۃ کی رقم سے قرضہ دینا اور لینا دونوں جائز نہیں ہوگا، اور نہ ہی قرضہ دینے سے زکاۃ ادا ہوگی؛ کیوں کہ زکاۃ کی ادائیگی کے  صحیح ہونے کے لیے زکاۃ کے  مستحق کو مالک بناکر رقم دینا شرعاً ضروری ہے اور یہاں ایسا نہیں ہو رہا۔حتمی جواب اسی وقت دیا جا سکتا ہے جب اس ادارہ کی آمدن سے  متعلق تحقیقی علم ہو، اسی طرح مذکورہ ادارہ کے قواعد وضوابط کی مکمل تفصیل معلوم ہو، اگر آپ بسہولت لکھ سکتے ہوں تو لکھ دیں، پھر حتمی جواب دیا جا سکے گا، اور جب تک تحقیق نہ ہو، وہاں سے قرض نہ لیجیے۔  فقط واللہ اعلم
                                                  
عنوان: B4u میں انویسٹمنٹ کرنا حلال ہے یا حرام؟
سوال: B4U میں پیسے انویسٹ کرنا حلال ہے یا حرام؟
جواب: B4u   کمپنی کے  طریقہ تجارت میں کئی شرعی  قباحتیں موجود ہیں، لہذا اس  ادارے میں سرمایہ کاری کرنا جائز نہیں ۔ فقط، واللہ اعلم مزید  تفصیل کے لیے دیکھیے:B4u میں انویسٹمنٹ کرناb4u کمپنی میں انوسٹ کرنے کا حکم
                                                  
عنوان: والدہ، بیوہ، ایک بیٹا اور دو بیٹیوں میں ترکہ کی تقسیم/ والدہ کا اپنی صواب دید پر ترکہ تقسیم کرنا
سوال: بیٹا مرگیا،  ایک بیوہ،  2  بیٹیاں اور  1 بیٹا چھوڑ گیا، اس مرنے  والے  کی ماں نے بیٹے  کی رقم  2000  پوتے کے نام کر دی،  رشتہ داروں کی مدد ا مداد سے 1000 ایک پوتی 1000 دوسری کو دی،  کچھ بیوہ کو دے دیا،  کیا ماں بیٹے کی میراث کی مالکن ہے؟  اور  اس کی مرضی  کی  تقسیم  شرعاً درست ہے؟
جواب: صورتِ  مسئولہ  میں  ذکر  کردہ  تفصیل کے مطابق  مرحوم  کے  ترکہ کی تقسیم کا شرعی طریقہ  یہ  ہے  کہ  ترکہ میں سے اس کے حقوقِ متقدمہ یعنی تجہیز وتکفین کے اخراجات نکالنے کے بعد، مرحوم کے ذمہ اگر کوئی قرض ہو تو  اسے مرحوم کے کل  ترکہ میں سے ادا کرنے  کے بعد، مرحوم نے اگر کوئی  جائز وصیت کی ہو تو اسے ایک  تہائی ترکہ میں سے نافذ کرکےباقی کل منقولہ وغیر منقولہ جائیداد کو  96 حصوں میں تقسیم کرکے  12 حصے بیوہ کو، 16 حصے والدہ کو، 34 حصے بیٹے کو اور 17، 17 حصے ہر ایک بیٹی کو ملیں گے۔یعنی مثلًا  100 روپے میں سے مرحوم کی  بیوہ کو 12.50 روپے، مرحوم کی والدہ کو  16.66 روپے ، بیٹے کو  35.41 روپے اور ہر ایک بیٹی کو   17.70 روپے ملیں گے۔مرحوم کی والدہ   کے لیے مرحوم کے ترکہ کی تقسیم مذکورہ فارمولہ کے مطابق کرنا ضروری ہے، ہاں اگر تقسیم کے بعد اپنے حصے میں سے،  یا اپنی ذاتی رقم میں سے ، یا لوگوں نے مرحوم کی والدہ کو   پوتا اور پوتیوں کی امداد کے لیے رقم دی ہو  تو اس رقم کو اپنی صواب دید  پر  پوتا، پوتیوں پر خرچ کرسکتی ہے۔فقط واللہ اعلم
                                                  
عنوان: ڈیجیٹل کرنسی کا حکم
سوال: کرپٹو کرنسی  جو کہ ڈیجیٹل کرنسی ہے، binance  ایک  ایپ  ہے، ہم اس میں خرید  و  فروخت کرتے ہیں، مثلًا  ایک  ایک  کوائن  ایک  روپے کا خریدا جب وہ دس روپے کا ہو جاتا ہے تو ہم بیچ دیتے ہیں، اور کبھی  پانچ  روپے کا  خریدا تو وہ جب تین روپے کا ہو جائے تو نقصان ہو  جاتا ہے۔ کیا یہ کاروبار جائز ہے؟
جواب: ’’ڈیجیٹل  کرنسی ‘‘ کامعاملہ مشکوک ہے،  اور پاکستان  میں اسے  قانونی کرنسی  کی  حیثیت  بھی  حاصل  نہیں  ہے، اس لیے  اس کی  خرید و فروخت  اور  اس میں سرمایہ کاری کی کسی بھی صورت   نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: پگڑی کا ایک معاملہ اور پگڑی سے بچنے کا طریقہ
سوال: میری ایک پگڑی کی بلڈنگ ہے جس کا مجھے ماہانہ کرایہ آتا ہے اور جب بھی گھر فروخت ہوتا ہے تو اس میں دس پندرہ فیصد رسید کی مد میں ملتے ہیں ۔ میں یہ پوچھنا چاہتا ہوں کہ میرے لیے یہ جائز ہے یا نا جائز ؟ اور اگر میں ان کو فی کمرہ کے حساب سے مالکانہ حقوق دے دوں تو کیا وہ رقم میرے لیے  جائز ہوگی؟
جواب: واضح رہے کہ پگڑی کا  مروجہ سسٹم شرعًا جائز نہیں، کیوں کہ یہ  معاملہ  نہ تو مکمل طور پر خرید و فروخت ہے اور نہ ہی مکمل طور پر کرایہ داری ( اجارہ )  کا معاملہ ہے ، لہٰذا  رسید کی تبدیلی کی مد میں ملنے والی رقم لینا جائز نہیں ہوگا۔جتنا جلدی ہوسکے مذکورہ معاملہ سے اپنی جان چُھڑانے کی کوشش کرلی جائے ۔اس معاملے سے بچنے کی بہتر صورت یہی ہے کہ مذکورہ بلڈنگ کو تمام مالکانہ حقوق کے ساتھ فروخت کردیا جائے اور اپنا قبضہ و تصرف اس بلڈنگ سے  مکمل طور پر  ختم کرکے خریداروں کے حوالے کردیا جائے ، اِس مد میں خریداروں سے لی گئی رقم کا لینا جائز ہوگا، نیز ہر کمرے کو مالکانہ حقوق کے ساتھ دے کر اس خریداروں سے اس مد میں رقم لینا بھی جائز ہوگا۔ فقط واللہ اعلم
                                                  
عنوان: بینک سے گاڑی لینے کا حکم
سوال: بینک سے گاڑی نکلوانا کیسا ہے؟
جواب: بینک سے گاڑی خریدنے میں درج ذیل دو شرعی قباحتیں ہیں، جن کی وجہ سے بینک سے قسطوں پر گاڑی لینا جائز نہیں:1-  پہلی قباحت یہ ہے کہ بینک سے خریدنے والے اور بینک کے درمیان معاہدہ کے تحت دو عقد ہوتے ہیں، ایک بیع (خریدوفروخت) اور دوسرا اجارہ (کرایہ داری) ، اور یہ طے پاتاہے کہ اقساط میں سے اگر کوئی قسط وقتِ مقررہ پر جمع نہیں کرائی گئی تو خریدار  بینک کی جانب سے مقرر ہ جرمانہ ادا کرنے کا پابند ہوگا، جو کہ شرعاً جائز نہیں، جیساکہ فتاوی شامی میں ہے:"(قوله: لا باخذ مال في المذهب ) .... إذ لا يجوز لأحد من المسلمين أخذ مال أحد بغير سبب شرعي."( باب التعزير: مطلب في التعزير بأخذ المال : (٦١/٤)  ط: سعيد)2-  دوسری قباحت یہ ہے کہ بینک سے قسطوں پر خریدتے وقت دو عقد بیک وقت ہوتے ہیں، ایک بیع کا عقد ہوتا ہے جس کی بنا پر خریدار  پر قسطوں کی ادائیگی واجب ہوتی ہے اور اسی کے ساتھ ہی اجارہ ( کرائے ) کا عقد بھی ہوتا ہے، جس کی بنا پر بینک خریدار سے ہر ماہ کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:"عن أبي هريرة رضي الله عنه قال: نهي رسول الله صلي الله عليه وسلم عن بيعتين في بيعة.رواه مالك و الترمذي و أبوداؤد و النسائي.و عن عمرو بن شعيب عن أبيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة."پس مذکورہ بالا شرعی قباحتوں کی بنا پر  بینک سے  لیزنگ پر گاڑی لینا جائز نہیں ہے۔ فقط واللہ اعلم
                                                  
عنوان: میزان بینک کے ذریعہ گاڑی یا بائک لینا
سوال: میزان بینک ربا  فری سسٹم سے گاڑی یا بائیک فائنانس کروا سکتے ہیں؟
جواب: "میزان بینک" گاڑی وغیرہ کی فائنانسنگ کے لیے جو طریقہ اختیار کرتاہے، ہماری تحقیق کے مطابق ا س کے جواز کے لیے شرعی تقاضے پورے نہیں کیے جاتے، لہٰذا "میزان بینک"  سمیت  کسی بھی  بینک  سے  گاڑی یا بائیک  لینا   جائز نہیں۔بہتر تھا کہ مذکورہ بینک "کار فائنانس" کے لیے جو صورت اختیار کرتاہے، اس کی مکمل تفصیل باحوالہ تحریر کرکے ارسال کی جاتی۔ فقط واللہ اعلم
                                                  
عنوان: FK RICH میں انویسٹ کرنا
سوال: (FK RICH) "ایف کے رچ"  نامی ایک ایپلیکیشن ہے جس کی لنک سینڈ کر کے منبر بنائے جاتے ہیں،  ابتدا  میں صرف رجسٹریشن کرنے پر ہی 100 روپے مل جاتے ہیں اور اس کے بعد اس ایپلیکیشن میں چند لیول ہیں اور ہر لیول کو کھولنے  کے لیے ہمیں ریچارج یعنی انویسٹ کرنے کو کہا جاتا ہے،  پہلا لیول فری ہے اس کے بعد کے لیول بالترتیب کچھ اس طرح ہیں:لیول نمبر ۱ :- انویسٹمنٹ 1000 ہزار روپے اور یومیہ کمائی 75 روپے۔  لیول نمبر ۲:- انویسٹمنٹ 3000 ہزار روپے اور یومیہ کمائی 200روپے۔ لیول نمبر ۳:- انویسٹمنٹ 6000 ہزار روپے اور یومیہ کمائی 400 روپے۔  اسی طرح مزید آگے بھی لیول ہیں۔نوٹ :- لیول کھل جانے کے بعد یومیہ انکم انویسٹ  کیے ہوئے پیسے کے حاصل کر لینے کے بعد بھی ملتی رہتی ہے، اس کی کوئی حد متعین نہیں ہے،  مزید اس میں انکم کا ایک ذریعہ ٹیم منبر شپ کا کمیشن بھی ہے، مثلا زید نے بکر کو ایف کے رچ (fk rich)کا لنک ارسال کیا اور بکر نے زید کے ارسال کردہ لنک سے رجسٹریشن (اندراج)کیا اور لیول نمبر دو کو کھولنے کے لیے 1000 روپے کا رچارج (انویسٹمنٹ) کیا تو اس کا سو روپے کمیشن زید کو ملے گا، اسی طرح ٹیم منبر میں سے جو بھی لیول کھولنے کے لیے انویسٹ کرے گا اس کا کچھ نہ کچھ فیصد زید کو بھی ملے گا۔اب دریافت طلب مسئلہ یہ کہ اس ایپ یا اس طرح  کی ایپ میں انویسٹ کرکے پیسے کمانا کیسا ہے ؟ اور اس ایپ سے کمائے ہوئے پیسے کا شرعی حکم کیا ہے؟
جواب: صورتِ  مسئولہ میں مذکورہ کمپنی میں انویسٹ کر کے نفع کمانا جائز نہیں ہے؛ اس لیے کہ یہ کمپنی انویسٹمنٹ کرنے پر  متعین نفع دیتی ہے اور نفع کو متعین کرنا  جائز نہیں ہے۔ نیز اس میں مارکیٹنگ کے  لیے ملٹی لیول مارکیٹنگ کا طریقہ استعمال کیا جاتا ہے۔ملٹی لیول مارکیٹنگ  کا طریقہ کار شرعاً جائز نہیں ہے، اس لیے ان کا ممبر بننا جائز نہیں ہے۔تفصیل کے لیے درج ذیل لنک پر فتویٰ ملاحظہ کیجیے:pay diamond کمپنی میں سرمایہ کاری کرکے نفع کمانااس کی مزید تفصیل کے لیے فتاوی بینات جلد 4 ص 233 ملاحظہ کی جاسکتی ہے۔ فقط واللہ اعلم
                                                  
عنوان: ایک آدمی ایک ہی وقت میں بائع اور مشتری نہیں بن سکتا
سوال: زید نے عمر کو 50000 روپے دیے کہ آپ اس رقم سے ایگ گاڑی خرید کر اپنے  اوپر قسطوں میں 100000 کی فروخت کرلیں اور مجھے 50000 کے بجائے 100000 واپس  دے دیں،  کیا یہ معاملہ درست ہے؟
جواب: مذکورہ  معاملہ  چند  وجوہات  کی بنا پر  درست نہیں ہے :1-  زید نے جب  عمر کو  50000 روپے دیے تو شرعًا  اس رقم کی حیثیت قرض کی تھی  اور قرض پر نفع  حاصل کرنا سود ہے جو  کہ جائز نہیں ہے۔ 2-  عمر جب گاڑی  خرید کے اپنے ہی اوپر فروخت کرے گا تو اس صورت میں عمر پہلے زید کی طرف سے خریدار بن رہا ہے،  پھر جب وہ اپنے اوپر فروخت کرے گا تو عمر کی ایک وقت میں دو حیثیتیں وجود میں آرہی ہیں یعنی عمر زید  کی طرف سے بائع  ( فروخت کنندہ ) بھی بن رہا ہے،  جب کہ خود اپنی طرف سے وہ مشتری ـ( خریدار ) بھی ہے۔ اور شرعًا ایک شخص ایک ہی وقت میں بائع اور مشتری نہیں بن سکتا؛  لہٰذا یہ صورت بھی ناجائز ہوئی۔ چنانچہ فتاوی شامی میں ہے :"وفي الأشباه: كل قرض جر نفعاًحرام."وفي الرد:"(قَوْلُهُ:  كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا، كَمَا عُلِمَ مِمَّا نَقَلَهُ عَنْ الْبَحْرِ." (5/166، مطلب كل قرض جرّ نفعًا، ط: سعید)"الْوَكِيلُ بِالْبَيْعِ لَايَمْلِكُ شِرَاءَهُ لِنَفْسِهِ؛ لِأَنَّ الْوَاحِدَ لَايَكُونُ مُشْترِيًا وَ بَائِعًا."( کتاب الوکالة ، فصل : لايعقد وكيل البيع والشراء ، 5/521، ط: دار الفکر بیروت) اس کی جائز صورت یہ ہے کہ زید خود  50000  کی ایک گاڑی خرید کر عمر کو قسطوں پر 100000 کی فروخت کردے۔ اس طرح یہ معاملہ شریعت کی رو سے درست ہوجائے گا۔  فقط واللہ اعلم
                                                  
عنوان: تقسیم ترکہ  بیوہ 2 بیٹے 4 بیٹیاں
سوال: میرے پاس والد صاحب کی وراثت سے 10 لاکھ روپے آئے ہیں،   ہم دو بھائی 4 بہنیں اور ایک والدہ ہیں، کتنے کتنے حصہ میں آئیں گے؟
جواب: صورتِ مسئولہ میں مرحوم کے حقوقِ متقدمہ ادا کرنے کے بعد کل ترکہ کو     64 حصوں میں تقسیم کرکے 8 حصے مرحوم کی بیوہ کو، 14 حصے مرحوم کے ہر ایک بیٹے کو، اور 7 حصے ہر ایک بیٹی کو ملیں گے۔یعنی  10 لاکھ روپے میں سے 125000 روپے مرحوم کی بیوہ کو، 218750 روپے مرحوم کے ہر ایک بیٹے کو اور 109375 روپے ہر ایک بیٹی کو ملیں گے۔ فقط واللہ اعلم
                                                  
عنوان: گاڑی کی انشورنس کروانے میں معاونت کرنا
سوال: میں ایک مسجد میں پیش امام ہوں،  اسی کے ساتھ میں ایک ایپ سے جڑا ہوا ہوں، اس ایپ میں 35 پلس کمپنیز ہیں، جن سے میں باجازت کمپنی کسی بھی گاڑی کا انشورنس کرسکتاہوں، اب اس میں خاص بات یہ ہے کہ میں باقاعدہ کمپنی کا ملازم نہیں ہوں بلکہ جتنا بھی میں کام کروں گا،  کمپنی 12 سے 15 پرسنٹ کام کے عوض مجھے اجرت دے گی،  اس کے علاوہ میں گاہک سے سو یا پچاس روپے بھی لے لیتا ہوں توکیا اس طریقہ سے انشورنس کمپنی میں کام کیا جاسکتا ہے ؟
جواب: واضح رہے کہ  انشورنس کا معاملہ سود اور جوئے پر مشتمل  ہوتا ہے،  لہٰذا انشورنس  کرنا اور کروانا ناجائز اور حرام ہے، پھر چوں کہ گناہ کے کاموں میں معاونت کرنا بھی از روئے شرع  ممنوع ہے؛  اس لیے  انشورنس کروانے میں مدد کرنا بھی ناجائز اور حرام ہو گا، نیز اس پر کمپنی کی طرف سے یا گاہک کی طرف سے  جو اُجرت ملے گی وہ اجرت بھی حلال نہیں ہو گی، لہذا اس طریقہ سے انشورنس کمپنی میں کام نہیں کیا جا سکتا۔تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم".(تفسیر ابن کثیر، ج:2، ص:10، ط:دارالسلام)فتاوی شامی میں ہے:"لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه، وهو حرام بالنص". (رد المحتار، ج:6، ص:403، ط:ایچ ایم سعید)فقط واللہ اعلم
                                                  
عنوان: ملازمت میں بینک سے ملنے والی سودی رقم کا حساب کتاب کرنے کا حکم
سوال: میں سرکاری سکول کا استاذ ہوں، پڑھانے کے ساتھ ساتھ ادارے کے سربراہ نے مجھے دوسری ذمہ داریاں بھی سپرد کی ہیں،  اور مجھ سے آرڈر بک پر دستخط ثبت کروایا ہے جس سے انکار میرے لیے  مسائل پیداکرسکتا ہے، ان ذمہ داریوں میں سے ایک ذمہ داری فنڈ رجسٹر کا ماہانہ حساب کتاب ہے؛ چوں کہ فنڈ کے پیسے بینک میں پڑے رہتے ہیں اور بینک اس جمع شدہ رقم پر جون اور دسمبر میں سود دیتا ہے اور اس کا حساب کتاب وغیرہ بھی میری ذمہ داریوں کاحصہ ہے، اب سوال یہ ہے کہ اس ذمہ داری کے ادا کرنے میں مجھے گناہ ہوگا یا نہیں؟
جواب: واضح رہے کہ حدیثِ مبارک میں سود کے کھانے والے، کھلانے والے، لکھنے والے اور اس کے گواہوں پر لعنت بھیجی گئی ہے، اب اگر کوئی شخص کوئی ایسی ملازمت کرتا ہو جس میں باقاعدہ سودی معاملات سے وابستگی ہو اور سود کا حساب کتاب کرنا ہوتا ہو  تو ایسی ملازمت کرنا ناجائز ہو گا اور کمائی بھی حلال نہیں ہو گی، لیکن اگر ملازمت کا تعلق باقاعدہ سودی معاملات سے نہ ہو، بلکہ کسی اور شعبے سے  یا اپنے ادارے کے مالیاتی نظام سے ہو، لیکن اُس  میں جزوی طور پر سود کا حساب کتاب بھی کرنا ہوتا ہو   تو اس ملازمت کو تو  حرام نہیں کہا جائے گا، لیکن  جس قدر کام سود کے حساب کتاب کے لکھنے سے متعلق ہو وہ کام  ناجائز کام میں تعاون کی وجہ سے گناہ ہوگا۔حدیث شریف میں ہے:عن جابر رضی اللہ تعالیٰ عنه: قال لعن رسول اللہ صلی اللہ علیہ وسلم آکل الربا وموکله وکاتبه وشاهدیه، وقال: هم سواء۔ رواہ مسلم."(مشکاۃ المصابیح ۱:۲۴۴ باب الربا)فقط واللہ اعلم
                                                  
عنوان: کریڈٹ کارڈ بنانے اور پیمنٹ کرتے وقت اس کارڈ سے ملنے والی رعایت کا حکم
سوال: ہم دوستوں کے پاس بنک الفلاح کا کریڈٹ کارڈ ہے،  جس پر ایک ماہ کے اندر  رقم جمع کروا دیں تو کوئی اضافی رقم نہیں دینی پڑتی، کارڈ کے استعمال پر بنک کی جانب سے پوائنٹس ملتے ہیں،  ایک پوائنٹ ایک روپے کا ہوتا ہے جو کہ شاپنگ  کے لیے استعمال کر سکتے ہیں، کیا یہ سب جائز ہے ؟
جواب: کریڈٹ کارڈ بنانے کا حکم:کسی معاملے کے حلال وحرام ہونے کا مدار درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے بینک اور دیگر اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا حرام ہے اسی طرح اس کا معاہدہ کرنا بھی شرعا ناجائز اور حرام ہے۔ اس بنیاد پر بالفرض اگر کریڈٹ کارڈ لینے والا  شخص  لی گئی رقم مقررہ مدت میں واپس  کردے تو بھی معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔کریڈٹ کارڈ کے ذریعے کارڈ ہولڈر کو ملنے والی رعایت کا حکم:جب یہ بات واضح ہوگئی کہ کریڈٹ کارڈ بنانا ہی جائز نہیں ہے تو اس کارڈ پر پوائنٹ کے ذریعے کارڈ ہولڈر کو  ملنے والی رعایت کا حکم یہ ہے کہ پیمنٹ کرتے وقت جو رعایت بینک کی طرف سےکارڈ ہولڈر کو کریڈٹ کے ذریعے ملتی ہے، یہ رعایت حاصل کرنا بھی شرعاً ناجائز ہے، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے، جس سے اجتناب کرنا ہر مسلمان کے ذمہ لازم ہے۔ فتاوی شامی میں ہے:وفي الأشباه كل قرض جر نفعًا حرام فكره للمرتهن سكنى المرهونة بإذن الراهن.(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."(مطلب كلّ قرض جر نفعًا حرام، ج:5،ص:166،ط:ایچ ایم سعید)الاشباہ والنظائر میں ہے:"ماحرم فعله حرم  طلبه".(القاعدة الرابعة عشر،ج:1،ص:348،ط:مکتبه علمیه)فقط والله اعلم
                                                  
عنوان: یو ٹیوب کی کمائی کا حکم
سوال: کیا یوٹیوب کی کمائی جائز ہے؟
جواب: یو ٹیوب  پر  جو  پیسہ کمایا جاتا ہے، اس میں درحقیقت  صارف اپنا مواد  ویڈیو  کی شکل میں بنا کر یوٹیوب کو دیتا ہے، اور یوٹیوب کے صارفین اس مواد کو زیادہ دیکھتے ہیں،  یا پسند کرتے ہیں تو اس پر "یوٹیوب" صارف کو طے شدہ رقم ادا کرتا ہے۔اس ادائیگی کے لیے  وہ گوگل ایڈ سینس کا اکاؤنٹ استعمال کرتا ہے؛ لہذا اپنی ویڈیوز کے ذریعے پیسے کمانے کے لیے ان شرائط کا لحاظ ضروری ہے:1-  ویڈیوز میں کسی جان دار کی  تصویر نہ ہو۔2-ویڈیو میں کسی غیر شرعی اور ناجائز امر کی ترویج نہ   کی گئی ہو۔3-  ویڈیو میں موسیقی نہ ہو۔4-  پیسوں کی وصولی یا ادائیگی  کرنے  میں  کوئی سودی معاملہ  یا فاسد عقد نہ کرنا پڑتا ہو۔5-   جان دار کی تصاویر والے یا کسی طور پر بھی غیر شرعی اشتہارات اس چینل پر نہ چلتے ہوں۔اگر ان شرائط کا لحاظ رکھ  کر  چینل چلایا جاسکتاہے تو اس کی کمائی جائز ہوگی۔ہماری معلومات کے مطابق یوٹیوب پر ایسا چینل چلانا موجودہ دور میں تقریباً  ناممکن ہے، کیوں کہ اپنے تئیں اگر ان شرائط کا لحاظ رکھ بھی لیا جائے تو یوٹیوب انتظامیہ کی طرف سے چینل پر اپنی مرضی سے اشتہارات چلائے جاتے ہیں، جو مختلف ممالک اور علاقوں کے اعتبار سے تبدیل بھی ہوتے ہیں، جن میں بہت سے غیر شرعی امور پر مشتمل اشتہارات ہوتے ہیں، لہٰذا یوٹیوب پر چینل بناکر اس کے ذریعے کمانے سے اجتناب کیا جائے۔ فقط واللہ اعلم
                                                  
عنوان: بنک کے ذریعے گھر بنانے پر ٹیکس کی وصولی
سوال: ابھی جو حکومت نے بینک کے تھرو گھر بناکر دینے کی اسکیم شروع کی ہے،جس میں غالباً پانچ فیصد ٹیکس بھی لیا جارہا ہے، آیا یہ لینا درست ہے؟
جواب: صورتِ  مسئولہ میں ٹیکس کے علاوہ دیگر سودی معاملات کی  بنا پر مذکورہ اسکیم کے تحت گھر بنا نا یا کوئی اور معاملہ کرنا جائز نہیں ہے۔ فقط واللہ اعلم
                                                  
عنوان: پاک قطر تکافل کا حکم
سوال: پاک قطر تکافل کا کیا حکم ہے؟
جواب: کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے   ”تکافل“ کے عنوان سے جو نظام  چلارہے ہیں ، اس نظام سے متعلق    ہمارے ادارے اور دیگر بہت سے مقتدر مفتیانِ کرام  کی  رائے عدمِ جواز  کی ہے، لہذا "پاک قطر فیملی تکافل" اور  موجودہ دور میں اس جیسی جتنی دیگر پالیسیاں ہیں، ان کی پالیسی لینے اور اس میں رقم جمع کرانے اجتناب کرنا لازم ہے۔ فقط واللہ اعلم
                                                  
عنوان: ایک بیٹے، بیٹی اور سوتیلے بہن بھائیوں کی موجودگی میں ترکہ کی تقسیم کا شرعی طریقہ کار
سوال: ایک  عورت  کی  ایک بیٹی اور ایک بیٹا ہے تو  ماں کے ترکہ کی وراثت کس طرح تقسیم ہوگی جب کہ عورت کے والد کی طرف سے دو سوتیلے بھائی اور تین سوتیلی بہنیں بھی ہوں؟  کیا عورت کا ترکہ صرف بیٹے اور بیٹی میں تقسیم ہوگا یا عورت کے بہن بھائی بھی حق دار ہوں گے؟
جواب: صورتِ  مسئولہ میں مذکورہ مرحومہ عورت کے ورثاء میں اگر ایک بیٹا اور ایک بیٹی موجود ہیں تو مرحومہ کے حقیقی یا سوتیلے بہن بھائیوں کا مرحومہ کے ترکہ میں کوئی حق نہیں ہے، اگر مرحومہ کے ورثاء میں ایک بیٹے اور ایک بیٹی کے علاوہ کوئی دوسرا وارث نہیں ہے تو مرحومہ کا مکمل ترکہ حقوق متقدمہ کی ادائیگی کے بعد  بیٹے اور بیٹی کے درمیان اس طرح تقسیم کردیا جائے کہ بیٹے کو بیٹی کے مقابلہ میں دوگنا  حصہ مل جائے، یعنی ترکہ کے تین حصہ کر کے دو حصے بیٹے کو اور ایک حصہ بیٹی کو دیا جائے گا، لیکن اگر ایک بیٹے اور ایک بیٹی کے علاوہ مرحومہ کے دیگر ورثاء (مثلًا والدین، شوہر وغیرہ) بھی ہوں تو پھر تقسیم کا طریقہ کار مختلف ہوگا۔ الدر المختار وحاشية ابن عابدين (رد المحتار) (6/ 781):’’ (ويسقط بنو الأعيان) وهم الإخوة والأخوات لأب وأم بثلاثة (بالابن) وابنه وإن سفل ... (و) يسقط (بنو العلات) وهم الإخوة والأخوات لأب (بهم) أي ببني الأعيان ... (ويسقط بنو الأخياف) وهم الإخوة والأخوات لأم (بالولد وولد الابن).(قوله: أي ببني الأعيان) أي الذكور منهم كما هو صريح العبارة، حيث عبر ببني ولم يعبر بأولاد.‘‘فقط واللہ اعلم
                                                  
عنوان: ماں سے زنا کرنے کا حکم
سوال: اگر ماں سے کوئی بیٹا زنا کر لے تو اس کے لیے کیا حکم اور اس کی سزا کیا ہوگی؟
جواب: ’’زنا‘‘ کبیرہ گناہوں میں سے سخت ترین گناہ ہے، پھر   اپنی ماں سے  زنا کرنے میں گناہ کی شدت اور سختی حد درجہ  بڑھ جاتی ہے،  اس لیے  جس سے اپنی ماں سے  زنا سرزد ہوا ہے اس کو چاہیے کہ اللہ تعالیٰ کے حضور سچے دل سے توبہ و استغفار کرے اور آئندہ ایسا نہ کرنے کا عزمِ مصمم کرے، ورنہ اللہ تعالیٰ کی سخت پکڑ آئے گی۔زناکی شرعی سزایہ ہے کہ اگر بالغ شادی شدہ  مردیا عورت زنا کرے اور  شرعی طریق پر اس کا ثبوت ہوجائے تو  اس کو سنگ  سار  کیا جائے  اور اگرغیرشادی شدہ اس حرکت کا مرتکب ہو تواس کو سوکوڑے مارے جائیں،  لیکن   ان سزاؤں  کے نفاذ کا اختیار اسلامی حکومت اور عدلیہ کوہے، ہرفرد کوسزاؤں کے نفاذ کا اختیار شریعت نے نہیں دیاہے۔ خدانخواستہ اگر ایسا واقعہ پیش آجائے (والعیاذباللہ) تو مسلمانوں پر  لازم ہے کہ زجراً و توبیخاً ایسے بدکردارمرد وعورت  سے تعلقات، سلام کلام،میل جول وغیرہ ترک کردیں اور جب تک وہ توبہ نہ کرے اور اس کی توبہ کا خلوص قرائن سے معلوم نہ ہوجائے یا حکومت وعدلیہ اس پر سزا نافذ کردے ، اس وقت تک اس سے ترکِ تعلقات قائم رکھیں۔فتاوی شامی میں ہے :" فيشترط الإمام لاستيفاء الحدود". (6/549)بدائع الصنائع میں ہے :"ألا ترى أن الإمام يملك أمورا لا تملكها الرعية وهي إقامة الحدود". (2/379)فتاوی ہندیہ میں ہے :"(الحد)وركنه : إقامة الإمام أو نائبه في الإقامة". (15/57) فقط واللہ اعلم
                                                  
عنوان: میزان بینک سے نفع کمانے کے ناجائز ہونے کی وجہ
سوال: میں نے  میزان بینک کے بارے میں بہت مفتی صاحبان سے پوچھا  ہے تو سارے مفتی صاحبان نے یہ فتوی دیا ہے کہ اس میں ہر قسم کا اکاؤنٹ کھولنا جائز ہے اور اس کا منافع بھی حلال ہے۔
جواب: جامعہ علوم اسلامیہ علامہ بنوری  ٹاؤن  کے دارالافتاء سمیت ملک کے دیگر   کئی دار الافتاؤں  کے مفتیانِ کرام  متفقہ طور پر ، اسلام کی طرف منسوب بینکاری کے نظام کو مروجہ سودی نظام کا  حصہ قراردے کراس کے عدمِ جواز کا فتویٰ صادرکرچکے ہیں۔مروجہ اسلامی بینکاری  کے عدمِ جوازکی بنیادی طور پر دو وجوہات  ہیں:1۔مروجہ اسلامی بینکاری کے لیے جوفقہی بنیادیں جن شرائط کے ساتھ فراہم کی گئی تھیں عملی طورپرمروجہ اسلامی بینکاری کانظام ان فراہم کردہ بنیادوں پرنہیں چل رہا،  جس کی وجہ سے روایتی بینکاری اورمروجہ اسلامی بینکاری میں  فرق اور خاص امتیاز نہیں رہا۔2۔ دوسری بنیادی وجہ یہ ہے کہ جن فقہی بنیادوں پر مذکورہ نظام کو قائم کیا گیا وہ بنیادیں اور اصطلاحات بھی سقم سے خالی نہیں،کئی فقہی اصطلاحات میں قطع و برید کی گئی، ضعیف اورمرجوح اقوال پر اعتماد  و  انحصار کیا گیا،بغیرضرورت  مذہبِ غیر کی جانب جانے کو مباح سمجھا گیاوغیرہ۔لہٰذا میزان بینک یا  دیگر مروجہ غیر سودی بینکوں سے تمویلی معاملات کرنا، سیونگ اکاؤنٹ  وغیرہ کھلوانا جائز نہیں ہے، مروجہ غیر سودی بینکوں کا طریقِ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے۔ ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ فقط واللہ اعلم
                                                  
عنوان: گھر بنانے کے لیے ایڈوانس سیلری کا حکم
سوال: کسی محکمے کے ملازم  کاگھر بنانے کے لیے بینک سے ایڈوانس سیلری نکالناجائز ہے ؟
جواب: صورتِ  مسئولہ میں ایڈوانس سیلری نکالنا در حقیقت بینک سے قرضہ لینا ہے؛  لہذا اگر اس کے عوض آئندہ سیلری میں سے ان پیسوں سے زیادہ رقم کٹے یا یہ رقم لوٹاتے وقت زیادہ رقم لوٹانی پڑے (جیساکہ عملًا رائج ہے کہ ایڈوانس سیلری نکالنے کی صورت میں واپسی پر اضافی رقم چارج ہوتی ہے) تو یہ سود ہے جو کہ ناجائز ہے۔الدر المختار وحاشية ابن عابدين (رد المحتار) (5 / 249):"ذلك فضل خال عن العوض فيكون ربًا."فقط واللہ اعلم
                                                  
عنوان: رشوت دے کر نوکری حاصل کرنا
سوال: ضرورت کے وقت رشوت دے کر نوکری حاصل کرنا کیسا ہے؟
جواب: رشوت لینے اور دینے والے پر حضورِ اکرم ﷺ نے لعنت  فرمائی ہے، چناں چہ رشوت لینا اور دینا دونوں ناجائز ہیں،  اور  رشوت کی بنیاد پر ملازمت حاصل کرنا بھی ناجائز ہے، لہٰذا اگر کسی کا ارادہ رشوت دے کر نوکری حاصل کرنے کا ہو تو اسے گناہ سے رک جانا چاہیے۔ فقط واللہ اعلممزید تفصیل کے لیے درج ذیل لنک دیکھیے:سرکاری نوکری کی اہلیت کے باوجود رشوت کا مطالبہ کیا جائے تو کیا رشوت دینا جائز ہے؟رشوت دے کر ملازمت حاصل کرنے کے بعد اس کا تدارک
                                                  
عنوان: ڈیجیٹل کرنسی کا حکم
سوال: ڈیجیٹل کرنسی میں شریعت کا کیا حکم ہے ؟
جواب: ڈیجیٹل کرنسی   کامعاملہ مشکوک ہے، اور پاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: b4u کمپنی کے ساتھ معاملات کرنے کا حکم
سوال: b4u کے ساتھ معاملات کرنا کیسا ہے؟
جواب: مذکورہ کمپنی (B4U)  کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہیں، ہمیں جو معلومات دست یاب ہوئیں  اس کے مطابق  b4u  نامی  کمپنی  میں سرمایہ کاری کرنے پر کمپنی دوقسم کے پیکج دیتی ہے: 1-   فکس منافع میں آپ کا منافع فکس ہوگا۔    2-  آپ کامنافع فکس نہیں رہتا، کم بھی اور زیادہ بھی ہوسکتا ہے۔دوسری بات یہ ہے کہ مذکورہ کمپنی  (B4U Traders)  کرپٹو کرنسی میں بھی سرمایہ کاری کرتی ہے،  کرپٹو کرنسی حکومتِ  پاکستان کی جانب سے منظور شدہ بھی نہیں ہے  اور  اس کا طریقہ کار بھی مکمل طور سے واضح نہیں ہوا ہے؛  اس لیے فی الحال اس کرنسی کے جواز و عدمِ جواز پر مفتیان کرام نے توقف اختیار کیا ہے  اور  فی الحال اس کرنسی کو  استعمال کرنے  یا  اس کے  ذریعہ سرمایہ کاری کرنے سے منع کیا ہے۔ان تمام تفصیلات کی روشنی میں B4U کمپنی میں سرمایہ کاری کرنے کا شرعی حکم یہ ہے کہ پہلا پیکج جس میں کمپنی کی طرف سے فکس منافع دیا جاتا ہے وہ تو مطلقًا ناجائز ہے، کیوں کہ سرمایہ کاری میں فکس منافع دینے کا معاہدہ کرنا ہی خلافِ شریعت اور ناجائز ہے اور ایسی کمائی بھی ناجائز اور حرام ہوگی۔ جب کہ دوسرا پیکج جس میں منافع  فکس (متعین) نہیں کیا جاتا ہے اس میں بھی سرمایہ کاری کرنے سے اجتناب کرنا چاہیے؛ کیوں کہ اس پیکج میں سرمایہ کاری کرنے سے کرپٹو کرنسی میں سرمایہ کاری کرنا لازم آئے گا جو کہ فی الحال از روئے فتویٰ ممنوع ہے، دوسری بات یہ ہے کہ  صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے، اس لیے اس دوسرے پیکج میں سرمایہ کاری کرنے کے طریقہ کار کی مکمل تفصیل اور شرائط وغیرہ دیکھ کر ہی اس بارے میں مزید واضح حکم بتایا جاسکتاہے، چنانچہ  جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم(  یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب»". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading ۔فقط واللہ اعلم
                                                  
عنوان: فاریکس ٹریڈنگ سے سرمایہ پر 5 فیصد نفع کمانا
سوال: فاریکس ٹریڈر کے پاس ٹریڈنگ کے لیے پیسے جمع کروانا اور اس سے ماہانہ 5 فیصد نفع حاصل کرنا کیسا ہے ؟
جواب: صورتِ  مسئولہ میں اس طرح معاملہ کرنا ناجائز ہے۔فاریکس ٹریدنگ کے متعلق مزید تفصیل یہاں ملاحظہ کریں :فاریکس ٹریڈنگ کا حکمفقط واللہ اعلم
                                                  
عنوان: سودی رقم سے رشوت دینا
سوال: سودی رقم کو رشوت میں دینا کیسا ہے ؟
جواب: سودی رقم استعمال کرنا الگ گناہ ہے، نیز کسی کو رشوت دینا الگ گناہ ہے لہذا مذکورہ عملدو بڑے گناہوں کا مجموعہ ہے جس سے اجتناب کرنا لازم ہے۔سودی رقم ثواب کی نیت کیے بغیر (نیز ناجائز پیسوں کے وبال سے بچنے کی نیت سے) صدقہ کرنا لازم ہے۔العرف الشذي شرح سنن الترمذي (1/ 38):إن ها هنا شيئان:أحدهما: ائتمار أمر الشارع والثواب عليه.والثاني: التصدق بمال خبيث، والرجاء من نفس المال بدون لحاظ رجاء الثواب من امتثال الشارع، فالثواب إنما يكون على ائتمار الشارع، وأما رجاء الثواب من نفس المال فحرام، بل ينبغي لمتصدق الحرام أن يزعم بتصدق المال تخليص رقبته ولا يرجو الثواب منه، بل يرجوه من ائتمار أمر الشارع، وأخرج الدارقطني في أواخر الكتاب: أن أبا حنيفة رحمه الله سئل عن هذا فاستدل بما روى أبو داود من قصة الشاة والتصدق بها.\"فقط والله اعلم
                                                  
عنوان: تین لوگوں کا پانچ پانچ سو روپے ملا کر جیتنے والے کو ۱۵۰۰ دینے کے معاہدہ پر کوئی کھیل کھیلنے کا حکم
سوال: کوئی کھیل اس طرح کھیلنا کہ  3  لوگ 500  روپیہ نکا لیں  اور جیتنے والے کو انعام بول کر  1500 روپیہ دے دیا جائے، کیا یہ صحیح ہے؟
جواب: جواب سے پہلے تمہید کے طور پر یہ ذہن نشین رہے کہ   کسی بھی   کسی قسم کا کھیل جائز ہونے کے لیے مندرجہ ذیل شرائط کا پایا جانا ضروری ہے، ورنہ وہ کھیل لہو ولعب میں داخل ہونے کی وجہ سے شرعاً ناجائز ہوگا :1۔۔  وہ کھیل بذاتِ خود جائز ہو، اس میں کوئی ناجائز   بات نہ ہو۔2۔۔اس کھیل میں کوئی دینی یا دنیوی منفعت  ہو، مثلاً جسمانی  ورزش وغیرہ ، محض لہو لعب یا وقت گزاری کے لیے نہ کھیلا جائے۔3۔۔ کھیل میں غیر شرعی امور کا ارتکاب نہ کیا جاتا  ہو۔4۔۔کھیل میں اتنا غلو نہ  کیا جائے  کہ جس سے شرعی فرائض میں کوتاہی یا غفلت پیدا ہو۔5۔۔ کھیل میں قمار/ جوا نہ ہو۔     اگر  ان شرائط  کی رعایت رکھتے ہوئے کوئی کھیل کھیلا جائے تو  اس کی اجازت ہے، مذکورہ طریقہ پر کھیل کھیلنا جوئے اور قمار پر مشتمل ہے ، اس  لیے کہ  "جوا" جسے عربی زبان میں’’قمار‘‘کہا جاتا ہے،  در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، سوال میں مذکورہ طریقے میں بھی تین میں سے ہر ایک شخص پانچ سو روپے داؤ پر لگارہا ہے اس امید پر کہ شاید اس کی اپنی رقم کے ساتھ اس کے دو ساتھیوں کی رقم بھی (کھیل جیتنے کی صورت میں) اسے مل جائے، لیکن یہ بھی خطرہ ہے کہ اس کی اپنی رقم بھی  (ہارنے کی صورت میں) ڈوب جائے اور یہی بعینہ جوا اور قمار ہے، جو کہ ارشاد خداوندی کی رو سے ناجائز اور حرام ہے:يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ[المائدة :۹٠]ترجمہ :اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں،  سو ان سے بالکل الگ رہو؛ تاکہ تم کو فلاح ہو۔      مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط؛ مکتبہ رشد، ریاض)أحکام القرآن  میں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه".(احکام القرآن للجصاص، 1/ 398،  باب تحریم المیسر، سورۃ البقرۃ، ط: دار الکتب العلمیۃ بیروت - لبنان)فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (6 / 403، کتاب الحظر والاباحۃ، ط ؛ سعید)فقط واللہ اعلم
                                                  
عنوان: پائی نیٹ ورک (PI network) سے پیسے کمانے کا حکم
سوال: پائی نیٹ ورک (PI network) سے پیسے کمانا جائز ہے یا نہیں ؟
جواب: پائی نیٹ ورک (PI network) کے سرمایہ کاری کرنے کا مکمل طریقہ کار ہمارے علم میں نہیں ہے، مکمل طریقہ کار معلوم ہونے پر ہی اس بارے میں حتمی حکم بتایا جاسکتا ہے۔البتہ ہماری معلومات کے مطابق  پی آئی نیٹ ورک (PI network) ’’بٹ کوئن‘‘ کی طرح کی ایک ڈیجیٹل کرنسی ہے، اور کرپٹو کرنسی کے بارے میں فتوی یہ ہے کہ ’’کرپٹو کرنسی‘‘   کا معاملہ تاحال مشکوک اور زیر تحقیق ہے؛ لہٰذا جب تک مستند مفتیانِ کرام کی طرف سے بالاتفاق اس کے جواز یا عدمِ جواز کا فتوی نہ دیا جائے، اس وقت تک اس کی مائننگ، ٹریڈنگ  اور اس کے ذریعے خرید و فروخت سے اجتناب کیا جائے، چاہے اسے قانونی حیثیت بھی حاصل کیوں نہ ہوجائے۔یہ بھی ملحوظ رہے کہ جامعہ کے مفتیانِ کرام کی طرف سے کافی عرصے سے اس کرنسی کی مختلف حیثیتوں پر غور و خوض جاری ہے، اس کرنسی کی ایجاد و بناوٹ اور مائننگ سمیت دیگر فنی اعتبارات سے بھی اس کا جائزہ لیا گیا ہے، لیکن تاحال اسے کرنسی یا باقاعدہ مال قرار دے کر اس کے ذریعے  خرید و فروخت کے جواز پر اطمینان نہیں ہواہے۔خلاصہ یہ ہے کہ پی آئی نیٹ ورک (PI network) میں سرمایہ کاری کرکے پیسے کمانے سے اجتناب کرنا چاہیے۔  فقط واللہ اعلم
                                                  
عنوان: وقت پر قسطیں ادا کرنے کی صورت میں بجاج فائننس اور کریڈٹ کارڈ استعمال کرنے کا حکم
سوال: بجاج فیانس اور کریڈٹ کارڈ کا استعمال اس طرح  کہ تمام قسطوں کو مکمل طور پر وقت پر ادا کیا جائے تو کیا اس طرح استعمال کرنا صحیح ہے ؟
جواب: کریڈٹ کارڈبنوانا اور اس کا استعمال درست نہیں ہے، اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ  جرمانہ کے نام پر سود ادا کروں گا۔ شریعت میں  جس طرح سود لینا حرام ہے، اسی طرح اس کا معاہدہ کرنا بھی شرعاً حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا بنوانا اور استعمال ناجائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا اور اس کا کسی بھی کام میں استعمال کرنا  ناجائز ہے۔باقی بجاج فائننس کے مالی معاملات کا مکمل طریقہ کار لکھ کر دوبارہ سوال ارسال کردیں؛ تاکہ اس کے متعلق بھی جواب دیا جاسکے۔ہماری اجمالی معلومات کے مطابق بجاج فائننس بھی اپنے صارف کے ساتھ ’’حوالہ‘‘ والا معاملہ کرتا ہے، یعنی اپنے صارف کی طرف سے اس کا قرضہ ادا کردیتا ہے اور پھر بعد میں قسطوں میں اپنے صارف سے وصول کرلیتا ہے، لیکن بجاج فائننس کے ساتھ  کیے جانے والے معاہدہ میں بھی کریڈٹ کارڈ کی طرح یہ شق شامل ہوتی ہے کہ اگر کوئی بھی قسط اپنے وقت پر ادا نہ کی گئی تو اس کا جرمانہ بھرنا پڑے گا  ، چنانچہ جس طرح کریڈٹ کارڈ کا استعمال سودی معاہدہ کے ساتھ لازم ہونے کی وجہ سے مطلقًا ناجائز ہے،  اسی طرح بجاج فائننس کے ساتھ بھی قرض کی ادائیگی اور حوالہ کا سودی معاہدہ کرنا جائز نہیں ہے،  کیوں کہ بجاج فائننس کے استعمال کی صورت میں بھی چاہے وقت پر قسط جمع کرادی جائے، تب بھی ابتداءً سودی اور غیر شرعی معاہدہ کو قبول کرنے کی وجہ سے اس کا استعمال ناجائز اور حرام ہی ہوگا۔مزید تفصیل کے لیے درج ذیل لنک پر فتویٰ ملاحظہ کیجیے:بجاج فائنینس سے قسطوں پر اشیاء لینافتاوی شامی میں ہے:"وفي الأشباه: كلّ قرض جرّ نفعًا حرام، فكره للمرتهن سكنى المرهونة بإذن الراهن.(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."المبسوط للسرخسی میں ہے:’’وإذا عقد العقد علی أنه إلی أجل بکذا وبالنقد بکذا أو (قال:)  إلی شهر بکذا وإلی شهرین بکذا فهو فاسد؛ لأنه لم یعامله علی ثمن معلوم ولنهي النبي ﷺ یوجب شرطین في بیع، وهذا هو تفسیر الشرطین في البیع، ومطلق النهي یوجب الفساد في العقد الشرعیة، وهذا إذا افترقا علی هذا ...  فإن کان یتراضیان بینهما ولم یتفرقا حتی قاطعه علی ثمن معلوم وأتما العقدَ فهو جائز؛ لأنهما ما افترقا إلا بعد تمام شرط صحة العقد الخ‘‘  (المبسوط للسرخسي،ج:۸،ص:۱۳)بدائع الصنائع میں ہے:’’وکذا إذا قال: بعتك هذا العبد بألف درهم إلی سنة أو بألف وخمسمأة إلی سنتین؛ لأن الثمن مجہول ... فإذا علم ورضي به جاز البیع؛ لأن المانع من الجواز هو الجهالة عند العقد وقد زالت في المجلس وله حکم حالة العقد، فصار کأنه کان معلوماً عند العقد وإن لم یعلم به حتی إذا افترقا تقرر الفساد‘‘. (بدائع الصنائع ،ج:۵،ص:۱۵۸)فتاویٰ شامی میں ہے:’’وفي شرح الآثار: التعزیر بأخذ المال کان في ابتداء الإسلام ثم نسخ. والحاصل أن المذهب عدم التعزیر بأخذ المال‘‘. (فتاویٰ شامی، ج:۳، ص:۶۱-۶۲،ط:سعید) فقط واللہ اعلم
                                                  
عنوان: پرائز بانڈ کا حکم
سوال: پرائز بانڈ کے بارے میں شرعی احکامات کیا ہیں؟
جواب: پرائز  بانڈ  کی خرید  و فروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے؛ کیوں کہ سود   کی حقیقت یہ  ہے  کہ  مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں  دوسری طرف کچھ نہ ہو ،بعینہ  یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز  اس لیے  حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے، کیوں کہ شریعت  میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود  کی ایک اور حقیقت جو قرآن ِ کریم کے نازل ہونے سے  پہلے بھی سمجھی  جاتی تھی  وہ یہ تھی کہ قرض دے کر اس پر نفع لیاجائے ،سود کی یہ تعریف ایک حدیث میں ان الفاظ کے ساتھ آئی ہے ”كُلّ قرض جر منفعة فهو ربوا “یعنی ہر وہ قرض جو نفع کمائے وہ سود ہے ،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہو وہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے ،  حکومت اس قرضہ کو استعمال میں لاتی ہے اور  قرضہ کے عوض لوگوں سے ایک مقررہ مقدار میں انعام کا وعدہ کرتی ہے  اور  پھر  قرعہ اندازی کے ذریعے  انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح  پرائز بانڈ ز   میں جوا بھی شامل ہے ، "جو ا" جسے عربی زبان میں’’قمار‘‘ کہا جاتا ہے،  در حقیقت ہر وہ معاملہ ہے  جس میں’’مخاطرہ ہو‘‘، یعنی قمار  کی حقیقت  یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔ فقط واللہ اعلم
                                                  
عنوان: میزان بینک میں سیونگ اکاؤنٹ کھولنا
سوال: میزان بینک میں سیونگ اکاؤنٹ کھولنا کیسا ہے ؟
جواب: ’’میزان بینک‘‘ سمیت  کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز نہیں؛  کیوں کہ مروجہ اسلامی بینکوں کے معاملات پوری طرح شریعت کے موافق نہیں ہیں۔فقط واللہ اعلم
                                                  
عنوان: گود لیے ہوئے بچے کا میراث میں حق
سوال: گود لیے بچے کا وراثت میں حصہ ہوگا؟
جواب: شریعتِ  مطہرہ  میں لے پالک اور منہ بولے بیٹے کی حقیقی اولاد  کی طرح حیثیت نہیں ہے،  اور کسی کو منہ بولا بیٹا بنانے سے وہ حقیقی بیٹا نہیں بن جاتا اور نہ ہی اس پر حقیقی اولاد  والے اَحکام  جاری ہوتے ہیں،  البتہ گود  میں لینے  والے کو   بچے کی  پرورش، تعلیم و تربیت  اور اسے ادب و اخلاق  سکھانے کا ثواب ملتا ہے،  جاہلیت کے زمانے  میں یہ دستور تھا کہ لوگ لے پالک اور منہ بولی اولاد کو حقیقی اولاد کا درجہ دیتے تھے ، لیکن اسلام نے اس تصور  و رواج کو ختم کرکے یہ اعلان کردیا کہ منہ بولی اولاد حقیقی اولاد نہیں ہوسکتی۔ اور لے پالک اور منہ بولی اولاد کو ان کے اصل والد کی طرف منسوب کرنا ضروری ہے۔  جب رسولﷺ نے زید بن حارثہ رضی اللہ تعالیٰ عنہ کو اپنا ”متبنیٰ“ (منہ بولا بیٹا)   بنایا اور لوگ ان کو ”زید بن محمد“ پکارنے لگے تو اللہ تعالیٰ نے یہ آیات نازل فرمائیں:{وَمَا جَعَلَ أَدْعِيَاءَكُمْ أَبْنَاءَكُمْ ذَلِكُمْ قَوْلُكُمْ بِأَفْوَاهِكُمْ وَاللَّهُ يَقُولُ الْحَقَّ وَهُوَ يَهْدِي السَّبِيلَ ادْعُوهُمْ لِآبَائِهِمْ هُوَ أَقْسَطُ عِنْدَ اللَّهِ فَإِنْ لَمْ تَعْلَمُوا اٰبَاءَهُمْ فَإِخْوَانُكُمْ فِي الدِّينِ وَمَوَالِيكُمْ وَلَيْسَ عَلَيْكُمْ جُنَاحٌ فِيمَا أَخْطَأْتُمْ بِهِ وَلَكِنْ مَا تَعَمَّدَتْ قُلُوبُكُمْ وَكَانَ اللَّهُ غَفُورًا رَحِيمًا }  [الأحزاب: 4، 5]ترجمہ:  اور  تمہارے منہ بولے بیٹوں کو تمہارا  (سچ مچ کا) بیٹا نہیں بنادیا،  یہ صرف تمہارے منہ سے کہنے کی بات ہے اور اللہ حق بات فرماتا ہے اور وہی سیدھا راستہ بتلاتا ہے ، تم ان کو ان کے باپوں کی طرف منسوب کیا کرو، یہ اللہ کے نزدیک راستی کی بات ہے، اور اگر تم ان کے باپوں کو نہ جانتے ہو تو وہ تمہارے دین کے بھائی ہیں اور تمہارے دوست ہیں، اور تم کو اس میں جو بھول چوک ہوجاوے تو اس سے تم پر کچھ گناہ نہ ہوگا، لیکن ہاں دل سے ارادہ کر کے کرو (تو اس پر مؤاخذہ ہوگا)، اور اللہ تعالیٰ غفور رحیم ہے۔ (از بیان القرآن)اس آیت کے نازل ہونے کے بعد صحابہ کرام حضرت زید رضی اللہ تعالی عنہ کو ان کے والد کی طرف منسوب کرکے ”زید بن حارثہ“  کے نام سے پکارنے لگے، لہذا اس سے معلوم ہوا کہ  کسی  بچے کو گود لینے سے وہ حقیقی بیٹایا بیٹی نہیں بنتے، نہ ہی ان پر حقیقی بچوں والے احکامات جاری ہوتے ہیں، البتہ   اگر کوئی شخص کسی  بچے کو  لے کر اس  غرض سے اپنے پاس رکھے کہ میں اس کی تربیت  وپروش کروں گا، اور اسے بیٹے کی طرح رکھوں گا، اوراس کے اخراجات ومصارف  اٹھاؤں گا، اور اس کے حقیقی والد سے اس کی نسبت منقطع نہ کرے   تو یہ جائز ہے۔مذکورہ بالا تفصیل کے بعد  آپ کےسوال کا  جواب یہ ہے کہ   منہ بولا  بیٹا  اپنے حقیقی والد کاتو وارث بنتا ہے،  لیکن جس شخص نے  اس کو گود لیا ہے اس کے ترکہ میں اس کا اولاد ہونے کی حیثیت سے حق وحصہ نہیں ہوتا۔  ہاں  اپنی زندگی میں بطورِ  گفٹ اسے کوئی چیز دی جاسکتی ہے،  اور  اسی طرح  اگر  وہ بچہ شرعی وارث نہ بن رہا ہو تو اس کے حق میں ایک تہائی ترکہ تک کی وصیت کی جاسکتی ہے۔ فقط واللہ اعلم
                                                  
عنوان: شوہر، والدین اور دو بیٹیوں میں ترکہ کی تقسیم
سوال: بندہ کی بیوی تقریباً ایک ماہ پہلے اپنے خالق حقیقی کو جاملی  ہے،   مجھے آپ سے پوچھنا یہ ہے کہ میں اس کی وراثت کیسے تقسیم کروں ، جب کہ اس کے (والد اور والدہ موجود ہیں، ایک شوہر اور دو بیٹیاں ہیں)؟
جواب: صورتِ  مسئولہ میں مرحومہ کے  ترکہ  کی تقسیم کا شرعی طریقہ یہ ہے کہ  ترکہ میں سے اس کے حقوقِ  متقدمہ یعنی  مرحومہ کے   ذمے  اگر کسی کا قرض ہو تو اسے کل ترکہ میں سے ادا کرنے کے بعد،   اگر اس نے کوئی جائز وصیت کی ہو تو اسے  بقیہ ترکے کے ایک تہائی میں سے ادا کرکے باقی کل منقولہ وغیر منقولہ ترکہ کو   15 حصوں میں تقسیم کرکے  شوہر کو  3 حصے، والد کو 2 حصے ، والدہ کو 2 حصے اور  ہر ایک بیٹی کو 4، 4 حصے ملیں گے۔یعنی مثلا 100 روپے میں سے مرحومہ کے شوہر کو 20 روپے، مرحومہ کے والدین میں سے ہر ایک کو 13.33 روپے، اور مرحومہ کی ہر ایک بیٹی کو 26.66 روپے ملیں گے۔فقط واللہ اعلم
                                                  
عنوان: کرپٹو کرنسی کا حکم
سوال: مفتیانِ  کرام کرپٹو کرنسی سے متعلق کیا فرماتے ہیں؟
جواب: کرپٹو کرنسی کا معاملہ تاحال مشتبہ  اور زیرِِ تحقیق ہے، نیز پاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت سے اجتناب کیا جائے۔فقط واللہ اعلمتفصیل کے لیے درج ذیل لنک ملاحظہ کیجیے:ڈیجیٹل کرنسی اور ون کوائن (Onecoin) کمپنی کا کاروبار!
                                                  
عنوان: ایک بیوہ، سات بیٹوں اور تین بیٹیوں کے درمیان میراث کی تقسیم کا طریقہ
سوال: اگر  میت  نے  سات  بیٹے  تین  بیٹیاں اور ایک بیوی چھوڑی ہو تو تقسیمِ  میراث کس طرح ہوگی ؟
جواب: صورتِ  مسئولہ  میں مرحوم  کی  میراث کی تقسیم کا شرعی طریقہ یہ ہے کہمرحوم کے ترکہ  میں سے حقوقِ  متقدمہ  یعنی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقیکل جائیداد منقولہ و غیر منقولہ کو   136 حصوں میں تقسیم کر کے اس میں سے 17 حصے مرحوم کی بیوہ کو، 14 حصے مرحوم کے ہر ایک بیٹے کو اور  7  حصے مرحوم کی ہر ایک بیٹی کو ملیں گے۔فیصد کے اعتبار سے 100 فیصد میں سے 12.5 فیصد مرحوم کی بیوہ کو، 10.294 فیصد مرحوم کے ہر ایک بیٹے کو اور 5.147  فیصد مرحوم کی ہر ایک بیٹی کو ملیں گے۔ فقط واللہ اعلم
                                                  
عنوان: میزان بینک میں کفالہ میں پیسے جمع کروانا
سوال: میزان  بینک میں کفالہ میں روپے جمع کرنا اور  5 سال کےبعد منافع کے ساتھ واپس لینا جائز ہے یا نہیں؟
جواب: ہمارے دارالافتاء  کی تحقیق کے مطابق انشورنس اور تکافل (کفالہ اسکیم)  دونوں میں حکم کے اعتبار سے فرق نہیں، میزان بینک اور دیگر مروجہ اسلامی بینکوں نے تکافل یا کفالہ کے نام سے انشورنس کا جو متبادل متعارف کروایا ہے، یہ نظام بہت سے شرعی اصولوں سے متصادم ہے ،اس لیے انشورنس کی  طرح تکافل  (کفالہ اسکیم) بھی جائز نہیں اور اس اسکیم میں پیسہ لگانا اور اس پر نفع حاصل کرنا درست نہیں۔ فقط واللہ اعلم
                                                  
عنوان: بٹ کوائن کا بزنس
سوال: بٹ کوائن کا بزنس جائز ہے؟
جواب: ’’بٹ کوائن‘‘  کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: ایزی لوڈ کرنے پر کمپنی ریٹ سے زائد وصول کرنے کا حکم
سوال: ایک آدمی نے شہر سے کچھ فاصلے پر کریانہ کی دکان کھولی اس میں اس نے اہلِ محلہ کی سہولت  کے لیے ایزی لوڈ بھی رکھا،  جب وہ بازار سے 1000 کا لوڈ کراتا ہے تو منافع کے طورپر اسے 1000 کے 1026 ملتا ہے،  لیکن اس کے باوجود وہ اپنے صارف کو بتا کر  کہ ہم 10 فیصد کٹوتی کرتے ہیں،  پھر وہ 100 پہ  90 لوڈ کرتا ہے۔ اور اس کا کہنا یہ ہے کہ ہم نے لوڈ صرف اور صرف اہلِ محلہ کی سہولت  کے لیے رکھا ہوا ہے؛ اس لیے کہ ہم نے لوڈ کا جو سم لی  ہے وہ سم بھی نسبتًا باقی سموں سے مہنگی  ہے اور اسی 1000 کا اگر ہم کوئی اور ایٹم لاتے ہیں تو ہمیں منافع بھی زیادہ ہے، مگر  چوں کہ اہلِ محلہ کی ضرورت ہے اس وجہ سے ہم لوڈ رکھتے ہیں اور اپنے صارف کو بتا کر اضافی کٹوتی کرتے ہیں۔ کیا اس دکاندار  کے لیے یہ اضافی کٹوتی جائز ہے؟
جواب: واضح رہے کہ ایزی لوڈ   اور ریچارج کارڈ کا کام کرنے والے افراد کی حیثیت درحقیقت کمپنی کے نمائندہ کی ہے، اور وہ جو کارڈ فروخت کرتے ہیں، یا ایزی لوڈ کرتے ہیں، وہ کمپنی کے وکیل  کی حیثیت سے کرتے ہیں، جس پر انہیں کمپنی کی جانب سے پیشگی معاوضہ بصورتِ کمیشن دیا جاتا ہے، کمپنی کی جانب سے طے شدہ کمیشن سے زائد وصول کرنے کی کمپنی کی طرف سے اجازت نہیں ہوتی، یہاں تک کے اگر کوئی نمائندہ مقررہ نرخ سے زائد وصول کرتے پکڑا جائے تو کمپنی کی جانب سے نمائندگی کے حق سے معزول کرنے کا حق کمپنی محفوظ رکھتی ہے، لہذا صورتِ مسئولہ میں مذکورہ کریانہ اسٹور  کے مالک کی جانب سے زائد کمیشن وصول کرنا جائز نہ ہوگا، چاہے گاہک کو بتاکر وصول کیا جائے۔مسئولہ صورت کی نظیر   ’’امداد الفتاوی‘‘  میں ہے:"اسٹامپ کو اس کی مقررہ قیمت سے زائد پر فروخت کرناسوال (۱۷۴۶) : قدیم ۳ / ۱۱۳- لیسنس دار جو اسٹامپ خزانہ سے بیچنے کے لیے  لاتے  ہیں، ان کو  ایک روپے تین پیسے کمیشن کے طور پر دیے  جاتے ہیں یعنی ایک روپے کا اسٹامپ سوا پندرہ آنہ پر مِلتا ہے، اور لیسنس داروں کو یہ ہدایت قانوناً ہوتی ہے کہ وہ ایک روپیہ سے زائد میں اس اسٹامپ کو نہ بیچیں ، اب قابلِ دریافت یہ بات ہے کہ اگر یہ شخص ایک روپے والے اسٹامپ کو مثلاً ایک روپے یا سترہ آنے میں فروخت کرے تو شرعاً جائز ہوگا یا ناجائز؟الجواب: حقیقت میں یہ بیع نہیں ہے، بلکہ معاملات کے طے کرنے کے لیے جو عملہ درکار ہے اس عملہ کے مصارف اہلِ معاملات سے بدیں صورت  لیے جاتے ہیں کہ ان ہی کے نفع کے لیے اس عملہ کی ضرورت پڑی؛ اس لیے اس کے مصارف کا ذمہ دار ان ہی کو بنانا چاہیے اور لیسنس دار بھی مصارف پیشگی داخِل کر کے اہلِ معاملہ سے وصول کرنے کی اجازت حاصِل کر لیتا ہے، اور اس تعجیلِ ایفاء کے صلہ میں اس کو کمیشن ملتا ہے، پس یہ شخص عدالت کا وکیل ہے، مبیع کا ثمن لینے والا نہیں ، اس  لیے مؤکل کے خلاف کر کے زائد وصول کرنا حرام ہوگا۔  فقط۔ ۲۴ ؍ جمادی الاولیٰ ۱۳۲۹؁ ھ (تتمہ اولیٰ ص ۱۵۹)( امداد الفتاوی جدید، ۷ / باب: جائز و ناجائز یا مکروہ معاملات بیع، ۶ / ۵۱۴، ط: زکریا بک ڈپو انڈیا)بدائع الصنائع في ترتيب الشرائع میں ہے:"وَأَمَّا) : الْوَكِيلُ بِالْبَيْعِ فَالتَّوْكِيلُ بِالْبَيْعِ لَا يَخْلُو إمَّا أَنْ يَكُونَ مُطْلَقًا، وَإِمَّا أَنْ يَكُونَ مُقَيَّدًا، فَإِنْ كَانَ مُقَيَّدًا يُرَاعَى فِيهِ الْقَيْدُ بِالْإِجْمَاعِ."(كتاب الوكالة، فصل في بيان حكم التوكيل، ۶ / ۲۷، ط: دار الكتب العلمية)فتاوی شامی میں ہے:"وَجُمْلَةُ الْأَمْرِ أَنَّ كُلَّ مَا قَيَّدَ بِهِ الْمُوَكِّلُ إنْ مُفِيدًا مِنْ كُلِّ وَجْهٍ يَلْزَمُ رِعَايَتُهُ أَكَّدَهُ بِالنَّفْيِ أَوْ لَا كَبِعْهُ بِخِيَارٍ فَبَاعَهُ بِدُونِهِ، نَظِيرُهُ الْوَدِيعَةُ إنْ مُفِيدًا كَ " احْفَظْ فِي هَذِهِ الدَّارِ " تَتَعَيَّنُ، وَإِنْ لَمْ يَقُلْ لَاتَحْفَظْ إلَّا فِي هَذِهِ الدَّارِ لِتَفَاوُتِ الْحِرْزِ وَإِنْ لَايُفِدْ أَصْلًا لَايَجِبْ مُرَاعَاتُهُ كَبِعْهُ بِالنَّسِيئَةِ فَبَاعَهُ بِنَقْدٍ يَجُوزُ، وَإِنْ مُفِيدًا مِنْ وَجْهٍ يَجِبُ مُرَاعَاتُهُ إنْ أَكَّدَهُ بِالنَّفْيِ وَإِنْ لَمْ يُؤَكِّدْهُ بِهِ لَايَجِبُ."( كتاب الوكالة، فَصْلٌ لَا يَعْقِدُ وَكِيلٌ الْبَيْعَ وَالشِّرَاءَ وَالْإِجَارَةَ وَالصَّرْفَ وَالسَّلَمَ، ۵ / ۲۲۳، ط: دار الفكر)فقط واللہ اعلم
                                                  
عنوان: کسی برانڈ کی نقل بنانا/ ایسے شخص سے میل جول رکھنا
سوال: کسی برانڈ کے نام سے جعلی اشیاء  کی فروخت اور اس کمائی کا حکم کیا ہے؟ کیا یہ حلال ہے؟ اور  ملنے جلنے والوں کے لیے ان کے ساتھ کھانا پینا لین دین کا کیا حکم ہے ؟
جواب: واضح رہے کہ کسی رجسٹرڈ برانڈ کا نام استعمال کرکے  جعلی  مال بنا کر فروخت کرنا یہ  عمل شرعاً دھوکا  دہی  کے زمرے میں آتا  ہے۔ البتہ اس سے  حاصل ہونے والی کمائی کا حکم یہ ہے کہ   فروخت کرتے ہوئے اگر گاہک کو بتادیا جائے کہ یہ اصل  (برانڈڈ)  نہیں اور قیمت بھی نقل (کاپی) والی  وصول کی جائے تو اس قدر کمائی تو حلال ہوگی،  اور اگر گاہک کو لاعلم رکھ کر کاپی (نقل) فروخت کی جائے اور قیمت اصل (برانڈڈ) والی وصول کی جائے تو نقل کی قیمت سے زائد رقم حرام ہوگی اور دھوکا دہی کا گناہ بھی ہوگا۔الدر المختار شرح تنوير الأبصار في فقه مذهب الإمام أبي حنيفة - (5 / 47):"فروعلايحل كتمان العيب في مبيع أو ثمن؛ لأن الغش حرام إلا في مسألتين: الأولى الأسير إذا شرى شيئًا ثمة ودفع الثمن مغشوشًا جاز إن كان حرًّا لا عبدًا.  الثانية يجوز إعطاء الزيوف والناقص في الجبايات، أشباه".حرام آمدنی والے کے ساتھ  بیٹھ کر کھائے جانے والے کھانے میں اگرکوئی حرام چیز نہ ہو اور کھانا بھی حرام کے پیسوں کا نہ ہو  اور مجلس بھی غیر شرعی نہ ہو تو صرف اس کے ساتھ بیٹھ کر کھانے میں حرج نہیں ہے، بلکہ اگر  اس کے ساتھ بیٹھ کر کھانا کھانے اور تعلقات رکھنے کی صورت میں حلال کی ترغیب اور حرام سے بچنے کی تلقین کرنے سے وہ حرام سے بچ جائے گا تو یہ عین مطلوب اور مقصود ہے۔البتہ جس شخص کی آمدنی حرام کی ہو اس کے  ہاں کھانا کھانے کے متعلق تفصیل یوں ہے:1۔۔  اگر اس شخص کی آمدنی خالص حرام ہو، اور وہ ا پنی اس متعین حرا م آمدنی سے کھانا  کھلائے یا  ہدیہ دے تو   جانتے بوجھتے  ایسے  شخص کا کھانا کھانا جائز نہیں ہے۔2۔۔ اگر اس شخص کی آمدنی خالص حرام ہو، لیکن وہ اپنی اس حرام آمدنی سے کھانا کھلانے کے بجائے   کسی دوسرے شخص سے حلال رقم قرض لے کر  کھانے  کا انتظام کرے، تو  یہ کھانا کھانا جائز ہے۔3۔۔ اگراس شخص کی آمدنی حلال بھی ہو اور حرام بھی ، اور دونوں آمدنی جدا جدا ہوں، تو ایسی صورت میں اگر وہ حرام آمدنی سے  کھانا کھلائے تو اس کا کھانا ، کھانا جائز نہیں ہوگا، اور اگر حلال سے کھانا کھلائے تو پھر اس کاکھانا، کھانا  جائز ہوگا۔4۔۔اگراس شخص کی آمدنی حلال بھی ہو اور حرام بھی  ہو،  اور  یہ دونوں قسم کی آمدنی اس کے پاس اس طرح مخلوط ہو کہ ایک آمدنی کو  دوسری آمدنی سے ممتاز کرنا مشکل ہو، لیکن حلال آمدنی کی مقدار زیادہ ہو اور حرام آمدنی کی مقدار کم ہو تو ایسی صورت میں اس  کا کھانا کھانے  کی گنجائش ہے، لیکن اس صورت میں بھی اگر اجتناب کیا جائے تو یہ زیادہ بہتر ہے۔5۔۔اور اگر اس شخص کی آمدنی حلال اور حرام سے مخلوط ہو  ، لیکن  آمدنی کی اکثریت حرام ہو تو اس صورت میں  اس کا کھانا کھانا جائز نہیں ہوگا۔فقط والله اعلم
                                                  
عنوان: کسٹم والوں کے ضبط  کیے ہوئے سامان کی خرید وفروخت کا حکم
سوال: کسٹم والے اسمگلنگ کا سامان ضبط کرتے  ہیں، پھر  نیلامی کی صورت میں فروخت کرتے ہیں، کیا کسٹم والوں سے یہ سامان خریدنا جائز ہے؟
جواب: حکومت  نے اشیاء کی در آمد اور برآمد پر جو ٹیکس مقرر کر رکھا ہے اس کو ”کسٹم“ کہتے ہیں،  اور  حکومت  کسٹم نہ دینے کی صورت میں یا کسی اور وجہ سے جو امپورٹڈ مال ضبط کرکے نیلامی کرتی  ہے اس کو عرف میں کسٹم کا مال کہا جاتا ہے، اس کی تقریباً پانچ  صورتیں ہیں:1) جرمانہ کی صورت میں ضبط کیا ہوا مال2) ڈیوٹی کا مال3) ڈیمرج  ( Demurrage) زیادہ لاگو ہونے کی وجہ سے چھوڑا گیا  مال4) رضامندی سے چھوڑا ہوا مال5) لاوارث مالان  پانچوں صورتوں  کے مال کی خرید وفروخت  کا حکم درج ذیل ہے:         (1)        جرمانہ کی صورت میں ضبط کیا ہوا مال:حکومت بعض اموال امپورٹر سے جرمانہ کے طور پر ضبط کرلیتی ہے، مثلًا:1۔ قانون کے خلاف مال آئے تو حکومت ضبط کرلیتی ہے۔2۔ بعض اوقات مخصوص مقدار تک سامان بیرون ممالک سے امپورٹ کرنے کی اجازت ہوتی ہے، اس سے زیادہ امپورٹ  کرنے کی اجازت نہیں ہوتی، اگر کوئی امپورٹر اس مخصوص مقدار سے زائد مال لایا تو حکومت ایسا مال وسامان ضبط کرلیتی ہے۔3۔بعض چیزیں امپورٹ کرنا قانونی اعتبار سے منع ہے، اگر کوئی امپورٹر  ایسی ممنوع چیز لے کر آتا ہےتو حکومت ضبط  کرلیتی ہے، ان صورتوں کے علاوہ مال ضبط کرنے کی اور بھی صورتیں ہوں گی۔بہر حال امپورٹر کا مال ضبط کرنا اور اسے جرمانہ کے طور پر اپنی تحویل میں لینا جائز نہیں ہے؛ اس لیے کہ مالی جرمانہ لاگو کرنا شرعاً صحیح نہیں ہے، البتہ حکومت جائز قانون کی خلاف ورزی کرنے والے کو سزا دے سکتی ہے؛ لہذا حکومت ایسا مال نیلام کرے تو معلوم ہونے کی صورت میں ایسا مال خریدنا اور بولی میں حصہ لینا جائز نہیں ہے۔         (2)      ڈیوٹی کا مال:ڈیوٹی سے مراد وہ مال ہے جو امپورٹر کو باہر ممالک سے  قانونی طور پر منگوانے کی اجازت ہوتی ہے اور حکومت اس پر ڈیوٹی (ٹیکس) عائد کرتی ہے،اس میں سیلز ٹیکس اور دوسرے ٹیکسز شامل ہوتے ہیں ، بعض اوقات  ایسا ہوتا ہے کہ امپورٹر ٹیکس اور ڈیوٹی ادا نہیں کرتے، حکومت ان کو نوٹس دیتی ہے کہ اتنے دنوں تک اپنی ڈیوٹی ادا کرکے اپنا مال اٹھالیں، ورنہ سارا مال ضبط کرلیا جائے گا، اس نوٹس کے بعد بعض لوگ   ٹیکس اور ڈیوٹی ادا کرکے اپنا  سامان اٹھالیتے ہیں، بعض لوگ ڈیوٹی ادا نہیں کرتے اور مال وہیں چھوڑدیتے ہیں اور حکومت اس کو ضبط کرلیتی ہے،   پھر اس کو فروخت کرکے اپنا ٹیکس وصول کرتی ہے، جان بوجھ کر ایسے مال کو خریدنے سے بھی بچنا چاہیے، اس لیے کہ اس کو بیچنے  پر اصل مالک راضی نہیں ہے اور اصل مالک کی اجازت کے بغیر مال بیچنا جائز نہیں ہوتا۔         (3)     ڈیمرج  ( Demurrage) زیادہ لاگو ہونے کی وجہ سے چھوڑا گیا  مال:امپورٹر جب باہر ممالک سے مال منگواتا ہے تو بعض اوقات  ائیرپورٹ  اور بندرگاہ وغیرہ سے بروقت مال کو کلیئر نہیں کیا جاتا اور اس کا  ڈیمرج ( Demurrage) بڑھ جاتا ہے ، ڈیمرج کبھی مال کے برابر بلکہ اس سے بھی زیادہ بن جاتا ہے، ایسی صورت میں نوٹس دینے کے باجود امپورٹر مال کلیئر کرکے مال وصول نہیں کرتا، اور وہ گودام میں پڑا رہتا ہے، بعد میں کسٹم  حکام ڈیمرج حاصل کرنے کے لیے  اسے نیلام کردیتے ہیں، کسٹم حکام کے لیے ڈیمرج حاصل کرنا جائز ہے، کیوں کہ یہ اصل میں اس گودام یا جگہ کا کرایہ ہے  جہاں مال رکھا گیا ہے، لہذا کسٹم والے ایسا مال نیلام کرکے ڈیمرج کی حد تک اپنا حقِ اجرت وصول کرسکتے ہیں، اور کسٹم والوں سے ایسا مال خریدنا بھی جائز ہے، اگر ڈیمرج کی رقم سے زیادہ پر فروخت ہو تو کسٹم والوں پر بقیہ رقم اصل مالک  یا اس کے ورثاء تک پہنچانا لازم ہوگا۔         (4)     رضامندی سے چھوڑا ہوا مال:بعض اوقات امپورٹر کسی خاص وجہ کی بنا پر  اپنا درآمد کیا ہوا مال وصول نہیں کرتا مثلاً بعض اموال کو برآمد کرنے پر پابندی ہے اور بعض اموال  کے برآمد کی اجازت ہے، مگر حکومت کی جانب سے ایک حد متعین ہے، لیکن کچھ امپورٹر اس  طرح کا مال چھپا کر زیادہ لے آتے ہیں، اور ان کا خیال یہ ہوتا ہے کہ اگر پکڑا گیا تو چھوڑدیں یا کچھ رقم دے کر چھڑالیں گے، لیکن ایسا آسان نہیں ہوتا۔ اور بعض اوقات ایسا بھی ہوتا ہے  سستا اور کم قیمت سامان منگوایا جاتا ہے،  لیکن اس پر ڈیوٹی زیادہ لگتی ہے ، ڈیوٹی دے کر چھڑانے میں کوئی فائدہ نہیں ہوتا، لہذا ایسے مال کو پورٹ میں چھوڑدیا جاتا ہے ، کسٹم والوں کی طرف سے نوٹس بھی ملتا ہے، لیکن امپورٹر ایسے مال کو وصول نہیں کرتا تو ایسے مال کا حکم ”لقطہ“ کا ہے، کسٹم والوں کے لیے ایسے مال کو نیلام کرنا اور لوگوں کے لیے ایسے مال کو خریدنا جائز ہے، تاہم کسٹم والوں پر جگہ کی اجرت وغیرہ نکال کر باقی رقم مالک کو واپس کردینا ضروری ہے۔         (5)     لاوارث مال:کبھی کبھار  ایسا ہوتا ہے کہ کسٹم  میں  کسی نے مال بھیجا، لیکن بعد میں اس نے کسی وجہ سے مال وصول کرنے کے لیے رابطہ نہیں کیا اور کسٹم حکام بھی بعض دفعہ کسی وجہ سے رابطہ کرنے سے قاصر رہتے ہیں، ایسے مال کا حکم بھی ’’لقطہ‘‘ والا ہوگا، ایسی صورت میں کسٹم حکام جب تک ممکن ہو مالک کے آنے کا انتظار کریں اور اگر انہوں نے اتنی مدت تک انتظار کیا کہ مالک آنا چاہتا تو آسکتا لیکن خود بھی نہیں آیا ، رابطہ بھی نہیں کیا، کسی وکیل  اور نمائندہ کو بھی نہیں بھیجا  تواس صورت میں  مجبوراً کسٹم حکام اس مال کو فروخت کرسکتے ہیں اور لوگوں کے لیے ایسے مال کو خریدنا بھی جائز ہے، البتہ مال فروخت کرنے کے بعد  جو رقم ملے گی وہ  کسٹم حکام کے لیے حلال نہیں ہوگی۔ بلکہ مالک کے لیے محفوظ رکھنی ہوگی، اور فروخت کرنے کے بعد اگر مالک آجائے تو رقم اس کو دے دیں، ورنہ اس کی رقم لاوارث، ضرورت مند، غربا اور فقراء پر صدقہ کردی جائے،یا ان کی ضروریات میں صرف کردی جائے۔اور  مذکورہ صورتوں میں اگر خریدار کو حکومت کی طرف سے نیلام کردہ سامان  کے بارے میں اصل صورت حال کا یقینی علم نہ ہو تو چوں کہ اس میں یہ احتمال موجود ہے  کہ ’’لقطہ‘‘ ہونے کی صورت میں متعلقہ ادارے نے اس کی تشہیر کرائی ہوگی اور مالک کو تلاش کیا ہوگا، اور مالک کے ملنے سے مایوسی کے بعد اس کو فروخت کیا جارہا ہے، یا یہ سامان کسی واجبی حق کی وصول یابی کے لیے نیلام کیا جارہا ہے،  مثلاً حکومت یا اس کے متعلقہ ادارے کے پاس گروی  رکھا ہوا سامان وغیرہ، یا ڈیمرج کی وصولی کے لیے فروخت کیا جار ہا ہے یا رضامندی سے چھوڑا ہوا مال ہے،  (اور خریدار کو یقینی طور پر اس کا علم بھی نہیں ہے ) اور وہ یہ سامان خریدلے تو اس کی آمدنی کو ناجائز نہیں کہا جائے گا، البتہ ایسی صورت میں  اس کے خریدنے سے اجتناب کرنا بہتر ہے۔فقط واللہ اعلم
                                                  
عنوان: پرائز بانڈز میں ملنے والے انعام کا حکم
سوال: کسی معاملہ میں پیسوں کی جگہ پرائزبانڈ لیے ہیں ،اب اس بانڈ میں انعام نکلا ہے ،شریعت کے رو سے انعام لینا کیسا ہے؟
جواب: پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔لہذا آپ نے  کسی شخص سےجو بانڈز لیے ہیں، اب ان کی اصل رقم کا لینا اور استعمال کرنا تو جائز ہے ، اصل رقم سے زائد ملنے والا انعام حرام ہے ، اسے بغیر ثواب کی نیت کے فقراء پر صدقہ کردینا لازم ہے۔ فقط واللہ اعلم
                                                  
عنوان: کرنٹ  اکاؤنٹ کھلوانا  کیسا ہے؟
سوال: حبیب بینک میں کرنٹ  اکاؤنٹ کھلوانا  کیسا ہے؟
جواب: اگراکاؤنٹ کھلوانے کی واقعی ضرورت ہوتوکسی بھی بینک میں کرنٹ اکاؤنٹ کھلوانے کی گنجائش ہے۔ اس سے بھی بہتر صورت یہ ہےکہ بینک کا لاکرخریدکر اپنی رقم وغیرہ محفوظ کرلی جائے ، کیوں کہ اس صورت میں بینک آپ کی رقم استعمال نہیں کرے گا۔ فقط واللہ اعلم
                                                  
عنوان: میزان بینک میں سیونگ اکاؤنٹ کھولنا
سوال: میں نے میزان بینک میں اکاؤنٹ اوپن کروایا ہے، جو کہ میرے اور بیٹے کے نام سے ہے ،بیٹے کی عمر کم ہونے کی صورت میں الگ سے کرنٹ اکاؤنٹ اوپن نہیں ہورہا تھا ، اس لیے سیونگ اکاؤنٹ اوپن کیا ہے ،کیا یہ درست ہے یا اسے بند کردوں؟
جواب: میزان بینک سمیت کسی بھی بینک میں سیونگ اکاؤنٹ کھلونا  جائز نہیں ہے،  اور  سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز ہے؛  لہٰذا بینک میں سیونگ اکاؤنٹ کھلوانے کی ہی اجازت نہیں ہے،اگر چہ وہ سود وصول نہ کیا جائے۔ صورتِ مسئولہ  میں سائل کو چاہیے کہ سیونگ اکاؤنٹ کو بند کروادے اورمجبوری  کے وقت اپنے نام پر یا جس کے نام پر چاہے کرنٹ اکاؤنٹ ہی کھلوالے ۔فقط واللہ اعلم
                                                  
