عنوان: سودی کاروبار کرنے والے شخص کے ساتھ خرید و فروخت کے معاملات کرنے کا حکم
سوال: ایک شخص کا مکمل کاروبار سودی معاملات پرہے اور  وہ  ہمارے ساتھ خریدوفروخت کرنا چاہتا ہے،  اب پوچھنا یہ ہے کہ ہمارا اس شخص کے ساتھ معاملات کرنا شرعًا کیسا ہے ؟
جواب: مذکورہ شخص کا سودی کاروبار کرنا ناجائز اور حرام ہے، البتہ آپ کے  لیے اس شخص کے  ساتھ خرید و  فروخت کے معاملات کرنے کی گنجائش ہے۔بہتر تھا کہ آپ مذکورہ معاملے کی وضاحت کرکے سوال ارسال کرتے۔الدر المختار وحاشية ابن عابدين (رد المحتار) (5/ 235):’’ اكتسب حراما واشترى به أو بالدراهم المغصوبة شيئا. قال الكرخي: إن نقد قبل البيع تصدق بالربح وإلا لا وهذا قياس وقال أبو بكر كلاهما سواء ولا يطيب له وكذا لو اشترى ولم يقل بهذه الدراهم وأعطى من الدراهم دفع ماله مضاربة لرجل جاهل جاز أخذ ربحه ما لم يعلم أنه اكتسب الحرام۔[مطلب إذا اكتسب حراما ثم اشترى فهو على خمسة أوجه](قوله اكتسب حراما إلخ) توضيح المسألة ما في التتارخانية حيث قال: رجل اكتسب مالا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية فإنه نص في الجامع الصغير: إذا غصب ألفا فاشترى بها جارية وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي دفعا للحرج عن الناس اهـ. وفي الولوالجية: وقال بعضهم: لايطيب في الوجوه كلها وهو المختار، ولكن الفتوى اليوم على قول الكرخي دفعا للحرج لكثرة الحرام اهـ وعلى هذا مشى المصنف في كتاب الغصب تبعا للدرر وغيرها۔‘‘فقط واللہ اعلم
                                                  
عنوان: بیوی اور اولاد نہ ہونے کی صورت میں ورثاء کون ہوں گے؟
سوال: مرحوم اگر اپنی زندگی میں بیوی کو طلاق دے دیں اور اولاد نہ ہو تو اس کی وفات کے بعد اس کی جائیداد میں کون کون وارث ہو گا؟
جواب: اگر شوہر نے اپنی بیوی کو   طلاق دی  اورشوہرکی موت سے پہلے بیوی کی عدت بھی پوری ہو گئی ہو تو اس صورت میں بیوی کا شوہر کے ترکہ میں کوئی حصہ نہ ہو گا، لیکن اگر مرض الموت میں طلاق دی ہو اور بیوی کے مطالبہ کے بغیر  دی ہو تو عدت میں  شوہر کی وفات کی صورت میں بیوی کو اس کا حصہ (اولاد نہ ہونے کی صورت میں چوتھائی حصہ) ملے گا اور اگر بیوی کے مطالبہ پر طلاق دی ہو تو  ایسی صورت میں بھی شوہر کے ترکہ میں بیوی کا کوئی حصہ نہ ہوگا۔پھر اگر مرحوم کی کوئی اولاد نہ ہو تو مرحوم کا عصبہ  اس کا  والد یا دادا   ہو گا،  وہ  نہ ہو تو مرحوم کا بھائی  وارث ہو گا،  بھائی نہ ہو تو بھائی کی اولاد  (بھتیجے) ،  وہ بھی  نہ ہو تو   چچا وارث ہو گا،  چچا نہ ہو تو  چچا کی  نرینہ اولاد  ہو گی۔مرحوم کی والدہ حیات ہو تو وہ بھی وارث ہو گی، بہتر ہوتا کہ جس شخص کے متعلق سوال کر رہے ہیں، اس کے تمام ورثاء ذکر کر دیتے، تا کہ تعیین کے ساتھ حصے بتا دیے جاتے۔   فتاویٰ رحیمیہ میں ہے:"شوہر نے مرض الموت میں عورت کو بغیر ا س کے مطالبہ کے تین طلاقیں دے دیں اور عدت میں شوہر کا انتقال ہوگیا توعورت میراث سے محروم نہ ہوگی،  اس کا جتنا حصہ شرعاً مقرر ہے وہ اس کو ملے گا ۔ اور اگر عورت کے مطالبہ پر شوہر نے طلاق دی ہے تو وہ وارث نہ ہوگی ۔"فتاویٰ عالمگیری میں ہے:"ولو طلقھا بائنًا أو ثلاثاً ثم مات و هي في العدۃ فكذلك عندنا ترث و لو انقضت عدتھا ثم مات لم ترث و هذا اذا طلقھا من غیر سؤالھا فأما إذا طلقھا بسؤالھا فلا میراث لھا، کذا في المحیط."(عالمگیری ج۲ ص ۱۲۲ باب طلاق المریض)مفید الوارثین میں ہے :"اگر مریض اپنی زوجہ کو طلاق بائنہ یار جعیہ دے دے تو واقع ہوجائے گی،  لیکن اگر عدت ختم ہونے سے پہلے شوہر مر گیا تو زوجہ میراث سے محروم نہ ہوگی۔" (ص۴۶)(بہشتی زیور ص ۴۱،ص۳۲ حصہ چہارم بیمار کی طلاق دینے کا بیان)فقط واللہ  اعلم
                                                  
عنوان: والدہ کے مکان میں بیٹیوں کے ساتھ ماموں اور خالہ بھی شریک ہیں
سوال: میری والدہ نے اپنی ذاتی کمائی سے ایک مکان بنایا تھا ،اب ان کا انتقال ہو گیا ہے اور ان سے پہلے ہی میرے والد اور میرے نانا ،نانی کا بھی انتقال ہو گیا تھا ۔ہم چار بہنیں ہیں اور میرے ماموں ، خالہ اور چچا بھی ہیں ۔کیا اب اس مکان پر صرف ہمارا حق ہے ؟یا ہمارے چاچا ،ماموں اور خالہ کا بھی کوئی حق ہے؟
جواب: صورتِ  مسئولہ مذکورہ مکان اگر آپ کی والدہ نے اپنی ذاتی کمائی سے بنایا تھا، جیساکہ آپ نے سوال میں ذکر کیاہے، تو یہ مکان آپ کی والدہ کی ملکیت کہلائے گا اور ان کے انتقال کے بعد ان کا ترکہ شمار ہوگا۔اگر آپ کی والدہ کے انتقال کے وقت آپ کا کوئی بھائی حیات نہیں تھا تو والدہ مرحومہ کے اس متروکہ  مکان میں آپ  چاروں بیٹیاں، نیز  والدہ مرحومہ کے  بھائی (یعنی آپ کے ماموں) اور ان  کی بہنیں (یعنی آپ کی خالائیں)بھی حصہ دار ہیں، البتہ آپ کے  چچا کا اس مکان میں کوئی حق نہیں ہے۔اگر وراثت کی تقسیم  (یعنی ہر ایک حصہ دار کاحصہ )مطلوب ہوتو والدہ مرحومہ کے بھائیوں (یعنی آپ کے  ماموں) اور ان کی بہنوں (یعنی آپ کی خالاؤں) کی تعداد لکھ کر دوبارہ دریافت کرلیں!فقط واللہ اعلم
                                                  
عنوان: بٹ کوائن میں سرمایہ کاری کرنا
سوال: کیا بٹ کوائن ڈیجیٹل کرنسی میں انویسٹمنٹ  اور کاروبار کرنا حلال ہے؟
جواب: بٹ کوائن و دیگر ڈیجیٹل کرنسی میں  پیسہ لگانا جائز نہیں،  مزید تفصیل کے لیے دیکھیے:بٹ کوائن کاحکم  فقط واللہ اعلم
                                                  
عنوان: میراث میں سے کسی ایک وارث کو حصہ نہ دینے اور اس کے مطالبے کا حکم
سوال: میرے والد کا انتقال ہو گیا ہے، میری والدہ حیات ہیں،اور وہ سکول ٹیچر ہیں، والد کی پنشن بھی وصول کرتی ہیں،  کیا میں والد کی وراثت میں سے اپنے حصے کا مطالبہ کرسکتا ہوں ؟   میرے والد نے چار دوکانیں چھوڑی ہیں ، جن میں سے ایک دوکان میرا چھوٹا بھائی استعمال کرتا ہے، باقی تین دوکانوں کا کرایہ میری والدہ اور چھوٹے بھائی استعمال کرتے ہیں  جو کہ بالغ ہیں، دونو ں بھائی بہن کی شادی ہو گئی ہے، اوران کا سلوک بھی میرے ساتھ ٹھیک نہیں ہے، میں ملک سے باہر رہتا ہوں،  اس جائیداد سے کچھ بھی نہیں لیتا،  میرا  اپنے حصے کا مطالبہ کرنا جائز ہے؟
جواب: واضح رہے کہ والدین کے ترکہ میں ان کی انتقال کے بعد شرعی طور پر تمام اولاد  (نرینہ/ مادہ)  اپنے  شرعی حصوں کے تناسب سے حق دار ہوتے ہیں،  والدین کے انتقال کے بعد ان کے ترکہ کو تقسیم نہ کرنا اور اس پر بعض ورثاء کا    خود  تنِ تنہا قبضہ کرلینا ، فائدہ حاصل کرنا اور کچھ  کو  ان کے شرعی حصے سے محروم کرنا ناجائز اور سخت گناہ ہے، جس پر مختلف احادیث میں سخت وعیدیں آئی ہے،لہذا مذکورہ  ورثاء  پر لازم ہے  کہ وہ دیگر ورثاء   کو ان کا حق وحصہ  اس دنیا میں دے دیں، ورنہ آخرت میں دینا پڑے گا اور آخرت میں دینا آسان نہیں ہوگا ۔حدیث شریف میں ہے:" حضرت سعید  بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا؛ جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔ "   ایک اور حدیثِ مبارک میں ہے  ، "حضرت انس رضی اللہ تعالیٰ عنہ فرماتے ہیں : رسول اللہ ﷺ نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔"بصورتِ  مسئولہ   سائل کے والد کے انتقال کے بعد والد مرحوم  کی ملکیتی اشیاء پر دیگر بہن بھائیوں کی طرح سائل کا بھی حق ہے،  لہذا سائل کو اپنے والد کی ملکیتی اشیاء میں اپنے حصے  کے  تناسب سے  حصے کا مطالبہ کرنا جائز ہے، البتہ  مرحوم کے انتقال کے بعد جو پنشن کی رقم مرحوم کی بیوی کو مل رہی ہے  اس پر میراث کے احکام جاری نہیں ہوں گے؛ کیوں کہ پنشن  کی رقم کسی بھی حکومتی ادارے کی طرف سے نامزد کردہ شخص کے  لیے عطیہ ہوتی ہے۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".( باب الغصب والعاریة، ج:1، ص:254،  ط: قدیمی كتب خانه)"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه". (باب الوصایا، الفصل الثالث،ج:1، ص: 266،  ط: قدیمی كتب خانه)فقط والله اعلم
                                                  
عنوان: تکافل کا حکم
سوال: کیا تکافل جائز ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق      ہمارے دار الافتاء اور مقتدر  مفتیانِ کرام کی  رائے عدمِ جواز کی ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔فقط واللہ اعلممزید تفصیل کے لیے درج ذیل لنک پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: مرغی کے گوشت کے علاوہ دیگر اشیاء (انتڑیاں، کھال، پنجے وغیرہ) کی خرید و فروخت
سوال: زید پولٹری کی دکان سے مرغیوں کے کچرے یعنی گوشت کے علاوہ کھال، پائے، انتڑیاں اور خون وغیرہ مکس خرید کر آگے بیچتا ہے، کیا زید کی یہ کمائی حلال ہے؟
جواب: صورتِ مسئولہ میں زید کا پولٹری کی دوکان سے مرغی کی کھال، پائے اور انتڑیوں کی خرید و فروخت تو جائز ہوگی، البتہ خون کی خرید و فروخت میں تفصیل یہ ہے کہ اگر وہ خون  دم مسفوح ( یعنی جانور ذبح کرتے وقت فوارے کی طرح بہتا ہوا خون )ہے  تو وہ خون ناپاک اور اس کی خرید و فروخت بھی ناجائز ہے ، لیکن اگر وہ خون دم مسفوح نہیں ہے، بلکہ گوشت وغیرہ سے نکلنے والا خون ہے تو اس کی خرید و فروخت جائز  ہوگی ۔ المحيط البرهاني في الفقه النعماني(1/ 189):"وفي عيون المسائل: الدم الملتزق باللحم إن كان ملتزقاً من الدم السائل بعدما سال كان نجساً، وإن لم يكن ملتزقاً من الدم السائل لم يكن نجساً".کبیری  میں ہے:"ما لزق من الدم السائل باللحم فهو نجس، وما بقي في اللحم والعروق من الدم الغیر السائل فلیس بنجس".(ص:195، فصل في الآسار، سهیل أکادمي) الوجیز فی ایضاح القواعد الفقهیة الکلیةمیں ہے:كل شيء كره أكله والإنتفاع به على وجه من الوجوه فشراؤه وبيعه مكروه، وكل شيء لا بأس بالانتفاع به فلا بأس ببيعه. (1/25)فقط واللہ اعلم
                                                  
عنوان: میرا گھر میرا پاکستان کے تحت بینک سے قرضہ لینا
سوال: حکومت کی طرف سے بنکوں کے ذریعہ "میرا پاکستان میرا گھر"   اسکیم شروع  کی گئی ہے،  جس کے تحت گھر کے  لیے قرض دیا جا رہا ہے۔ یہ شرعی لحاظ سے کیسا ہے؟
جواب: ہماری معلومات کے مطابق مذکورہ اسکیم کے لیے ایک   مروجہ غیر سودی بینک "شرکتِ متناقصہ" کی بنیاد پر قرض فراہم کر رہاہے، یاد رہے کہ اس طرح کا عقد شرعی تقاضے پورے نہ ہونے کی وجہ سے جائز نہیں ہے، اس حکم میں مروجہ اسلامی بینک اور روایتی بینک برابر ہیں۔ فقط واللہ اعلم
                                                  
عنوان: کمپنی کی طرف سے مہیا کردہ میڈیکل انشورنس کارڈ کے ذریعہ مفت علاج کروانے کا حکم
سوال: میں ایک کمپنی میں ملازمت کرتا ہوں، اس نے ہمیں ٹی  پی ایل انشورنس کا میڈیکل کارڈ  دیا ہے،  جسے ہم ہسپتال میں دکھا کر مفت علاج کراتے ہیں اور جو اور بل ہوتے ہیں وہ بھی جمع کروا کر کیش کرواسکتے ہیں ،اس بارےمیں علماءِ  کرام کیا فرماتے ہیں؟
جواب: انشورنس کامروجہ طریقہ کارشرعاً ناجائزوحرام ہے؛  اس لیے کہ وہ اپنی اصل وضع کے اعتبارسے  یاتو قمار(جوا)ہے یا ربوا(سود)ہے۔ "جوا" اور"سود" دونوں کی حرمت قرآن وحدیث سے ثابت ہے۔ہیلتھ انشورنس اگرکمپنی کی طرف سے ضروری ہے اور ملازم چاہے یا نہ چاہے کمپنی اس کا انشورنس ضرور کرتی ہے تو اس صورت میں  ملازمین  صرف اسی قدرمیڈیکل کی سہولت اٹھاسکتے ہیں جس قدرکمپنی نے اپنے ملازم کے لیے انشورنس کی مدمیں رقم جمع کروائی ہے، کمپنی کی طرف سے جمع کروائی گئی رقم سے زائد کے بقدر میڈیکل کی سہولت سے فائدہ اٹھانا یا بل کی رقم وصول کرنا جائزنہیں ہوگا، صرف جمع کرائی گئی رقم کے بقدر علاج معالجہ کروانے یا بل کی رقم وصول کرنے  کی گنجائش ہے۔ فقط واللہ اعلم
                                                  
عنوان: میزان بینک تکافل پالیسی
سوال: جو  تکافل بیمہ کمپنیاں مختلف بینکوں کے ذریعے کرتی  ہیں،  جیسے میزان بینک اور بہت سارے،اگر یہ کرنا غلط ہے تو پھر اسلامک بینکنگ کیوں کی جاتی ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق      ہمارے دار الافتاء اور مقتدر مفتیانِ کرام  کی  رائے عدمِ جواز  کی ہے، اور یہی تحقیق مروجہ اسلامی بینکوں کے حوالے سے بھی ہے؛ لہذا میزان بینک یا دیگر اداروں کی تکافل پالیسی لینے اور اس میں رقم جمع کرانے سے اجتناب کرنا لازم ہے۔ مزید تفصیل کے لیے درج ذیل لنک ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکمفقط واللہ اعلم
                                                  
عنوان: بز کوائن میں پیسے لگانا
سوال: بز کوائن میں پیسے لگانا حلال میں آتا ہے یا حرام میں؟
جواب: ’’بز کوائن‘‘  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودی زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بز کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( مستفاد از تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: انکم ٹیکس ے بچنے کے لیے بینک سے قرضہ لینا
سوال: اگر  ہوم  لون   یا   گاڑی  لیں  اس ڈر   سے  کہ  انکم  ٹیکس  دینا  پڑے گا  تو  کیا  اس صورت  میں  لون  لینا  درست  ہے  ؟
جواب: صورتِ مسئولہ میں ٹیکس سے بچنے کے لیے  بینک سے  (سودی) لون لینا شرعًا جائز نہیں۔  فقط واللہ اعلم
                                                  
عنوان: بٹ کوائن کاحکم
سوال: بٹ کوائن کرنسی کیا ہے؟ اور اس کے استعمال کا حکم شرعی کیا ہو گا؟
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: فاریکس ٹریڈنگ اور اس سے حاصل ہونے والے منافع کا حکم
سوال: مجھے علم نہیں تھا میں نے فاریکس ٹریڈنگ میں اپنے روپے لگا دیے، بعد میں پتا چلا کہ وہ جائز نہیں ہے، اس بارے میں دو سوالات معلوم کرنے ہیں:کیا واقعی فاریکس ٹریڈنگ نا جائز ہے؟  اور اگر نا جائز ہو تو وہ اضافی رقم تو بلا نیتِ  ثواب غرباء پر خرچ کرنا ہوگا تو یہ رقم ابھی میرے قبضے میں آئی نہیں تو کیا میں اندازے سے وہ رقم لاک ڈوان کی مشکلات میں غرباء کو دےسکتا ہوں؟
جواب: ۱) فاریکس ٹریڈنگ کا کاروبار ناجائز ہے ۔ مزید تفصیل کے لیے درج ذیل لنک پر جامعہ کا فتویٰ ملاحظہ کیجیے:فاریکس ٹریڈنگ کا حکم۲) فاریکس ٹریڈنگ کے ذریعہ جو منافع حاصل ہوگا وہ رقم وصول کرنا ہی جائز نہیں ہوگا، اس لیے آپ کے لیے یہ جائز نہیں کہ ابھی اس رقم کے بقدر صدقہ کر کے بعد میں وہ نفع والی رقم وصول کر کے اپنے پاس رکھ لیں، البتہ ابھی الگ سے مستقل طور پر غرباء پر پیسے خرچ کرنا بڑے ثواب کا باعث ہوگا۔حرام رقم کے صدقہ کا حکم اس وقت ہے جب کوئی لاعلمی میں حرام رقم وصول کر چکا ہو ، لیکن صدقہ کرنے کے لیے وصول کرنا جائز نہیں ہے۔ فقط واللہ اعلم
                                                  
عنوان: سودی رقم سے بیٹی کو جہیز دینے کا حکم
سوال: کیا سود کے  پیسے سے اپنی بیٹی کے لیے  جہیز کا سامان خرید سکتے ہیں؟
جواب: بصورتِ مسئولہ سوال میں ذکر کردہ سود کی  رقم سے مراد اگر کسی سودی آمدن والے شخص سے  حاصل شدہ سودی رقم ہے جو اس نے ثواب کی نیت کے بغیر کسی لڑکی کے جہیز کی تیاری کے لیے بطورِ صدقہ دی ہے تو  اگر لڑکی کا باپ یا خود وہ لڑکی مستحقِ زکات ہے تو  ان دونوں میں سے جس کو بھی یہ رقم دی جائے  وہ اس رقم کا مالک ہوجائےگا، اور وہ اس رقم کو کسی بھی ضرورت میں استعمال کرسکتا ہے۔اور اگر  سودی رقم سے مراد   کسی باپ کی اپنی  سودی کمائی ہے تو     چوں کہ سود کا لینا دینا قطعی نصوص سے حرام ہے، لہذا اس حرام  رقم سے بیٹی کو جہیز دینا جائز نہیں ہے۔ آپ کے مسائل اور ان کا حل (مولانا محمد یوسف لدھیانویؒ، الشہید:2000ء) میں ہے:"سوال: اگر غریب آدمی اپنے پیسے بینک میں رکھتا ہے تو اس سے سود کی رقم چھ یا سات سو بنتی ہے، تو کیا وہ آدمی اسے اپنے اوپر  استعمال کرسکتا ہے؟ اور اگر نہیں کرسکتا تو کیا پھر اسے اپنی بیٹی کے جہیز کے لیے کوئی چیز خرید سکتا ہے؟جواب: سود کا استعمال حرام اور گنا ہے، اس سے بیٹی کو جہیز دینا بھی جائز نہیں۔"(سود کی رقم کا مصرف، ج:7، ص:344، ط:مکتبہ لدھیانوی)معارف السنن میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفیة)فقط واللہ اعلم
                                                  
عنوان: پینشن بینیفٹ اکاؤنٹ سے حاصل ہونے والا نفع
سوال: پینشن بینیفٹ اکاؤنٹ جو کہ سرکاری ملازمین کا بنایا جاتا ہے ، اس سے حاصل ہونے والا منافع جائز ہے کہ ناجائز؟
جواب: پینشن  بینیفٹ  اکاؤنٹ میں  چوں کہ ملازم کی تنخواہ کی رقم جمع ہوتی ہے  جو کہ قرض ہےاور اس  رقم پر اسے نفع  ملتا ہے ، اس لیے یہ اکاؤنٹ  کھلواناجائز نہیں ہے۔ اب اگر ملازم نے یہ اکاؤنٹ خود کھلوایا ہے تو  ملازم نے  جس قدر  رقم اس اکاؤنٹ میں جمع کروائی تھی اسی قدر رقم  واپس لے سکتاہے ، اس  رقم  پر اضافی سود نہیں لے سکتا  اور اگر ملازم نے یہ اکاؤنٹ خود نہیں کھلوایا،بلکہ ملازمت کے دوران سرکاری ادارے کے طرف سے  کھولا گیا ہے  تو اس میں تفصیل یہ ہے کہ اگر  ملازم  کی تنخواہ میں سے اس مد کی کٹوتی ملازم  کی رضامندی سے ہوتی ہے، تب تو جس قدر رقم اس مد میں جمع ہوئی تھی، حساب لگا کر صرف اسی قدر رقم اس پنشن کی مد میں لینا ملازم  کے لیے درست ہوگا، اس سے زیادہ نہیں، اور اگر کٹوتی جبری ہے،  ملازم  کی رضامندی اس میں شامل نہیں ہے، تب  پینشن میں اضافی رقم لینا ملازم کے لیے جائز  ہے، یہ اکاؤنٹ کھلوانے کا گناہ ادارے  والوں کو ہوگا۔حدیث شریف میں ہے:"لَعَنَ رَسُولَ اللَّهِ صَلَّى اللَّهُ عَلَيْهِ وَسَلَّمَ أَكَلَ الرِّبَا وَمُوَكِلَهُ وَكَاتِبَهُ وَشَاهِدَيْهِ وَقَالَ: «هُمْ سَوَاءٌ»."(مشكاة المصابيح ص 244، قديمي) وفي الأشباه:"كل قرض جر نفعًا فهو حرام."(5/ 166 ط:سعید)وفي المجلة:"مادة 837: تنعقد  الهبة  بالإيجاب و القبول و تتم بالقبض."(ص: 162ط:كارخانه تجارت كتب)فقط والله اعلم
                                                  
عنوان: B4U میں سرمایہ کاری کرنا
سوال: آج  کل لوگ بی فور یو کمپنی میں اپنا پیسہ لگارہے ہیں اور کمپنی ایک لاکھ پر تقریباً ساڑھے سات ہزار منافع دے رہی ہے  ،   کیا اس کمپنی میں پیسہ لگانا ٹھیک ہے؟ روزانہ کی بنیاد پر کمپنی جتنا کاروبار کرتی ہے اس کے مطابق روزانہ کی بنیاد پر منافع ملتا ہے ،  براہ مہربانی رہنمائی فرمائیں !
جواب: مذکورہ کمپنی میں سرمایہ کاری کرنا شرعًا جائز نہیں۔  فقط واللہ اعلم  مزید تفصیل کے  لیے دیکھیے:B4U کمپنی سے منافع حاصل کرنا
                                                  
عنوان: بیعانہ کی رقم ضبط کرنا جائز نہیں ہے
سوال: میرا ایک دوست کے ساتھ کار  کا سودا آٹھ لاکھ روپے میں طے ہوا،  اس نے  رقم ادا کرنے  کے لیے پندرہ دن کی مہلت مانگی  اور بیعانہ کے طور  پر بیس ہزار روپے جمع  کرادیے، اور طے پایا کہ اگر پندرہ دن بعد بقیہ رقم ادا نہ کر سکا تو بیعانہ کی رقم ضبط کر دی جائے گی، بعد ازاں مقررہ وقت پر حسبِ وعدہ باقی رقم کی ادائیگی نہ ہوسکی اور یوں معاہدہ ختم ہوگیا اور بیعانہ کی رقم ضبط کر لی گئی، پوچھنا یہ تھا کہ فریقین کےمعاہدے  کے تحت  ضبط کی گئی رقم شرعی حساب سے جائز ہے یا ناجائز ، جب کہ بیعانہ دینے والا فریق رقم کی واپسی کا مطالبہ بھی نہیں کر رہا۔
جواب: بیعانہ کی رقم خرید کردہ چیز  کی قیمت کا حصہ ہوتی ہے، اس کا لینا دینا جائز ہے، البتہ  اگرکسی وجہ سے سودا مکمل نہ ہوسکے تو  یہ رقم واپس کرنا ضروری ہے، اس کا ضبط کرلینا  اور واپس نہ کرنا جائز نہیں ہے، اگرچہ فریقِ ثانی کی طرف سے اس  کی واپسی کامطالبہ نہ ہو۔ مشکاۃ المصابیح میں ہے: عن عمرو بن شعیب عن أبيه عن جده قال: نهى رسول الله صلى الله عليه وسلم عن بيع العربان. رواه مالك وأبوداؤد وابن ماجه".وفي الهامش:(قوله: "بيع العربان" وهو أن يشتري السلعة ويعطي البائع درهماً أو أقلّ أو أكثر على أنه إن تمّ البيع حسب من الثمن وإلا لكان للبائع ولم يرجعه المشتري، وهو بيع باطل؛ لمافيه من الشرط والغرر.( کتاب البیوع، باب المنهي عنها من البيوع، الفصل الثاني، صفحہ: 248 ط: قدیمي)   حجة الله البالغة  میں ہے:"ونهى عن بيع العربان أن يقدم إليه شيء من الثمن، فإن اشترى حسب من الثمن، وإلا فهو له مجانا وفيه معنى الميسر."(البيوع المنهي عنها، ج: 2، صفحہ: 167، ط: دار الجيل، بيروت - لبنان)فقط واللہ اعلم
                                                  
عنوان: قسطوں پر سامان فروخت کرنا اور جرمانہ کی شرط لگانا
سوال: قسطوں پر سامان لے کر دینا کیا جائز ہے؟ اور جب سودا طے ہوتا ہے تو لکھا جاتا ہے کہ قسط اگر وقت پر نہیں دو گے تو ساتھ جرمانہ لگے گا،  کیا یہ ٹھیک ہے ؟
جواب: قسطوں پر خریدوفروخت  جائز  ہونے کےلیے   درج ذیل  شرائط کی رعایت ضروری ہے:1۔  معاملہ متعین ہو یعنی سودا نقد کیا جارہا ہے یا ادھار۔ 2۔   مدت متعین ہو۔3۔  مجموعی قیمت (اور قسط کی رقم) متعین ہو۔4۔  کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اگر معاملہ کرتے وقت یہ شرط لگائی گئی تو پورا معاملہ ہی فاسد ہوجائے گا۔صورتِ  مسئولہ میں قسط کی ادائیگی میں تاخیر کی صورت میں  چوں ک ہ جرمانہ کی ادائیگی کی شرط لگائی گئی ہے، لہذا مذکورہ سودا شرعًا  فاسد  و ناجائز ہوگا۔مجلة الأحكام العدلية میں ہے:"(الْمَادَّةُ 157) التَّقْسِيطُ تَأْجِيلُ أَدَاءِ الدَّيْنِ مُفَرَّقًا إلَى أَوْقَاتٍ مُتَعَدِّدَةٍ مُعَيَّنَةٍ.(الكتاب الأول في البيوع، المُقَدِّمَةٌ: فِي بَيَانِ الِاصْطِلَاحَاتِ الْفِقْهِيَّةِ الْمُتَعَلِّقَةِ بِالْبُيُوعِ، 1 / 33، ط: نور محمد، كارخانه تجارتِ كتب، آرام باغ، كراتشي)فتاوی شامی میں ہے:"وفي شرح الآثار : التعزير بالمال كان في ابتداء الإسلام ثم نسخ .والحاصل أن المذهب عدم التعزير بأخذ المال".( كتاب الحدود، باب التعزير، 4 / 61، ط: دار الفكر )فقط واللہ اعلم
                                                  
عنوان: قوالی پر اجرت لینا دینا
سوال: قوال کا اجرت لینا جائز ہے یا نہیں؟
جواب: مروجہ  قوالی و  موسیقی   سننا، اور قوال و موسیقار  کو اس کی اجرت دینا اور ان کا اجرت وصول کرنا  سب ناجائز ہے۔الأَصْلُ للشيباني میں ہے:"و قال أبو حنيفة: لاتجوز الإجارة على شيء من اللهو والمزامير أو الطبل. و لاتجوز الإجارة على الحداء و لا على قراءة شعر و لا غيره. و لاتجوز الإجارات في شيء من الباطل. و إن أعطى المستأجر شيئًا من اللهو يلهو به فضاع أو انكسر فلا ضمان عليه."( كتاب الإجارات، باب الإجارة الفاسدة و ما لايجوز منها، ٤ / ١٦، ط: دار ابن حزم، بيروت - لبنان)البنایہ شرح الهدایة لبدر الدین العیني  میں ہے:"م: (لأنه استئجار على المعصية والمعصية لاتستحق بالعقد) ش: إذ لايستحق على أخذ شيء يكون به عاصيًا شرعًا. و قال شيخ الإسلام الأسبيجابي في شرح " الكافي ": و لاتجوز الإجارة على شيء من الغناء و النوح و المزامير و الطبل أو شيء من اللهو و لا على الحداء و قراءة الشعر و لا غيره و لا أجر في ذلك، و هذا كله قول أبي حنيفة و أبي يوسف ومحمد؛ لأنه معصية ولهو ولعب."(كتاب الإجارات، باب الاجارة الفاسدة، ١٠ / ٢٨٣، ط: دار الكتب العلمية )تبیین الحقائق شرح کنز الدقائق میں ہے:"قال -رحمه الله-: (ولايجوز على الغناء والنوح والملاهي) لأن المعصية لايتصور استحقاقها بالعقد فلايجب عليه الأجر من غير أن يستحق هو على الأجير شيئًا إذ المبادلة لاتكون إلا باستحقاق كل واحد منهما على الآخر، و لو استحق عليه للمعصية لكان ذلك مضافًا إلى الشارع من حيث إنه شرع عقدًا موجبًا للمعصية تعالى الله عن ذلك علوًّا كبيرًا ولأن الأجير والمستأجر مشتركان في منفعة ذلك في الدنيا فتكون الإجارة واقعة على عمل هو فيه شريك ذكره في النهاية معزيا إلى الذخيرة، وإن أعطاه الأجر وقبضه لايحل له ويجب عليه رده على صاحبه."( كتاب الاجارة، باب الاجارة الفاسدة، ٥ / ١٢٥، ط: المطبعة الكبرى الأميرية - بولاق، القاهرة)فقط واللہ اعلم
                                                  
عنوان: فلٹر پلانٹ لگا کر پانی فروخت کرنا
سوال: ایک شخص  نے فلٹر پانی  کی مشین لگوائی اور وہ اس پانی کو فروخت کرنے لگا تو کیا اُس کا پانی کو فروخت کرنا درست ہے؟
جواب: ویسے تو پانی ان اشیاء میں سے ہے جن کو اللہ پاک نے ہرایک کے لیے مباح بنایا ہے، اس کی خرید وفروخت منع ہے۔    لیکن  اگر کوئی شخص پانی کو   برتن، مشکیزہ، ٹینک، کین وغیرہ میں محفوظ کرلے تو وہ اس کی ملکیت قرار پاتا ہے۔ اب اس کو اختیار ہے خواہ مفت دے یا مال کے عوض بیچے، اس صورت میں ازروئے شرع اس کی خرید وفروخت کی جاسکتی ہے؛  لہذا مختلف  کمپنیاں جو پانی کو  فلٹر وغیرہ کرکے  بوتلوں میں  بھر کر فروخت کرتی ہیں، شرعاً یہ جائز ہے،  بشرطیکہ حکومتی اجازت نامہ حاصل ہو اورحفظانِ صحت کے اصولوں کی رعایت رکھی جائے۔فتاوی شامی میں ہے:"إن صاحب البئرلایملك الماء ... و هذامادام في البئر، أما إذا أخرجه منها بالاحتیال، کمافي السواني فلاشك في ملکه له؛ لحیازته له في الکیزان، ثم صبه في البرك بعد حیازته".(ردالمحتار ج : ۵،  کتاب البیوع، باب البیع الفاسد، مطلب صاحب البئر لایملك الماء ص: ۶۷)فقط واللہ اعلم
                                                  
عنوان: کمیشن لینے کا حکم
سوال: کمیشن لینا کیسا ہے؟
جواب: مارکیٹ  میں جو  افراد   فری  لانس مختلف افراد  یا کمپنیوں کا مال کسی اور کو  دلواتے یا خریدواتے  ہیں اور  درمیان میں اپنامقررہ یا معروف کمیشن وصول کرتے ہیں تو  ان کا یہ کمیشن وصول کرنا شرعاً جائز ہوتا ہے۔ البتہ وہ افراد جو کسی کمپنی میں ملازم ہوں اور کمپنی کا مال بیچنے یا کمپنی کے لیے  مال خریدنے پر مامور ہوں اور  اس کام کی تنخواہ بھی وصول کرتے ہیں، ان کے لیے کمیشن وصول کرنا شرعاً جائز نہیں، نیز وہ شخص جس کو کسی نے مال خریدنے کے حوالہ سے اپنا وکیل بنا کر بھیجا ہو،  اس کے لیے قیمتِ خرید سے زائد کے واؤچر بنوا کر اپنے موکل (اصل خریدار) سے بطورِ  کمیشن وصول کرنا بھی جائز نہیں۔یہ بات بھی معلوم ہو کہ  دلالی ( بروکری) لینا شرعاً اس وقت جائز ہوتا ہے جب کہ بروکر سامان کی خریداری یا فروخت کرنے میں اپنا کردار ادا کرے،  پس جب جب وہ کردار ادا کرے اس کے لیے بروکری یا کمیشن وصول کرنا جائز ہوتا ہے، البتہ اگر کسی پارٹی سے مال ڈلوانے کے بعد وہ دونوں پارٹیاں  ڈائریکٹ ہوکر بعد میں کوئی سودا کرتے ہیں، جس میں تعارف کرانے والے شخص کی کوئی سعی و کوشش نہیں ہو تو ایسی صورت میں تعارف کرانے والے شخص کوکمیشن کے مطالبہ کا شرعاً حق نہیں ہوتا۔الدر المختار وحاشية ابن عابدين (رد المحتار) (6/ 63):"مطلب في أجرة الدلال [تتمة]قال في التتارخانية: وفي الدلال والسمسار يجب أجر المثل، و ما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدًا لكثرة التعامل وكثير من هذا غير جائز، فجوزوه لحاجة الناس إليه كدخول الحمام."فقط واللہ اعلم
                                                  
عنوان: ملازمت کے ساتھ کاروبار کرنا / استخارہ کا طریقہ
سوال: میں سرکاری ملازمت کرتا ہوں،  مگر تنخواہ کم ہونے کی وجہ سے روزمرہ معاملات میں تنگی کا سامنا ہوتا ہے۔ کوئی کاروبار کرنا چاہتا ہوں، مثلاً  گارمنٹس وغیرہ کا یا کوئی اور،  نیک مشورہ  و استخارہ کا طریقہ بھی بتا دیں!
جواب: صورتِ  مسئولہ میں ملازمت کے اپنے اوقات کے علاوہ باقی اوقات میں آپ کوئی بھی جائز کاروبار کرسکتے ہیں، البتہ ملازمت کے اوقات میں کوئی کاروباری مصروفیت رکھنے کی شرعًا اجازت نہ ہوگی،  جو بھی جائز کاروبار کرنا چاہتے ہوں، اس کے حوالے  سے  اہلِ تجربہ سے مشورہ بھی کیجیے، اور استخارہ بھی ،   استخارہ کے مسنون طریقے کی تفصیل کے لیے درج ذیل لنک پر فتویٰ  دیکھیے:استخارہ کا مسنون طریقہ فقط واللہ اعلم
                                                  
عنوان: بینک اجارہ  پر موٹرسائیکل لینا
سوال: بینک سے اجارہ پر  موٹرسائیکل لینی چاہیے یا نہیں؟
جواب: بینک  سے اجارہ پر موٹر سائیکل وغیرہ لینے کی شرعًا اجازت نہیں۔ فقط واللہ اعلم
                                                  
عنوان: بینک میں سونا رکھوا کر قرضہ لینا
سوال: کیا اپنا سونا بینک میں رکھ کر قرض لیا جا سکتا ہے؟
جواب: مروجہ بینکوں سے قرضہ چوں کہ سود کی بنیاد پر  فراہم کیا جاتا ہے،یعنی بینک جتنی رقم بطور قرض دیتا ہے،  ایک متعین شرح کے اضافہ کے ساتھ   واپس کرنے کی شرط لگاتا ہے، جوکہ عین سود ہے ، لہذا  صورتِ مسئولہ میں بینک سے سودی قرضہ لینا حرام ہے، خواہ زر ضمانت کے طور پر سونا رکھوایا جائے، یا کوئی اور چیز۔فتاوی شامی میں ہے:"[مَطْلَبٌ كُلُّ قَرْضٍ جَرَّ نَفْعًا حَرَامٌ](قَوْلُهُ: كُلُّ قَرْضٍ جَرَّ نَفْعًا حَرَامٌ) أَيْ إذَا كَانَ مَشْرُوطًا كَمَا عُلِمَ مِمَّا نَقَلَهُ عَنْ الْبَحْرِ، وَعَنْ الْخُلَاصَةِ وَفِي الذَّخِيرَةِ وَإِنْ لَمْ يَكُنْ النَّفْعُ مَشْرُوطًا فِي الْقَرْضِ، فَعَلَى قَوْلِ الْكَرْخِيِّ لَا بَأْسَ بِهِ وَيَأْتِي تَمَامُهُ."(كتاب البيوع، باب المرابحة و التولية، فصل في القرض، ٥ / ١٦٦، ط: دار الفكر)فقط واللہ اعلم
                                                  
عنوان: teins اور b4u  کمپنی کا حکم
سوال: teins  اور  b4u جو کمپنی ہے اس کے بارے میں آپ جانتے ہیں، اس کے بارے میں شریعت  کا کیا حکم ہے، کیا یہ جائز ہے  یا نہیں؟
جواب: B4U کمپنی کا حکمکمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور مذکورہ کرنسی پاکستان و دنیا کے بیشتر ممالک میں تاحال غیر تسلیم شدہ ہے، لہذا اس میں سرمایہ کاری کرنے سے اجتناب کیا جائے۔2- مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم یہ ہے کہ کرپٹو کرنسی کو چوں کہ پاکستان میں قانونی حیثیت حاصل نہیں ہے، تاحال اس کرنسی کا معاملہ ہی  مشکوک ہے، اور ابھی تک علماء نے اس کی خرید و فروخت کی اجازت نہیں دی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے؛ لہذا اس کمپنی میں پیسے انویسٹ کرنا جائز نہیں ہے۔3- اگر انویسٹر کے توسط سے  لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹروں  کو چین در چین  اجرت یا کسی عنوان سے رقم دی جاتی ہے تو ناجائز ہونے کی ایک اور وجہ ہوگی۔Teins  کمپنی کا حکماسی طرح  ٹائنس کمپنی بھی دیگر  ملٹی لیول مارکٹنگ کمپنیوں کی طرح  جس طریق کار کے مطابق کاروبار  کرتی ہے، اور منافع دیتی ہے، وہ درست نہیں ہے۔مزید تفصیل کے لیے درج ذیل لنک ملاحظہ کیجیے:ٹائنز کمپنی میں کام کرنافتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه.(باب الكسب وطلب الحلال، ج:5، ص:1891، ط:دار الفكر.بيروت)فقط واللہ اعلم
                                                  
عنوان: احساس پروگرام کے عنوان سے ملنے والی رقم کا حکم
سوال: احساس پروگرام کے پیسے  لینا کیسا ہے؟
جواب: اگر کوئی شخص حکومت کی طرف سے طے کردہ شرائط کے مطابق احساس پروگرام کی رقم کا شرعی طور پر مستحق ہے تو اس کے  لیے مذکورہ رقم لینا جائز ہے، تاہم اگر کوئی شخص مستحق نہیں ہے تو اس کے  لیے مذکورہ رقم لینا جائز نہیں ہوگا۔بدائع الصنائع في ترتيب الشرائع میں ہے:"وكما لايجوز صرف الزكاة إلى الغني لايجوز صرف جميع الصدقات المفروضة والواجبة إليه كالعشور والكفارات والنذور وصدقة الفطر لعموم قوله تعالى: {إنما الصدقات للفقراء} [التوبة: 60] وقول النبي صلى الله عليه وسلم: «لاتحل الصدقة لغني» ولأن الصدقة مال تمكن فيه الخبث لكونه غسالة الناس لحصول الطهارة لهم به من الذنوب، و لايجوز الانتفاع بالخبيث إلا عند الحاجة والحاجة للفقير لا للغني." (كتاب الزكوة، فصل فى شرائط ركن الزكوة، ج:2، ص:47، ط:دارالكتب العلمية)فقط والله اعلم
                                                  
عنوان: انشورنس کے ناجائز ہونے کی وجہ
سوال: لائف انشورنس کروانا ٹھیک ہے یا نہیں؟ اس میں سود کا احتمال پایا جاتا ہے یا نہیں؟اس کی وضاحت کردیں!
جواب: واضح رہے کہ از  روئے  شرع مروج انشورنس اور بیمہ کی تمام پالیسیوں  ( یعنی لائف انشورنس، ہیلتھ انشورنس، ایجوکیشن انشورنس، میرج انشورنس، گاڑی وغیرہ کی انشورنس یا اس کے علاوہ دیگر پالیسیوں)  کا طریقہ یہ ہے کہ  انشورنس کرانے والا معاہدہ کے تحت ماہانہ کچھ رقم انشورنس کرنے والے ادارے کو دیتا ہے، اگر اتفاق سے اس کا نقصان ہوجائے تو انشورنس ادارہ یا کمپنی اس نقصان کی تلافی کرتا ہے، اور اس کی جمع کی ہوئی رقم سے زیادہ رقم دیتی ہے اور اگر مقررہ مدت میں نقصان نہیں ہوا یا اس آدمی کا انتقال نہیں ہوا تو بعض صورتوں میں اس کی جمع کی ہوئی رقم ہی اس کو واپس کردی جاتی ہے ، اور بعض صورتوں میں اضافی رقم ملاکر واپس کی جاتی ہے، اور بعض صورتوں میں جمع کی ہوئی رقم بھی واپس نہیں کی جاتی۔انشورنس کی یہ تمام صورتوں مندرجہ ذیل شرعی مفاسد پر مشتمل ہونے کی وجہ سے از روئے شرع جائز نہیں  ہیں:1: سود، کیوں کہ حادثہ اور موت واقع ہونے کی صورت میں پریمییم کے طور پر جمع کی گئی رقم سے زیادہ رقم ملتی ہے، یہ سود ہے۔2: جوا، کیوں کہ یہاں رقم داؤ پر لگادی جاتی ہے، یہ بھی ممکن ہے کہ اس پراضافہ مل جائے اور یہ بھی خطرہ ہے کہ اصل رقم ہی ڈوب ہوجائے۔3:دھوکا، کیوں کہ اس کا انجام غیر یقینی ہے، صورتِ حال واضح نہیں ہے۔اور مذکورہ بالا تینوں چیزیں از روئے قرآنِ کریم و حدیث شریف ممنوع و ناجائز ہیں۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]ترجمہ: اے ایمان والوں! شراب، اور جوا اور بت اور فال کے تیرسب شیطان کے گندے  کام ہیں،سو بچتے رہو تاکہ تم نجات پاؤ۔صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»."ترجمہ: حضرت جابر رضی اللہ عنہ سے مروی ہے کہ حضوراکرمﷺ نے سود کھانے والے، اور کھلانے والے اور (سودکاحساب) لکھنے والے اور سود پر گواہ بننے والے پر لعنت فرمائی ہے،اور فرمایا: کہ وہ سب (گناہ میں) برابر ہیں۔(صحیح مسلم، کتاب لمساقات، ج:3، ص:1219، ط:داراحیاءالتراث العرب)الجامع لاحکام القرآن (تفسير القرطبي) میں ہے:" {وَلَا تَأْكُلُوا أَمْوَالَكُمْ بَيْنَكُمْ بِالْبَاطِلِ وَتُدْلُوا بِهَا إِلَى الْحُكَّامِ لِتَأْكُلُوا فَرِيقًا مِنْ أَمْوَالِ النَّاسِ بِالْإِثْمِ وَأَنْتُمْ تَعْلَمُونَ} (188) الْخِطَابُ بِهَذِهِ الْآيَةِ يَتَضَمَّنُ جَمِيعَ أُمَّةِ مُحَمَّدٍ صَلَّى اللَّهُ عَلَيْهِ وَسَلَّمَ، وَالْمَعْنَى: لَا يَأْكُلُ بَعْضكُمْ مَالَ بَعْضٍ بِغَيْرِ حَقٍّ. فَيَدْخُلُ فِي هَذَا: الْقِمَارُ وَالْخِدَاعُ وَالْغُصُوبُ وَجَحْدُ الْحُقُوقِ، وَمَا لَاتَطِيبُ بِهِ نَفْسُ مَالِكِهِ، أَوْ حَرَّمَتْهُ الشَّرِيعَةُ وَإِنْ طَابَتْ به نفس مالكه، كهر الْبَغِيِّ وَحُلْوَانِ الْكَاهِنِ وَأَثْمَانِ الْخُمُورِ وَالْخَنَازِيرِ وَغَيْرِ ذَلِكَ...وَأُضِيفَتِ الْأَمْوَالُ إِلَى ضَمِيرِ المنتهى لَمَّا كَانَ كُلُّ وَاحِدٌ مِنْهُمَا مَنْهِيًّا وَمَنْهِيًّا عنه، كما قال:" تَقْتُلُونَ أَنْفُسَكُمْ ". وَقَالَ قَوْمٌ: الْمُرَادُ بِالْآيَةِ" وَلا تَأْكُلُوا أَمْوالَكُمْ بَيْنَكُمْ بِالْباطِلِ «3» " أَيْ فِي الْمَلَاهِي وَالْقِيَانُ وَالشُّرْبُ وَالْبَطَالَةُ، فَيَجِيءُ عَلَى هَذَا إِضَافَةُ الْمَالِ إِلَى ضَمِيرِ الْمَالِكِينَ. الثَّالِثَةُ- مَنْ أَخَذَ مَالَ غَيْرِهِ لَا عَلَى وَجْهِ إِذْنِ الشَّرْعِ فَقَدْ أكله بالباطل، ومن الأكل بالباطل أن يقتضى الْقَاضِي لَكَ وَأَنْتَ تَعْلَمُ أَنَّكَ مُبْطِلٌ، فَالْحَرَامُ لَا يَصِيرُ حَلَالًا بِقَضَاءِ الْقَاضِي، لِأَنَّهُ إِنَّمَا يَقْضِي بِالظَّاهِرِ. وَهَذَا إِجْمَاعٌ فِي الْأَمْوَالِ."(سورة البقرة، رقم الآية:188، ج:2، ص:338، ط:دارالكتب المصرية)فقط والله اعلم
                                                  
عنوان: پرپال کمپنی میں رقم انوسٹ کرنے کا حکم
سوال: کیا پرپال کمپنی میں پیسہ لگانا جائز ہے؟
جواب: بصورتِ مسئولہ پرپال کمپنی  سےکمائی کےدو طریقے رائج  ہیں:1:نیٹ ورک مارکیٹینگ۔ 2:انویسٹمنٹ پیکجنیٹ ورک مارکیٹینگ: اس میں کمائی اشتہارات وغیرہ کےذریعے کی جاتی ہے،جو کئی وجوہات کی بنا پر ناجائز ہے، مثلاً  بائع کو فرضی اشتہارات دکھاکر بیچنے والے کو دھوکا دینا،جان دار  کی تصویردکھانے پر اجرت لینا،اور ان تصاویر کا خواتین کی تصویروں پرمشتمل ہونا، بلاعمل کمیشن لینے کامعاہدہ کرنا اور اس پراجرت لینا وغیرہ وغیرہ۔انویسٹمنٹ پیکج: اس میں رقم جمع کرنےکےبعد ایک متعین  منافع  ملتا ہے   اور  کسی بھی کاروبار  میں سرمایہ پر  متعین نفع  ملنا یہ قرض دےکر سود  وصول کرنے کے حکم میں ہے اور سود بلاشبہ حرام ہے، لہذا دونوں طریقوں میں سےکسی بھی طریقہ سے مذکورہ کمپنی  میں  رقم انوسٹ کرکے منافع کمانا  جائز نہیں ہے۔حدیث شریف میں ہے:" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔(شعب الایمان، باب الدعاء الی الاسلام، الفصل الثالث عشر التوکل باللہ، ج:2، ص:434، دارالکتب العلمیۃ)الموسوعة الفقهية میں ہے:"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير."(الاجارة على المعاصى والطاعات، ج:1، ص:290، ط:اميرحمزه كتب خانه)فتاوی شامی میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن."( مطلب کل قرض جر نفعًا، ج:5، ص:166، ط:ايج ايم سعيد) فقط والله اعلم
                                                  
عنوان: چاول کٹوانے،  پسوا کر لانے کی اجرت اس سے نکلنے والی بھوسی طے کرنا
سوال: ایک شخص کو دھان کٹواکر چکی سے لانے کے لیے کہا تو اس نے از خود اپنی یہ مزدوری طے کی کہ بھوسی گوڑا میرا ہوگا اور چکی والے کو پیسہ بھی ہم ہی دیں گے، عرض یہ ہے کہ یہ معاملہ صحیح ہوا یا نہیں؟
جواب: یه معاہدہ  فاسد ہے،   اس کی دو وجہیں ہیں:’’ قفیز طحان‘‘ کے حکم میں داخل ہے، جس سے رسول اللہ ﷺ نے منع فرمایا ہے،’’ اجرت من جنس العمل‘‘ ہونے کی وجہ سے یہ اجارہ فاسدہ ہے؛  اس لیے کہ جو چیز فی الحال موجود نہیں، بلکہ اجیر  (مزدور) کے عمل سے حاصل ہوگی، اس کو اجیر کے لیے اجرت مقرر کرنا جائز نہیں ہے۔دوسری وجہ ایسے معاملہ کے فاسد ہونے کی یہ بھی ہے کہ اس میں اجرت متعین نہیں، بلکہ مجہول ہے۔عمدۃ القاری شرح صحیح البخاری میں ہے:’’وَكَذَا قَالُوا: لَايجوز إِذا اسْتَأْجر حماراً يحمل طَعَاماً بقفيز مِنْهُ، لِأَنَّهُ جعل الْأجر بعض مَا يخرج من عمله، فَيصير فِي معنى قفيز الطَّحَّان وَقد نهى عَنهُ صلى الله عَلَيْهِ وَسلم، وَأخرجه الدَّارَقُطْنِيّ وَالْبَيْهَقِيّ من حَدِيث أبي سعيد الْخُدْرِيّ، قَالَ: نهى عَن عسب الْفَحْل وَعَن قفيز الطَّحَّان، وَتَفْسِير: قفيز الطَّحَّان: أَن يسْتَأْجر ثوراً ليطحن لَهُ حِنْطَة بقفيز من دقيقه، وَكَذَا إِذا اسْتَأْجر أَن يعصر لَهُ سمسماً بِمن من دهنه أَو اسْتَأْجر امْرَأَة لغزل هَذَا الْقطن أَو هَذَا الصُّوف برطل من الْغَزل، وَكَذَا اجتناء الْقطن بِالنِّصْفِ، ودياس الدخن بِالنِّصْفِ، وحصاد الْحِنْطَة بِالنِّصْفِ، وَنَحْو ذَلِك، وكل ذَلِك لَا يجوز‘‘.(کتاب الزراعۃ، باب المزارعۃ بالشطر و نحوہ،ج:۱۲ ؍ ۱۶۶ ،ط: دار احیاء التراث )فتاویٰ شامی میں ہے:’’(ولو) (دفع غزلاً لآخر لينسجه له بنصفه) أي بنصف الغزل (أو استأجر بغلاً ليحمل طعامه ببعضه أو ثوراً ليطحن بره ببعض دقيقه) فسدت في الكل؛ لأنه استأجره بجزء من عمله، والأصل في ذلك نهيه صلى الله عليه وسلم عن قفيز الطحان وقدمناه في بيع الوفاء. والحيلة أن يفرز الأجر أولاً أو يسمي قفيزاً بلا تعيين ثم يعطيه قفيزاً منه فيجوز.(قوله: والحيلة أن يفرز الأجر أولاً) أي ويسلمه إلى الأجير، فلو خلطه بعد وطحن الكل ثم أفرز الأجرة ورد الباقي جاز، ولا يكون في معنى قفيز الطحان إذ لم يستأجره أن يطحن بجزء منه أو بقفيز منه كما في المنح عن جواهر الفتاوى. قال الرملي: وبه علم بالأولى جواز ما يفعل في ديارنا من أخذ الأجرة من الحنطة والدراهم معاً، ولا شك في جوازه اهـ. (قوله: بلا تعيين) أي من غير أن يشترط أنه من المحمول أو من المطحون فيجب في ذمة المستأجر، زيلعي.‘‘(کتاب الاجارۃ، باب الاجارۃ الفاسدۃ، ج:۶ ؍ ۵۶ ،۵۷ ،۵۸ ، ط:سعید)فتاویٰ عالمگیری میں ہے:’’صورة قفيز الطحان أن يستأجر الرجل من آخر ثوراً ليطحن به الحنطة على أن يكون لصاحبها قفيز من دقيقها أو يستأجر إنساناً ليطحن له الحنطة بنصف دقيقها أو ثلثه أو ما أشبه ذلك فذلك فاسد، والحيلة في ذلك لمن أراد الجواز أن يشترط صاحب الحنطة قفيزاً من الدقيق الجيد ولم يقل من هذه الحنطة، أو يشترط ربع هذه الحنطة من الدقيق الجيد؛ لأن الدقيق إذا لم يكن مضافاً إلى حنطة بعينها يجب في الذمة والأجر كما يجوز أن يكون مشاراً إليه يجوز أن يكون ديناً في الذمة، ثم إذا جاز يجوز أن يعطيه ربع دقيق هذه الحنطة إن شاء. كذا في المحيط‘‘.(کتاب الاجارۃ، الباب الخامس عشر فی بیان ما یجوز من الاجارۃ و ما لا یجوز،ج:۴ ؍۴۴۴،ط:رشیدیۃ)فقط واللہ اعلم
                                                  
عنوان: فوڈ پانڈا ایپ پر بینک کارڈ کے ذریعہ ڈسکاؤنٹ حاصل کرنے کا حکم
سوال: فوڈ پانڈا ایپ ہے اور ڈسکاؤنٹ سکیم چل رہی ہے،   اگر بینک کا کارڈ استعمال کریں اور اس کا پرومو کوڈ استعمال کریں تو اس کے ذریعہ ڈسکاؤنٹ ملتا ہے تو  یہ صحیح ہے یا نہیں؟
جواب: فوڈ  پانڈا  ایپ کے ذریعے یا کسی بھی ریسٹورنٹ میں  بینک کارڈ استعمال  کرنے کے ذریعہ جو ڈسکاؤنٹ ملتا ہے اس میں مندرجہ ذیل تفصیل ہے:۱) اگر  یہ مکمل ڈسکاؤنٹ فوڈپانڈا یا ریسٹورنٹ سے  ملتا ہے اور بینک کی طرف سے اس میں کچھ بھی نہیں ہوتا  تو پھر یہ ڈسکاؤنٹ  جائز ہے۔۲) اگر مکمل ڈسکاؤنٹ بینک کی طرف سے ہے یعنی فوڈپانڈا یا ریسٹورنٹ کو بینک ادائیگی کرے گا تو ڈیبٹ کارڈ کی صورت میں قرض پر نفع ہونے کی وجہ سے حرام ہے اور کریڈٹ کارڈ کی صورت میں  بینک کی طرف سے  ہدیہ ہونے  کی  وجہ  سے  حرام ہے ۔ نیز یہ بھی واضح رہے کہ کریڈٹ کارڈ کا مطلقًا بنوانا اور اس کا استعمال بھی شرعًا ناجائز اور حرام ہے؛ کیوں کہ  اس میں  سود ادا نہ  کیا جائے تو بھی بینک سے سودی معاملہ کیا جاتا ہے ۔۳) اگر ڈسکاؤنٹ بینک اور فوڈپانڈا  یا ریسٹورنٹ کی طرف سے مشترک ہے تو پھر جتنا ڈسکاؤنٹ فوڈ پانڈا یا ریسٹورنٹ کی طرف سے ہے وہ جائز ہے اور جتنا بینک کی طرف سے ہے، وہ ناجائز ہے۔۴)  اگر اس بات کی معلومات  ممکن نہ ہو   کہ ڈسکاؤنٹ کس  کی طرف سے ہے تو ایسی صورت میں اجتناب کرنا چاہیے۔ فتاوی شامی میں ہے:"وفي الأشباه: كل قرض جرّ نفعًا حرام، فكره للمرتهن سكنى المرهونة بإذن الراهن.(قوله: كل قرض جرّ نفعًا حرام) أي إذا كان مشروطًا كما علم مما نقله عن البحر، وعن الخلاصة وفي الذخيرة وإن لم يكن النفع مشروطًا في القرض."(کتاب البیوع باب المرابحۃ فصل فی القرض ج نمبر ۵ ص نمبر ۱۶۶،ایچ ایم سعید)مرقاة المفاتيح شرح مشكاة المصابيح میں ہے:"2762 - وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه.(وبينهما مشتبهات) : بكسر الموحدة أي: أمور ملتبسة غير مبينة لكونها ذات جهة إلى كل من الحلال والحرام."(کتاب البیوع باب الکسب و طلب الحلال،ج نمبر ۵ ص نمبر ۱۸۹۱،دار الفکر)فقط اللہ اعلم
                                                  
عنوان: Dropshipping ڈراپ شپنگ کے کاروبار کی  شرعی حیثیت
سوال: Dropshipping ڈراپ شپنگ کے کاروبار کی کیا شرعی حیثیت ہے؟ کیا یہ  جائز ہے یا نہیں؟ اگر ہے تو کس صورت میں جائز ہے؟
جواب: واضح رہے کہ ڈراپ شپنگ کے کام کا عام طور  پر طریقہ یہ ہے کہ بائع اپنی مصنوعات کی تصاویر اور تمام تفصیلات اپنی ویب سائٹ پر یا اپنے پیج پر ظاہر کردیتا ہے، ویب سائٹ یا پیج دیکھنے والا اشیاء  کو دیکھ کراپنی پسند کردہ شے (چیز) پر کلک کرکےاس چیز کو خریدنے کا اظہار کرتا ہے، رقم کی ادائیگی کے لیے مختلف طریقہ کار اختیار کیے جاتے ہیں، کبھی ادائیگی ڈیلیوری پر کی جاتی ہے یعنی جب مبیع مقرر ہ جگہ پر پہنچا دی جاتی ہے تو مشتری رقم ادا کرتا ہے اور بعض دفعہ  ادائیگی کریڈٹ کارڈ کے ذریعے کی جاتی ہے، بائع مشتری کا کریڈٹ کارڈ نمبر حاصل کرکے بینک کو بھیجتا ہے اور وہاں سے اپنی رقم وصول کرلیتا ہے،  مبیع کی ادائیگی بعض اوقات کسی کوریئر سروس کے ذریعے کی جاتی ہے اوربعض اوقات کمپنی خود یہ کام کرتی ہے۔ ضروری  نہیں کہ مبیع (فروخت کی جانے والی چیز) بائع کی ملکیت میں موجود ہو، بلکہ وہ  آرڈر ملنے پر اشیاء کا انتظام کرتا ہے اور مشتری کے پتے  پر یہ اشیاء ارسال کرتا ہے۔اس طریقہ کار وبار میں  بظاہر خریدار کا اپنی مطلوبہ اشیاء پر کلک کردینا قبول معلوم ہوتا ہے، لیکن حقیقت یہ ہے کہ خریدار کا عمل ایجاب ہے اور بائع  کا اپنی مصنوعات اپنی سائٹ پر ظاہر کردینا ایجاب کی پیشکش ہے، قبول نہیں،  جیسے دوکان داراشیاء اپنے اسٹال پر قرینے سے سجادیتا ہے اوران پر قیمت بھی چسپاں ہوتی ہیں، مگر وہ ایجاب نہیں ہوتا، بلکہ دعوتِ ایجاب ہوتی ہے، اسی طرح ویب سائٹ پر  بائع کااپنی اشیاء ظاہر کردینا بھی دعوتِ ایجاب ہے اورجیسے دوکان پر دوکان دار عمل قبول ہوتا ہے، اسی طرح انٹرنیٹ کے ذریعے خریداری میں بھی بائع کاعمل ایجاب کی قبولیت ہوتا ہے۔ ایک عام دوکان پر اگر خریدار  اوردوکان دار زبان سے کچھ نہ کہیں تو دونوں جانب سے ’’بیع  تعاطی‘‘  سے مکمل ہوجاتی ہے اوراگر خریدار زبان سے خریدار ی کی خواہش کا اظہارکرے اور دوکان دار زبان سے کچھ نہ کہے، بلکہ چیز حوالے کردے یا ثمن قبول کرلے تو  بائع کی طرف سے فعلاً قبول ہوتا ہے، اسی طرح ویب سائٹ  پر بھی فعلی قبول ہوجاتا ہے۔             بہرحال چیزوں کو پیش کرنا ایجاب نہیں، بلکہ ایجاب کی دعوت ہوتا ہے،  یہی وجہ ہے کہ دوکان میں جب خریدارکوئی چیز اٹھالیتا ہے تواس وقت بیع مکمل نہیں ہوتی، بلکہ کاؤنٹر پر آکر بھاؤ تاؤ ہوتا ہے، اگر چیزوں کو پیش کرنا ایجاب ہوتا تو خریدار کے اٹھا لینے اور کاؤنٹر پر پیش کرنے کے بعد اسے واپس لینے کا حق نہ ہوتا۔        مختلف ویب سائیٹس پر جب گاہک اپنی پسندیدہ شے پر کلک کرتا ہے تو یہ تحریری ایجاب ہوتا ہے، جب یہ ایجاب کمپنی یا فرد کے پاس جاتا ہے تو وہ اسے قبول کرلیتا ہے یوں یہ عقد جانبین سے تحریری صورت میں عمل پذیر ہوتاہے۔انٹرنیٹ پر اس طرح خریدوفروخت کرتے ہوئے درج ذیل امور کا خیال رکھنا ضروری ہے :1۔ انٹرنیٹ پرسونا چاندی یا کرنسی کی خریدوفروخت  ہو تو بیعِ صرف کے احکام کی رعایت لازم ہوگی، یعنی جانبین سے مجلسِ عقد میں قبضہ ہونا ضروری ہے، جس کی رعایت انٹرنیٹ پر مشکل ہے۔2۔ مبیع اور ثمن کی مکمل تفصیل بتائی جائے، جس سے ہر قسم کی جہالت مرتفع ہو جائے۔3۔ کوئی بھی شرط فاسد نہ لگائی گئی ہو۔4۔ صرف تصویر دیکھنے سے خیارِ رویت ساقط نہ ہوگا، لہذا اگر مبیع تصویر کے مطابق نہ ہو تو مشتری کو واپس کرنے کا اختیار ہوگا۔5۔ ویب سائٹ پر جان دار کی تصویر نہ لگائی جائے۔6۔ اگر ویب سائٹ والے آرڈر ملنے پر کسی اور جگہ سے چیز مہیا کرتے ہوں تو صارف کو اس وقت تک نہ بیچیں، جب تک چیز ان کے قبضے میں نہ آجائے، البتہ وہ وکیل بالشراء (خریداری کے وکیل)کے طورپر معاہدہ کرسکتے ہیں۔7۔ ویب سائٹ پر اشیاء بیچنے والے  کو چاہیے کہ  ادائیگی کے لیے کریڈٹ کارڈ کا آپشن  دینے کے بجائے صرف ڈیبٹ کارڈ  یا    ڈیلیوری پر ادائیگی کا آپشن  دے؛ کیوں کہ  کریڈٹ کارڈ کا استعمال جائز نہیں، اگر چہ وقتِ مقررہ کے اندر ادائیگی کردی جائے اورسود دینے کی نوبت نہ آئے۔            اگر ویب سائٹ پرخریدی گئی چیز اس طرح نہیں جیسا کہ اس کی صفات میں بیان کیا گیا تھا تو مشتری کو خیارِ رؤیت حاصل ہوگا، نیز اگر اس شے میں کوئی ایسا  عیب ہو جس کا مشتری کو علم نہیں تھا تو پھر مشتری کو خیارِ عیب حاصل ہوگا، اگر وہ چاہے تو پوری قیمت پر اسے لے لے، اگر چاہے تو واپس کردے ، لیکن اسے یہ حق نہیں کہ وہ مبیع رکھ کر نقصان کی قیمت لے۔بائع کو خیارِ رؤیت تو مطلقاً حاصل نہیں ہوگا، البتہ ثمن میں کھوٹ ہوتو اسے تبدیلی کاحق ہوگا، مگر سودے  کو منسوخ کرنے کاحق اسے پھر بھی نہ ہوگا۔الفتاوى الهندية - (20 / 203):"شراء ما لم يره جائز، كذا في الحاوي. وصورة المسألة أن يقول الرجل لغيره: بعت منك هذا الثوب الذي في كمي هذا، وصفته كذا، والدرة التي في كفي هذه، وصفتها كذا أو لم يذكر الصفة، أو يقول: بعت منك هذه الجارية المنتقب ... وإن أجازه قبل الرؤية لم يجز وخياره باق على حاله، فإذا رآه إن شاء أخذ وإن شاء رده، هكذا في المضمرات".الفتاوى الهندية - (20 / 288):"خيار العيب يثبت من غير شرط، كذا في السراج الوهاج. وإذا اشترى شيئًا لم يعلم بالعيب وقت الشراء ولا علمه قبله والعيب يسير أو فاحش فله الخيار إن شاء رضي بجميع الثمن وإن شاء رده، كذا في شرح الطحاوي. وهذا إذا لم يتمكن من إزالته بلا مشقة، فإن تمكن فلا كإحرام الجارية".فقط واللہ اعلم
                                                  
عنوان: پرائز بانڈ کا حکم
سوال: پرائز بانڈ کے بارے میں کیا حکم ہے؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں ’’سود‘‘ اور ’’جوا‘‘ پایا جاتا ہے۔ پرائز بانڈز  میں ’’سود‘‘ کا وجود تو بالکل ظاہر ہے، کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شریعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ حقیقت ایک حدیث میں ان الفاظ کے ساتھ آئی ہے”کل قرض جر منفعة فهو ربوا “یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں ’’جوا‘‘ بھی شامل ہے اور ’’جوا‘‘ ہر وہ معاملہ ہے جو نفع و ضرر کے درمیان دائر ہو، یعنی یہ احتمال بھی ہو کہ معمولی رقم کے عوض میں بہت سارا مال مل جائے اور یہ بھی احتمال ہو کہ کچھ نہ ملے، اور یہ ہی صورتِ حال پرائز بانڈ کی خرید و فروخت میں پائی جاتی ہے، کیوں کہ پرائز بانڈ خریدنے والے کی یہ طمع ہوتی ہے کہ اس کے بدلے ایک خطیر رقم وصول ہو جائے اب اس میں یہ احتمال بھی ہوتا ہے کہ واقعتًا بڑی رقم حاصل ہو جائے اور یہ بھی احتمال ہوتا ہے کہ اس کے بدلے کوئی اضافی رقم وصول نہ ہو، لہذا جب یہ معاملہ ابتدا میں خطرے میں رہا، اس لیے اس میں ’’جوا‘‘ پایا گیا جو شرعاً حرام ہے۔ أحكام القرآن للجصاص ط العلمية (2/ 582):"وحقيقته تمليك المال على المخاطرة".واضح ہوا کہ  پرائز بانڈز جوئے اور سود کا مجموعہ ہے، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: سرکاری ملازمین کو ملنے والے فنڈ پر اضافہ کا حکم
سوال: سرکاری ملازمین  کے تنخواہوں سے کچھ رقم کاٹ دی جاتی ہے جو ریٹائرمنٹ کے بعد ایک ساتھ کچھ اضافی رقم کے ساتھ دیا جاتاہے ، سوال یہ ہے کہ  یہ اضافی رقم سود کے زمرے میں آئے گی یا نہیں ؟ اگر سود ہے تو اس اضافی رقم کا کیاجائے؟
جواب: سرکاری و نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے اور اس فنڈ میں شمولیت کے لیے  ملازمین اپنی تنخواہ میں سے کچھ فیصد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں، ذیل میں وہ صورتیں اور  ان میں ملنے والے اضافے کا حکم بیان کیا جاتاہے:پراویڈنٹ فنڈ کی رائج صورتیں:1-  بعض کمپنیز اپنے ہر ملازم کو جبراً اس فنڈ کا حصہ بناتی ہیں اور ملازم کو عدمِ شمولیت کا اختیار نہیں دیتیں، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2-  بعض کمپنیز کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ کمپنی اپنے ملازمین کو اختیار دیتی ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور کمپنی ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتی رہتی ہے۔3۔ بعض کمپنیز ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتی ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت ( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ احتیاطاً یہ اضافہ نہ لیا جائے تو بہترہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے، اتنی ہی جمع شدہ رقم  اور جو رقم ادارے نے اپنی طرف سے شامل کی وہ لے سکتے ہیں، اس سے زائد رقم  (جو انٹرسٹ کے نام سے شامل کی جاتی ہے، وہ) لینا شرعاًجائز نہیں ہوتا ۔3۔ تیسری صورت ( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا۔سود   ملنے کی صورت میں اس کا حکم یہ ہے کہ اصل ادارے کو لوٹا دیا جائے، اور اگر یہ ممکن نہ ہو تو پھر بغیر نیتِ ثواب کے صدقہ کر دیا جائے۔  فقط واللہ اعلم
                                                  
عنوان: ایک بیوہ اور ایک بیٹی میں میراث کی تقسیم
سوال: ایک شخص مر گیا اور اس کے ورثاء میں صرف ایک بیٹی اور ایک بیوی ہے، تقسیم میراث کس طرح ہوگی ؟
جواب: صورتِ مسئولہ میں مرحوم کے ترکے کی تقسیم کا شرعی طریقہ یہ ہے کہ مرحوم کی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اس کی ادائیگی کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد بقیہ کل جائیداد کو 8 حصوں میں تقسیم کر کے 1 حصہ مرحوم کی بیوہ کو، اور 7 حصے بیٹی کو ملیں گے۔یعنی 100 روپے میں سے (12.50) ساڑھے بارہ روپے مرحوم کی بیوہ کو، اور باقی (87.50) ساڑھے ستاسی روپے بیٹی کو ملیں گے۔السراجي في الميراث (ص:68-69، ط: مكتبة البشرى):’’الرد ضد العول، ما فضل عن فرض ذوي الفروض، و لا مستحق له، يرد على ذوي الفروض بقدر حقوقهم، إلا على الزوجين، و هو قول عامة الصحابة رضي الله عنهم، و به أخذ أصحابنا رحمهم الله.‘‘نوٹ: میراث کی مذکورہ تقسیم اس صورت میں ہے جب مرحوم کے والدین، دادا، چچا، پھوپھی، بھائی، بہن یا ان میں سے کوئی ایک مرحوم کی زندگی میں حیات نہ ہو، بصورتِ دیگر تقسیم مختلف ہوگی۔ فقط و اللہ اعلم
                                                  
عنوان: پلاٹ میں شراکت
سوال: میں پاکستان آرمی سے ریٹائرڈ افسر ہوں ،  آج سے کوئی 10، 11سال پہلے ڈی۔ایچ۔اے۔ سٹی کراچی لانچ ہوا تھا،  اس وقت میں سروس پہ تھا ، یہ چوں کہ  آرمی کا  پروجیکٹ تھا تو میں اپلائی کرنا چاہتا تھا، لیکن میرے پاس ڈاؤن پیمنٹ کے پیسے نہیں تھے ،   میرے ایک دوست نے کہا  کہ میں پیسے دیتا ہوں تم اپلائی کردو ،   اگر پلاٹ نکل آیا تو اس کا منافع ہم 50/50 کرلیں گے ،  میں نے اس پلاٹ کے  لیے ایک سویلین کے طور پر اپلائی کردیا، جو وہ خود بھی کرسکتا تھا ،  میرا پلاٹ نکل آیا ،  اس پلاٹ کے سارے پیسے میرے دوست نے  دیے تھے، کچھ قسطیں میں نے بھی دیں،  لیکن وہ پیسے  پھر   مجھے وہ واپس کر دیتا تھا ،  یہ پلاٹ ابھی تک میرے نام پہ ہے،  اور ایف۔بی۔آر۔ میں رجسٹرڈ ہے ۔میرا سوال یہ ہے کیا اس پلاٹ کے منافع میں میرا 50 فیصد بنتا ہے یا نہیں ،  جس طرح میرے دوست نے وعدہ کیا تھا ؟   اگر وہ مجھے صرف 10 یا 20 فیصد دینے پہ راضی ہو گا تو میں کیا کروں ؟ اور کیا وہ 10 یا 20 فیصد بھی میرے  لیے لینا جائز اور حلال ہوگا ؟
جواب: صورتِ  مسئولہ میں مذکورہ پلاٹ اگر حاضر سروس  افسر کے  لیے مختص نہ تھا،  سویلین بھی خریدنے کے حق دار تھے  ( جیساکہ سوال میں مذکور ہے) تو اس صورت میں اگر آپ کے دوست نے محض آپ کے نام سے مذکورہ پلاٹ خریدا تھا، اور تمام اقساط کی ادائیگی کے  لیے رقم اس ہی نے  فراہم کی ( جیساکہ سائل نے تحریر کیا ہے)   اور اس نے مذکورہ پلاٹ سائل کے  لیے نہیں، بلکہ اپنے  لیے خریدا تھا تو ایسی صورت میں مذکورہ پلاٹ کا مالک شرعاً سائل کا مذکورہ دوست ہوگا، اور اس پلاٹ کی اقساط کی ادائیگی میں سائل کی رقم شامل نہ ہونے کی وجہ سے  سائل اس پلاٹ میں شریک نہ ہوگا، اور  شراکت کی بنیاد پر  اس پلاٹ کے 50 فیصد منافع کا حق دار بھی نہیں ہوگا۔ البتہ اگر مذکورہ پلاٹ مذکورہ دوست نے اپنے اور سائل کے  لیے ہی خریدا ہو تو اس صورت میں یہ دونوں کے درمیان مشتر ک ہوگا، اور حسبِ شرکت دونوں منافع کے حق دار ہوں گے۔پہلی صورت میں سائل کو  منافع  کے حوالے سے مطالبہ کا حق نہ ہوگا، البتہ اگر مذکورہ دوست اپنی مرضی سے بغیر کسی جبر اور اکراہ کے سائل کو کچھ دیتا ہے ( خواہ 10 یا 20 یا 50 فیصد دے)  تو یہ اس کی جانب سے تبرع و احسان ہوگا۔نیز مذکورہ پلاٹ کا پراپرٹی ٹیکس مذکورہ دوست کی اجازت سے آپ ادا کر رہے  ہیں، تو اس کے مطالبہ کا آپ کو حق ہوگا، البتہ اگر اسے مطلع  کیے بغیر خود ہی بھرتے آرہے ہیں، تو اب تک جتنا ٹیکس بھرا ہے وہ آپ کی جانب سے تبرع شمار ہوگا، جس کے مطالبہ کا حق نہ ہوگا، ہاں اگر وہ از خود دے دیتا ہے تو آپ وصول کرسکتے ہیں۔ نیز آئندہ کے  لیے آپ ٹیکس کی ادائیگی کے  لیے دوست سے رقم کی فراہمی کا مطالبہ کرسکتے ہیں۔العقود الدرية في تنقيح الفتاوى الحامديةمیں ہے:(سئل) في امرأة قضت دين رجل لدائنه بغير أمر الرجل وتريد الرجوع على الدائن فهل ليس لها ذلك؟(الجواب) : نعم ومن قضى دين غيره بأمره أو بغير أمره يخرج المقضي به عن ملك القاضي إلى ملك المقضي له من غير أن يدخل في ملك المقضي عنه ألا يرى أن قضاء القاضي عن الميت صحيح مع أن الميت ليس من أهل الملك ابتداء ذخيرة من كتاب المداينات من الفصل الثاني وفي العمادية من أحكام السفل والعلو المتبرع لا يرجع بما تبرع به على غيره كما لو قضى دين غيره بغير أمره. اهـ."( كتاب المداينات، ٢ / ٢٢٦، ط: دار المعرفة)فقط واللہ اعلم
                                                  
عنوان: کاروبار کے لیے بینک سے قرض لینا
سوال: اپنا کاروبار شروع کرنے کے لیے رقم کی ضرورت ہے  اور  اس کے لیے بینک سے قرض لینے کے علاوہ کوئی اور راستہ نہیں۔ اب بینک کی شرط یہ ہے کہ اگر ایک سال تک  رقم واپس کر دی جائے  تو کوئی سود نہیں پڑے گا اور ہم ان شااللہ ایک سال کے اندر اندر رقم واپس کر دیں گے، ہمارے پاس کوئی اور راستہ نہیں رقم کے بندوبست کرنے کا تو کیا ہم یہ قرض لے سکتے ہیں؟
جواب: کسی  بھی بینک سے  قرضہ لینے کی صورت میں سود کا معاہدہ کرنا پڑتا ہے گو وہ کسی دوسرے نام سے کیا جاتا ہو؛ لہٰذا اگر  کسی شخص کو یقین ہو کہ وہ اتنی مدت میں قرض ادا کردے گا، جس میں سود دینا نہیں پڑتا، تب بھی اس کے لیے بینک سے قرض لینا درست نہیں ہے؛ اس لیے کہ جس طرح سود کا لینا دینا شریعت میں حرام ہے ،اسی طرح سودی لین دین کا معاہدہ کرنا بھی شریعت میں حرام ہے۔قرآنِ کریم اور احادیثِ مبارکہ میں  سودی معاملات کرنے والوں کے لیے سخت وعیدیں وارد ہوئی ہیں ؛  اس لیے اس سے احتراز  لازم اور ضروری ہے،انجام کار سودی قرضہ کاروبار میں  ترقی کے بجائے تنزلی کا ذریعہ بنتاہے؛ لہذااپنی وسعت کے مطابق کام کریں، سودی قرضہ نہ لیں۔  اگر قرض لینا ہی ہو تو بینک کے علاوہ کسی اور  سے غیر سودی قرضہ حاصل کر لیںاور جب تک غیر سودی قرض نہ ملے، متبادل حلال ذریعہ پر اکتفا کیجیے، دعاؤں کے اہتمام کے ساتھ  استغفار   اور "اَللّٰهُمَّ اكْفِنِيْ بِحَلَالِكَ عَنْ حَرَامِكَ وَأَغْنِنَا بِفَضْلِكَ عَمَّنْ سِوَاكَ"کی کثرت رکھیں، سورۃ الشوریٰ (۲۵ واں پارہ) کے دُوسرے رُکوع کی آخری آیت: {اللَّهُ لَطِيفٌ بِعِبَادِهِ يَرْزُقُ مَنْ يَشَاءُ وَهُوَ الْقَوِيُّ الْعَزِيزُ}اَسی مرتبہ فجر کے بعد پڑھا کریں۔قرآن مجید میں ہے:{يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ * فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ وَإِنْ تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ} [البقرة: 278، 279]حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»". (صحیح مسلم، باب لعن آکل الربوٰ و موکلہ، ج:۳؍۱۲۱۹، ط:داراحیاءالتراث العربی) وفي الأشباه:"كل قرض جر نفعًا فهو حرام."(5/ 166 ط:سعید)فقط واللہ اعلم
                                                  
عنوان: ویب سائٹ پر اشتہار لگانے کے لیے فیس دینا
سوال: زمین ڈاٹ کام اور او ایل ایکس ایپلیکیشن میں اشتہار   دینے کے لیےکبھی کبھار پیسے دینے پڑتے ہیں ۔ورنہ وہ اشتہار شائع نہیں کرتے ۔ کیا اشتہار کی مد میں یہ پیسے دینا جائز ہے؟
جواب: اگر آپ کسی ویب سائٹ پر اپنے کسی پروڈکٹ یا کمپنی کا اشتہار دیتے ہیں اور ویب سائٹ والے آپ سے اس کی فیس وصول کرتے ہیں تو اس فیس کی ادائیگی میں  تو شرعاً کچھ حرج نہیں، لیکن اس بات کی طرف توجہ رہے کہ وہ  اشتہار ایسے مواد پر مشتمل نہ ہو جو مواد غیر شرعی ہو،  غیر شرعی سے مراد جان دار کی تصویر اور میوزک وغیرہ۔  اگر کوئی اشتہار ان اشیاء پر مشتمل ہو گا تو تصویر  و میوزک کے لگانے اور اس کی تشہیر کا گناہ ہو گا۔ فقط واللہ اعلم
                                                  
عنوان: آن لائن ٹریڈنگ کا حکم
سوال: سائل کو معلوم ہوا کہ مروجہ آن لائن ٹریڈنگ بیع قبل القبض اور دیگر مفاسد کی بنا پر ناجائز ہے  اور  اِس سے حاصل ہونے والا نفع اگر اصل مالکان تک پہنچانا ممکن نہ ہو تو پھر بغیر نیتِ ثواب مستحقین کو دیا جائے گا۔ (اگر اِن باتوں میں سے کچھ بھی درست نہیں تو ضرور مطلع کیجیے گا!)سوال یہ ہے کہ اگر ایک شخص نے مذکورہ بالا آن لائن ٹریڈنگ میں حصہ لیا اور بجائے نفع کے اصل مال بھی گنوا دیا تو کیا اُس کے لیے اُس وقت تک یہی ناجائز ٹریڈنگ کرنا جائز ہو گا جب تک کہ وہ اپنا اصل مال واپس حاصل نہیں کر لیتا؟ یا پھر اب اُسے توبہ کرتے ہوئے گنوائے ہوئے مال کو خیرباد کہنا ہوگا  اور  اصل مال کی واپسی کی صورت اگر ٹریڈنگ کمپنی سے کسی بھی طرح نہیں بنتی تو ایسی ٹریڈنگ سے بہر صورت کنارہ کشی ہی اُس کے لیے صحیح راستہ ہو گی؟
جواب: اول تو یہ سمجھیں کہ آن لائن ٹریڈنگ کی تمام صورتیں نا جائز نہیں ہیں، بلکہ اس کی مختلف صورتیں ہو سکتی ہیں، جن میں سے بعض جائز اور بعض ناجائز ہیں: اگر آن لائن کاروبار میں"مبیع" (جوچیزفروخت کی جارہی ہو)بیچنے والے کی ملکیت میں نہیں ہے اور وہ محض اشتہار ،تصویردکھلاکر کسی کو وہ سامان فروخت کرتا ہو  (یعنی سودا کرتے وقت یوں کہے کہ "فلاں چیز میں نے آپ کو اتنے میں بیچی"، وغیرہ) اور بعد میں وہ سامان کسی اور دکان،اسٹوروغیرہ سے خرید کردیتا ہو تو یہ صورت بائع کی ملکیت میں "مبیع" موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنا مقصود ہو وہ بائع کی ملکیت میں ہونا شرعاً ضروری ہوتا ہے۔درج ذیل صورتوں میں آن لائن کاربار جائز ہو گا:1۔ بائع مشتری سے یہ کہہ دے کہ یہ سامان میری ملکیت میں نہیں ، اگر آپ کو چاہیے تو میں اسے خرید کرآپ کو اتنی قیمت میں فروخت کرسکتاہوں، یوں بائع اس سامان کوخرید کر اپنے قبضہ میں لے کر باقاعدہ سودا کرکے مشتری کو فروخت کرے تو یہ درست ہے۔2۔ آن لائن کام کرنے والا فرد یا کمپنی ایک فرد  (مشتری) سے آرڈر لے اورمطلوبہ چیز کسی دوسرے فرد  یا کمپنی سے لے کر خریدار تک پہنچائے اور اس عمل کی اجرت مقرر کرکے لے تو یہ بھی جائز ہے۔ یعنی بجائے اشیاء کی خرید وفروخت کے بروکری کی اجرت مقرر کرکے یہ معاملہ کرے۔3۔ اگر مبیع  بائع کی ملکیت میں موجود ہو اور تصویر دکھلا کر سودا کیا جا رہا ہو تو ایسی صورت میں بھی آن لائن خریداری شرعاً درست ہوگی۔اگر سائل نے  اب تک کیے جانے والے کام میں  ناجائز صورت ہی اختیار کی تھی  تو اب جائز صورتوں میں سے کسی صورت کو اختیار کر کے آن لائن کام کر سکتا ہے، ناجائز صورت کو اختیار کرنا بہرصورت ناجائز ہی ہو گا، چوں کہ سوال میں مذکورہ شخص نے نفع حاصل کیا ہی نہیں ہے تو  ناجائز طریقے سے   حاصل شدہ آمدن کو صدقہ کرنے کا سوال ہی نہیں ہوتا، ہاں اگر ناجائز طریقے سے کاروبار کیا تو اس پر توبہ و استغفار کرنا چاہیے۔  فقط واللہ اعلم
                                                  
عنوان: ضرورت کی بنیاد پر بینک سے قرضہ لینا
سوال: ضرورت  کی بنیاد  پر  بینک  سے  قرضہ  لینا  جس  پر سود  بھی ادا کرنا پڑے تو  کیا یہ جائز ہے؟
جواب: اگر کسی کو ایسی  سخت مجبوری اور محتاجی لاحق  ہو  جائے کہ گزارہ  کی کوئی صورت نہ ہو  اور بغیر سودکے  کوئی بھی قرض دینے کو تیار نہ ہو، تو  ایسی مجبوری میں  بقدرِ ضرورت سود  پر قرضہ لینے کی گنجائش ہوگی، اس صورت میں گناہ  سود  پر قرض دینے والے کو ہوگا، البتہ مذکورہ بالا مجبوری کے علاوہ محض وقتی  ضرورت کی خاطر، یا کاروبار میں وسعت کے  لیے، یا  کسی اور مقصد کے حصول میں ظاہری سہولت  کی غرض سے سود پر قرضہ لینا حرام ہے، اس صورت میں قرضہ لینے اور دینے والا دونوں گناہ گار ہوں گے۔ مزید تفصیل  کے  لیے دیکھیے:مجبوری کی صورت میں سودی قرضہ / بینک سے لون لینافقط واللہ اعلم
                                                  
عنوان: میزان بینک سے موٹر سائیکل/ گاڑی قسطوں پر لینا
سوال: میزان بنک سے موٹر سائیکل/گاڑی وغیرہ قسطوں پر لے سکتے ہیں؟
جواب: ہماری  تحقیق کے مطابق  مروجہ  غیر سودی بینکوں کے معاملات اسلامی اصولوں کے مطابق نہیں ہیں،اس لیے   ان بینکوں سےتجارتی لین دین اورقسطوں پر گاڑی/ بائیک وغیرہ کی خریداری درست نہیں ہے۔ فقط واللہ اعلم
                                                  
عنوان: کرپٹو کرنسی میں سرمایہ کاری کرنے والی بی فور یو (B4U) کمپنی میں پیسے لگانے کا حکم
سوال: بی فور یو (B4U) میں پیسے لگانا جائز ہے یا نہیں؟ جب کہ (B4U) کمپنی کرپٹو کرنسی میں بھی سرمایہ کاری کرتی ہے۔ راہ نمائی فرمائیں!
جواب: مذکورہ کمپنی (B4U)  کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہیں، ہمیں جو معلومات دست یاب ہوئیں  اس کے مطابق  b4u  نامی  کمپنی  میں سرمایہ کاری کرنے پر کمپنی دوقسم کے پیکج دیتی ہے: 1-   فکس منافع میں آپ کا منافع فکس ہوگا۔ 2-  آپ کامنافع فکس نہیں رہتا، کم بھی اور زیادہ بھی ہوسکتا ہے۔دوسری بات یہ ہے کہ مذکورہ کمپنی  (B4U Traders)  کرپٹو کرنسی میں بھی سرمایہ کاری کرتی ہے،  کرپٹو کرنسی حکومتِ  پاکستان کی جانب سے منظور شدہ بھی نہیں ہے  اور  اس کا طریقہ کار بھی مکمل طور سے واضح نہیں ہوا ہے؛  اس لیے فی الحال اس کرنسی کے جواز و عدمِ جواز پر مفتیان کرام نے توقف اختیار کیا ہے  اور  فی الحال اس کرنسی کو  استعمال کرنے  یا  اس کے  ذریعہ سرمایہ کاری کرنے سے منع کیا ہے۔ان تمام تفصیلات کی روشنی میں B4U کمپنی میں سرمایہ کاری کرنے کا شرعی حکم یہ ہے کہ پہلا پیکج جس  میں کمپنی  کی طرف سے فکس منافع دیا جاتا ہے وہ تو مطلقًا ناجائز ہے، کیوں کہ سرمایہ کاری میں فکس منافع دینے کا معاہدہ کرنا ہی خلافِ شریعت اور ناجائز ہے اور ایسی کمائی بھی ناجائز اور حرام ہوگی۔ جب کہ دوسرا پیکج جس میں منافع  فکس (متعین) نہیں کیا جاتا ہے اس میں بھی سرمایہ کاری کرنے سے اجتناب کرنا چاہیے؛ کیوں کہ اس پیکج میں سرمایہ کاری کرنے سے کرپٹو کرنسی میں سرمایہ کاری کرنا لازم آئے گا جو کہ فی الحال از روئے فتویٰ ممنوع ہے، دوسری بات یہ ہے کہ  صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے، اس لیے اس دوسرے پیکج میں سرمایہ کاری کرنے کے طریقہ کار کی مکمل تفصیل اور شرائط وغیرہ دیکھ کر ہی اس بارے میں مزید واضح حکم بتایا جاسکتاہے، چنانچہ  جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم(  یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب»". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading ۔فقط واللہ اعلم
                                                  
عنوان: ایزی پیسہ اکاؤنٹ (easy paisa account) کا حکم
سوال: ایزی پیسہ اکاؤنٹ جائز ہے یا نہیں؟
جواب: ’’ایزی پیسہ اکاؤنٹ‘‘ ایک ایسی سہولت ہے جس میں آپ اپنی جمع کردہ رقوم سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا کمپنی اکاؤنٹ ہولڈر کو اس مخصوص رقم جمع کرانے کی شرط پر یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت قرض ہے، اور قرض دینا تو فی نفسہ جائز ہے، لیکن کمپنی اس پر جو  مشروط منافع دیتی ہے، یہ شرعاً ناجائز ہے؛ اس لیے کہ قرض پر شرط لگا کر نفع کے لین دین کو  سود قرار دیا گیا ہے۔ (مصنف بن أبی شیبہ، رقم:20690)نیز چوں کہ اس میں مذکورہ اکاؤنٹ کھلوانا ناجائز معاملے کے ساتھ مشروط ہے؛ اس لیے یہ اکاؤنٹ کھلوانا یا کھولنا بھی جائز نہیں ہوگا۔اگر کوئی ''ایزی پیسہ اکاؤنٹ'' کھلوا چکا ہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتا ہے، یا صرف جمع کردہ رقم کے برابر استفادہ کرسکتا ہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔"فتاوی شامی" میں ہے:’’و في الأشباه: كل قرض جر نفعاً حرام، فكره للمرتهن سكنى المرهونة بإذن الراهن.‘‘ (5/166، مطلب کل قرض جر نفعا، ط: سعید)"اعلاء السنن"میں ہے:’’قال ابن المنذر: أجمعوا علی أن المسلف إذا شرط علی المستسلف زیادة أو هدیة فأسلف علی ذلک، إن أخذ الزیادة علی ذلک ربا.‘‘ (14/513، باب کل قرض جر منفعة، کتاب الحوالة، ط: إدارة القرآن)فقط و الله أعلم
                                                  
عنوان: انعامی پرائز بانڈ خریدنے اور اس کے انعام کی رقم کا حکم
سوال: انعامی پرائز بانڈز خریدنا کیسا ہے؟ اس سے ملنے والے انعام کی رقم حلال ہے یا حرام؟
جواب: ہر قسم کے پرائز بانڈ کی خرید وفروخت اور اس پر ملنے والا انعام ناجائز اور حرام ہے، اس میں سود اور جوا پایا جاتا ہے۔ فقط واللہ اعلمتفصیل کے لیے درج ذیل لنک پر فتاویٰ ملاحظہ کیجیے: شریعت کی رو سے پرائز بانڈ کا حکم پرائز بونڈ کا حکم؟
                                                  
عنوان: مالی جرمانہ ادا کرنے کا حکم
سوال: شادی کے وقت اسٹامپ پیپر میں لکھا گیا تھا کہ اگرلڑکا اپنی بیوی کو طلاق دے گا تو دس لاکھ روپے بطورِ جرمانہ ادا کرے گا اور اگر لڑکی خلع کرے گی تو دس لاکھ روپے بطورِ جرمانہ ادا کرے گی۔اور اسٹامپ  پیپر میں لڑکا،لڑکی ، دونوں کے والدین اور گواہان کے دستخط موجود ہیں اور یہی شرائط نکاح نامے میں بھی موجود ہیں۔ اسی صورت میں لڑکے نے لڑکی کو تحریری طلاق نامہ بھجوا کر طلاق دے دی اور لڑکے نے دوسری شادی کرلی ہے اور اب دس لاکھ بطور جرمانہ ادا کرنے سے انکاری ہے۔اس صورت میں آپ ہمیں فتویٰ جاری کریں؛ کیوں کہ لڑکے نے فتویٰ کروایا ہے کہ دس لاکھ روپے بطورِ جرمانہ ادا کرنا خلافِ شریعت ہے۔ آپ کے  جواب کی منتظر؛ کیوں کہ دودن بعد میری عدالت میں پیشی ہے!
جواب: ملحوظ رہے کسی کو بھی سزا کے طور پر مالی جرمانہ کرنا  از رُوئے شرع جائز نہیں ہے، لہذا نکاح نامے  میں لڑکے کے طلاق دینے کی صورت میں دس لاکھ روپیہ جرمانہ کی جو سزا مقرر کی گئی تھی وہ جرمانہ خلافِ شرع ہے جس کی ادائیگی لڑکے کے ذمے  لازم نہیں ہے۔فتاوی شامی میں ہے:"قال: وأفاد في البزازية أن معنى التعزير بأخذ المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لايجوز لأحد من المسلمين أخذ مال أحد بغير سبب شرعي ... والحاصل أن المذهب عدم التعزير بأخذ المال."(كتاب الحدود، باب التعزير، مطلب فى التعزير باخذالمال، ج:4، ص:62، ط:ايج ايم سعيد)فقط والله اعلم
                                                  
عنوان: آن لائن کمیشن پر کام کرنا
سوال: آن  لائن کمیشن پہ کام کرنا کیساہے  اور اس کے بارے میں شریعت کیا کہتی ہے؟
جواب: آپ  کا سوال واضح نہیں ہے کہ آن لائن کمیشن کا کیا مطلب ہے؟اگر اس کا مطلب یہ ہے کہ آپ لوگوں سے آن لائن ویب سائٹ بنانے کا یا کوئی پوسٹ بنانے کا یا کوئی ایڈوٹائزمنٹ بنانے کا ٹھیکہ لیتے ہیں اور اس پر ان سے اجرت لیتے ہیں تو یہ کمیشن نہیں ہے، بلکہ اجرت ہے  اور  یہ لینا جائز ہے بشرطیکہ  جس کام کی اجرت لے رہے ہیں وہ ناجائز کام نہ ہو، مثلًا: اس میں کوئی تصویر   یا میوزک وغیرہ نہ ہو ۔اگر آپ کی مراد  کچھ اور  ہو  تو اس صورت کو  واضح کر کے سوال کریں۔’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً:’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦)فقط واللہ اعلم
                                                  
عنوان: گا ڑی ٹرانسفر کے معاملے میں بائع اور مشتری کے تنازع کی ایک صورت
سوال: ایک شخص  نے گاڑی فروخت کی اور اس کے پاس اور گاڑیاں بھی ہیں، اب پوچھنا یہ  ہے کہ جو گاڑی اس نے فروخت کی ہے  وہ آگے 5  جگہ فروخت ہوئی اور جب اس شخص نے  فروخت کی تھی اس وقت اس نے خریدنے والے کو پیسے بھی دیے  کہ نام کروا لو ،لیکن اس نے نہیں کی اور اس نے آگے فروخت کی،  اب جس کو دی اس نے اپنے نام کرلی ، اس پر 40000 ٹیکس بنا تھا اور حکومت نے 30000 لیے  تو  اب کیا پہلا مالک اس سے 10000 روپے لے سکتا ہے؟
جواب: بصورتِ  مسئولہ  اگر بیچنے والے نے معاملے کے وقت گاڑی کا نام پر ٹرانسفر اپنے ذمے  لیا تھا، پھر اس کے بعد یہ رقم اسی مد میں بطور وکیل کے  دی تو ایسی صورت میں چوں کہ یہ کام تیس ہزار میں ہوگیا  جوکہ بیچنے والے کی  ذمے داری تھی تو باقی دس ہزار کے مطالبے کاا س کو شرعًا حق ہے،  اگر زیادہ خرچ ہوجاتے تو اس صورت میں خریدار کو مزید مطالبے کا حق ہوتا، لیکن اگر اس نے بغیر کسی صراحت  کے چالیس ہزار کی رقم خریدار کو  اس کام کے  لیے مالک بنا کر   دے دی کہ اس سے تمہیں اپنا کام کرنا ہے ،    اب اس صورت میں اگر رقم بچ جاتی ہے تو بیچنے والے کو اس کے مطالبے کا حق نہیں ہوگا اور  نہ زیادہ خرچ ہونے کی صورت میں خریدار کو زیادتی کے مطالبے کا حق ہے۔فقط واللہ اعلمنوٹ: اگر مذکورہ سوال سے آپ کی مراد کچھ اور ہے تو مکمل وضاحت کرکے سوال دوبارہ ارسال کردیجیے۔
                                                  
عنوان: بیوہ، دو بیٹیوں اور ایک بیٹے میں وراثت کی تقسیم
سوال: اماں کا کہنا ہے کہ میں ابھی ہوں تو  میں کسی کو کچھ نہیں دے رہی، اس کے لیے  تحریری فتویٰ لینا ہے،  ماں کا کتنا حق ہے؟ دو بیٹیاں ہیں، اُن کا کتنا حق ہے؟ اور  ایک بیٹا ہے اس کا کتنا حق ہے؟ ماں بیٹے  کی سائڈ ہے، اور بڑی بیٹی کو ایک گھر دیا ہوا ہے، تین گھر بیٹے کے پاس ہیں، بیچ والی بیٹی کو کچھ نہیں دیا ہوا، بابا کے انتقال کو چالیس دن ہونے  والے ہیں۔
جواب: اگر  آپ  اپنے والد مرحوم کی جائیداد، مکان وغیرہ کی تقسیم سے متعلق پوچھ رہے ہیں تو اس کا جواب یہ ہے کہ والد کے ترکہ میں اُن کی  بیوہ کا حصہ ساڑھے بارہ فیصد ہو گا، باقی ماندہ یعنی ساڑھے ستّاسی  فیصد (٪87.5) کو چار حصوں میں تقسیم کر کے ایک ایک حصہ  (یعنی 21.87 فیصد) ہر ایک بیٹی  کو  دیا جائے  گا اور   (43.75 فیصد) بیٹے کو   دو حصے دیے جائیں گے۔یعنی کُل  مال کے  32  حصے کر کے  4 حصے مرحوم کی بیوہ کو، 7 حصے ہر ایک بیٹی کو اور 14 حصے مرحوم کے بیٹے کو ملیں گے۔ کسی ایک کی رضامندی کے بغیر دوسرے کو اس سے زیادہ دینے کی اجازت نہیں ہوگی، لہٰذا اگر بیچ والی بیٹی کو کچھ نہیں دیا تو یہ درست نہیں ہے، اسے بھی دوسری بہن کی طرح اس کا حق دیا جائے۔مذکورہ صورت میں ترکہ کی تقسیم سے پہلے مرحوم کی جائیداد میں سے اُن کے تجہیز و تکفین کے اخراجات نکالے جائیں گے، اگر کوئی قرضہ ہو تو اس کو ادا کیا جائے گا، اور اگر مرحوم نے کوئی جائز وصیت کی ہو تو اس کو بھی ایک تہائی میں سے نافذ کیا جائے گا۔اور اگر آپ اپنی والدہ کی مملوکہ اشیاء سے متعلق پوچھنا چاہتے ہیں کہ اس میں کس کا کتنا حق ہے  تو اس کا جواب یہ ہے کہ  ہر شخص کی زندگی میں اُس کی مملوکہ اشیاء اُسی کی ملکیت ہوتی ہیں، نہ تو کسی کا اُس میں حصہ ہوتا ہے اور نہ ہی کسی کو اس میں کسی  قسم   کے مطالبہ کا حق ہوتا ہے، اس لیے اگر آپ کی والدہ اپنی جائیداد وغیرہ اپنی زندگی میں اپنے پاس رکھنا چاہتی ہیں تو ایسا کرنا بالکل درست ہے۔ فقط واللہ اعلم
                                                  
عنوان: دو بروکروں کا کمیشن میں شریک ہونا
سوال: کیا دو بروکرآپس میں کمیشن میں شرکت کرسکتےہیں ؟ مثلًا دونوں میں جس کو جو کمیشن ملے گا  دوسرا اس میں آدھےکاشریک ہوگا ؟
جواب: اگر دو بروکر آپس میں اس طور پر شریک ہوں کہ وہ لوگوں سے کام لیں گے اور دونوں مل کر اس کام کو سرانجام دے کر اس کاکمیشن وصول کریں گے اور کمیشن کی رقم دونوں میں برابر تقسیم ہوگی تو یہ صورت جائز ہے ۔فقط واللہ اعلم
                                                  
عنوان: بلی فروخت کرنے کا حکم
سوال: میرے  ایک دوست کے پاس پرشین نسل کی بلیوں کا جوڑا ہے، جن کے بچے وہ فروخت کیا کرتا تھا، کچھ عرصہ قبل کسی  نے اس سے کہا کہ بلیوں کی خرید و فروخت کرنا جائز نہیں ہے۔ ایک تو اس کے بارے میں بتا دیں۔ دوسرا اگر واقعی ایسا ہے تو کیا ایسا ممکن ہے کہ ان کے بچوں کو بیچنے سے جو رقم حاصل ہو وہ صرف ان بلیوں کے کھانے پینے یا ان کے دوا دارو کے لیے  استعمال کی جائے اس صورت میں بیچنا جائز ہوگا؟
جواب: بلی  پالنا جائزہے،نیز  بلی فروخت کرنا بھی جائز ہے، شرط یہ ہےکہ اسے تکلیف نہ دی جائے ،اور اس کےکھاناپانی کاخیال رکھاجائے۔بلی فروخت کرنے کی صورت میں حاصل ہونے والی رقم خود استعمال کرنا یا ان پر ہی خرچ کرنا جیسا کہ سوال میں درج ہے دونوں صورتیں جائز ہیں۔الدر المختار وحاشية ابن عابدين (رد المحتار) (5/ 68):’’لكن في الخانية: بيع الكلب المعلم عندنا جائز، وكذا السنور، وسباع الوحش والطير جائز معلماً أو غير معلم‘‘.الفتاوى الهندية (3/ 114):’’بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان‘‘.الفتاوى الهندية (3/ 114):’’وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي‘‘.فقط واللہ اعلم
                                                  
