عنوان: بینک کے کرنٹ اکاؤنٹ میں تنخواہ جمع ہونا
سوال: میں ایک ہسپتال میں جاب کرتا ہوں۔ہسپتال والے پیسے پنجاب بینک کے اکاؤنٹ میں بھیجتے ہیں۔ایک مدرسے کے طالب علم سے پتا چلا کہ بینک میں کرنٹ اکاؤنٹ رکھنے سے سود میں معاونت کا گناہ ہے۔ میں ابھی نوکری نہیں چھوڑ سکتا، بتائیں کیا کروں؟
جواب: واضح رہے کہ مال کی حفاظت کی اگر کوئی معتمد صورت نہ ہو  تو بینک کے کرنٹ اکاؤنٹ میں حفاظت کی غرض سے مال رکھوانے کی گنجائش ہے، البتہ اگر کوئی  متبادل صورت ہو تو پھر بینک کے کرنٹ اکاؤنٹ میں بھی رقم رکھوانے سے اجتناب کرنا چاہیے؛ کیوں کہ کرنٹ اکاؤنٹ میں رقم رکھوانے والا اگرچہ عملی طور پر کسی قسم کا سودی معاہدہ نہیں کرتا، لیکن بینک اس کی رکھوائی گئی رقم سودی معاملات میں استعمال کرلیتاہے، اور مال رکھوانے والا نہ چاہتے ہوئے بھی سودی لین دین کا کسی نہ کسی درجہ میں حصہ بن جاتا ہے؛ لہذا صورتِ مسئولہ میں  اگر سائل کے پاس مال کی حفاظت کی کوئی متبادل صورت موجود ہے تو  اکاؤنٹ میں تنخواہ  آتے ہی نکلوالے  اور فوراً رقم نکلوانے کی صورت میں سائل سودی کاروبار کا سبب بھی نہیں بنے گا اور  ہسپتال والے جو تنخواہ بینک میں بھیج دیتے ہیں اس کا ذمہ سائل پر نہیں اور نہ ہی سائل کو اس وجہ سے نوکری چھوڑنے کی ضرورت ہے۔ نیز اگر بینک میں نہ رکھنے کی صورت میں مالی نقصان کا اندیشہ ہو تو پھر سائل کے لیے اس بات کی گنجائش ہے کہ تنخواہ بینک کے کرنٹ اکاؤنٹ میں ہی رہنے دے اور ضرورت کے بقدر استعمال کرتا رہے۔کفایت المفتی:’’حفاظت کی معتمد صورت نہ ہو تو بینک میں جمع کرادینا مباح ہے‘‘۔ (ج نمبر ۷ ص نمبر ۱۰۲،دار الاشاعت)الأشباه والنظائر لابن نجيم، ص: 73ط :دار الكتب العلمية:’’الأولى: الضرورات تبيح المحظورات‘‘.الأشباه والنظائر لابن نجيم، ص: 73 ط :دار الكتب العلمية:’’الثانية: ما أبيح للضرورة يقدر بقدرها‘‘. فقط و الله أعلم
                                                  
عنوان: گندم سونا وغیرہ اجناس کو قرض پر دینا لینا
سوال: اگر کوئی شخص سونا یا گندم بطور قرض دے اور اتنا ہی اس سے مقررا وقت پر واپس لے اور اس میں کمی یا زیادتی بھی نہ کرے تو یہ جائز ہے یا نہیں؟ایک حدیث میں ہے :الذهب بالذهب، والفضة بالفضة، والبر بالبر، والشعير بالشعير والتمر بالتمر، والملح بالملح مثلاً بمثل، سواء بسواء يداً بيد، فمن زاد أو استزاد فقد أربا۔اس کی وضاحت بھی فرمادیں ۔
جواب: سونا یا گندم قرض دینا جائز بہ شرط یہ کہ     واپسی کمی بیشی کے بغیر ہو ۔جو حدیث آپ نے ذکر کی ہے  اس کا تعلق خرید و فروخت سے ہے  یعنی سونا چاندی وغیرہ  اگر اپنی جنس کے بدلے فروخت کریں تو ادھار جائز نہیں، نقد ہونا ضروری ہے۔فقط واللہ اعلم
                                                  
عنوان: آن لائن تجارت کا حکم
سوال: آن لائن (onlain)  کاروبار کرنا کیسا ہے؟
جواب: انٹرنیٹ کے ذریعہ یا موبائل ایپس کے ذریعے خریداری میں اگر خریدوفروخت کی شرائط پائی جائیں تو  وہ معاملہ صحیح ہوتا ہے، مثلاً: مبیع اور ثمن کی مکمل تفصیلات بتائی جائیں، جس سے ہر قسم کی جہالت مرتفع ہوجائے، اور کوئی بھی شرط فاسد نہ لگائی گئی ہو وغیرہ ۔آن لائن کاروبار میں اگر "مبیع" (جوچیزفروخت کی جارہی ہو)بیچنے والے کی ملکیت میں نہیں ہے اور وہ محض اشتہار ،تصویردکھلاکر کسی کو وہ سامان فروخت کرتا ہو (یعنی سودا کرتے وقت یوں کہے کہ "فلاں چیز میں نے آپ کو اتنے میں بیچی"، وغیرہ) اور بعد میں وہ سامان کسی اور دکان،اسٹوروغیرہ سے خرید کردیتا ہو تو یہ صورت بائع کی ملکیت میں "مبیع" موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنا مقصود ہو وہ بائع کی ملکیت میں ہونا شرعاً ضروری ہوتا ہے۔البتہ اگر بیچنے والا پہلے سے وضاحت کردے کہ یہ چیز میری ملکیت میں نہیں ہے، میں کہیں سے لے کر اتنے میں آپ کو دوں گا، پھر کہیں سے خرید کر باقاعدہ قبضہ کرکے متعینہ قیمت پر فروخت کرے ، یا بیچنے والے اور خریدار کے درمیان بروکری کرکے متعینہ اجرت حاصل کرے تو یہ جائز ہوگا۔باقی  کرنسی، سونا اور چاندی کی آن لائن خرید و فروخت شرعاً درست نہیں ہے، کیوں کہ ان اشیاء کی بیع درست ہونے کے لیے ضروری ہے کہ ہاتھ در ہاتھ ہو اور مجلسِ عقد میں جانبین سے عوضین پر قبضہ پایا جائے۔آپ کس قسم کا آن لائن کاروبار کرنا چاہتے ہیں ، اس کی تفصیل لکھ کر بھیج دیجیے ان شاء اللہ اس کا جواب دے دیا جائے گا۔نیز مزید تفصیل کے لیے درج ذیل لنک پر جامعہ کا فتوی ملاحظہ فرمائیں:آن لائن کاروبار کا حکمفقط واللہ اعلم
                                                  
عنوان: کیا ٹکٹ کینسل ہونے کی صورت میں ٹریول ایجنٹ کمیشن رکھ سکتا ہے؟
سوال: میں ٹریول ایجنٹ ہوں اور ہم نے کسٹمر کے کہنے پر جہاز اور ہوٹل کے ٹکٹ کرائے اور اب اس کرونا کی وجہ سے سب ختم ہوگیا،  اب ہم انتظار میں ہیں کہ پیسے مل جائیں تو کسٹمر کو واپس کر دیں ۔ سوال یہ پوچھنا ہے کہ جو کمیشن ہم نے ٹکٹ بیچنے میں رکھا تھا، وہ رکھ سکتے ہیں یا پوری رقم واپس کرنی ہوگی؟
جواب: صورتِ مسئولہ میں اگر آپ نے ہوائی جہاز کی کمپنی کے نمائندے کے طور پر اپنے کسٹمر کو ٹکٹ دلائی تھی تو اس ٹکٹ کی واپسی پر آپ کو اپنا کمیشن بھی واپس کرنا ہوگا، اور اگر ہوائی جہاز کمپنی کے نمائندہ کے طور پر آپ نے کسٹمر کو ٹکٹ نہیں دلائی تھی، بلکہ آپ نے کسٹمر کی طرف سے ہوائی جہاز کمپنی سے ٹکٹ خریدا تھا تو اس صورت میں آپ اپنے عمل کی اجرت کے مستحق ہیں اور وہ کمیشن آپ پر لوٹانا لازم نہیں ہے۔ فقط واللہ اعلم
                                                  
عنوان: عیسائی کو سونے کی صلیب بیچنا
سوال: ہم سونے کا کاروبار کرتے ہیں اور ہمارے پاس سونے کے صلیب ہوتے ہیں تو  کیا ان عیسائیوں کے ہاتھ فروخت کرنا درست ہے?
جواب: عیسائیوں کو  سونے کی صلیب بیچنا ناجائز ہے۔الأشباه والنظائر لابن نجيم (ص: 23):
"القاعدة الثانية: الأمور بمقاصدها  كما علمت في التروك. وذكر قاضي خان في فتاواه: إن بيع العصير ممن يتخذه خمراً إن قصد به التجارة فلايحرم، وإن قصد به لأجل التخمير حرم، وكذا غرس الكرم على هذا (انتهى) . وعلى هذا عصير العنب بقصد الخلية أو الخمرية".الفتاوى الهندية (2/ 215):
"وإن وجدوا في الغنيمة قلائد ذهب أو فضة فيها الصليب والتماثيل، فإنه يستحب كسرها قبل القسمة، وإن أراد بيعها من رجل إن كان الذي يريد شراءها موثوقا به لايخاف عليه بيعها من المشركين، فإنه لا بأس بالبيع منه وإن كان غير موثوق به، ويخاف عليه بيعها من المشركين، فإنه يكره بيعها منه". فقط والله أعلم
                                                  
عنوان: ایجاب و قبول کے بعد قیمت کے بدل جانے سے مبیع کا حکم
سوال: ایک آدمی نے 2009 میں مجھے50 کلو چینی کی بوری کے لیے 5200  کی رقم دی( اس وقت یہی قیمت تھی) میں نے رسید دے کر کل آنے کا کہا۔گھر جاتے ہوئے اس کی کسی سے لڑائی ہوئی  اور اس کوجیل جاناپڑا۔اب 2020 میں اس نے رسید لاکر بوری دینے کا کہا( موجودہ قیمت 3400 ہے)توکیا میں اس کو صرف بوری دوں یا موجودہ قیمت سے اوپر رقم بھی مجھے واپس کرنا ضروری ہے؟یاد رہے کہ عام خریداری کے مطابق کوئی  ایک بوری متعین نہیں ہوئی  تھی۔
جواب: صورتِ مسئولہ میں جب 2009 میں چینی کی مقدار اور قیمت متعین ہوچکی تھی اور آپس میں ایجاب و قبول بھی ہوچکا تھا تو یہ بیع مکمل ہوچکی تھی ، اور مشتری اپنی چیز آپ سے وصول نہ کرسکا تو اب مشتری اسی سابقہ رقم پر پچاس کلو چینی کا مستحق ہوگا۔بائع کا مشتری کو پچاس کلو چینی دینا لازم ہے، بقیہ رقم واپس کرنا لازم نہیں، البتہ باہمی رضامندی سے اگر موجودہ قیمت پر سودا کرلیں تو اس میں بھی حرج نہیں ہے۔فقط واللہ اعلم
                                                  
عنوان: بینک میں نوکری کرنےکا حکم
سوال: کیا  بینک میں نوکری کرنا جائز ہے؟
جواب: بینک  اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے؛ اس لیے بینک میں کسی بھی قسم کی نوکری کرنا  حلال نہیں۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء". (الصحيح لمسلم، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔ اگر کوئی شخص بینک میں ملازم ہو تو اس کو فوراً جائز اور حلال ذریعہ معاش تلاش کرنے  کی  سنجیدہ کوشش شروع کردینا، اور جیسے ہی حلال ذریعہ معاش مل جائے بینک کی ملازمت فوراً چھوڑ دے اور اس دوران استغفار بھی کرتا رہے ۔فقط واللہ اعلم
                                                  
عنوان: بیٹا اور بیٹی کا حصہ
سوال: وراثت میں بیٹا اور بیٹی کا کیا حصہ ہے؟ براہ کرم نصاب بتا دیں!
جواب: وراثت میں بیٹے کا حصہ بیٹی کی بہ نسبت دوگنا ہوتا ہے یعنی جتنا حصہ بیٹی کو ملے گا اس کا دوگنا بیٹے کو ملے گا۔ مثلاً اگر ورثہ میں صرف دو بیٹے اور تین بیٹیاں ہوں، تو کل ترکے کو سات برابر حصوں میں تقسیم کرکے ایک ایک حصہ بیٹی کو اور دو دو حصے ہر ایک بیٹے کو دیں گے۔ اللہ تعالی کا ارشاد ہے:{يُوصِيكُمُ اللَّهُ فِي أَوْلَادِكُمْ لِلذَّكَرِ مِثْلُ حَظِّ الْأُنْثَيَيْنِ} [النساء: 11] فقط والله أعلم
                                                  
عنوان: ریسٹورنٹ میں صفائی کے لیے استعمال ہونے والے ٹیشوپیپر کو واش روم میں استعمال کرنے کا حکم
سوال: میں ریسٹورنٹ میں کام کرتا ہوں،  صفائی کے لیے ٹیشو پیپر استعمال ہوتا ہے، کیا میں ٹشو پیپر واش روم کے لیے استعمال کر سکتا ہوں؟
جواب: بصورتِ مسئولہ اگر ریسٹورنٹ میں ٹیشوپیپر صرف صفائی ہی کے لیے مختص ہے تو اس کو بغیر اجازت کسی اور کام کے لیے استعمال کرنا جائز نہیں ہے، البتہ اگر ریسٹورنٹ مالک یا انتظامیہ کی طرف سے واش روم وغیرہ میں استعمال کرنے کی بھی اجازت ہے تو واش روم کے لیے استعمال کرنے میں کوئی حرج نہیں۔ نیز یہ پہلو بھی ملحوظ رہنا چاہیے کہ اگر ٹشو پیپر زیادہ قیمتی ہے تو اسے استنجا میں استعمال نہ کیا جائے، کیوں کہ قیمتی اشیاء کا استنجا میں استعمال مکروہ ہے، البتہ ٹوائلٹ پیپر یا کم قیمت کا ہلکا ٹشوپیپر جس کی وضع ہی اس طرح کی اغراض کے لیے ہوتی ہے، اسے استنجا میں استعمال کرنے میں حرج نہیں ہے۔فتاوی شامی میں ہے:"لایجوز التصرف في مال غیره بلا أذنه". (ردالمحتار علی الدرالمختار، ج:6، ص:200، ط:ایچ ایم سعید)شرح المجلہ للاتاسی میں ہے:"عدم الجواز شامل لجمیع أنواع التصرف من استعمال کرکوب و لبس ووضع جذع علی حائط و دخول دار و مرور بارض و من إعارة و إیداع و إجارة و صلح ... ثمّ الإذن یکون صریحًا کتوکیل شخص آخر بتصرف ما في ماله، وقد یکون دلالةً کاجیر لرعي الغنم". (شرح المجلة للعلامة الأتاسي،ج:1، ص:262، المادة:96، ط:مکتبة رشیدیة) فقط والله أعلم
                                                  
عنوان: دکان کی ایڈوانس رقم لینے سے متعلق احکام
سوال: یہاں پر بنوں میں لوگ کچھ اس طرح معاملہ کرتے ہیں کہ مارکیٹ کی دکانوں کو کرائے پر دیتے ہیں اور پھر مالک دکاندار سے دکان کا ایڈوانس یعنی کچھ  روپے نقد لیتے ہیں  2 لاکھ  یا زیادہ یا کم۔اور یہ روپے مالک کے پاس پڑے رہتے ہیں اور دکاندار سے ماہانہ کرایہ بھی لیتا ہے، اور یہ ایڈوانس جب دکاندار دکان چھوڑتا ہے، تب مالک اس کو یہ ایڈوانس دیتا ہے، اب اس کے بارے میں مندرجہ ذیل سوالات ہیں:1_کیا یہ ایڈوانس لینا جائز ہے جب کہ دکان کا کرایہ اس کے علاوہ ہو؟2_ کیا یہ ایڈوانس مالک کاروبار میں استعمال کرسکتا ہے؟3_کیا یہ صورت جائز ہے کہ ایڈوانس لے کر کرایہ نہ لیا جائے اور اس ایڈوانس سے ماہانہ کرایہ لے لیا جائے؟4_ کیا ایڈوانس سے ماہانہ کرایہ لینے کی صورت میں بقیہ ایڈوانس کی رقم سے کاروبار کرسکتے ہیں؟
جواب: 1. کرایہ دار سے سیکورٹی کے طورپرکچھ رقم(ایڈوانس) وصول کرنادرست ہے۔ یہ رقم دکان کے مالک کے پاس بطورامانت ہوگی اوراس کااصل مالک کرایہ دارہی ہوگا۔اوردکان چھوڑتے وقت یہ رقم کرایہ دارکوواپس لوٹانالازم ہے،اور چوں کہ عرفاً مالک مکان یا دکان کو  اس رقم کے استعمال کی اجازت ہوتی ہے؛ لہذا یہ رقم شرعاً مالک کے ذمہ قرض ہوگی، اور اس پر قرض والے احکام لاگو ہوں گے۔3۔اگر کرایہ دارسے بطورکرایہ کے کچھ  رقم پیشگی وصول کی جائے اوراس رقم کو ماہانہ کرایہ میں شمارکیاجائے مثلاً زیدنے بکرسے دکان 100روپے ماہانہ کرایہ پر لی اورکرایہ متعین کردیاگیا۔ زید نے پیشگی کرایہ 2400روپے ادا کردیاجو کہ دوسال کاکرایہ بنتاہے، اب بکر اس رقم کو دو سال کاپیشگی کرایہ شمارکرے گا، تویہ طریقہ درست ہے، اگرکرایہ داراس پرراضی ہوتو اس میں کوئی مضائقہ نہیں۔یہ رقم مالک مکان کی ملکیت شمارہوگی۔ (کفایۃ المفتی:7/367،امدادالفتاویٰ:3/63)2. 4. ایڈوانس کی رقم کو کاروبار میں استعمال کر نا بہرصورت جائز ہے، خواہ یہ رقم کرائے میں محسوب کی جائے یا بطورِ ضمانت رکھی جائے۔فقط واللہ اعلم
                                                  
عنوان: شوہر اور نانی اور چچا اور پھوپھی میں میراث کی تقسیم
سوال: عورت نے   موت کے و قت یہ وارث چھوڑے  تھے: شوہر،  نانی،  2  چچا، ایک پھوپھی۔  ترکے میں اس کے حصے کے مطابق ورثاء کون ہوں گے?
جواب: بصورتِ  مسئولہ مذکورہ لوگوں میں سےمرحومہ کےشوہر  اور نانی اور دونوں   چچا  مرحومہ کے ورثاء ہیں، پھوپھی وارث نہیں، اور جائیداد کی تقسیم کا طریقہ یہ ہے کہ کل جائیداد منقولہ و غیر منقولہ کو (بعد از ادائے قرضہ جات اور اگر کوئی وصیت کی ہو تو تہائی مال میں وصیت نافذ کرنے کے بعد) چھ حصوں میں تقسیم کرکے تین حصے شوہر کو  اور ایک حصہ نانی کو اور باقی ماندہ دو حصے دونوں چچا کو ملیں گے۔فتاوی ہندیہ میں ہے:"الترکة تتعلق بها حقوق اربعة جهاز المیت ودفنه و الدین و الوصیة ... وتنفذ وصایاه من ثلث ما بقي بعد الکفن و الدین". (الفتاوی الهندیة، ج:6، ص:447، ط:مکتبه حقانیة) سراجی میں ہے:"و أما للزوج فحالتان: النصف عند عدم الولد و ولد الإبن و إن سفل". (السراجي في المیراث، ص:7، ط:المیزان)فتاوی ہندیہ میں ہے:"الجدة الصحیحة کأم الأم و إن علت و أم الأب  و إن علا ... ولها السدس". (الهندية، ج:6، ص:450، ط: مکتبه رشیدیه)الاختیار میں ہے:"العصبة وهم کل من لیس له سهم مقدر ویاخذ ما بقی من سهام ذوي الفروض". (الاختیار لتعلیل المختار، ج:2، ص:562، ط:مکتبة حنیفیة) فقط والله أعلم
                                                  
عنوان: متروکہ مکان اور دوکانوں کو کرایہ پر دینا
سوال: میرے والد اور والدہ کا انتقال ہو گیا ہے، والد کے نام ایک گھر اور اس میں پانچ دوکانیں ہیں۔ہم 10 بہن بھائی ہیں، 5 بھائی اور 5 بہنیں ہیں، ہم اس پورے گھر کو دوکانوں کے ساتھ کرائے پر دینا چاہتے ہیں۔اس کا شرعی طریقہ کیا ہو گا؟ والد کے انتقال کو 20سال ہو گئے اور والدہ کے انتقال کو 11 سال ہو گئےہیں؟
جواب: اگر سائل اور اس کے تمام بھائی بہن اس بات پر متفق ہیں کہ والدین کے متروکہ مکان اور دوکانوں کو کرایہ پر دیا جائے تو اس کی اجازت ہے، حاصل ہونے والا کرایہ تمام ورثا میں ان کے حصوں کی بقدر تقسیم ہوگا ، یعنی کرایہ کے 15 حصے کرکے ہر بھائی کو 2 حصے اور ہر بہن کو ایک حصہ ملے گا۔ فقط و اللہ اعلم
                                                  
عنوان: والد نے اپنی موت کے بعد دو لاکھ  صدقہ کرنے کی وصیت کی
سوال: میرے والد صاحب کے 2 لاکھ روپے میرے پاس پڑے تھے، انہوں نے مرنے سے پہلے مجھے وصیت کی کہ میرے مرنے کے بعد ان کو صدقہ کر دینا، پھر میرے والد صاحب فوت ہو گئے، اب میں اس رقم کو صدقہ کر دوں یا وراثت میں تقسیم کر دوں؟
جواب: صورتِ مسئولہ میں مرحوم کا کل ترکہ اگر دو لاکھ  ہی ہو تو اس  دو  لاکھ  کا ایک تہائی یعنی چھیاسٹھ ہزار  چھ  سو  چھیاسٹھ عشاریہ چھ  چھ روپے صدقہ کرنا لازم ہوگا، اور بقیہ تمام رقم مرحوم کے شرعی ورثاء میں حصصِ شرعیہ کے تناسب سے تقسیم کرنا ضروری ہوگا، کل دو لاکھ صدقہ کرنے کی شرعاً آپ کو اجازت نہ ہوگی، البتہ اگر ان دو لاکھ کے علاوہ بھی ترکہ ہو اور یہ دو لاکھ  کل ترکہ کے ایک تہائی یا اس سے کم بنتے ہوں تو مذکورہ دو لاکھ صدقہ کرنے لازم ہوں گے، البتہ اگر دو لاکھ روپے کل ترکہ کا ایک تہائی سے زیادہ بنتے ہوں تو ایسی صورت میں صرف ایک تہائی رقم صدقہ کی جائے گی، جب کہ بقیہ رقم ورثاء میں تقسیم شرعی کے مطابق تقسیم کی جائے گی ۔ فقط واللہ اعلم
                                                  
عنوان: مکان کو کرایہ پردینے کا حکم
سوال: کرائے پر مکان جائز ہے یا نہیں؟
جواب: بصورتِ  مسئولہ کرایہ پر مکان لینا دینا دونوں جائز ہے، تاہم کرایہ داری کےاس معاہدےمیں عاقدین کا،  کرایہ کی مقدار اور مدت باہمی رضامندی سے طے کرنا ضروری ہے ، کرایہ داری کے معاہدہ ہوجانے کے بعد  مالک مکان اور کرایہ دار  میں سے ہر ایک کے ذمہ کچھ امور ہیں جو مندرجہ ذیل ہیں:مالک مکان  کے ذمہ  امور :1- جس سامان کا معاہدہ میں ذکر نہ ہو، اس سے گھر کو خالی کرکے مقررہ وقت پر مکان کرایہ دار کے حوالے کرنا۔2- ان تعمیرات کے اخراجات برداشت کرنا جن کا تعلق براہِ راست مکان سے ہو، اور اس کا فائدہ مالکِ مکان کو بھی ہو۔ مثلاً عمومی تعمیرات وغیرہ۔ کرایہ دار کے ذمہ  امور  :1- گھر کو عرف اور عادت کے مطابق استعمال کرنا۔2- گھر کے استعمال میں گھر کو کوئی ضرر پہونچنے کا اندیشہ ہو تو پہلے سے اس کی اجازت مالک مکان سے لینا۔3- رہائش کی خاطر ہونے والے خرچے جن کا فائدہ کرایہ دار سے متعلق ہو، ان کے اخراجات برداشت کرنا، مثلاً:  باورچی خانے میں چولہے وغیرہ بنانا۔4- معاہدے کے مطابق وقت مکمل ہونے پر اگر مالکِ مکان گھر خالی کرنے کا مطالبہ کرے تو وقت پر گھر خالی کرکے مالک کے حوالے کرنا۔موجودہ زمانے میں گیس بجلی وغیرہ کے بل کے حوالے سے اگر باہم معاہدہ طے ہوجائے یا کسی جگہ کا عرف متعین ہو تو اس پر عمل کیا جائے، بصورتِ دیگر کرایہ دار جتنی بجلی اور گیس استعمال کرے گا اس کا بل اسے ادا کرنا ہوگا۔فتاوی شامی میں ہے:ھ"تملیک نفع بعوض ۔۔۔ ویعلم النفع ببیان المدةکالسکنی والزراعة مدة کذا".(ردالمحتار علی الدرالمختار، ج:6، ص:06، ط:ایچ ایم سعید)فتاوی عالمگیری میں ہے:و"قال آجرتک منفعة هذه الدار شهرا بکذا یجوز علی الاصح". (الفتاوی الهندية، ج:4، ص:409، ط:مکتبة حقانیة)مجلة الأحكام العدلية (1 / 98):"من أجر داره أو حانوته وكانت فيه أمتعته وأشياؤه تصح الإجارة ويجبر على تخليته من أمتعته وأشيائه وتسليمه".مجلة الأحكام العدلية (1 / 99):"يصح استئجار الدار والحانوت بدون بيان كونه لأي شيء وأما كيفية استعماله فتصرف إلى العرف والعادة".مجلة الأحكام العدلية (1 / 99):"وله أن يعمل فيها كل عمل لايورث الوهن والضرر للبناء لكن ليس له أن يفعل ما يورث الضرر والوهن إلا بإذن صاحبها".مجلة الأحكام العدلية (1 / 99):"إعمال الأشياء التي تخل بالمنفعة المقصودة عائدة على الآجر: مثلاً تطهير الرحى على صاحبها، كذلك تعمير الدار وطرق الماء وإصلاح منافذه، وإنشاء الأشياء التي تخل بالسكنى وسائر الأمور التي تتعلق بالبناء كلها لازمة على صاحب الدار".مجلة الأحكام العدلية (1 / 100):"التعميرات التي أنشأها المستأجر بإذن الآجر إن كانت عائدةً لإصلاح المأجور وصيانته عن تطرق الخلل كتنظيم الكرميد (أي القرميد وهو نوع من الآجر يوضع على السطوح لحفظه من المطر) فالمستأجر يأخذ مصروفات هذه التعميرات من الآجر وإن لم يجر بينهما شرط على أخذه وإن كانت عائدةً لمنافع المستأجر فقط كتعمير المطابخ فليس للمستأجر أخذ مصروفاتها ما لم يذكر شرط أخذها بينهما". فقط والله أعلم
                                                  
عنوان: سونا بطور قرض دینے کا حکم
سوال: سونے کو قرض دینا کیسا ہے؟
جواب: واضح رہےسونے اور چاندی کو بطورِ قرض لینا اور دینا جائز ہے، چاہے واپس کرتے وقت سونے کی قیمت میں فرق آیا ہو یا نہ  آیا ہو۔بصورتِ مسئولہ سونے کو بطور قرض دینا جائز ہے، جتنے کیرٹ کا سونا اور جتنا وزن قرض میں دیا ہو، واپسی کے وقت اتنا ہی وزن اور اتنے ہی کیرٹ کا سونا واپس کرنا ضروری ہوگا، واپس لیتے وقت کمی یا بیشی کرنا جائز نہیں ہے۔ البتہ اگر واپسی کے وقت سونا موجود نہ ہو، تو واپسی کے دن اتنے ہی وزن کے اسی معیار کے سونے کی بازاری قیمت کے مطابق باہمی رضامندی سے کسی اور جنس سے قرض اتارنے کی اجازت ہوگی۔فتاوی شامی میں ہے:"فيصح استقراض الدراهم والدنانير، وكذا كل ما يكال أو يوزن أو يعد متقارباً". (رد المحتار علی الدرالمختار، ج:5، ص:161، ط:ایچ ایم سعید) فتاوی شامی میں ہے:"(وما غلب فضته وذهبه فضة وذهب)  ... و) كذا (لايصح الاستقراض بها إلا وزناً) كما مر في بابه". (رد المحتار علی الدرالمختار، ج:5، ص:265، ط:ایچ ایم سعید) فقط والله اعلم
                                                  
عنوان: یونائیٹڈ بینک میں کرنٹ اکاونٹ کا حکم
سوال: یونائیٹڈ بینک میں current Account کھولنا  کیسا ہے؟
جواب: بہتر  تو  یہی ہے کہ اگر ضرورت نہ ہو تو کرنٹ اکاؤنٹ بھی نہ کھلوایا جائے، لیکن اگر کسی بھی بینک میں اکاؤنٹ کھلوانے کی ضرورت ہو توبامر مجبوری  کرنٹ اکاؤنٹ کھلوانے کی گنجائش ہے۔اس لیے کہ کرنٹ اکاؤںٹ ہولڈر ، بینک کے ساتھ کوئی سودی معاہدہ نہیں کرتا، اور اسے یہ اختیار ہوتاہے کہ وہ جب چاہے اور جتنی چاہے اپنی رقم بینک سے نکلوالے گا، اور بینک اس کا پابند ہوتا ہے کہ اس کے مطالبہ پر رقم ادا کرے، اور اکاؤنٹ ہولڈر اس بات کا پابند نہیں ہوتا کہ وہ رقم نکلوانے سے پہلے بینک کو پیشگی اطلاع دے، اور اس اکاؤنٹ پر بینک کوئی نفع یا سود بھی نہیں دیتا، بلکہ اکاؤنٹ ہولڈر حفاظت وغیرہ  کی غرض سے اس اکاؤنٹ میں رقم رکھواتے ہیں۔ نیز  بینک اس اکاؤنٹ میں رکھی گئی رقم کا ایک حصہ اپنے پاس محفوظ بھی رکھتے ہیں؛ تاکہ اکاؤنٹ ہولڈر جب بھی رقم کی واپسی کا مطالبہ کرے  تو اس کی ادائیگی کی جاسکے، اس ساری صورتِ حال میں اکاؤنٹ ہولڈر کے لیے اس کرنٹ اکاؤنٹ میں رقم رکھوانے کی گنجائش ہے۔ اور جو بینک اس سے سودی کام کرے گا اس کا گناہ متعلقہ ذمہ داران کو ہوگا، نہ کہ اکاؤنٹ ہولڈر کو۔درر الحكام شرح مجلة الأحكام لعلي حيدر:"ما أبيح للضرورة يتقدر بقدرها". فقط والله أعلم
                                                  
عنوان: دینی کتب پڑھانے کی اجرت کا حکم
سوال: احناف کے یہاں بلا کسی تاویل اور حیلہ کے دینی کتب پڑھانے اجرت کا کیا حکم ہے؟
جواب: دینی کتب پڑھانے کی اجرت لینا جائز ہے،  متأخرینِ احناف نے بوجہ ضرورت اس کے جواز کا فتوی دیا ہے، اس میں کوئی تاویل اور حیلہ نہیں ہے،  بلکہ دینی کتب پڑھانے والا یا قرآن کی تعلیم دینے والا ان کاموں کے لیے  اپنے آپ کو محبوس  اور دیگر کاموں سے فارغ رکھ کر وقت دیتا ہے، اور اس اس وقت کی اجرت وصول کرنا اس کے لیے جائز ہے،  نیز  پہلے دینی تعلیم اور نیک کاموں کی اجرت بیت المال سے مقرر ہوتی ہے، جب زمانہ اور حالات بدل گئے تو  دینی تعلیم کے لیے بقا کے لیے فقہاء نے اس کے جواز کا فتوی دیا ۔الدر المختار وحاشية ابن عابدين (رد المحتار) (6/ 55 ):"(و) لا لأجل الطاعات مثل (الأذان والحج والإمامة وتعليم القرآن والفقه)، ويفتى اليوم بصحتها لتعليم القرآن والفقه والإمامة والأذان. (قوله: ولا لأجل الطاعات) الأصل أن كل طاعة يختص بها المسلم لا يجوز الاستئجار عليها عندنا؛ لقوله عليه الصلاة والسلام : «اقرءوا القرآن ولا تأكلوا به»، وفي آخر ما عهد رسول الله صلى الله عليه وسلم  إلى عمرو بن العاص: «وإن اتخذت مؤذناً فلا تأخذ على الأذان أجراً»؛ ولأن القربة متى حصلت وقعت على العامل، ولهذا تتعين أهليته، فلا يجوز له أخذ الأجرة من غيره كما في الصوم والصلاة، هداية. مطلب تحرير مهم في عدم جواز الاستئجار على التلاوة والتهليل ونحوه مما لا ضرورة إليه.(قوله: ويفتى اليوم بصحتها لتعليم القرآن إلخ) قال في الهداية: وبعض مشايخنا - رحمهم الله تعالى - استحسنوا الاستئجار على تعليم القرآن اليوم؛ لظهور التواني في الأمور الدينية، ففي الامتناع تضييع حفظ القرآن، وعليه الفتوى اهـ، وقد اقتصر على استثناء تعليم القرآن أيضاً في متن الكنز ومتن مواهب الرحمن وكثير من الكتب، وزاد في مختصر الوقاية ومتن الإصلاح تعليم الفقه، وزاد في متن المجمع الإمامة، ومثله في متن الملتقى ودرر البحار".البحر الرائق شرح كنز الدقائق ومنحة الخالق وتكملة الطوري (8/ 22):
قال - رحمه الله -: "(والفتوى اليوم على جواز الاستئجار لتعليم القرآن) ، وهذا مذهب المتأخرين من مشايخ بلخ استحسنوا ذلك، وقالوا: بنى أصحابنا المتقدمون الجواب على ما شاهدوا من قلة الحفاظ ورغبة الناس فيهم؛ ولأن الحفاظ والمعلمين كان لهم عطايا في بيت المال وافتقادات من المتعلمين في مجازات التعليم من غير شرط، وهذا الزمان قل ذلك واشتغل الحفاظ بمعائشهم فلو لم يفتح لهم باب التعليم بالأجر لذهب القرآن فأفتوا بالجواز، والأحكام تختلف باختلاف الزمان". فقط والله أعلم
                                                  
عنوان: دوسرے کے ہبہ میں اپنے حصے کا مطالبہ کرنا
سوال: میرے والد اس دنیا سےرخصت ہوگئے ہیں، جب کہ ہم سات بھائی ہیں۔ابو نے اپنا پلاٹ بیچا تھا 40000 کا۔ ابو نے وہ پیسے اپنے سامنے سب سےچھوٹے بیٹے کو دے  دیے تھے۔لیکن اب ابو  کے بعد سب بیٹے چاہتے ہیں کہ ان میں سے حصے ہوں، جب کہ ابو نے کہا تھا کے یہ پیسے سب سے چھوٹے بیٹے کے ہیں۔ لیکن سوائے بڑے بیٹے کے سب بیٹےنافرمان تھے۔میں بڑا بیٹا ہوں، ابو میرے پاس رہتے تھے،  اب سب بھائیوں  کو لگتا ہے کہ پیسے میرے پاس ہیں، لیکن وہ پیسے میرے پاس نہیں ہیں، وہ چھوٹے بھائی کے پاس ہیں۔ ان احوال میں شرعی حکم کیا ہوگا؟
جواب: صورتِ مسئولہ میں اگر آپ کے والد نے زندگی میں صرف ایک ہی بیٹے کو ہبہ کیا، باقی بیٹوں کو بالکل محروم رکھا تو گو ان کے لیے شرعاً یہ درست نہیں تھا، تاہم جب آپ کے والد نے وہ چالیس ہزار روپے اپنے سب سے چھوٹے بیٹے کو ان کا مالک بنا کر اس کے حوالے کردیے تو شرعاً وہ بیٹا اس رقم کا مالک بن گیا ہے، اب کسی اور بھائی کو اس رقم میں سے اپنے حصے کے مطالبہ کا حق نہیں ہے۔  در مختار میں ہے:"(وتتم) الهبة (بالقبض) الكامل". (690/5)  فقط والله أعلم
                                                  
عنوان: پانچ بہنوں کا حصہ
سوال: 600000000 میں پانچ بہنوں کا حصہ کتنا ہوگا؟
جواب: بصورتِ مسئولہ اگر والدین مرحومین کے ورثہ میں صرف پانچ بیٹیاں ہی ہیں، تو ترکہ کی مذکورہ رقم  یعنی ساٹھ  کروڑ  روپے (۶۰۰۰۰۰۰۰۰) کے پانچ برابر حصے کرنے کے بعد  ہر ایک بیٹی کو ایک ایک حصہ دیا جائے گا  یعنی ہر  ایک بیٹی کو بارہ بارہ کروڑ  دئیے جائیں گے۔اگر مرحومین کے ذمے قرض ہو تو ترکے میں سے پہلے وہ ادا کیا جائے گا، اور اگر کوئی جائز وصیت کی ہو تو قرض کی ادائیگی کے بعد ایک تہائی ترکے میں سے وہ جائز وصیت بھی پوری کی جائے گی، اس کے بعد وراثت تقسیم ہوگی۔مذکورہ تقسیم اس صورت میں ہے جب کہ والدین مرحومین کے انتقال کے وقت والدین میں سے ہر ایک کے والدین یا بھائی یا بھائی کی اولاد یا چچا یا چچا کی اولاد غرض عصبات میں سے کوئی نہ ہو،اور  اگر عصبات میں سے کوئی زندہ ہو تو ایسی صورت میں بتائی گئی مذکورہ تقسیم درست نہ ہوگی، بلکہ اس کا  حکم  مختلف ہوگا اس کی تفصیل لکھ کر سوال دوبارہ ارسال فرمادیں۔نیز اگر مذکورہ رقم وراثت میں نہیں ہے، بلکہ شرکتِ ملک ہے تو  ہر ایک بہن کا حصہ بقدرِ ملکیت ہوگا۔ فقط واللہ اعلم
                                                  
عنوان: پرومو کوڈ لانچ کر کے اس کے ذریعہ مال ڈسکاؤنٹ پر بیچنا
سوال: میرا ایک پینٹ شرٹ کا آن لائن اسٹور ہے، اگر میں کسی کو اپنی کمپنی کا  Brand ambassador بناؤں تو اس کا کیا فتوی ہے؟ یعنی میں ایک بندے کو برانڈ سفیر بناؤں گا اور ان کو ایک پرومو کوڈ دیا جائے گا، برانڈ سفیر جائے گا اور جو شخص اس پرومو کوڈ کے ذریعہ خریداری کرے گا اس کو دس فیصد ڈسکاؤنٹ دیا جائے گا۔
جواب: اگر آپ اپنے کاروبار میں کوئی ایسی اسکیم نکالتے ہیں جس سے خریدار کو چیز خریدنے کی طرف رغبت ہو اور اس اسکیم میں کوئی جھوٹ، دھوکا نہ ہو اور نہ ہی خراب چیز دی جا رہی ہو تو ایسا پرومو کوڈ  لانچ کرنا اور اس  کے ذریعہ لوگوں کا  خریداری کرنا اور خریداری پر ڈسکاؤنٹ دینا جائز ہو گا۔ فقط واللہ اعلم
                                                  
عنوان: ڈالر مہنگا ہونے کی صورت میں حق کی وصولی کیسے کریں؟
سوال: ہمارا موبائل پارٹس کا کارو بار ہے، لوگوں کو سامان ادھار پر دیاہے پاکستانی روپیہ میں، اس وقت جب پاکستانی روپیہ بمقابلہ ڈالر کے ۱۱۵ پر  تھا، اب مقروض کے قرض میں دیر کرنے سے ہم کو خسارے میں ڈال لیتاہے، اس لیے کہ روپیہ روز بروز خراب ہوتا جارہا ہے، اور مقروض قرض ادا  نہیں کرتا. کیا اس صورت میں ہم اس قرض کو روز خرید کے نرخ پر ڈالر کرسکتے ہیں؟ کیا اس وقت نرخ کا اعتبار کیاجاے گا یاکہ وقت ادائیگی کا؟
جواب: صورتِ  مسئولہ میں چوں کہ آپ نے اپنا مال پاکستانی کرنسی کے مقابلے میں بیچا ہے؛ اس لیے آپ اتنی ہی رقم کے حق دار  ہیں جس رقم پر آپ نے معاملہ کیا تھا، اب اگر ڈالر مہنگا ہو گیا ہے تو اس بات کو بنیاد بنا کر آپ کے لیے اس بات کی اجازت نہیں کہ آپ اپنا حق آج کے ڈالر کے ریٹ کے حساب سے وصول کریں.اگر ڈالر کے حساب سے وصولی کرنا چاہتے ہیں تو آئندہ معاملہ ڈالر کی صورت میں کریں، تب ڈالر کی صورت میں وصولی کی اجازت ہوگی، تاہم اس صورت میں اگر ڈالر کے ریٹ کم ہوجاتے ہیں تو بھی ادائیگی ڈالر کے مطابق ہی ہوگی۔النهر الفائق شرح كنز الدقائق (3/ 540):
"لو نقضت قيمتها قبل القبض فالبيع على حاله بالإجماع ولايتخير البائع، وكذا لو غلب وازدادت ولايتخير المشتري، ويطالب بالقدر بذلك العيار الذي كان وقت البيع". فقط والله أعلم
                                                  
عنوان: کراٹے میں ایک فریق انتقال کرجائے تو یہ بھی قتل ہے
سوال: ہم ورزش اورجہاد فی سبیل اللہ کی نیت سےکراٹے سیکھتے ہیں، ہمیں جو کچھ سکھایا جاتا ہے ہفتے میں ایک دن اس کی عملی تربیت کےلیےہماری مرضی سےہمیں آپس میں فائٹ کرائی جاتی ہے، اس کےعلاوہ حکومت کی طرف سے اندرون ملک اوربیرون ملک مقابلےبھی کرائےجاتےہیں تو اب سوال یہ ہےکہ اگراس فائٹ میں کوئی زخمی ہوجائے یا مرجائے تو اس کا کیا حکم ہے، کیا وہ قتل کے زمرے میں داخل ہوگا اور اس پر قتل کے احکام جاری ہوں گے یا نہیں؟
جواب: باہمی رضامندی سے کی جانے والی لڑائیوں میں اگر ایک فریق انتقال کرجائے تو یہ قتلِ خطا کے زمرے میں آئےگا اور مارنے والا گناہ گار بھی ہوگا اور اس پر دیت وکفارہ دونوں لازم ہوں گے، باقی اگر مقتول کے ورثاء دیت معاف کرنا چاہیں تو یہ ان کاحق ہے، لیکن کفارے کے دو ماہ کے مسلسل روزے پھر بھی لازم ہوں گے ۔فقط واللہ اعلممزید تفصیل کے لیے درج ذیل لنک ملاحظہ کیجیے:باکسنگ کے کھیل کا حکم
                                                  
عنوان: ایزی پیسہ اکاؤنٹ اور بینک سے اکاؤنٹ ہولڈر کو ملنے والے نفع کا حکم
سوال: ایزی پیسہ اکاؤنٹ میں بل وغیرہ جمع کرانے پر جو فری منٹس اور کیش بیک cash back ملتا ہے کیا وہ جائز ہے؟اسی طرح الفلاح بینک میں رقم جمع کرانے اور بل ادا کرنے پر جوبینک کی جانب سے سہولیات یاڈسکاؤنٹ ملتا ہے کیا وہ لینا جائز ہے؟
جواب: 1- "ایزی پیسہ اکاؤنٹ" ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو  فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے، اس لیے یہ اکاؤنٹ کھلوانا یا کھولنا  بھی جائز نہیں ہوگا۔2- الفلاح بینک یا دیگر بینکوں کی جانب سے اکاؤنٹ ہولڈر کو  دیے جانے والے منافع یا سہولیات یا اشیاء پر ڈسکاؤنٹ کا حصول جائز نہیں ہے۔اکاؤنٹ میں رکھی گئی رقم کی حیثیت قرض کی ہے اور جو فائدہ قرض کی وجہ سے حاصل ہو وہ  سود کے زمرے میں آتا ہے، جوکہ حلال نہیں ۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)"اعلاء السنن"میں ہے:"قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلك، إن أخذ الزیادة علی ذلك ربا". (14/513، باب کل قرض جر  منفعة، کتاب الحوالة، ط: إدارة القرآن) فقط والله أعلم
                                                  
عنوان: ایک ہی شخص کا بیک وقت بائع اور مشتری بننا
سوال: زید نے عمر کو پانچ لاکھ روپے کاروبار کے لیے دیے، عمر کا مرغی اور انڈے کابہت بڑا کام ہے،  اس نے ہزاروں دیسی مرغیوں کافارم لگایا ہواہے، عمر نے کہا کہ بھائی  میں آپ کے ساتھ اس طرح کا کام کروں گا کہ چوں کہ میری مرغیوں کے روزانہ  انڈے آتے ہیں اوراس کاروزانہ الگ مارکیٹ ریٹ نکلتا ہے تو جس قیمت پر میں مارکیٹ کو دیتا ہوں اس سے کچھ کم قیمت پر آپ کے پیسے کے مطابق انڈوں کی مقدار کو پہلے آپ کے نام کروں گا، یہ تصور کرتے ہوئے  کہ یہ مقدار میں نے عمر بھائی  کے دیے ہوئے پیسے کے عوض اس کے ہاتھ بیچ دیا، اس کے بعد پھر آپ کی طرف سے وکیل کے طور پر میں بیچوں گا تو جو نفع یا نقصان ہوگااس بیچنے میں وہ آپ کا ہوگا؟
جواب: زید اور عمر کے درمیان شرکت کی مذکورہ بالا صورت چوں کہ شرعی اصولوں کے مطابق نہیں، اس لیے یہ صورت جائز نہیں ہے، البتہ جواز کی صورت یہ ہے کہ :زید ٗعمر کے کاروبار میں نفع ونقصان دونوں کی بنیاد پر شراکت داری اختیار کرے، چوں کہ عمر کا سرمایہ پہلے سے موجود ہے؛ لہذا اب زید ،عمر کے ساتھ اس کے کاروبار میں جب شریک ہوگا تو نفع ونقصان دونوں میں شراکت داری کرے گا۔باہمی طور پر سرمایہ اور عمل کے بقدر ہرایک کے لیے کاروبار میں سے نفع کے حصص متعین کردیے جائیں، کسی ایک فریق کے لیے نفع زیادہ اور دوسرے کے لیے کم بھی مقرر کرسکتے ہیں (مثلاً کسی ایک کے لیے نفع کا ساٹھ  فیصد دوسرے کے لیے چالیس فیصد وغیرہ)، البتہ متعین نفع(مثلاً ہر مہینے  پانچ یا دس ہزار روپے ) مقرر کر کے شراکت داری کرنا شرعاً ممنوع ہے۔ نیز نقصان میں بھی سرمایہ کے بقدرشریک ہوں،  پھر کاروبار میں جو نفع ہو وہ طے شدہ حصص کے مطابق آپس میں تقسیم کرلیں تو جائز ہوگا۔ لیکن مذکورہ بالا صورت میں ایک ہی فرد یعنی عمر خود بائع بھی بن رہاہے اور خود مشتری بھی،جب کہ سامان پر زید کا قبضہ موجود ہی نہیں، اس لیے یہ صورت جائز نہیں ہے۔نیز شراکت داری میں یہ صورت بھی اختیار کی جاسکتی ہے کہ عمر اپنے چلتے کاروبار اور سابقہ لگے ہوئے سرمائے میں ہی زید کا سرمایہ بھی شامل کرکے باہم معاہدہ کرلے۔ اور یہ صورت بھی اختیار کی جاسکتی ہے کہ زید کے سرمائے کے ساتھ  عمر اپنا سرمایہ شامل کیے بغیر خالص زید کے سرمائے سے الگ سودا کرے، اور اس کا حساب الگ رکھے، اور مضاربت کے اصول پر اس سودے کے نفع میں فیصدی تناسب سے دونوں کی شرکت کا معاہدہ ہوجائے۔ فقط واللہ اعلم
                                                  
عنوان: پرائز بانڈ کا حکم
سوال: پرائز بانڈ کا کیا حکم ہے؟
جواب: پرائز بانڈ  کی خرید وفروخت اور اس پر ملنے والا انعام ناجائز اور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے، اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے، سود کی یہ تعریف ایک حدیث میں ان الفاظ کے ساتھ آئی ہے ”کل قرض جر منفعة فهو ربوا“ یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہو وہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے ، ’’جو ا‘‘ جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: پرپال کمپنی میں کاروبار کا حکم
سوال: پرپال کمپنی میں کاروبار کی شرعی حیثیت کیا ہے ؟جس کا تعارف اور طریقہ کار یہ ہے:سوال1۔ پرپال کیا ہے؟جواب۔ یہ ایک ADVERTISING  کمپنی ہے جس میں مختلف کمپنیاں پرپال کوپیسے دیتی ہیں، جس سےان کمپنیوں کی مصنوعات اور ویب سائٹ کو فروغ ملتا ہے،پرپال 2004 سے ورلڈ میں کام کر رہی ہے اور 2015سے پاکستان میں کام کر رہی ہے۔سوال2ـ اس میں کیسے شامل ہوں؟جواب۔ آپ کو کمپنی کےایسے ممبر سے رابطہ کرنا ہو گا جو کمپنی کے ساتھ کام کر رہا ہواور اس کوکمپنی کے تمام پلان کی انفارمیشن ہو وہ آپ کو لنک اور ٹریننگ ویڈیوز فراہم کرے گا۔جوائننگ:سوال نمبر 1۔  جوائنگ لنک کون ساہے اور جوائنگ فارم کیسے بھرنا ہے؟جواب:   https://www.prpal.com/#/register?referral=755860488867092اوپردئیےگئے لنک پر جب آپ کلک کریں گے تو آپ کے سامنے ایک پیج کھلے گا ۔سوال2ـ سرمایہ کاری کے پیکیجز کیا ہیں؟جواب۔ کمپنی کے2 پیکجزہیں: 1-نیٹ ورک مارکیٹنگ  2 -انوسٹمنٹ پیکج1-نیٹ ورک مارکیٹنگ : کا مطلب کمپنی کو پروموٹ کرنا ٹیم ورک کرنا اپنے ساتھ اور لوگوں کو  اس سسٹم کا حصہ بنانا اس پلان پر جو ورک کرتا ہے اس کو بہت فائدہ ہوتا اس پلان پرورک کرنے والوں کو رینک+انعام+تنخواہ کے ساتھ اضافی آمدنی بھی ہوتی ہے۔2 -انوسٹمنٹ پیکج : اس پیکیج کے نام سے ظاہر ہے اس پیکیج میں انوسٹمنٹ ہے آج کے دور میں کچھ لوگ نیٹ ورک مارکیٹنگ کو پسند نہیں کرتے، ان کی سوچ یہ ہوتی ہے وہ خود انوسٹمنٹ کریں اوراپنی انوسٹمنٹ سے پرافٹ کمائیں اس پیکیج میں نیٹ ورک مارکیٹنگ ٹیم ورک کی ضرورت نہیں ہوتی،کمپنی کا پلان 15 ماہ /450 دن کا ہے 450 دن کمپنی آپ کی اپنی انوسٹمنٹ کےزیادہ سے زیادہ٪84 نفع دیتی ہے،کم سے کم انوسٹمنٹ پیکج 50 امریکی ڈالر ہے، یاد رکھیں 1امریکی ڈالرپاکستانی 100 روپے کے برابر ہے، یہ کمپنی کی ایک خوبی ہے انوسٹمنٹ $50= روزانہ کی آمدنی تقریبا $0.25، انوسٹمنٹ $100 = روزانہ کی آمدنی 0.50 $ ہے، انوسٹمنٹ $200 = یومیہ آمدنی $1، انوسٹمنٹ $400= یومیہ آمدنی $2،  انوسٹمنٹ $500= روزانہ آمدنی $2.5، انوسٹمنٹ $1000= یومیہ آمدنی $5۔آپ کمپنی اور مصنوعات پر مکمل تحقیق کے بعد اپنی انتخاب کے مطابق اپنی سرمایہ کاری میں اضافہ کرسکتے ہیں۔سوال4۔ مزید قابل ذکر چیزیں کیا ہیں؟جواب ۔ روزانہ کی آمدنی + انعامات + ماہانہ تنخواہ + سکے تجارت کا پلیٹ فارمرینک اورماہانہ تنخواہرینک کیسے حاصل کرسکتے ہیں،  رینک حاصل کرنے کے لیے آپ کو کمپنی کے رول فالو کرنے ہوں گے۔1۔ رینک حاصل کرنے کے لیے آپ کوکم سےکم4 لوگوں کو اپنے ساتھ جوائن کروانا لازمی ہے۔2۔وہ4 لوگ خود انوسٹمنٹ کریں یا وہ آگے اپنی ٹیم بنا کر ان سے انوسٹمنٹ کروائیں کمپنی رول کے مطابق جب آپ کی 4 لائن میں سیل/انوسٹمنٹ پوری ہو گی تو آپ کو پہلا رینک آفیسر مل جائےگا، 4 لائن میں سیل کیسے پوری ہو گی نیچے چارٹ کو دیکھے۔you                              ↙            ↘             member.1  member.2    memeber.3     member.4 sasle=   1560$          1560$           1560$             1560$           yh sale  31 Dec 2019 k ly ha us k bhd yh sale change ho jy ge ￼ 31 Dec 2019 k bhd new sale k hisab sy rank or reward milain gy  wo yh details hn ￼سوال5۔ کیا کمپنی میں کسی بھی اضافی چارج کی فیس ہے؟جواب ۔ اگر آپ نیٹ ورک ہیں، پروموٹر ہیں یا پرنسپل میں مارکیٹنگ کا تجربہ کرنا چاہتے ہیں تو آپ کو ممبرشپ خریدنا ہے۔ جس کی قیمت 10 امریکی ڈالر ہے۔سوال 6- میرا منافع کس طرح؟جواب ۔ کم سے کم سرمایہ کاری 5000/$50 اور کم سے کم 500 /withdraw 5$ ہے۔1. کمپنی کے مینیجرز 2. آپ جاز کیش ، perfect money، ایزی پیسہ ، اور بینک کے ذریعہ واپسی وصول کرسکتے ہیں۔سوال7۔ مختلف بونس کیا ہیں؟جواب۔ مارکیٹنگ پر بونس۔ ڈائرکٹ کمیشن 5٪ ان ڈائرکٹ کمیشن 0.5٪ ٹیم کی آمدنی سے weekly  کمیشن
جواب: مذکورہ طریقہ کار کے مطابق پرپال کمپنی میں کاروبار کرنا شرعا درست نہیں۔ فقط وا للہ اعلم
                                                  
عنوان: ڈی ایس او پی فنڈ میں ملنے والے انٹرسٹ کا حکم
سوال: میں آرمی میں ملازمت کرتا ہوں، ہم ہر مہینہ ڈی ایس او پی فنڈ (DSOP fund) جمع کراتے ہیں جو کہ ہمیں ریٹائر ہونے کے بعد یکمشت مل جاتا ہے، اس رقم پر سالانہ انٹرسٹ لگتا ہے لیکن یہ انٹرسٹ فکس نہیں ہوتا، کسی سال زیادہ ہوتا ہے اور  کسی سال کم ہوتاہے۔ کیا یہ انٹرسٹ حلال ہے، یا سود کے زمرے میں آکے حرام ہوجاتا ہے؟ جو فنڈ ہم جمع کرتے ہیں وہ 200 روپے لازمی جمع کرانا ہوتاہے جو ہر مہینہ خود بخود تنخواہ میں کاٹ دیا جاتا ہے جب کہ اپنی مرضی سے اس کو بڑھا بھی سکتے ہیں، مزید یہ کہ اگر وہ کسی سال انٹرسٹ نہ بھی لگائیں تو ہم کو کوئی اختیار نہیں کہ ہم ان سے پوچھ سکیں۔ براۓ مہربانی رہنمائی فرمائیں۔
جواب: صورتِ مسئولہ میں جتنی کٹوتی جبراً (غیر اختیاری) ہوتی ہے اس پر ملنے والی زائد رقم (انٹرسٹ) ملازم کے لیے لینا شرعاً جائز ہے اور جتنی رقم ملازم اپنی مرضی سے کٹواتا ہے اس پر ملنے والی زائد رقم (انٹرسٹ) لینا جائز نہیں ہے۔ فقط واللہ اعلممزید تفصیل کے لیے درج ذیل لنک ملاحظہ فرمائیں:ڈی ایس پی فنڈ کا حکمجی پی فنڈجی پی فنڈ (GP Fund) کی مد میں سرکاری ادارے کی جانب سے ملنے والی اضافی رقم کا حکم
                                                  
عنوان: یوٹیوب سے پیسے کمانا
سوال: یوٹیوب سے پیسہ کمانا جائز یا نہیں ؟
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔ فتاوی شامی میں ہے:"وظاهر كلام النووي في شرح مسلم: الإجماع علي تحريم تصوير الحيوان؛ و قال: وسواء لما يمتهن أو لغيره فصنعه حرام لكل حال لأن فيه مضاهاة لخلق الله". (١/ ٦٤٧، ط: سعيد)فقہ السیرہ میں ہے:"و الحق أنه لاينبغي تكلف أي فرق بين أنواع التصوير المختلفة ... نظراً لإطلاق الحديث". (٤/ ٩٧)  فقط والله أعلم
                                                  
عنوان: سیونگ اکاؤنٹ سےسودی رقم نکالنے اور ثواب کےبغیر کسی کو دینےکاحکم
سوال: سیونگ اکاؤنٹ میں موجود سودی رقم کو ثواب کی نیت کیے بغیر دینا کیسا ہے؟
جواب: واضح رہے بینک کے سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے،اور جس طرح سودی رقم کا استعمال کرنا حرام ہے اسی طرح سودی رقم کو وصول کرنا بھی حرام ہے، نیز بینک کی طرف سے اکاؤنٹ میں یہ رقم ڈالے جانے کے باوجود آدمی اس سودی رقم کا مالک نہیں بنتا ہے ، چناں چہ کسی بھی صورت اس سودی رقم کا اکاؤنٹ سے نکلوانا اور وصول کرنا ہی جائز نہیں ہے، چاہے اپنے استعمال کی نیت ہو یا کسی ضرورت فرد یا ادارے کو دینے کی نیت ہو۔البتہ اگر   کسی شخص کو مسئلہ معلوم نہ تھا اور اس نے یہ رقم وصول کر لی ہو تو اس کے لیے یہ حکم ہے کہ پہلے تو وہ یہ کوشش کرے کے جہاں سے یہ سودی رقم لی ہے اسی کو واپس کردے، لیکن اگر باوجود کوشش کے اسی شخص یا ادارے کو واپس کرنا ممکن نہ ہو تو پھر کسی ضرورت مند مستحقِ زکاۃ غریب شخص کو یہ رقم ثواب کی نیت کے بغیر دے دے۔بصورتِ مسئولہ بینک میں سیونگ اکاؤنٹ کھلوانا ہی شرعاً جائز نہیں ہے، علماء نے ضرورت کی بنا پرکرنٹ اکاؤنٹ   کھلوانے کی اجازت دی ہے؛اس لیے آپ سب سے پہلے اس سیونگ  اکاؤنٹ کو  ختم کروائیں، اب تک جو  اس اکاؤ نٹ سے نفع جمع ہوا وہ شرعاً سود ہے، اور اس سے توبہ  و استغفار کا طریقہ  یہ ہے کہ اگر بینک سے وصول نہیں کیا تو وصول نہ کریں، اگر کرلیا ہے تو ثواب کی نیت کے بغیر کسی مستحق کے حوالے کردے، اگر خود استعمال کر کے ہیں تو توبہ و استغفار کے ساتھ اتنی رقم ثواب کی نیت کے بغیر صدقہ کردیں۔کتاب الفقہ علی المذاھب الاربعہ میں ہے:أما في إصطلاح الفقهاء فهو زيادة احد البدلين المتجانسين من غير ان يقابل هذه الزيادة عوض،(کتاب الفقه علی المذاهب الاربعة، ج:2، ص:227،ط:دارالکتب العلمیة بیروت)شرح المجلہ لسلیم رستم باز میں ہے:الحاجة تنزل منزلة الضرورة عامة او خاصة،(شرح المجلة لسليم رستم باز، ج:1، ص: 33،ط:دارالکتب العلمیۃ)تفسیر قرطبی میں ہے:إن سبيل التوبة مما بيده في الاموال الحرام إن كانت من ربا، فليردها علي من اربي عليه، ويطلبه إن لم يكن حاضرا فإن أيس من وجوده فليتصدق بذالك عنه. (الجامع لاحکام القرآن، ج:3، ص:348،ط:دار احیاء التراث العربی بیروت)فتاوی عالمگیری میں ہے:والسبيل في المعاصي ردها وذالك ههنا برد الماخوذ إن تمكن من رده بأن عرف صاحبه، وبالتصدق به ان لم يعرفه. (الفتاوی الهندیة، ج:5، ص:349،ط:مکتبة حقانیة) فقط والله اعلم
                                                  
عنوان: موبائل کی اسیسریز کی خرید وفروخت کا حکم
سوال: موبائل کی اسیسریز مثلاً ہیڈ فون،ٹرائے پوڈ (جس کے ذریعے  تصویر لیتے ہیں)اور موبائل کے بارے میں اگر معلوم ہو کہ یہ شخص اس سے گناہ کےکام کرے گا تو اس کو  بیچنا کیا جائز ہے؟ دوسرے مسلمان کے بارے میں اچھا گمان رکھنا چاہیے؟
جواب: واضح رہے کہ جس چیز کا جائز اور ناجائز دونوں طرح استعمال کیا جاسکتا ہو اس کی خرید وفروخت جائز ہے، اور اس سے حاصل ہونے والی آمدنی حرام نہیں ہے، اگر کوئی اس کا غلط استعمال کرتا ہے  تو اس کا وبال اس پر ہے، لہذا موبائل کی اسیسیریز وغیرہ کی خریدوفروخت جائز ہے ، اگر   کوئی  شخص انہیں خرید کر  ناجائز امور میں استعمال کرے گا تو   اس کا گناہ اسے ہی ملے گا۔البحرالرائق میں ہے :"وقد استفيد من كلامهم هنا أن ما قامت المعصية بعينه يكره بيعه، وما لا فلا، ولذا قال الشارح: إنه لايكره بيع الجارية المغنية والكبش النطوح والديك المقاتل والحمامة الطيارة".(5/155).فتاوی شامی میں ہے :"وكذا لايكره بيع الجارية المغنية والكبش النطوح والديك المقاتل والحمامة الطيارة؛ لأنه ليس عينها منكراً، وإنما المنكر في استعمالها المحظور اهـ  قلت: لكن هذه الأشياء تقام المعصية بعينها لكن ليست هي المقصود الأصلي منها، فإن عين الجارية للخدمة مثلاً والغناء عارض فلم تكن عين المنكر، بخلاف السلاح فإن المقصود الأصلي منه هو المحاربة به فكان عينه منكراً إذا بيع لأهل الفتنة، فصار المراد بما تقام المعصية به ما كان عينه منكر بلا عمل صنعة فيه، فخرج نحو الجارية المغنية؛ لأنها ليست عين المنكر، ونحو الحديد والعصير؛ لأنه وإن كان يعمل منه عين المنكر لكنه بصنعة تحدث فلم يكن عينه". (4/268) فقط والله أعلم
                                                  
عنوان: خواتین کے پاجامے بیچنا
سوال: ہماری ریڈی میڈ(تیار) کپڑوں کی دکان ہے، خواتین کے پاجامے (tayes) بیچنا کیسا ہے؟
جواب: خواتین کے  وہ پاجامے  بیچنا شرعاً درست نہیں جو چست اور تنگ ہوں  یا جس سے جسم کی ہیئت اور اعضاء کی ساخت نظر آتی ہو، لیکن اگر پاجامے کھلے ہوں جس سے جسم کی ہیئت اور اعضا  کی ساخت نظر نہیں آتی ہو (اور کسی باطل فرقے کا شعار نہ ہو) وہ بیچنا جائز ہے۔ فقط و اللہ اعلم
                                                  
عنوان: گاہک کو حقیقت سے کم نفع بتا کر چیز بیچنا
سوال: اگر کوٖئی شخص گاہک کو کہے کہ اس چیز میں دس روپے منافع بخش دے اور بعد میں بیس روپے منافع کرے تو یہ دس روپے زیادہ منافع دوکاندار کےلیے حلال ہے یا حرام؟
جواب: جھوٹ بول کر اور گاہک کو دھوکا دے کر نفع کمانا جائز نہیں ہے، یعنی گاہک کو قیمتِ خرید زیادہ بتاکر چیز مہنگی خریدنے پر راضی کرنا جھوٹ  ہونے کی وجہ سے ناجائز ہے، اور جتنی آمدن جھوٹ اور دھوکے سے حاصل ہو وہ حلال بھی نہیں ہے۔ ہرگاہک کو قیمت بتانا بھی ضروری نہیں ہے، قیمتِ خرید بتائے بغیر بائع (فروخت کرنے والا) جتنا بھی مناسب نفع رکھنا چاہے رکھ سکتا ہے، اس لیے کہ  شریعتِ  مطہرہ میں عمومی احوال میں (یعنی غلہ وغیرہ کی قلت وغذا کا بحران نہ ہو تو طعام کے علاوہ دیگر اشیاء کے) منافع کی حد  مقرر نہیں ہے، باہمی رضامندی سے جس قیمت پر سودا ہوجائے وہ جائز ہے، تاہم مسلمان کی خیر خواہی کا جذبہ ملحوظ رہنا چاہیے، اس لیے کسی سادہ لوح گاہک کو اتنی قیمت لگاکر فروخت کرنا جس میں دھوکے کا پہلو آتاہو درست نہیں ہے۔ اور اگر کوئی گاہک قیمتِ خرید بتانے پر اصرار  کرے (جیساکہ بیعِ مرابحہ میں خریدار اسی اعتماد پر سودا کرتاہے) تو اسے بجائے یوں کہنے کے  ’’ میں نے اتنے میں خریدا ہے‘‘ یوں کہہ سکتے ہیں کہ ’’مجھے اتنے میں پڑا ہے‘‘، اور اس صورت اصل قیمتِ خرید کے ساتھ ان اشیاء کے لانے کا کرایہ، دکان کا کرایہ وغیرہ دیگر اخراجات شامل کرکے جو اس کی قیمت بن رہی ہو وہ بیان کی جاسکتی ہے۔مذکورہ تفصیل کی روشنی میں زائد دس روپے جو جھوٹ اور دھوکا دےکر کمائے، وہ حلال نہیں۔الدر المختار وحاشية ابن عابدين (رد المحتار) (5/ 135):"(ويضم) البائع (إلى رأس المال) (أجر القصار والصبغ) ... (ويقول: قام علي بكذا، ولايقول: اشتريته)؛ لأنه كذب، وكذا إذا قوم الموروث ونحوه أو باع برقمه لو صادقا في الرقم فتح".درر الحكام في شرح مجلة الأحكام (1/ 124):
"(المادة 153) الثمن المسمى هو الثمن الذي يسميه ويعينه العاقدان وقت البيع بالتراضي سواء كان مطابقاً للقيمة الحقيقية أو ناقصاً عنها أو زائداً عليها". فقط والله أعلم
                                                  
عنوان: نعت خوانی پر معاوضہ لینا
سوال: نعت خوانی کی محافل منعقد کرنا،پیسے لینا ،پیسے پھینکنا لٹانا،معاوضہ طے کرنا کیساہے؟
جواب: دینی اجتماعات اور مختلف قسم کی ایسی محافل کا انعقاد جن میں حدودِشرع کی رعایت رکھتے ہوئے ترویجِ دین اور اشاعتِ قرآن و سنت کی کوشش ہورہی ہو  فی نفسہ جائزاور باعثِ اجروثواب کا م ہے، لیکن اگر اِن ہی محافل کو محرمات و منکرات کا مجموعہ بنادیا جائے، جیسا کہ آج کل کا عام مشاہدہ ہے تویہی محافل  بہت سے معاصی کا مجموعہ بن کربجائے ثواب کے گناہ کاباعث بن جاتی ہیں۔ لہذا ایسی محافل کو نیک مقاصد یا فوائد کے ساتھ ساتھ عمومی مفاسد اور خرابیوں  سے پاک رکھنا بھی لازم اور ضروری ہے۔نعت خواں حضرات کو اگر آمدو رفت کا خرچہ دیاجائے اور کھانے کا انتظام کیاجائے تو یہ جائز ہوگا،البتہ نعت خوانی میں صرف کردہ وقت کے  پیسے دینے میں تفصیل یہ ہے کہ اگر نعت خوانی خالص ثواب  اور عبادت کی نیت سے ہو اس صورت میں  صرف کردہ وقت کی اجرت میں پیسے دینا اور پیسے وصول کرنا جائز نہ ہوگا۔جیساکہ ایصال ثواب کے لیے تلاوت کرنے کی صورت میں رقم وصول کرنا ناجائز ہے۔
یہ یاد رہے کہ نعت خوانی میں ایسے الفاظ نہ ہوں جو موجب شرک ہوں ورنہ ایسی نعتیں پڑھنا ہی ناجائز ہوگا۔ان محافل میں پیسے لٹانا،پھینکنا یہ فساق وفجار کا شیوہ ہے ، لایعنی محافل کے بیہودہ لوگوں کا طریقہ کارہے، شرعاً اس کی کوئی اجازت نہیں ہے۔جن محافل میں شرعی حدود کا لحاظ نہ رکھا جاتاہو، ان میں شرکت کرنا جائز نہیں ہے۔ فقط واللہ اعلم
                                                  
عنوان: ہول سیل والوں کے لیے قیمت مقرر کر دینا
سوال: ہم اپنا سینیٹری کا سامان بیچتے ہیں ہمارے دو طرح کے کسٹمر ہیں: ایک ہول سیل اور دوسرے ریٹیلر۔ ہول سیل کو لسٹ ریٹ پے 35 فیصد ڈسکاؤنٹ دیتے ہیں اور ریٹیلر کو 30 فیصد ڈسکاؤنٹ دیتے ہیں۔اور ساتھ ہی ہم ہول سیل کسٹمر کو پابند کرتے ہیں کہ وہ بھی آگے کسٹمر کو 30فیصد سے زیادہ ڈسکاؤنٹ نہیں دے گا، پوچھنا یہ تھا کہ کیا ہول سیلر کو اس طرح پابند کرنا جائز ہے؟
جواب: ہول سیل والے جب آپ سے مال خرید لیں گے تو وہ اس مال کے مالک بن جائیں گے،اور ہر شخص اپنا مال اپنی مرضی کی قیمت پر بیچنے کا حق رکھتا ہے۔لہذا آپ کے لیے ہول سیل والوں کو آپ کی مرضی کے ریٹ پر بیچنے کے لیے مجبور کرنا شرعاً درست نہیں ہے،اور نہ وہ اس ریٹ پر بیچنے کے پابند ہوں گے۔ہدایہ میں ہے:’’ویجوز للبائع أن یزید للمشتري في المبیع، ویجوز أن یحط عن الثمن‘‘... الخ (ہدایۃ، کتاب البیوع، باب المرابحۃ والتولیۃ)رسول اللہ  صلی اللہ علیہ وسلم کے زمانے میں ایک بار صحابہ نے آپ صلی اللہ علیہ وسلم سے مطالبہ کیا کہ بازار میں اشیاء کے نرخ آپ مقرر کردیں تو آپ صلی اللہ علیہ وسلم نے انکار فرما دیا۔حدیث میں ہے: عن أنس قال: غلا السعر علی عهد النبي صلی الله علیه  وسلم، فقالوا: یا رسول الله سعر لنا! فقال النبي صلی الله علیه وسلم: إن الله هو المسعر القابض الباسط الرازق، وإني لأرجو أن ألقی ربي ولیس أحد منکم یطلبني بمظلمة بدم ولامال‘‘. رواه الترمذي وأبوداؤد وابن ماجه والدارمي‘‘. (مشکاة المصابیح، باب الاحتکار، ص:۲۵۱)ترجمہ: حضرت انس رضی اللہ عنہ روایت کرتے ہیں کہ نبی کریم صلی اللہ علیہ وسلم کے زمانے میں نرخ گراں ہوگئے، تو لوگوں نے عرض کیا: اے اللہ کے رسول ﷺ ہمارے لیے قمیتیں مقرر کردیجیے! تو نبی کریم ﷺ نے ارشاد فرمایا: بے شک اللہ تعالی ٰ ہی قیمتیں مقرر کرنے والا، (روزی کے دروازے اور اسباب) بند کرنے والا، (روزی کے دروازے) کھولنے والا اور روزی دینے والا ہے، اور میں چاہتاہوں کہ میں اپنے رب سے اس حال میں ملوں کہ تم میں سے کوئی جان یا مال کی زیادتی کے حوالے سے مجھ سے مطالبہ نہ کرے۔ فقط واللہ اعلم
                                                  
عنوان: نومسلم نے حالتِ کفر میں شراب خانہ میں نوکری سے رقم کمائی، باقی ماندہ رقم کا حکم
سوال: کیا حرام نوکری سے کمائی ہوئی باقی ماندہ رقم میرے  لیے حلال ہے یا حرام؟ میں مسلمان ہونے سے پہلے ایک شراب خانہ میں کام کرتا تھا، وہاں میں ہر شعبہ میں فعال تھا، جیسے شراب کی بھٹی، تخمیر کا گودام، پریشر ٹینک کا گودام، فلٹریشن اور بوتلیں بھرنا، وغیرہ۔ حقیقت میں مجھے ساتھ  میں بہت ساری پڑھائی پڑھنی تھی اور اس کے علاوہ  میں نے مرمت اور صفائی کا کام بھی بہت کیا تھا۔ اس کے بعد میں نے اسلام قبول کرلیا۔ جب میں نے اسلام قبول کیا تو مجھے بہت عرصہ تک حرام اور حلال کے پیسوں کے بارے میں پتا نہیں تھا، حتی کہ  میں نے ایک مسلمان فیملی  سے بھی ایک بار اپنے کام کے بارے میں پوچھا ، انہوں نے کہا جب تک تم شراب نہیں پیتے اس میں کوئی حرج نہیں ہے۔ کچھ عرصہ کے بعد مجھے پتا چلا کہ حرام اور حلال رقم جیسی بھی کوئی چیز ہے۔ میں نے دو تین ماہ کے اندر ہی وہ  ملازمت چھوڑ دی۔اب سوال یہ پیدا ہوتا ہے کہ:1- کیا اس نوکری سے کمائی گئی  باقی ماندہ  رقم میرے لیے حلال ہے یا نہیں؟  کیوں کہ میں نے اسے لاعلمی میں کمایا تھا۔ ایک اور بات یہ کہ  میں فی الحال اسی رقم سے گزارا  کر رہا ہوں۔ میں نے ابھی ایک نئی جاب شروع کی ہے جہاں میں تقریباً 600 سے 700 یورو ماہانہ کما رہا ہوں، جس کا موازنہ 5000 یورو سے نہیں کیا جاسکتا، جو میں شراب خانہ سے ماہانہ  کمایا کرتا ہے ۔2- میں مدرسہ میں تعلیم حاصل کرنے کا بھی  ارادہ کر رہا ہوں۔ کیا میں اس رقم کو مدرسہ میں فیس کے لیے استعمال کرسکتا ہوں؟3- اگر مسلمان ہونے کے بعد کمائی ہوئی رقم میرے لیے حرام ہے تو میں یہ کیسے تعین کرسکتا ہوں کہ اب میرے بینک اکاؤنٹ میں سے کون سا پیسہ مجھے مسلمان ہونے سے پہلے ملا اور کون سا مسلمان ہونے کے بعد ملا؟
جواب: جس طرح مسلمان کے لیے شراب پینا حرام اور کبیرہ گناہ ہے اسی طرح شراب بنانا اور اس کی خرید و فروخت بھی حرام ہے، اس لیے مسلمان کے لیے شراب خانہ میں نوکری کرنا جائز نہیں ہے اور اس سے حاصل شدہ آمدنی بھی حرام ہے۔لہٰذا صورتِ مسئولہ میں حالتِ اسلام میں شراب خانہ سے کمائی گئی رقم حرام ہے، اسے استعمال کرنا اور مدرسے کی فیس میں صرف کرنا جائز نہیں ہے۔ البتہ اسلام قبول کرنے سے پہلے کمائی ہوئی تمام رقم آپ کے لیے حلال ہے، اس رقم کو مدرسہ کی فیس اور ہر جائز کام میں استعمال کرسکتے ہیں۔آپ کے بینک اکاؤنٹ میں جتنے پیسے ہیں، اس میں سے حالت اسلام میں کمائی گئی رقم کا حساب لگا کر وہ رقم کسی مستحقِ زکات شخص(جس کی ملکیت میں اس کی ضرورتِ  اصلیہ سے زائد  نصاب یعنی ساڑھے باون تولہ چاندی کے برابر  رقم نہیں ہو ، اور نہ ہی  اس  قدر ضرورت سے زائد  سامان ہو  جس کی مالیت نصاب کے برابر بنتی ہے اور نہ  ہی  وہ ہاشمی، سید، عباسی ہو) کو ثواب کی نیت کے بغیر دینا لازم ہے۔ اور لاعلمی میں جو حرام مال کمایا اس پر توبہ و استغفار کریں۔باقی رہی یہ بات کہ شراب خانہ کی آمدنی بہت زیادہ تھی اور ابھی آپ جو نوکری کررہے ہیں وہ اس کا مقابلہ نہیں کرسکتی تو مسلمان کو یہ بات اچھی طرح ذہن نشین کرلینا چاہیے کہ حلال اگرچہ قلیل ہو، لیکن اس میں برکت ہی برکت ہے؛ اس لیے کہ برکت کا معنی ہے "قلیلٌ کثیر النفع"  یعنی جو تھوڑا ہو اور اس کا نفع زیادہ ہو، اور حرام اگرچہ کثیر ہو اس کا نتیجہ بالآخر تباہی و خسران اور اللہ تعالیٰ کی ناراضی ہی ہے۔ لہٰذا ہر مسلمان کو حلال روزی پر راضی رہنا چاہیے اور اس بات کا بھی پختہ یقین ہونا چاہیے کہ رزاق (رزق دینے والے) اللہ تعالیٰ ہی ہیں اور جس شخص کے لیے جتنا رزق مقدر ہے اس کو اتنا ہی رزق مل کر رہے گا، نہ اس سے کم ملے گا اور نہ اس سے زیادہ۔ لہٰذا پریشان ہونے کی ضرورت نہیں ہےاللہ تعالیٰ پر مکمل بھروسہ رکھیں اور ہوسکے تو اپنے قریب میں کسی متبعِ شریعت و سنت بزرگ یا عالم دین سے رابطہ میں رہیں۔ ہر فرض نماز کے بعد سات مرتبہ اور چلتے پھرتے درج ذیل دعا پڑھنے کا اہتمام بھی کریں:"أَللّهمَّ اكْفِنِيْ بِحَلاَلِكَ عَنْ حَرَامِكَ وَ أَغْنِنِيْ بِفَضْلِكَ عَنْ مَنْ سِوَاكَ".مسند أحمد، 5/ 202:"حدثنا يونس بن محمد حدثنا فُلَيح عن سعيد بن عبد الرحمن بن وائل الأنصاري عن عبد الله بن عبد الله بن عمر عن أبيه أن النبي صلى الله عليه وسلم قال: لعن الله الخمر، ولعن شاربها، وساقيها، وعاصرها، ومعتصرها، وبائعها، ومبتاعها، وحاملها، والمحمولة إليه، وآكل ثمنها."بدائع الصنائع في ترتيب الشرائع، كتاب الاستحسان، 5/ 128:"ومسلم باع خمرًا وأخذ ثمنها وعليه دين يكره لصاحب الدين أن يأخذه منه ولو كان البائع نصرانيًا فلا بأس بأخذه (ووجه) الفرق أن بيع الخمر من المسلم باطل لأنها ليست بمتقومة في حق المسلم فلا يملك ثمنها فبقي على حكم ملك المشتري فلا يصح قضاء الدين به وإن كان البائع نصرانيا فالبيع صحيح لكونها مالا متقوما في حقه فملك ثمنها فصح قضاء الدين منه والله عز وجل أعلم."بدائع الصنائع في ترتيب الشرائع، فصل في الشرط الذي يرجع إلى المعقود عليه، 5/ 143:  "ولا ينعقد بيع الخنزير من المسلم؛ لأنه ليس بمال في حق المسلمين فأما أهل الذمة فلا يمنعون من بيع الخمر، والخنزير أما على قول بعض مشايخنا فلأنه مباح الانتفاع به شرعا لهم كالخل، وكالشاة لنا فكان مالا في حقهم فيجوز بيعه.
وروي عن سيدنا عمر بن الخطاب - رضي الله عنه - كتب إلى عشاره بالشام أن ولوهم بيعها، وخذوا العشر من أثمانها، ولو لم يجز بيع الخمر منهم لما أمرهم بتوليتهم البيع، وعن بعض مشايخنا: حرمة الخمر، والخنزير ثابتة على العموم في حق المسلم، والكافر؛ لأن الكفار مخاطبون بشرائع هي حرمات هو الصحيح من مذهب أصحابنا فكانت الحرمة ثابتة في حقهم لكنهم لايمنعون عن بيعها؛ لأنهم لا يعتقدون حرمتها، ويتمولونها.
ونحن أمرنا بتركهم، وما يدينون، ولو باع ذمي من ذمي خمرا، أو خنزيرا ثم أسلما أو أسلم أحدهما قبل القبض يفسخ البيع؛ لأنه بالإسلام حرم البيع، والشراء، فيحرم القبض، والتسليم أيضًا؛ لأنه يشبه الإنشاء أو إنشاء من وجه فيلحق به في باب الحرمات احتياطا، وأصله قوله تعالى: {يا أيها الذين آمنوا اتقوا الله وذروا ما بقي من الربا إن كنتم مؤمنين} [البقرة: 278] والأمر بترك ما بقي من الربا هو النهي عن قبضته يؤيده قوله تعالى في آخر الآية الشريفة: {وإن تبتم فلكم رءوس أموالكم لا تظلمون ولا تظلمون} [البقرة: 279] وإذا حرم القبض، والتسليم لم يكن في بقاء العقد فائدة، فيبطله القاضي كمن باع عبدا فأبق قبل القبض، ولو كان إسلامهما أو إسلام أحدهما بعد القبض مضى البيع؛ لأن الملك قد ثبت على الكمال بالعقد، والقبض في حالة الكفر، وإنما يوجد بعد الإسلام دوام الملك.
والإسلام لا ينافي ذلك فإن من تخمر عصيره لا يؤمر بإبطال ملكه فيها، ولو أقرض الذمي ذميا خمرا ثم أسلم أحدهما فإن أسلم المقرض سقطت الخمر، ولا شيء له من قيمة الخمر على المستقرض أما سقوط قيمة الخمر، فلأن العجز عن قبض المثل جاء من قبله فلا شيء له، وإن أسلم المستقرض.
روي عن أبي يوسف عن أبي حنيفة - رحمه الله - أنه تسقط الخمر، وليس عليه قيمة الخمر أيضا كما لو أسلم المقرض، وروى محمد، وزفر، وعافية بن زياد القاضي عن أبي حنيفة - رضي الله عنهم - أن عليه قيمة الخمر، وهو قول محمد - رحمه الله -.
(وجه) هذه الرواية أن امتناع التسليم من المستقرض إنما جاء لمعنى من قبله، وهو إسلامه فكأنه استهلك عليه خمره، والمسلم إذا استهلك خمر الذمي يضمن قيمته.
(وجه) رواية أبي يوسف - رحمه الله - أنه لا سبيل إلى تسليم المثل؛ لأنه يمنع منه، ولا إلى القيمة؛ لأن ذلك يوجب ملك المستقرض، والإسلام يمنع منه، والله - سبحانه وتعالى - أعلم."بدائع الصنائع في ترتيب الشرائع، فصل جواز وإفساد نكاح أهل الذمة، 2/ 314:"لأن الإسلام متى ورد، والحرام مقبوض يلاقيه بالعفو؛ لأن الملك قد ثبت على سبيل الكمال بالعقد والقبض في حال الكفر، فلا يثبت بعد الإسلام ملك، وإنما يوجد، دوام الملك، والإسلام لا ينافيه، كمسلم تخمر عصيره أنه لا يؤمر بإبطال ملكه فيها، وكما في نزول تحريم الربا.
وروي أن رسول الله صلى الله عليه وسلم لما دخل مكة أبطل من الربا ما لم يقبض، ولم يتعرض صلى الله عليه وسلم لما قبض بالفسخ، وهو أحد تأويلات قوله عز وجل {يا أيها الذين آمنوا اتقوا الله وذروا ما بقي من الربا إن كنتم مؤمنين} [البقرة: 278] أمر سبحانه بترك ما بقي من الربا، والأمر بترك ما بقي من الربا هو النهي عن قبضه، والله عز وجل الموفق."النهر الفائق شرح كنز الدقائق، باب المتفرقات، 3/ 511:   "وأما عدم جواز بيع الخمر فلنص ... وهو قوله عليه الصلاة والسلام: (إن الذي حرم شربها حرم بيعها)."النهر الفائق شرح كنز الدقائق، باب البيع الفاسد، 3/ 417:  "ولم يجز بيع (الخمر والخنزير) غير أنهما إن كانا مبيعين قوبلا بدين في الذمة كان البيع باطلًا، وإن يعين فسد فيما قابلهما وبطل فيهما الفرق أن الخمر مال عند أهل الذمة أمرنا بإهانتها في شرعنا وفي تملكها مقصودة بجعلها مبيعة إعزاز لها بخلاف جعلها ثمنًا، وإذا بطل لذلك فلأن يبطل، وإذا لذلك فلأن يبطل بجعل المبيعة مبيعًا أولى ومقتضى هذا يبطل في المقايضة بالأولى لأن كلًا منهما مبيع، لكن لما كان كل منهما ثمنًا كما أن كلًا منهما مبيع وثبت صحة اعتبار الثمنية والمبيعة فاعتبر الخمر ثمنًا والعكس، وإن أمكن رجح هذا الاعتبار لما فيه من الاحتياط للقرب من تصحيح تصرف العقلاء باعتبار الإعزاز للثوب مثلًا فيبقي ذكر الخمر معتبرًا/ لإعزاز الثوب أو الخمر لما قلنا قيد بالخمر لأن بيع ما سواها من الأشربة المحرمة جائز عنده خلافًا لهما، كذا في (البدائع) والكلام في المسلمين.أما أهل الذمة فلا يمنعون من بيعهما وهل هو مع إباحة الانتفاع بهما شرعًا؟ قيل: نعم وقيل: لا هو الصحيح، ولكن لا يمنعون مع البيع لاعتقادهم الحل والتمول وقد أمرنا بتركهم وما يدينون، ولو أسلما أو أحدهما قبل قبض المبيع انفسخ لا بعده، ولو قرضه خمرًا ثم أسلم المقرض فلا شيء له من قيمتها. كذا في (البدائع) وجلود الميتة كالخمر لأنها لرغبة الناس فيها صارت مالًا من وجه، كذا في (المحيط) واختار البزدوي أنها كالميتة."النهر الفائق شرح كنز الدقائق، باب المهر، 2/ 266:"(وكذا) إذا تناكح (الحربيان ثم) بفتح المثلثة ظرف مكان أي: في دار الحرب باتفاق الثلاثة خلافاً لزفر لأنهم لا يلتزمون الأحكام ولا ولاء لنا عليهم للتباين (ولو تزوج ذمي ذمية بخمر أو خنزير عين) أي: أشار إليه (فأسلما أو أسلم أحدهما) قبل القبض ولم يقيده به لأن التفرقة بين المعين وغيره إنما تتأتى في هذه الحالة أما بعد القبض فليس لها إلا ما قبضته ولو كان غير عين وقت العقد (لها الخمر والخنزير) فتخلل الخمر وتسيب الخنزير (ولها في غير العين) بالإشارة (قيمة الخمر ومهر المثل في الخنزير) عند الإمام، وقال الثاني: لها مهر المثل في الوجهين والثالث لها القيمة في الوجهين لهما أن القبض مؤكد للملك في العين ألا ترى أنه لو هلك أو تعيب فاحشاً قبله هلك من مال الزوج فكان له شبه بالعقد فيمتنع بالإسلام كما في غير المعين غير أن الثاني يقول لو كانا مسلمين وقت العقد يجب مهر المثل فكذا هنا ومحمد يقول: صحت التسمية لكون المسمى مالاً عندهم إلا أنه امتنع التسليم للإسلام فوجب القيمة وله أن الملك في المعين يتم بنفس العقد ولذا ملكت التصرف فيه وبالقبض ينتقل من ضمان الزوج إلى ضمانها وذلك لا يمتنع بالإسلام وفي غير المعين القبض موجب فيمتنع بالإسلام فوجب قيمة الخمر لأنه من ذوات الأمثال."الدر المختار و حاشية ابن عابدين (رد المحتار)، 5/ 99:"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه." فقط والله أعلم
                                                  
عنوان: بھتیجے اور بھتیجی کا میراث میں حصہ
سوال: میرے چچا مرحوم نے میری بہن کو ایک فلیٹ دلایا، اب چچا کے مرنے کے بعد میں جس فلیٹ میں رہتی تھی اس فلیٹ کو بچنے کے لیے میری 3 بہن اور ایک بھائی کھڑے ہو گئے جب کہ چچا نے مجھ  سے جھوٹ بولا تھا کہ یہ فلیٹ تمہارے نام کر دیا، میرے مرنے کے بعد تم کو کوئی نہیں نکال سکتا، اب یہ بتائیں کہ جس بہن کو  چچا نے گھر دلایا تھا اس کا حصہ بنتا ہے اس فلیٹ میں؟  چچا نے شادی نہیں کی تھی، اور کتنا حصہ بنےگا، 3 بہن اور 1 بھائی کا؟
جواب: صورتِ مسئولہ میں جس فلیٹ میں آپ رہائش پذیر ہیں،وہ فلیٹ اگر آپ کے مرحوم چاچا نے آپ کو گفٹ اور ہدیہ میں دینے کے ساتھ  ساتھ  آپ کے قبضے اور تصرف میں بھی دے دیا تھا اور آپ مکمل مالکانہ حقوق کے ساتھ  اس گھر میں رہائش پذیر تھیں تو  وہ شرعاً آپ کی ملکیت شمار ہوگا اور دیگر ورثاء کا اس میں حصہ نہیں ہوگا۔ اور اگر وہ گھر آپ کے چاچا نے آپ کی ملکیت میں نہیں دیا تھا، بلکہ مقصود یہ تھا کہ آپ صرف رہائش اختیار کر لیں، ملکیت چاچا کی ہی ہوگی، تو اس صورت مٰیں وہ چاچا کی میراث شمار ہوگا اور ورثاء کو ان کے حصہ کے بقدر ملے گا۔اور اگر چچا نے مذکورہ فلیٹ آپ کو مالکانہ قبضے کے ساتھ تو نہیں دیا تھا، لیکن باقاعدہ طور پر وصیت کی تھی کہ میرے مرنے کے بعد یہ فلیٹ سائلہ کا ہوگا، اور آپ کے پاس اس کا ثبوت بھی موجود ہے تو کل ترکے میں سے قرض وغیرہ کی ادائیگی کے بعد باقی رہنے والے ترکے کے ایک تہائی حصے میں سے یہ وصیت نافذ کی جائے گی۔ یعنی اگر پورا فلیٹ ان کے ترکے کا ایک تہائی یا اس سے کم ہوا تو یہ فلیٹ آپ کا ہوگا، ورنہ جتنی مالیت ایک تہائی ترکے کی ہوگی اس کے بقدر اس فلیٹ میں آپ کا حصہ ہوگا۔نیز سائلہ کی بہن کو جو فلیٹ چچا نے دلایا تھا اس میں بھی مذکورہ بالا تفصیل کے مطابق فیصلہ کیا جائے گا۔بہرحال آپ کے ذکر کردہ سوال کے اعتبار سے مرحوم کے پس ماند گان میں ایک بھتیجا اور  (آپ سمیت)چار بھتیجیاں ہی موجود ہیں، باقی کوئی وارث مثلاً والدین یا مرحوم کے بھائی بہن میں سے کوئی اور حیات نہیں ہے تو اس صور ت میں مرحوم کے ترکہ کی تقسیم کا شرعی طریقہ یہ ہے کہ مرحوم کے ترکہ  میں  اس کے  حقوقِ متقدمہ یعنی تجہیز و تکفین کے اخراجات نکالنے کے بعد،  اگر مرحوم کے ذمہ کوئی قرض ہو تو  اس کو کل ترکہ میں سے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرکے باقی کل منقولہ وغیر منقولہ ترکہ ان کے ایک بھتیجے کو ملے گا،اور بھتیجیاں میراث میں حصے دار نہیں ہوں گی۔اور اگر ان بھتیجا بھتیجیوں کے علاوہ دوسرے رشتے دار بھی حیات ہیں تو ان کی تفصیلات ذکر کر کے دوبارہ مسئلہ پوچھ لیں۔در مختار میں ہے:"إن ابن الأخ لایعصب أخته کالعم لایعصب أخته وابن العم لایعصب أخته وابن المعتق لایعصب أخته بل المال للذکر دون الأنثیٰ لأنها من ذوي الأرحام، قال في الرحبیة: ولیس ابن الأخ بالمعصب من مثله أو فوقه في النسب". (ج:6، ص:783-784، ط:سعید) فقط والله أعلم
                                                  
عنوان: شراب کی خالی بوتلیں بیچنا
سوال: شراب کی خالی بوتل کی بیع کا کیا حکم ہے؟
جواب: اگر یہ یقین ہو کہ شراب کی خالی بوتل خریدنے والا اسے شراب پینے یا کسی حرام کام میں استعمال کرے گا تو ایسے شخص کو شراب کی خالی بوتل بیچنا ناجائز ہے۔ اگر یہ یقین ہو کہ  شراب کی خالی بوتل خریدنے والا شخص اس بوتل کو کسی جائز کام میں استعمال کرے گا تو بیچنے کی اجازت ہے۔لیکن عام طور پر شراب کی بوتل جائز کاموں میں استعمال نہیں کی جاتی لہذا اس سے بچنا ضروری ہے۔فقط و اللہ اعلم
                                                  
عنوان: پچیس سال پہلے قرض لی گئی رقم کی ادائیگی کا طریقہ
سوال: اگر کسی نے اُدھار کی رقم 1994 میں لی جو اس وقت 10 تولا گولڈ کے برابر ہو اور وہ قرضہ واپس کرے 2020 میں تو کیا آج کے گولڈ کے حساب سے واپس کرنے ہوگی ؟
جواب: بصورت مسئولہ اگر قرض رقم کی صورت میں لیا تھا تو جتنی رقم  قرض لی ہے، اتنی ہی رقم واپس کرنا واجب  ہے، اس سے زائد رقم کا لین دینا سود کے دائرے میں آئے گا۔اگر قرض سونے کی شکل میں ہوتا تو آج اس کی ادائیگی اصولی طور پر سونے کی صورت میں ہوتی۔ الدر المختار وحاشية ابن عابدين (رد المحتار) (5/ 161):"(وصح) القرض (في مثلي) هو كل ما يضمن بالمثل عند الاستهلاك (لا في غيره) من القيميات كحيوان وحطب وعقار وكل متفاوت لتعذر رد المثل ... (فيصح استقراض الدراهم والدنانير وكذا) كل (ما يكال أو يوزن أو يعد متقارباً". الدر المختار وحاشية ابن عابدين (رد المحتار) (5/ 177):"فإذا استقرض مائة دينار من نوع فلا بد أن يوفي بدلها مائة من نوعها الموافق لها في الوزن أو يوفي بدلها وزناً لا عدداً، وأما بدون ذلك فهو رباً؛ لأنه مجازفة". فقط واللہ اعلم
                                                  
عنوان: غیر قانونی ادویات فروخت کرنا
سوال: (1) بھینسو ں اور دیگر جا نوروں کے دو دھ کے ٹیکے فروخت کر نا کیسا ہے؟ جب کہ حکو مت کی طر ف سے ان ٹیکوں کی فر وخت پر پا بند ی ہے ۔(2) میڈیکل سٹو ر  والوں کے لیے مریضو ں کوٹیکا  لگا نا یا معمو لی دو ائی وغیر ہ لگا نا کیسا ہے، جب کہ حکو مت کی طر ف سے آر ڈر یہ ہے کہ مستند ڈا کٹر کے علا وہ کوئی میڈیکل سٹو ر وا لا کسی مر یض کو  ٹیکا وغیرہ نہیں لگاسکتا ؟(3)سیکس کی ادویا ت فر وخت کر نے پر حکو مت کی طر ف سے پا بند ی ہے، لیکن ہما رے  بعض بڑ ی عمر وا لے دو ست جن کو ان ادویا ت کی شدید ضرو رت ہوتی ہے اگر دو ا ئی نہ دی جا ئے تو گھروں کے اجڑنے کا خطرہ ہے، ایسے احبا ب کو حکومتی پا بند ی کے با وجو د یہ ادویا ت فر وخت کرنا کیسا ہے؟(4) اس طر ح کی حکو متی پا بند یو ں کی پا س دا ری کس حد تک ضروری ہے؟ اگر کو ئی پا بند نہ کر ے اور چھپکے سے یہ ادویا ت وغیر ہ فر و خت کر دے تو اس کے با رے میں شریعتِ مطہر ہ کا کیا حکم ہے؟(5) مذکو رہ اشیا ء کی فر وخت میں حکو متی پکڑ دھکڑ اور جرما نے نیز دو کا ن کے سیِل ہو نے سے بچنے کے لیے متعلقہ حکا م کو ما ہا نہ یا سا لا نہ کچھ رقم دینا کیسا ہے؟  اگر ہم یہ رقم نہ دیں تو حکو متی ممنو عہ اشیا ء کو بالکل نہیں بیچ سکتے  اور دکا ن کی بکری بھی بند ہو جائے گی!
جواب: حکومت کے ایسے قوانین جو   ملک کے جائز انتظامی قوانین کا حصہ ہیں جو عوام کی فلاح وبہبود پر مبنی ہیں، اور امور مباحہ میں سے ہے تو  ایسے قوانین میں رعایا کو شریعت نے تاکید کے ساتھ پابندی کا حکم دیاہے، اس لیے کہ  کسی بھی ریاست میں رہنے والا شخص اس ریاست میں رائج قوانین پر عمل درآمد کا (خاموش)  معاہدہ کرتاہے، اور جائز امور میں معاہدہ کرنے کے بعد اسے پورا کرنا چاہیے؛  اس طرح کے جائز امور  سے متعلق قانون کی خلاف ورزی گویا معاہدہ کی خلاف ورزی ہے، اور معاہدے کی خلاف ورزی سے شریعت نے منع کیا ہے۔ نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا شرعاً ضروری ہے۔1،2،3۔۔لہذا ایسی تمام ادویات غیر قانونی طریقہ سے بیچنے سے اجتناب لازم ہے، نیز میڈیکل والے کا خود ڈاکٹر بن کر دوا تجویز کرنا نقصان دہ بھی ہوسکتا ہے، اس میں اگر کسی شخص کا کوئی نقصان ہوگیا تو اس کا ذمہ دار بھی وہی ہوگا، باقی مذکورہ ادویات میں جو واقعی ایسی ہوں جن کی ضرورت ہو تو اس کے لیے وہ دوائیں فروخت کی جاسکتی ہیں جو ادویات کے قانونی معیار پر پورا اترتی ہوں ۔ جن کے گھر اجڑنے کا خطرہ ہو، انہیں چاہیے کہ مستند معالج کے مشورے سے دوا لیں، اس صورت میں قانونی تقاضے بھی پورے ہوجائیں گے۔4۔۔ قانون شکنی اور عہد شکنی ہے، لیکن اگر مضر صحت نہ ہو اور اس میں کوئی حرام اجزاء شامل نہ ہو تو اس کی آمدنی حرام نہیں ہوگی۔5۔۔  اس کام کے لیے  دی جانے والی رقم رشوت ہے اور رشوت لینا ،دینا حرام ہے۔  فقط واللہ اعلم
                                                  
عنوان: بجلی چوری کرنا
سوال: بجلی چوری کرنے کا کیا حکم ہے؟اور بجلی کا میٹر آہستہ کرنے کا کیا حکم ہے؟
جواب: کنڈے اور چوری کی بجلی کا استعمال سراسر ناجائز اور حرام ہے،اور چوں کہ یہ بجلی پوری قوم کی امانت ہے لہذا اس کی چوری کی معافی کی صورت یہی ہوسکتی ہے کہ پوری قوم سے اس چوری کو معاف کرایا جائے جو کہ عملاً ممکن نہیں ہے۔نیز میٹر کو آہستہ کردینا بھی بجلی کی چوری ہی شمار ہوگا اس سے بھی اجتناب کرنا ضروری ہے۔آپ کے مسائل اور ان کا حل میں مذکور ہے:"سرکاری ادارے پوری قوم کی ملکیت ہیں، اور ان کی چوری بھی اسی طرح جرم ہے جس طرح کہ کسی ایک فرد کی چوری حرام ہے، بلکہ سرکاری اداروں کی چوری کسی خاص فرد کی چوری سے بھی زیادہ سنگین ہے؛ کیوں کہ ایک فرد سے تو آدمی معاف بھی کراسکتا ہے، لیکن آٹھ کروڑ افراد میں سے کس کس آدمی سے معاف کراتا پھرے گا؟ (186/7)مفتی محمد شفیع صاحب رحمہ اللہ سورۂ آلِ عمران کی آیت نمبر 161 کی تفسیر میں تحریر فرماتے ہیں:لفظِ ’’غلول‘‘  مطلق خیانت کے معنی میں بھی استعمال ہوتا ہے اور خاص کر مال غنیمت کی خیانت کے لیے بھی اور مالِ غنیمت میں چوری اور خیانت کا جرم عام چوریوں اور خیانتوں سے زیادہ اشد ہے؛ کیوں کہ مالِ غنیمت میں پورے لشکرِ اسلام کا حق ہوتا ہے، تو جس نے اس میں چوری کی اس نے سینکڑوں ہزاروں آدمیوں کی چوری کی، اگر کسی وقت اس کو تلافی کا خیال بھی آوے تو بہت مشکل ہے کہ سب کو ان کا حق پہنچائے یا معاف کرائے۔ بخلاف دوسری چوریوں کے کہ مال کا مالک معلوم و متعین ہے، کسی وقت اللہ نے توبہ کی توفیق دی تو اس کا حق ادا کر کے یا معاف کرا کر بری ہوسکتا ہے۔                          یہی وجہ تھی کہ ایک غزوہ میں ایک شخص نے اون کا کچھ حصہ چھپا کر اپنے پاس رکھ لیا تھا، مال غنیمت تقسیم ہونے کے بعد اس کو خیال آیا تو حضور (صلی اللہ علیہ وآلہ وسلم) کی خدمت میں لے کر حاضر ہوا۔ آپ ﷺ نے باوجود رحمۃ للعالمین ہونے اور امت پر ماں باپ سے زیادہ شفیق ہونے کے اس کو یہ کہہ کر واپس کردیا کہ اب میں اس کو کس طرح سارے لشکر میں تقسیم کروں، اب تو قیامت کے روز ہی تم اس کو لے کر حاضر ہو گے۔ اسی لیے غلول کی سزا بھی عام چوریوں سے زیادہ اشد ہے کہ میدان حشر میں جہاں ساری مخلوق جمع ہوگی ، سب کے سامنے اس کو اس طرح رسوا کیا جائے گا کہ جو مال چوری کیا تھا وہ اس کی گردن پر لدا ہوا ہو گا۔  صحیحین میں بروایت حضرت ابوہریرہ مذکور ہے کہ رسول اللہ  صلی اللہ علیہ وآلہ وسلم  نے فرمایا:  دیکھو ایسا نہ ہو کہ قیامت میں کسی کو اس طرح دیکھوں کہ اس کی گردن پر ایک اونٹ لدا ہوا ہو (اور یہ اعلان ہوکہ اس نے مالِ غنیمت کا اونٹ چرایا تھا)  وہ شخص اگر مجھ سے شفاعت کا طالب ہوگا تو میں اس کو صاف جواب دے دوں گا کہ میں نے حکمِ الہی پہنچا دیا تھا اب میں کچھ نہیں کرسکتا۔ اللہ بچائے یہ میدان حشر کی رسوئی ایسی ہوگی کہ بعض روایات میں ہے کہ جن کے ساتھ یہ معاملہ ہوگا وہ تمنا کریں گے کہ ہمیں جہنم میں بھیج دیا جائے مگر اس رسوائی سے بچ جائیں ۔اموال اوقاف اور سرکاری خزانہ میں چوری بحکم غلول ہے۔یہی حال مساجد، مدارس، خانقاہوں اور اوقاف کے اموال کا ہے جس میں ہزاروں لاکھوں مسلمانوں کا چندہ ہوتا ہے، اگر معاف بھی کرائے تو کس کس سے معاف کرائے، اسی طرح حکومت کے سرکاری خزانے (بیت المال) کا حکم ہے؛ کیوں کہ اس میں پورے ملک کے باشندوں کا حق ہے، جو اس میں چوری کرے اس نے سب کی چوری کی، مگر چوں کہ یہی اموال عموماً ایسے ہوتے ہیں جن کا کوئی شخص مالک نہیں ہوتا، نگرانی کرنے والے بےپروائی کرتے ہیں، چوری کے مواقع بکثرت ہوتے ہیں، اس لیے آج کل دنیا میں سب سے زیادہ چوری اور خیانت ان ہی اموال میں ہو رہی ہے اور لوگ اس کے انجامِ بد اور وبالِ عظیم سے غافل ہیں کہ اس جرم کی سزا علاوہ عذابِ جہنم کے میدانِ حشر کی رسوائی بھی ہے اور رسول اللہ (صلی اللہ علیہ وآلہ وسلم کی شفاعت سے محرومی بھی (نعوذ باللہ منہ)‘‘۔ فقط واللہ اعلم
                                                  
عنوان: جیز کیش اکاونٹ
سوال: جاز کیش اکاونٹ میں پیسے رکھنے سے فری منٹ ملتے ہیں اور یہ سود ہے، اب مسئلہ یہ ہے کہ ہم لوگ پیکیج بھی کروا لیتے ہیں، لیکن پہلے وہ فری والے منٹ ہی استعمال ہوتے ہیں اور اکاونٹ میں پیسے رکھنا بھی ضروری ہے، آپ حضرات اس کے بارے میں راہ نمائی فرما دیں کہ ہم سود کھانے کے زمرہ میں تو نہیں آتے؟ اور ہماری ان فری منٹ کے استعمال کی کوئی نیت نہیں ہے.
جواب: واضح رہے کہ موبائل فون میں کال کرنے کی سہولت فراہم کرنے والی مختلف کمپنیوں کی جانب سے مختلف ناموں سے اکاؤنٹ کھولنے کی سہولت فراہم کی جاتی ہے، (مثلاً جاز کیش اکاؤنٹ، ٹیلی نار ایزی پیسہ اکاؤنٹ وغیرہ)، جس میں طے شدہ بیلنس  رکھنے  کی شرط پر کمپنی کی طرف سے  مختلف سہولیات اکاؤنٹ ہولڈر  کو مہیا کی جاتی ہیں؛ جیسے: فری منٹ، فری ایس ایم ایس و غیرہ۔ایسے اکاؤنٹ کھلوانے اور اس کے ذریعہ رقم بھیجنے اور وصول کرنے  کا حکم یہ ہے کہ اگر کمپنی سے مقررہ  رقم رکھنے کی شرط پر اضافی سہولیات فراہم ہی نہیں کی جائیں تو اس صورت میں ایسا اکاؤنٹ کھلوایا جا سکتا ہے، تاہم اگر کمپنی کی طرف سے مخصوص رقم جمع کرانے کی شرط پر مقررہ سہولیات فراہم کی جاتی ہوں، چاہے کوئی لینا چاہے یا نہ چاہے تو ایسی صورت میں ایسا اکاؤنٹ درحقیقت سودی ہوتا ہے، جسے کھلوانے کی شرعاً اجازت نہیں؛ کیوں کہ کمپنی میں اکاؤنٹ ہولڈر کی جانب سے جو  رقم جمع کرائی جاتی ہے وہ کمپنی کے ذمہ قرض ہوتی ہے اور اکاؤنٹ ہولڈر جب اپنی رقم واپس لینا چاہے کمپنی رقم واپس کرنے کی پابند ہوتی ہے، اور قرض پر کسی بھی قسم کا مشروط نفع از روئے شرع سود ہونے کی وجہ سے حرام ہوتا ہے؛ لہذا صورتِ مسئولہ میں ایسا اکاؤنٹ (جیز کیش) کھلوانا جائز نہیں، چاہے فری منٹ و دیگر فراہم کردہ سہولیات سے اکاؤنٹ ہولڈر فائدہ اٹھائے یا نہ اٹھائے، اگر کسی نے ایسا اکاؤنٹ کھلوا رکھا ہے اسے فوری طور پر سچے دل سے توبہ و استغفار کرتے ہوئے مذکورہ اکاؤنٹ بند کروا دینا چاہیے۔نیز جو فری منٹ استعمال کر چکے ہیں، کمپنی کے پیکیج کے مطابق اتنی مقدار کے منٹ جس رقم کے عوض ملتے ہوں، وہ رقم بغیر ثواب کی نیت کے مستحقِ زکوۃ کو صدقہ کردیں۔ فقط واللہ اعلم
                                                  
عنوان: Glowroad reselling  کرنا کیسا ہے؟
سوال: Glowroad reselling  کرنا کیسا ہے؟
جواب: Glowroad  ایک ایپلی کیشن ہے،  اس ایپلی کیشن  میں ہوتا یہ ہے کہ مثلاً کوئی  ادارہ  انٹرنیٹ پر اپنی  پروڈکٹس  فروخت کرنے کے لیے اُن  کی تشہیر کرتا ہے اور اُس کی کوئی قیمت بھی متعین کرتا ہے،  پھر اگر کوئی دوسرا شخص بھی ان پروڈکٹس کو فروخت کر کے اس سے منافع کمانا چاہتا ہے تو پہلا ادارہ اُس دوسرے شخص سے یہ کہتا ہے کہ آپ بھی ان پروڈکٹس کی تشہیر کرو اور اس کو اپنے دوستوں کے ساتھ شیئر کرو اور اصل قیمت پر جتنا منافع رکھنا چاہو وہ منافع اصل قیمت کے ساتھ ملا کر شیئر کر دو، اب اگر کوئی شخص اس چیز کو خریدتا ہے تو پہلا ادارہ براہِ راست وہ چیز خریدار کی طرف ڈیلیور (ارسال)  کر دیتا ہے اور اُس سے پوری قیمت (اصل قیمت مع دوسرے شخص کا منافع) وصول کر لیتا ہے اور دوسرے شخص کا منافع اس کے اکاؤنٹ میں منتقل کر دیتا ہے۔ سوال میں جس GLOWROAD ایپلی کیشن سے متعلق سوال کیا گیا ہے  اس کے متعلق  عرض یہ ہے کہ  اس ایپلی کیشن کے ذریعے خرید و فروخت کی دو صورتیں ممکن ہیں:(1) پہلے ادارے سے کوئی چیز خرید کر اسے آگے بیچنا۔ (2) ادارے اور خریدار کے درمیان کمیشن ایجنٹ کے طور پر کام کرنا۔پہلی صورت (یعنی پہلے ادارے سے چیز خرید کر آگے بیچنا) مذکورہ ایپلی کیشن کے ذریعے جائز نہیں ہوگی، کیوں کہ اس میں مبیع پر قبضے کی شرط نہیں پائی جارہی۔مزید تفصیل کے لیے درج ذیل لنک ملاحظہ کیجیے:آن لائن کاروبار کا حکمجب کہ دوسری صورت یعنی کسٹمر کو مخصوص ویب سائٹ سے خریدنے کے لیے تیار کرنے پر کمیشن لینا درج ذیل شرائط کے ساتھ جائز ہوگا اور مذکورہ ایپلی کیشن کے ذریعے انجام پانے والا عقد عموماً یہی ہوتاہے:1- وہ چیز جائز اور حلال ہو جس کی ترغیب دیں۔2- جس معاملے کی ترغیب دیں وہ عقد ناجائز نہ ہو۔3- اس چیز کی صفات و فوائد میں مبالغہ آرائی، جھوٹ اور دھوکا دہی  نہ ہو۔4- اس کا معیار اور قیمت عام مارکیٹ کے معیار اور قیمت کے مطابق ہو۔5- کسٹمر کو خریداری پر تیار کرنے کے لیے ناجائز ذرائع مثلاً جان دار  یا موسیقی پر مشتمل ویڈیو، یا جان دار کی تصاویر وغیرہ کا استعمال نہ ہو۔6- کسٹمر کو خریداری کی صرف ترغیب نہ ہو، بلکہ سودا کرنے میں کسی حد تک کمیشن لینے والا بھی شریک ہو، خواہ کمپنی کی طرف سے وکیل ہونے کی شکل میں، یا کسی اور شکل میں۔ کمیشن ایجنٹ واقعی کوئی معتد بہ عمل انجام دے۔7-کمیشن جانبین کی رضامندی سے بلاکسی ابہام کے متعینہ طور پر طے ہو۔الدر المختار وحاشية ابن عابدين (رد المحتار) (6 / 63):
"وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدًا؛ لكثرة التعامل". فقط و الله أعلم
                                                  
عنوان: کاروبار میں منافع کی شرعی حد اور اس کا حکم
سوال: کاروبار میں کتنا منافع جائز ہے?
جواب: واضح رہے کہ شریعتِ مطہرہ نے خرید و فروخت کی صحت کا مدار عاقدین کی باہمی رضامندی پر رکھا ہے اور منافع کے حوالہ سے کسی قسم کی پابندی یا حد مقرر نہیں کی، بلکہ اس معاملہ کو عرف پر چھوڑ دیا ہے، تاہم تاجر کو اس بات کا پابند بھی کیا ہے کہ وہ کسی کی مجبوری کا غلط فائدہ نہ اٹھائے اور یہ اسلامی معاشیات کی اہم خوبی ہے۔مسند احمد میں ہے:"عَنْ اَبِي هُرَيْرَةَ اَنَّ رَجُلًا جَاءَ فَقَالَ: يَا رَسُولَ اﷲِ سَعِّرْ! فَقَالَ: بَلْ أَدْعُو، ثُمَّ جَاءَ هُ رَجُلٌ فَقَالَ: يَا رَسُولَ اﷲِ سَعِّرْ! فَقَالَ: بَلْ اﷲُ يَخْفِضُ وَيَرْفَعُ، وَإِنِّي لَاَرْجُو أَنْ أَلْقَی اﷲَ وَلَيْسَ لِأَحَدٍ عِنْدِي مَظْلَمَةٌ". ( ٢/ ٣٣٧، رقم الحديث: ٣٤٥٠، ط: موسسة قرطبة مصر)ترجمہ: حضرت ابوہریرہ رضی اللہ عنہ سے روایت ہے کہ ایک شخص آیا اور رسول اکرم صلی اللہ علیہ وسلم سے درخواست کی کہ اے اللہ کے رسول (صلی اللہ علیہ وآلہ وسلم) (اشیاء) کے نرخ مقرر فرما دیجیے۔ آپ صلیٰ اللہ علیہ وآلہ وسلم نے فرمایا کہ میں دعا کروں گا، پھر ایک شخص نے آکر عرض کی: یا رسول اللہ (صلیٰ اللہ علیہ وآلہ وسلم)! بھاؤ مقرر فرما دیجیے۔ آپ صلیٰ اللہ علیہ وآلہ وسلم نے فرمایا: اللہ تعالیٰ ہی بھاؤ گھٹاتا اور بڑھاتا ہے اور میں یہ آرزو رکھتا ہوں کہ اس حال میں اللہ تعالیٰ سے ملاقات کروں کہ میں نے کسی پر بھی زیادتی نہ کی ہو۔سنن ابی داؤد میں ہے:"عَنْ أَنَسٍ قَالَ النَّاسُ: يَا رَسُولَ اﷲِ غَلَا السِّعْرُ فَسَعِّرْ لَنَا، فَقَالَ رَسُولُ اﷲِ: إِنَّ اﷲَ هُوَ الْمُسَعِّرُ الْقَابِضُ الْبَاسِطُ الرَّازِقُ، وَإِنِّي لَأَرْجُو أَنْ أَلْقَی اﷲَ وَلَيْسَ أَحَدٌ مِنْکُمْ يُطَالِبُنِي بِمَظْلَمَةٍ فِي دَمٍ وَلَا مَالٍ". (٣ / ٢٧٢، رقم الحديث: ٣٤٥١)ترجمہ: حضرت انس رضی اللہ عنہ سے روایت ہے کہ لوگوں نے شکایت کی کہ اے اللہ کے رسول (صلیٰ اللہ علیہ وآلہ وسلم) بھاؤ بہت چڑھ گئے ہیں، لہٰذا ہمارے لیے نرخ مقرر فرما دیجیے۔ رسول اللہ صلیٰ اللہ علیہ وآلہ وسلم نے فرمایا کہ نرخ مقرر کرنے والا تو اللہ تعالیٰ ہے، وہی رزق کی تنگی اور کشادگی کرتا ہے، اور میں یہ تمنا رکھتا ہوں کہ اللہ تعالیٰ سے اس حال میں ملوں کہ تم میں سے کسی کا مجھ سے مطالبہ نہ ہو، جانی یا مالی زیادتی کا۔لہذا بصورتِ مسئولہ خرید و فروخت کی صورت میں باہمی رضامندی سے جتنا نفع طے کرلیا جائے وہ لینا جائز ہوگا، البتہ بازار کے متعارف منافع سے زائد منافع رکھنا مناسب نہیں. نیز ابتدا میں جو قیمت طے کرلی جائے اس سے زائد رقم وصول کرنا شرعاً جائز نہ ہوگا،  نیز یہ بھی واضح رہے کہ اگر بنیادی غذائی اشیاء کا بحران ہو تو ان کی قیمت بڑھا چڑھا کر لوگوں کی مجبوری سے فائدہ اٹھانے سے  کراہت مزید بڑھ جائے گی۔شرح المجلہ میں ہے:"الثمن المسمی هو الثمن الذي یسمیه و یعنیه العاقدان وقت البیع بالتراضي سواء کان مطابقًا لقیمة الحقیقیة أو ناقصًا عنها أو زائدًا علیها". (شرح المجلة للرستم، ص:73)فتاوی ہندیہ میں ہے:"ومن اشتری شیئًا و أغلی في ثمنه فباعه مرابحةً علی ذلك جاز، وقال أبویوسف: إذا زاد زیادةً لایتغابن الناس فیها فإني لا أحب أن یبیعه مرابحةً حتی یبیّن ، و الأصل أنّ عرف التجار معتبر في بیع المرابحة". (الفتاوی الهندیة، ج:3،ص:161،ط:رشیدیة)ابوداؤود میں ہے:"قد نهی النبي ﷺ عن بیع المضطر". (سنن أبي داؤود، ج:2،ص:164،ط:مکتبه امدادیه ملتان)فتاوی شامی میں ہے:"قوله: بیع المضطر هو أن یضطر الرجل إلی طعام أو شراب أو لباس أو غیرها ولایبیعها البائع إلا بأکثر من ثمنها بکثیر، وکذلك في الشراء منه". (رد المحتار علی الدر المختار،ج:5،ص:59:ط:ایچ ایم سعید)نیل الاوطار میں ہے:" وَقَدِ اسْتُدِلَّ بِالْحَدِيثِ وَمَا وَرَدَ فِي مَعْنَاهُ عَلَى تَحْرِيمِ التَّسْعِيرِ وَأَنَّهُ مَظْلِمَةٌ وَوَجْهُهُ أَنَّ النَّاسَ مُسَلَّطُونَ عَلَى أَمْوَالِهِمْ وَالتَّسْعِيرُ حَجْرٌ عَلَيْهِمْ وَالْإِمَامُ مَأْمُورٌ بِرِعَايَةِ مَصْلَحَةِ الْمُسْلِمِينَ وَلَيْسَ نَظَرُهُ فِي مَصْلَحَةِ الْمُشْتَرِي بِرُخْصِ الثَّمَنِ أَوْلَى مِنْ نَظَرِهِ فِي مَصْلَحَةِ الْبَائِعِ بِتَوْفِيرِ الثَّمَنِ وَإِذَا تَقَابَلَ الْأَمْرَانِ وَجَبَ تَمْكِينُ الْفَرِيقَيْنِ مِنَ الِاجْتِهَادِ لِأَنْفُسِهِمْ وَإِلْزَامِ صَاحِبِ السِّلْعَةِ أَنْ يَبِيعَ بِمَا لَا يَرْضَى بِهِ مُنَافٍ لِقَوْلِهِ تَعَالَى إِلَّا أَنْ تَكُونَ تِجَارَةً عَنْ تراض وَإِلَى هَذَا ذَهَبَ جُمْهُورُ الْعُلَمَاءِ" (نیل الاوطار 5/248) فقط والله أعلم
                                                  
عنوان: زندگی میں جائیداد کی تقسیم کا طریقہ
سوال: میں آپ کو کینیڈا سے لکھ رہی ہوں،  میرے اور میرے شوہر کے پاس ایک مکان ، اور کاروباری دکان ہے۔ ہماری 3 بیٹیاں (اور کوئی بیٹا نہیں) ہیں۔ میرے شوہر نے پہلے ہی ایک اسلامی وصیت لکھ  دی ہے ، لیکن میرا سوال یہ ہے کہ  کیا وہ اپنی ساری جائیداد اور اثاثہ اپنی بیوی اور بیٹیوں کو دے سکتا ہے یا صرف کچھ  فیصد وہ اپنی بیٹیوں اور بیوی کو دے سکتا ہے؟ اور اگر ایسا ہے تو  ہم کاغذ پر اس تقسیم کو کس طرح سرکاری بنا سکتے ہیں؟  تمام بیٹیاں 18 سال سے اوپر کی ہیں ، اور ان میں سے دو غیر شادی شدہ ہیں!
جواب: ہر شخص اپنی زندگی میں اپنی جائیداد کا خود مالک  ومختار ہوتا ہے، وہ ہر جائز تصرف اس میں کرسکتا ہے، کسی کو یہ حق نہیں  ہے کہ اس کو اس کی اپنی ملک میں تصرف  کرنے سے منع کرے ، نیز والد ین کی زندگی میں اولاد وغیرہ کا اس کی جائیداد میں شرعی طور پر حصہ  نہیں  ہوتا،  اور نہ ہی کسی کو مطالبہ کا حق حاصل  ہوتاہے،  تاہم اگر صاحبِ جائیداد اپنی  زندگی میں  اپنی جائیداد  خوشی  ورضا سے اولاد کے درمیان تقسیم کرنا چاہے تو کرسکتا ہے، اور اپنی زندگی میں جو جائیداد تقسیم کی جائے  وہ ہبہ (گفٹ) کہلاتی ہے اور اولاد کے درمیان ہبہ (گفٹ) کرنے میں برابری ضروری ہوتی ہے، رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا ، جیساکہ نعمان بن بشیر رضی اللہ تعالی عنہ کی  روایت میں ہے:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا قال: «فأرجعه» . وفي رواية ...... قال: «فاتقوا الله واعدلوا بين أولادكم»". (مشکاة المصابیح، 1/261، باب العطایا، ط: قدیمی)ترجمہ:حضرت نعمان ابن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، 3/193، باب العطایا، ط: دارالاشاعت)اور صاحبِِ جائیداد کی طرف سے اپنی زندگی میں اپنی اولاد کے درمیان ہبہ کرنے کا شرعی  طریقہ یہ ہے کہ   اپنی جائیداد میں سے  اپنے  لیے   جتنا چاہے رکھ لے؛ تاکہ بوقتِ ضرورت کام آئے، اور بقیہ مال  میں سے بیوی کو  جتنا چاہے دے دے، بہتر ہے کہ آٹھواں حصہ دے دے، اور باقی اپنی  تمام  اولاد میں برابر تقسیم کردے، یعنی جتنا بیٹے کو دے اتنا ہی بیٹی کو دے،  نہ کسی کو محروم کرے اور نہ ہی بلاوجہ کمی بیشی کرے، ورنہ گناہ گار ہوگا اور اس صورت میں ایسی تقسیم شرعاً غیر منصفانہ کہلائے گی۔البتہ  اولاد میں سے کسی ایک کو  کسی معقول وجہ کی بنا پر  دوسروں کی بہ نسبت   کچھ زیادہ  دینا چاہے تو دےسکتا ہے،  یعنی کسی کی شرافت  ودین داری یا غریب ہونے کی بنا پر  یا زیادہ خدمت گزار ہونے کی بنا پر اس کو  دوسروں کی بہ نسبت کچھ زیادہ دے تو اس کی اجازت ہے۔اگر صاحبِ جائیداد  اپنی  زندگی میں اپنی بعض  اولاد  کو کچھ دینا چاہے اور دوسرے   دل سے رضامند ہوں کہ ان کو دیا جانے والا حصہ اوروں کو دیا جائے اوران پر کسی قسم کا دباؤ وغیرہ نہ ہو اور صاحبِ جائیداد کا مقصد بھی ان اولاد کو محروم کرنا یا نقصان پہنچانا نہ ہو ، بلکہ کسی بنا پر وہ اپنے بعض بچوں کو کچھ دے رہا ہے تو  یہ جائز ہے۔لہذا  آپ کے شوہر  اگر زندگی میں جائیداد تقسیم کرنا چاہتے ہیں تو انہیں چاہیے کہ اپنی ضرورت کے بقدر اپنے پاس رکھیں اور اس کے علاوہ جو ہو وہ مذکورہ اصول سے بچیوں اور بیوی میں تقسیم کردیں۔اور اگر سوال میں ذکر کردہ وصیت سے مراد مرنے کے بعد اولاد کے درمیان جائیداد کی تقسیم سے متعلق تحریر ہے، تو واضح رہے کہ بعد از وفات چوں کہ بیوہ اور بیٹیاں شرعی طور پر وارث بنتے ہیں، اور ان کے حصے شرعاً متعین ہیں، اس صورت میں وصیت کے اندر اپنی مرضی کی تقسیم کی وصیت کے بجائے یوں وصیت کی جائے کہ میری موت کے بعد میری جائیداد ورثہ میں شرعی حصص کے مطابق تقسیم کی جائے، اور فی الوقت ورثہ اور ان کے حصوں کی تعیین مشکل ہے، موت کے وقت جو ورثہ حیات ہوں، اس کے مطابق تقسیم کی جائے گی۔واضح رہے کہ یہ جواب اس بات پر مبنی ہے کہ مذکورہ جائیداد سائلہ کے شوہر کی ہے، اگر سائلہ اس جائیداد میں شرعی طور پر حصہ دار ہے، یعنی اس کا قبضہ اور ملکیت اس میں ہے تو جتنے حصے کی سائلہ مالک ہے، اس میں تصرف کرنے میں وہ خود مختار ہوگی۔ فقط واللہ اعلم
                                                  
عنوان: مسجد کے سفیر کا چندہ کی رقم سے تنخواہ لینا
سوال: مسجد کا سفیر چندہ کی رقم سے اپنی تنخواہ خود لے سکتاہے؟
جواب: مسجد کے چندے  کی رقم مسجد کے اخراجات میں استعمال کرنا درست ہے، لہذا اگر سفیر کی ماہانہ تنخواہ مقرر ہے تو اس کی تنخواہ اس چندے کی رقم سے ادا  کرنا درست ہے۔لیکن اگر اس سفیر کی ماہانہ تنخواہ مقرر نہیں ہے، بلکہ یہ مقرر کیا ہے کہ جتنا چندہ جمع کرے گا اس میں سے مخصوص فیصد کمیشن ملے گا، یہ طریقہ جائز نہیں ہے۔ بہرصورت سفیر کے لیے مسجد انتظامیہ کی اجازت کے بغیر از خود اپنی اجرت وصول کرنا درست نہیں ہے۔فتاوی عالمگیری میں ہے:"ومنها: أن تكون الأجرة معلومةً. ومنها: أن لاتكون الأجرة منفعةً هي من جنس المعقود عليه كإجارة السكنى بالسكنى والخدمة بالخدمة". (4/ 411،  کتاب الإجارة، الباب الأول: تفسير الإجارة وركنها وألفاظها وشرائطها، ط: رشیدیة) فقط والله أعلم
                                                  
عنوان: والدہ، بیوہ اور ایک بیٹی میں ترکے کی تقسیم
سوال: ترکہ ۱۸۰۰۰۰ ہے،  ماں بیٹی اور بیوی کو کتنا کتنا ملے گا?
جواب: صورتِ مسئولہ میں میت کی جائیداد کی تقسیم کا طریقہ کار یہ ہے کہ اولاً مرحوم کے ترکہ میں سے ان کی  تجہیز و تکفین کے اخراجات اور قرضہ جات کی ادائیگی کی جائے پھر اگر مرحوم نے کوئی جائز وصیت کی ہو تو اس کو نافذ کیا جائے ، اس کے بعد مرحوم کے کل ترکہ منقولہ و غیر منقولہ کو  32 حصوں میں تقسیم کر کے بیوہ کو 4 حصے، والدہ کو 7 حصے اور بیٹی کو 21 حصے ملیں گے۔یعنی 180000 میں سے 22500 روپے بیوہ کو، 39375 روپے والدہ کو اور 118125 روپے بیٹی کو ملیں گے۔یہ تقسیم اس صورت میں ہے جب کہ مرحوم کے والد، دادا، بیٹے، پوتے، بھائی، بھتیجے، چچا اور چچا زاد بھائی میں سے کوئی نہ ہو، اگر ان میں سے کوئی موجود ہو گا تو تقسیم مختلف ہو گی۔ فقط واللہ اعلم
                                                  
عنوان: آن لائن کاروبار کا حکم
سوال: آن لائن کاروبار کرنا کیسا ہے؟ حلال ہے یا حرام؟
جواب: آن لائن کاروبار میں اگر "مبیع" (جوچیزفروخت کی جارہی ہو)بیچنے والے کی ملکیت میں نہیں ہے اور وہ محض اشتہار ،تصویردکھلاکر کسی کو وہ سامان فروخت کرتا ہو (یعنی سودا کرتے وقت یوں کہے کہ "فلاں چیز میں نے آپ کو اتنے میں بیچی"، وغیرہ) اور بعد میں وہ سامان کسی اور دکان،اسٹوروغیرہ سے خرید کردیتا ہو تو یہ صورت بائع کی ملکیت میں "مبیع" موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنا مقصود ہو وہ بائع کی ملکیت میں ہونا شرعاً ضروری ہوتا ہے۔اس کے جواز کی صورتیں درج ذیل ہیں:1۔ بائع مشتری سے یہ کہہ دے کہ یہ سامان میری ملکیت میں نہیں ، اگر آپ کو چاہیے تو میں اسے خرید کرآپ کو اتنی قیمت میں فروخت کرسکتاہوں، یوں بائع اس سامان کوخرید کر اپنے قبضہ میں لے کر باقاعدہ سودا کرکے مشتری کو فروخت کرے تو یہ درست ہے۔2۔ آن لائن کام کرنے والا فرد یا کمپنی ایک فرد (مشتری) سے آرڈر لے اورمطلوبہ چیز کسی دوسرے فرد یا کمپنی سے لے کر خریدار تک پہنچائے اور اس عمل کی اجرت مقرر کرکے لے تو یہ بھی جائز ہے۔ یعنی بجائے اشیاء کی خرید وفروخت کے بروکری کی اجرت مقرر کرکے یہ معاملہ کرے۔3۔ اگر مبیع بائع کی ملکیت میں موجود ہو اور تصویر دکھلا کر سودا کیا جا رہا ہو تو ایسی صورت میں بھی آن لائن خریداری شرعاً درست ہوگی۔ البتہ جواز کی ہر صورت میں خریدار کو مطلوبہ چیز ملنے کے بعد خیارِ رؤیت حاصل ہوگا، یعنی جب "مبیع" خریدار کو مل جائے تو دیکھنے کے بعد اس کی مطلوبہ شرائط کے مطابق نہ ہونے کی صورت میں اسےواپس کرنے کااختیار حاصل ہوگا۔اگر مذکورہ جائز صورتوں میں سے کسی صورت کے مطابق فون یا موبائل کی خرید وفروخت ہوئی ہو تو اس کا جواز ظاہر ہے۔اور اگر ممنوعہ صورت کے مطابق سودا ہوا، تو ایسا سودا کینسل کرنے کا حکم ہے، البتہ اگر موبائل وغیرہ خریدار کے قبضے میں آچکا ہو اور اس نے قیمت بھی ادا کردی ہو تو اب خریدار کی ملکیت موبائل وغیرہ پر ثابت ہوجائے گی۔ آئندہ شرعی احکام کا لحاظ رکھ کر سودا کیا جائے ۔یہ بھی ملحوظ رہے کہ کرنسی، سونا اور چاندی کی آن لائن خرید و فروخت شرعاً درست نہیں ہے، کیوں کہ ان اشیاء کی بیع درست ہونے کے لیے ضروری ہے کہ ہاتھ در ہاتھ ہو اور مجلسِ عقد میں جانبین سے عوضین پر قبضہ پایا جائے۔آن لائن خرید و فروخت کا حکمفقط واللہ اعلم
                                                  
عنوان: ایسے مال (mall) میں کام کرنا جہاں شراب یا خنزیر بکتا ہو
سوال: یورپ میں کام کرنے والے مسلمان ایسے مال (mall) میں کام کر سکتے ہیں جس میں شراب اور خنزیر فروحت ہوتا ہو؟
جواب: صورتِ مسئولہ میں ایسے مال (mall) میں کام کرتے ہوئے اگر شراب یا خنزیر یا اس جیسی حرام چیز و فروخت کرنے میں کسی بھی طرح حصہ نہیں لیا جائے تو وہاں کام کرنا جائز ہوگا اور اگر حرام اور ناجائز چیزوں کو فروخت کرنے میں حصہ لیا جاتا ہو تو جس قدر اس میں حصہ لیا ہے، اس کے بقدر معاوضہ وصول کرنا ناجائز ہوگا اور اس طرح حصہ لینا گناہ کا سبب ہوگا؛ لہذا ایسی جگہوں پر کام کرنے سے اجتناب بہتر ہے۔ اگر بوجہ مجبوری عارضی طور پر کام کرنا ہو تو مالک سے پہلے ہی طے کرلیا جائے  کہ شراب اور خنزیر وغیرہ ناجائز اشیاء سرو نہیں کریں گے۔ فقط واللہ اعلم
                                                  
عنوان: ایرانی پیٹرول کا کاروبار کرنا
سوال: ایرانی پیٹرول کا کاروبار کرنا کیسا ہے؟
جواب: ایرانی پیٹرول چوں کہ غیر قانونی ذریعہ سے درآمد کیا جاتا ہے، جو کہ قانوناً جرم ہے اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے، اور حکومتِ وقت کی جانب سے انتظامی معاملات کے پیشِ نظر جو قوانین بنائے جاتے ہیں ان کی پاس داری ہر شہری پر لازم ہوتی ہے، لہذا غیر قانونی کاروبار سے اجتناب کریں، تاہم اگر کوئی ایسا پیٹرول فروخت کرتا ہے تو اس کی آمدنی حرام نہیں ہوتی۔ فقط واللہ اعلم
                                                  
عنوان: جائیداد کی تقسیم
سوال: (۱) ہمارے والد محترم مؤرخہ ۵رمضان المبارک۱۴۴۱ھ بمطابق ۲۸ اپریل ۲۰۲۰ء  کو بقضاءِ الہی انتقال فرماگئے، ان کے ورثا ء مندرجہ ذیل ہیں:۱۔ اہلیہ ۔ ۲۔ تین بیٹے۔ ۳۔ ایک بیٹی۔اور ان کا ترکہ مندرجہ ذیل ہے:۱۔ تین منزلہ مکان۔ مالیت : ۲کڑوڑ پچہتر لاکھ روپے۔۲۔ فلیٹ نمبر۱۔ مالیت: پنتالیس لاکھ روپے۔۳۔ فلیٹ نمبر۲۔ مالیت: تینتیس لاکھ روپے۔۴۔ فلیٹ نمبر۳۔ مالیت:تینتیس لاکھ روپے۔۵۔ دوکان نمبر ۱۔ مالیت: ستر لاکھ روپے۔۶۔ دوکان نمبر۲۔ ٍمالیت : فی الحال صفر (پراجیکٹ فیل ہوگیا)اِن کی تقسیم کے بارے میں ہماری رہنمائی فرمادیں۔(۲)  مزید یہ کہ والد صاحب کی مندرجہ ذیل چیزوں کا تمام ورثاء کی باہمی رضا مندی سے والدہ محترمہ کو مالک بنا دیا ہے:۱۔ والد مرحوم کی ذاتی استعمال کی اشیاء۔(کپڑے، دوائیاں، جوتے وغیرہ) ۲۔ گھریلو استعمال کی عمومی اشیاء۔(صوفے، لائٹ پنکھے، الماریاں وغیرہ) بمعہ ایک عدد گاڑی۔ اس کے بارے میں بھی شرعی رہنمائی فرمادیں۔(۳)  ہم نے آپس کے مشورہ سے چندامور میراث کی تقسیم کے سلسلہ میں طے کیے  جن میں اِس بات کا پورا لحاظ رکھنے کی کوشش کی کہ ہروارث کو اُس کا پورا حصہ مل جائے، خصوصاً والدہ محترمہ اور بہن کو پورا حصہ دینے کی کوشش کی۔۱۔ بہن کو فلیٹ نمبر۱ جس کی مالیت ۴۵۰۰۰۰۰ پنتالیس لاکھ روپے ہے، اور باقی ماندہ رقم مستقبل میں نقدی کی صورت میں ادا کریں گے۔۲۔والدہ محترمہ کو دوکان نمبر ۱ جس کی مالیت ۷۰۰۰۰۰۰ ستر لاکھ روپے ہے، نیز دوکان نمبر ۲ جس کی مالیت تقریباً فی الحال صفر ہے، تمام بھائیوں اور بہن کی رضامندی سے دینے کا فیصلہ کیا گیا۔۳۔تین منزلہ مکان جس کی مالیت ۲۷۵۰۰۰۰۰ دو کڑوڑ پچہتر لاکھ روپے ہے، اور فلیٹ نمبر ۲،۳ جس کی مالیت تقریباً ۶۶۰۰۰۰۰ چھیاسٹھ لاکھ روپے ہے، تینوں بیٹوں میں تقسیم کرنے کا فیصلہ باہمی رضامندی سے ہوا۔ ۴۔ باہمی رضامندی سے یہ بات بھی طے ہوئی کہ گھرمیں موجود رقم کو والدہ محترمہ کو مالک بنا دیا جائے، جب کہ بینک میں موجود رقم (پانچ لاکھ روپے) کو تمام ورثاء میں تقسیم کردیا جائے۔ہماری مندرجہ بالا تقسیم جوکہ تمام ورثاء کی باہمی رضامندی سے کی گئی ہے کا شرعاً کیا حکم ہے ؟(۴) والد محترم کے انتقال کے بعد جو کرایہ دار ہیں آیا وہ بدستور سابق کرایہ داری کے معاملہ کے مطابق باقی رہیں گے، (ہم تمام ورثاء سابق کرایہ داری کے معاملہ باقی رکھنے کو بخوشی راضی ہیں) یا از سر نو ان سے کرایہ داری کا معاملہ کرنا ہوگا؟
جواب: 1- مذکورہ صورت میں ہر بیٹے کا حصہ میراث میں سے 25 فیصد ہے، اور ساڑھے بارہ فیصد  بہن کا ، اور ساڑھے بارہ فیصد  بیوہ (یعنی آپ کی والدہ محترمہ) کا  ہے۔اس شرح سے تمام جائیدادتقسیم کرلیں۔2- جو اشیا والدہ کو دی گئی ہیں، اگر ورثاء میں کوئی نابالغ نہیں تو  ایسا کرنا درست ہے۔3- مذکورہ اشیاء دینے کے بعد جو رقم کسی کے حصہ کی باقی رہ گئی ہو وہ ادا کرنا دیگر ورثاء پر لازم ہے، الا یہ تقسیم کے وقت کوئی عاقل بالغ وارث کچھ حصہ یا کوئی جائیداد لے کر اپنی رضامندی سے اپنے باقی حصے سے دست بردار ہوجائے۔4- کرایہ داری کا جو معاہدہ آپ کے والد نے کیا تھا، وہ ختم ہو گیا ، اب آپ دوبارہ سے معاہدہ کریں، خواہ سابقہ کرایہ داروں سے کریں۔بدائع الصنائع في ترتيب الشرائع (4/ 222):
"ومنها موت من وقع له الإجارة إلا لعذر عندنا، وعند الشافعي لايبطل بالموت كبيع العين، والكلام فيه على أصل ذكرناه في كيفية انعقاد هذا العقد، وهو أن الإجارة عندنا تنعقد ساعةً فساعةً على حسب حدوث المنافع شيئًا فشيئًا.
وإذا كان كذلك فما يحدث من المنافع في يد الوارث لم يملكها المورث لعدمها، والملك صفة الموجود لا المعدوم فلا يملكها الوارث، إذ الوارث إنما يملك ما كان على ملك المورث، فما لم يملكه يستحيل وراثته، بخلاف بيع العين؛ لأن العين ملك قائم بنفسه ملكه المورث إلى وقت الموت، فجاز أن ينتقل منه إلى الوارث؛ لأن المنافع لا تملك إلا بالعقد وما يحدث منها في يد الوارث لم يعقد عليه رأساً". فقط و الله أعلم
                                                  
