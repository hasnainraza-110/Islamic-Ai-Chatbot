عنوان: ایزی پیسہ بھیجنے کی صورت میں دکاندار کا گاہک سے اضافی پیسے وصول کرنا
سوال: میری ایزی پیسہ اور جیز کیش کی دکان ہے ، اس میں پہلے ہر پچاس ہزار روپے پر تقریبا سو روپے کمیشن دیتی تھی، جو اب کم ہوتے ہوتے اڑتیس روپے ہوگیا ہے، جس کی وجہ سے میں اور پاکستا ن میں اس کام کے ہر دکان دار نے ہر ہزار روپے پر پانچ روپے  یا دس روپے لینا شروع کردیے ہیں ، آیا ہمار ااس طرح ہر ہزار روپے پر  پانچ یا دس روپے لینا شرعا درست ہے یا نہیں ؟یہ پانچ یا دس روپے کسٹمر سے لیتے ہیں مثال کے طور پر کسٹمر 1000 روپے بھیجنا چاہے تو ہم 1005 روپے لیتے ہیں یہ کمپنی کی طرف سے ہدایت نہیں ہم از خود کرتے ہیں ۔
جواب: صورتِ مسئولہ میں رقوم کی منتقلی پر کمپنی کی جانب سےجب  کوئی فیس وصول نہیں کی جاتی اور کمپنی اپنے نمائندہ کو مقررہ شرح کے مطابق کمیشن  بھی دیتی ہے اور ان کو کسٹمر سے زائد رقم  وصول نہ  کرنے کا پابند بھی کرتی ہے اور خلاف ورزی کی صورت میں اپنے نمائندہ  کا لائنسس تک منسوخ کردیتی ہے تو اس صورت میں کمپنی کے نمائندوں کے لیے کسٹمر سے زائد رقم وصول کرنا شرعاً ناجائز ہے۔رد المحتار میں ہے:"قال في التتارخانية: وفی الدلال والسمسار یجب أجر المثل، وما تواضعوا علیہ أن فی کل عشرة دنانیر کذا فذاک حرام علیہم. وفی الحاوی: سئل محمد بن سلمة عن أجرة السمسار، فقال: کے أرجو أنہ لا بأس بہ وإن کان فی الأصل فاسدا لکثرة التعامل وکثیر من ہذا غیر جائز، فجوزوہ لحاجة الناس إلیہ کدخول الحمام۔"(رد المحتار علی الدر المختار، 63/6، سعید)فقط واللہ اعلم
                                                  
عنوان: ایزی پیسہ اکاؤنٹ میں رقم ڈلوا کر ڈسکاؤنٹ حاصل کرنا
سوال: ایزی پیسہ والے ہمیں ایک آفر دیتے ہیں کہ آپ نے جب بھی پٹرول ڈلوانا ہوتو فوری اپنے ایزی پیسہ اکاؤنٹ میں رقم جمع کروا کر کسی بھی پٹرول پمپ پر جاکر وہاں اگر 115 روپے فی لیٹر پٹرول ہے تو آپ کو 100 روپے میں فی لیٹر ملے گا، ایزی پیسہ اکاؤنٹ کی طرف سے وہاں پٹرول پمپ پر QRcode scanner ٹھہرا ہوتا ہے،  وہاں اپنے اکاؤنٹ سے scan کر کے ہمارے اکاؤنٹ سے پیسے کٹتے ہیں، کیا یہ آفر لینا درست ہے؟
جواب: ایزی پیسہ اکاونٹ کے ذریعہ پیٹرول پمپ سے ڈسکاؤنٹ حاصل کرنے  کی چند صورتیں ہیں:1۔ ڈسکاؤنٹ پٹرول پمپ کی جانب سے ہو، ایزی پیسہ والے اس نفع دینے میں شریک نہ ہوں اورڈسکاؤنٹ حاصل کرنے کے لیے اکاؤنٹ میں رقم رکھنا شرط ہو۔2۔  ڈسکاؤنٹ پٹرول پمپ کی جانب سے ہواورڈسکاؤنٹ حاصل کرنے کے لیے اکاؤنٹ میں رقم رکھنا شرط نہ ہو۔3۔  ڈسکاؤنٹ ایزی پیسہ والوں کی جانب سے ہو اور اکاؤنٹ میں رقم رکھنا شرط نہ ہو۔4۔ ڈسکاؤنٹ ایزی پیسہ والوں کی جانب سے ہو اور اکاؤنٹ میں رقم رکھنا شرط ہو۔ان میں سے پہلی تین صورتوں میں ڈسکاؤنٹ حاصل کرنا درست ہے، آخری صورت میں درست نہیں، کیوں کہ آخری صورت میں اکاؤنٹ میں رقم رکھوانا کمپنی کو قرض دینا ہے، جس پر وہ کمپنی اسے ڈسکاؤنٹ دیتی ہے،اس طرح اس معاملہ میں قرض پر نفع حاصل کرنا ہوا جو کہ ناجائز ہے۔پہلی دو صورتوں میں ڈسکاؤنٹ حاصل کرنا اس لیے جائز ہے کہ یہ نفع ایزی پیسہ کمپنی والوں کے علاوہ تیسرا فریق دے رہا ہے،نفع اس فریق سے لینا منع ہے جسے قرض دیا جاتا ہے، لہذا یہ سہولت حاصل کرنا جائز ہے۔ البتہ پہلی صورت میں ایزی پیسہ اکاؤنٹ کھلوانا چوں کہ رقم رکھنے سے مشروط ہے، اس لیے ایسا ایزی پیسہ اکاؤنٹ کھلوانا درست نہیں ہے۔تیسری صورت میں ڈسکاؤنٹ حاصل کرنا اس لیے جائز ہے کہ اس میں اکاؤنٹ میں رقم رکھنا ضروری نہیں، لہذا جو شخص اکاؤنٹ میں رقم نہ رکھے وہ ڈسکاؤنٹ حاصل کرسکے گا، اس صورت میں قرض پر نفع حاصل کرنا نہیں پایا گیا ، لہذا یہ صورت جائز ہے۔الدر المختار وحاشية ابن عابدين (5 / 166)[مطلب كل قرض جر نفعا حرام](قوله كل قرض جر نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه
                                                  
عنوان: کسی بھی کاروبارمیں کمیشن طےکرنےکی شرعی حیثیت
سوال: اگرایک شخص کوکوئی فون کرکےکہےکہ آپ مجھے سامان لےکربھیج دو،اوروہ شخص اپنی ذاتی رقم سے وہ چیز لےکراوراس کےساتھ اپناکمیشن لگاکراس کوبل بتائےاوراس سے پیسے وصول کرےتوایسی صورت میں اس شخص کاکمیشن وصول کرناجائز ہےیانہیں؟
جواب: صورت مسئولہ میں اگرمذکورہ شخص سامان کی خریداری سے پہلے اپنی اجرت اورکمیشن طےکرلےیاسامان منگوانےوالےکوپہلے سے سائل کےکمیشن کےمتعلق معلوم ہوتوتب سامان بھیجنے والے کےلئے یہ کمیشن لیناجائزہوگا،لیکن اگرپہلے سے اجرت اورکمیشن طےنہ کی ہو،اوراس شخص  کاکمیشن لینامعروف بھی نہ ہوتواس صورت میں بغیرعلم میں لائے کمیشن وصول کرناجائزنہیں ،اسی طرح پہلے سے طے کیے بغیر قیمت خریدسے زائدکےبل بنواکراپناکمیشن بھی اس میں شامل کرکےمؤکل سے وصول کرناشرعاًجائزنہیں ہوگا۔مجلۃ الاحکام العدلیۃ میں ہے:"المادة (1467) إذا شرطت الأجرة في الوكالة وأوفاها الوكيل استحق الأجرة ، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة."(‌‌الباب الثالث: في بيان أحكام الوكالة، ‌‌الفصل الأول: في بيان أحكام الوكالة العمومية، ص:285، ط:نور محمد، كارخانه تجارتِ كتب، آرام باغ، كراتشي)فقط والله اعلم
                                                  
عنوان: سود کی رقم کن مصارف خرچ کی جاسکتی ہے ؟
سوال: اگر مسجد کا بینک میں سیونگ اکاؤنٹ ہو اور جمع شدہ رقم پر سود بھی جمع ہورہا ہوتو اس صورت میں جو سود کی رقم ہے وہ کن مصارف پر خرچ کی جاسکتی ہیں؟ مجوزہ مصارف ذیل میں درج ہیں:علاقے کےغریب، پسماندہ گھرانوں سے تعلق رکھنے والی لڑکیوں کی شادیوں پر خرچ کی جاسکتی ہے؟کیا غریب بچوں کی تعلیم کےلۓ خرچ کی جاسکتی ہے؟کیا غریبوں کےلۓ ماہانہ ادویات فراہم کی جاسکتی ہیں؟علاقے سے تعلق رکھنے والےمہلک امراض میں مبتلا افراد کے علاج و معالجے پر خرچ کی جاسکتی ہیں؟جو افراد زکوٰۃ کے مستحق ہو ان پر صرف کی جاسکتی ہیں؟
جواب: صورتِ مسئولہ مسجد کے نام پر  سیونگ اکاؤنٹ کھولنا جائز  ہی نہیں تھا  ، اس لیے  جلداز جلد  اس قسم کی اکاؤنٹ کو  بند کردیا جائے،   مسجد کی رقم سنبھالنے میں مشکلات ہوں تو   ضرورت کی بناء پرصرف کرنٹ اکاؤنٹ کھولنے کی گنجائش ہے،جمع شدہ سودی رقم   کا حکم یہ ہے کہ وصول ہی نہ کی جائے اور اگر وصول کرلیں تو اسے بلانیت ثواب فقراء ومساکین  کو دیناضروری ہے، جس میں ہر وہ شخص داخل ہے جو مستحق زکوٰۃ ہو ،لہذا  ذکرکردہ مصارف میں جو بھی    مستحق زکوٰۃ ہوں  ان کو یہ رقم دی جاسکتی ہے۔ چونکہ اس طرح کی رقم صدقہ کرنا ضروری ہے اس لیے مستحقین کو بطور تملیک دینا ضروری ہے۔بدائع الصنائع في ترتيب الشرائع  میں ہے:" (وأما) الذي يرجع إلى نفس القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة، على أن يرد عليه صحاحا، أو أقرضه وشرط شرطا له فيه منفعة؛ لما روي عن رسول الله صلى الله عليه وسلم أنه «نهى عن قرض جر نفعا» ؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا، وعن شبهة الربا واجب هذا إذا كانت الزيادة مشروطة في القرض."(كتاب القرض، فصل في شرائط ركن القرض، ج:7، ص:395،  ط:دار الكتب العلمية)معارف السنن  میں ہے: "قال شيخنا: ويستفاد من كتب فقهائنا " كالهداية" وغيرها أن : من ملك بملك خبيث ولم يمكنه الرد إلى المالك فسبيله التصدق على الفقراء."(أبواب الطهارۃ، ج:1، ص:95، ط:مجلس الدعوۃ والتحقیق الإ سلامي)فتاوی شامی میں ہے:" قال تاج الشريعة: ‌أما ‌لو ‌أنفق في ذلك مالا خبيثا ومالا سببه الخبيث والطيب فيكره لأن الله تعالى لا يقبل إلا الطيب، فيكره تلويث بيته بما لا يقبله. اهـ. شرنبلالية." (کتاب الصلاۃ، ‌‌باب ما يفسد الصلاة وما يكره فيها، ج:2، ص:520، ط:رشیدیه)فقط واللہ أعلم
                                                  
عنوان: ملازم کی تنخواہ سے جبری کٹوتی اور اس پر ملنے والی اضافی رقم کا حکم
سوال: گزشتہ ایک عرصے سے آپ کے اس پیج کے توسط سے بہت کچھ سیکھنے کو ملا اور سیکھتے چلے آ رہے ہیں، اللہ تعالیٰ آپ کو اس کی جزائے خیر عطا فرمائے آمین!گزارش یہ تھی کہ بندہ ایک ٹیکسٹائل مل میں کام کر رہا ہے ،جہاں پہ کمپنی کا یہ ایک طریقہ کار ہے کہ ورکرز کی تنخواہ میں سے ایک مخصوص رقم کی ہر ماہ کٹوتی ہے اور پھر سال کے آخر میں اس کٹوتی کو ڈبل بطور بونس کے نام سے ورکر کو لوٹایا جاتا ہے مثلاً:2 ہزار ماہانہ کٹوتی پر 24000 سالانہ بنتا ہے ،جو کمپنی 48000 روپے کی شکل میں واپس کرتی ہے، اب ہمیں نہیں پتہ کہ وہ ہمارا پیسہ کس کام میں لگا رہے ہیں؟ اب اشکال یہ پیدا ہوتا ہے کہ آیا یہ اضافی 24000 رقم  کیا سود کے زمرے میں شامل ہوں گے؟ کیوں کہ ان میں کمی بیشی نہیں ہوتی ہے یہ 48000 ہی ملنے ہیں، اس کے بارے میں فرمائیں تاکہ بندہ مطمئن ہو کے کام کر سکے؟وضاحت:کمپنی اپنی مرضی سے کاٹتی ہے ورکرز کا عمل دخل نہیں ہے اور اس کو کمپنی سالانہ بونس کا نام دیتی ہے جو ورکرز کو سال کے آخر میں دیا جاتا ہے۔
جواب: صورتِ  مسئولہ میں  ملازم  کی ماہانہ تنخواہ سے جو رقم کاٹی جاتی ہےچوں کہ  یہ جبری کٹوتی   ہے  ،کمپنی اپنی مرضی سے کاٹتی ہے ،ملازم کا اس میں کوئی عمل دخل نہیں ہوتا     تو ملازمت ختم ہونے کے بعد اس فنڈ سے ملازم  کوجتنی بھی رقم ملے گی وہ  ملازم کے  لیے حلال ہوگی،سود نہیں ہوگی ،اس کو لینا اور استعمال کرنا جائز ہوگا ۔البحر الرائق میں ہے:"قوله:(بل بالتعجيل أو بشرطه أو بالاستيفاء أو بالتمكن) يعني لا يملك الأجرة إلا بواحد من هذه الأربعة والمراد أنه لا يستحقها المؤجر إلا بذلك كما أشار إليه القدوري في مختصره لأنها لو كانت دينا لا يقال أنه ملكه المؤجر قبل قبضه وإذا استحقها المؤجر قبل قبضها فله المطالبة بها وحبس المستأجر عليها وحبس العين عنه وله حق الفسخ إن لم يعجل له المستأجر كذا في المحيط لكن ليس له بيعها قبل قبضها."(کتاب الاجارۃ،ج:7،ص:300،ط:دار الکتاب الاسلامی)جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"         جبری پراویڈنٹ فنڈ پہ سود کے نام پر جو رقم ملتی ہے  ،وہ شرعًا سود نہیں،   بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)فقط واللہ اعلم
                                                  
عنوان: مختلف ایپلیکیشنز کے کوائن کو بیچنے کا کیا حکم ہے؟
سوال: آج کل بہت سی ایپس مشہور ہیں، جن میں (tapswap) اور (Hamster) سر فہرست ہیں ان ایپس میں صرف اسکرین کو ٹچ کرنے پر سکے (coins) ملتے ہیں یعنی اگر ہم موبائل کی اسکرین کو جتنی بار چھوئیں گے اتنے ہی سکے بڑھتے جائیں گے اس کے علاوہ ان ایپس میں اور کوئی دوسرا کام نہیں کرنا ہوتا، صرف ہمیں موبائل کی اسکرین کو بار بار چھونا ہوتا ہے اور سکوں کی تعداد بڑھانی ہوتی ہے،پھران سکوں(coins) کےبیچنے سے  پیسے ملتے ہیں، تو کیا ان ایپس سےاس طرح کمائی کرناجائز ہے یا نا جائز؟
جواب: واضح رہے کہ ہمسٹر(  Hamster) اور ٹاپ سوآپ(tapswap)اور اس جیسی دوسری ایپلیکشنز  میں اسکرین کو بار بار ٹچ کرنے پرجو کوائن ملتے ہیں یہ بظاہر  اجارہ کا معاملہ ہوتا ہے،لیکن محض اسکرین کو ٹچ کرنا یا کلک کرنا کوئی مفید عمل نہیں کہ اس پر  اجارہ کو درست کہا جاسکے،نیز اگر مذکورہ ایپلیکیشنز میں پہلے اجیر کو اپنی طرف سے رقم پیش کرنا پڑتی ہو تو  یہ عقدِ اجارہ کے لیے دوسری خرابی ہے، کیوں کہ  اجارہ میں اجیر سے کوئی معاوضہ نہیں لیا جاتا،بلکہ اجیر کو اس کے عمل کی اجرت دی جاتی ہے،باقی رہی بات ان  ایپلیکشنز   میں جو کوائن وغیرہ ملتے ہیں ان کو فروخت کرکے پیسے کمانے کی تو ملحوظ رہے کہخرید و فروخت  کے جائز ہونے کی بنیادی شرطوں میں سے ایک یہ بھی ہے کہ  مبیع (جس  چیز کو بیچا جارہا ہے) اور ثمن( جس کے ذریعے  کسی چیز کو خریدا جارہا ہے)خارج میں مادی شکل میں موجود ہوں،اور وہ مالِ متقوم ہو،محض فرضی چیز نہ ہوں، لہذا  ہمسٹر(  Hamster) اور ٹاپ سوآپ(tapswap)اور اس جیسی دوسری ایپلیکشنز  میں جو کوائن وغیرہ ملتے ہیں وہ محض فرضی ہوتے ہیں،خارج میں ان  کا کوئی وجود نہیں ہوتا،اوران میں مبیع بننے کی صلاحیت نہیں ہوتی ،اس لیے ان کوائن کی خریدوفروخت اور ان کو بیچ کر پیسے کماناجائز نہیں ہے۔فتاوی شامی میں ہے :"‌والأجرة ‌إنما ‌تكون ‌في ‌مقابلة ‌العمل".(كتاب النكاح،باب المہر، ج:3، 156، ط:سعید)وفیه ايضاً:"من شرط المعقود عليه: أن يكون موجوداً مالاً متقوماً مملوكاً في نفسه، وأن يكون ملك  البائع فيما ببيعه لنفسه، وأن يكون مقدور التسليم منح."(کتاب البیوع، باب البیع الفاسد، ج:5، ص:58، ط:سعید)فقط واللہ اعلم
                                                  
عنوان: یہودی کمپنیوں کے ساتھ تجارتی معاملہ کرنا
سوال: بندہ کا پکوان کا کاروبار ہے اور مختلف کمپنیوں کو ان کے عملہ کے لئے کھانا ہم بنا کر دیتے ہیں۔ اسی طرح یونیلیور/ والز آئس کریم کی فیکٹری کی جانب سے ہمیں کام کی آفر آئی ہے کہ ہم ان کو کھانا بنا کر بیچیں اور ان کے عملہ کو کھلائیں۔موجودہ فلسطین کی صورتحال کو سامنے رکھتے ہوئے ان یہودی کمپنیوں کے ساتھ تجارت کا معاملہ کرنا فتویٰ اور تقوی کے لحاظ سے کیسا ہے؟ ہم 3 علماء ہیں، جنہوں نے یہ پکوان کا کام شروع کیا۔ اس بات کو بھی مد نظر رکھتے ہوئے جواب دیجئے گا۔
جواب: عام حالات میں    کسی غیر مسلم کے ساتھ تجارت  کرنافی نفسہ جائز ہے بشرطیکہ مسلمانوں کا دینی ،جانی ومالی لحاظ سے  کوئی نقصان نہ ہو اور مسلمانوں کی طاقت وقوت بھی اس سے متاثر نہ ہوتی ہو اور کاروبار میں شرعی اصولوں کالحاظ بھی رکھاجاتاہو۔لہذاموجودہ صورتحال میں  چوں کہ یہودی عملی طور پر مسلمانوں کے خلاف برسرپیکار ہیں،اور مسلمانوں کی نسل کشی کے درپے ہیں تو ایسی صورت میں تمام مسلمانوں کو چاہیے کہ ان کےاشیاء کا بائیکاٹ کریں اورمحض دنیاوی فوائد کے حصول کے خاطر ان کے ساتھ کسی قسم کا  کوئی لین دین و کاروبار بالکل نہ کریں۔کیونکہ موجودہ حالات میں ان کے ساتھ کسی قسم کا معاملہ کرنا ان کو مضبوط کرنا اور تقویت بخشناہے،جو کہ ناجائز ہے۔شرح کتاب السیر الکبیر میں ہے:"۲۷۲۸ - قال رضى الله تعالى عنه : لا بأس بأن يحمل المسلم و ديار إلى أهل الحرب ما شاء ، إلا الكراع والسلاح والسبي،و ألا يحمل إليهم شيئا أَحَبُّ إِلَى.لأن المسلم مندوب أن يستبعد من المشركين،قال صلى الله عليه وآله وسلم:" لا تستضيئوا بنار المشركين ". وقال:" أنا برئ من كل مسلم مع مشرك لا تراءى ناراهما ". وفى حمل الأمتعة إليھم للتجارة نوع مقاربة معهم،فالأولى ألا يفعل ولأنھم يتقوون بما يحمل إليھم من متاع أو طعام ، وينتفعون بذلك."(باب ما یکرہ ادخالہ دارالحرب وما لا یکرہ،ج:4،ص:182،ط:دارالکتب العلمیۃ بیروت لبنان)بدائع الصنائع میں ہے:"ولا بأس بحمل الثياب والمتاع والطعام، ونحو ذلك إليهم؛ لانعدام معنى الإمداد، والإعانة، وعلى ذلك جرت العادة من تجار الأعصار، أنهم يدخلون دار الحرب للتجارة من غير ظهور الرد والإنكار عليهم، إلا أن الترك أفضل؛ لأنهم يستخفون بالمسلمين، ويدعونهم إلى ما هم عليه، فكان الكف والإمساك عن الدخول من باب صيانة النفس عن الهوان، والدين عن الزوال، فكان أولى."( كتاب السير، فصل في بيان ما يعترض من الأسباب المحرمة للقتال، ج:7، ص:102)فتاوی عالمگیری میں ہے:"لا بأس بأن يكون بين المسلم والذمي معاملة إذا كان مما لا بد منه كذا في السراجية."(کتاب الکراہیۃ،الباب الرابع عشر فی أهل الذمۃ والأحكام التی تعود إليهم،ج:5،ص:348،ط:دارالفکر بیروت)شرح سنن ابی داؤد لابن رسلان میں ہے:"وكما أنه لا يجوز حمل السلاح إلى أرض العدو،  لا يجوز أن يباع العدو شيئا مما يستعينون به في حروبهم من كراع أو سلاح،  ولا شيئا مما يرهبون به على المسلمين في قتالهم مثل الرايات وما يلبسون في حروبهم." (كتاب الجهاد، باب في حمل السلاح إلى أرض العدو، ج:12، ص:121، رقم:2786، ط:دارالفلاح) فتاوی شامی میں ہے:"(ويكره) تحريمًا (بيع السلاح من أهل الفتنة إن علم) لأنه إعانة على المعصية (وبيع ما يتخذ منه كالحديد) ونحوه يكره لأهل الحرب (لا) لأهل البغي لعدم تفرغهم لعمله سلاحًا لقرب زوالهم، بخلاف أهل الحرب، زيلعي."قلت: وأفاد كلامهم أن ما قامت المعصية بعينه يكره بيعه تحريمًا وإلا فتنزيها نهر."(باب البغاة، ج: 4، ص: 268، ط: سعيد) فتاوی محمودیہ میں ہے:"کفار سے دوستانہ تعلق اور دلی محبت حرام ہے ،البتہ  دنیوی معاملات  میں لین دین  وغیرہ بضرورت درست ہے ۔"(باب الموالات مع الکفاروالفسقۃ،ج:19،ص:546،ط:ادارۃ الفاروق کراچی)فقط واللہ اعلم
                                                  
عنوان: قرضہ حسنہ اورڈیتھ انشورنس کا حکم
سوال: ایک ویلفیئر ٹرسٹ والے قرضہ حسنہ دیتے ہیں، تو پہلے، فیس کے ساتھ 200روپے تکافل کے نام سے لیتے ہیں ،تاکہ اگر قرض لینے والا بندہ مرجائے تو یہ پیسے ان کے لیے معاف ہوں گے ۔اگر تکافل کے پیسے جمع نہیں کیے، تو پیسے معاف نہیں ہوں گے، حالاں کہ قرض کے پیسے زیادہ ہوتے ہیں اور تکافل کے صرف 200 روپےہوتےہیں۔
جواب: صورتِ مسئولہ میں مذکورہ ویلفیئرٹرسٹ والےقرضہ حسنہ جاری کرنےسےپہلےجو (کاغذی کاروائی کےلیے)فیس  کےساتھ کچھ رقم(200روپے)تکافل کےعنوان سےلیتےہیں،جس کوڈیتھ انشورنس بھی کہتےہیں،اس کامقصدیہ ہوتاہےکہ اگرقرض دارمرجائےتواس کےلیےٹرسٹ سےملنےوالاقرضہ معاف ہوجائےگا،تاہم کوئی حادثہ پیش نہ آیاتوقرض دارسےتکافل کےعنوان سےلی گئی رقم اسےواپس نہیں ملتی،اگرچہ قرض کی قسطیں اداہوجائیں،توتکافل کےنام سےیہ 200روپےچوں کہ ڈیتھ انشورنس کی مدمیں کاٹے جاتےہیں جوکہ شرعاًسوداورجواپرمشتمل ہونےکی وجہ سےناجائزہے،لہٰذاایساقرض لینا-جومذکورہ ناجائزشرائط کےساتھ مشروط ہو -جائزنہیں ہے۔قرآن کریم میں ارشادِخداوندی ہے:"يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ [سورة المائدة، الآية:90]"ترجمہ: "اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو۔" (ازبیان القرآن للتھانویؒ)احکام القرآن للجصاص میں ہے:"ولا خلاف بين أهل العلم ‌في ‌تحريم ‌القمار".(سورة البقرة،باب تحريم الميسرة، ج:1، ص:398، ط:دار الكتب العلمية)وفيه أيضاّ:"قوله تعالى: {لا تأكلوا أموالكم بينكم بالباطل} نهي لكل أحد عن ‌أكل ‌مال ‌نفسه ‌ومال ‌غيره ‌بالباطل. وأكل مال نفسه بالباطل إنفاقه في معاصي الله; وأكل مال الغير بالباطل قد قيل فيه وجهان: أحدهما: ما قال السدي وهو أن يأكل بالربا والقمار والبخس والظلم".(سورة النساء، الآية:29، باب التجارات وخيارالبيع ، ج:3، ص:127، ط:دار إحياءالتراث العربي)عمدۃ القاری میں ہے:"ولم يختلف العلماء ‌في ‌تحريم ‌القمار لقوله تعالى: {إنما الخمر والميسر} (المائدة: 90) . الآية. واتفق أهل التفسير على أن الميسر هنا القمار".(باب كل لهو باطل اذاشغله عن طاعة الله، ج:22، ص:274، ط:إدارة الطباعة النيرية)الاختیارلتعلیل المختارمیں ہے:"وهو في اللغة: الزيادة...وفي الشرع: الزيادة المشروطة في العقد.....والأصل في تحريمه قوله تعالى:{وأحل الله البيع وحرم الربا} وقوله: {‌لا ‌تأكلوا ‌الربا}".(كتاب البيوع، باب الربا، ج:2، ص:30، ط:مطبعة الحلبي، القاهرة)فتاوی شامی میں ہے:"وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".(كتاب الحظر والإباحة، فصل في البيع، ج:6، ص:403، ط:سعيد)فقط والله أعلم
                                                  
عنوان: مدرسوں میں جرمانہ لینے کا حکم
سوال: آج کے زمانے میں مدرسوں میں جرمانہ لینا کیسا ہے؟
جواب: کسی بھی شخص سے مالی جرمانہ  وصول کرنا از روئے شرع جائز نہیں،   لہٰذا صورت مسئولہ میں کسی طالب علم سے مالی جرمانہ وصول کرنا جائز نہیں ہوگا، پس اگر کسی سے وصول کر لیا ہو، تو وصول کردہ رقم واپس کرنا ضروری ہوگی۔کفایت المفتی میں ہے:”جرمانہ کا روپیہ وصول کرنا ناجائز ہے، جس سے لیا گیا ہے اسے واپس کیا جائے، کسی نیک کام میں بدون رضامندی مالک کے خرچ نہیں ہوسکتا، ہاں، اگر وہ شخص جس سے روپیہ وصول کیا گیا ہے خود اجازت دے دے اور بجائے واپس لینے کے مدرسہ میں لگا دینا پسند کرے تو پھر مدرسہ میں لگایا جاسکتا ہے۔“(کتاب الحدود والجنایات، عنوان:مالی جرمانہ جائز نہیں، وصول شدہ رقم مالک کو واپس کی جائے، ج:2، ص:210، ط:دارالاشاعت)فتاویٰ شامی میں ہے:"والحاصل أن المذهب عدم التعزير بأخذ المال، وسيذكر الشارح في الكفالة عن الطرسوسي أن مصادرة السلطان لأرباب الأموال لا تجوز إلا لعمال بيت المال: أي إذا كان يردها لبيت المال...(قوله لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز. اهـ. ومثله في المعراج، وظاهره أن ذلك رواية ضعيفة عن أبي يوسف. قال في الشرنبلالية: ولا يفتى بهذا لما فيه من تسليط الظلمة على أخذ مال الناس فيأكلونه  ومثله في شرح الوهبانية عن ابن وهبان.وأفاد في البزازية أن معنى التعزير بأخذ المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي..وفي المجتبى لم يذكر كيفية الأخذ وأرى أن يأخذها فيمسكها، فإن أيس من توبته يصرفها إلى ما يرى. وفي شرح الآثار: التعزير بالمال كان في ابتداء الإسلام ثم نسخ. "(كتاب الحدود، باب التعزير، ج:٤، ص:٦٢، ط:سعيد)مجمع الانہر میں ہے:"وفي البحر ولا يكون ‌التعزير ‌بأخذ ‌المال من الجاني في المذهب لكن في الخلاصة سمعت عن ثقة أن ‌التعزير ‌بأخذ ‌المال إن رأى القاضي ذلك، أو الوالي جاز ومن جملة ذلك رجل لا يحضر الجماعة يجوز تعزيره بأخذ المال ولم يذكر كيفية الأخذ وأرى أن يؤخذ فيمسك مدة للزجر ثم يعيده."(كتاب الحدود، فصل في التعزير، ج:١، ص:٦٠٩، ط:دارإحياء التراث العربي) فقط  واللہ اعلم
                                                  
عنوان: میزان بینک میں رکھے ہوئے رقم پر ملنے والے نفع کا حکم
سوال: میرے میزان بینک میں پیسے رکھے ہوئے ہیں،  جو میں نے ربا  کی نیت سے نہیں رکھے ہوئے تھے، مگر وہاں سے مجھے اب ڈیلی بیسز پر منافع آ رہا ہے،  کیا یہ سود میں ہی گنا جائے گا ، اور اس کا استعمال حرام ہے؟
جواب: واضح رہے کہ مروجہ اسلامی بینکوں کے معاملات روایتی بینکوں کی طرح مکمل طور پر شرعی اصولوں کے مطابق نہیں ہیں، اس لیے کسی بھی بینک (چاہے روایتی سودی بینک ہو یا مروجہ اسلامی نام سے موسوم کوئی بھی بینک ہو) میں اکاؤنٹ میں رکھے ہوئے پیسوں پر ملنے والا نفع حرام ہے، اور اس کا حاصل کرنا جائز نہیں ہے۔الجامع لاحکام القرآن (تفسير القرطبي )میں ہے:"يا أيها الذين آمنوا اتقوا الله وذروا ما بقي من الربا إن كنتم مؤمنين (278) فإن لم تفعلوا فأذنوا بحرب من الله ورسوله وإن تبتم فلكم رؤس أموالكم لا تظلمون ولا تظلمون (279)قوله تعالى: (الذين يأكلون الربا) يأكلون يأخذون، فعبر عن الأخذ بالأكل، لأن الأخذ إنما يراد للأكل. والربا في اللغة الزيادة مطلقا، يقال: ربا الشيء يربو إذا زاد، ومنه الحديث:" فلا والله ما أخذنا من لقمة إلا ربا من تحتها" يعني الطعام الذي دعا فيه النبي صلى الله عليه وسلم بالبركة، خرج الحديث مسلم رحمه الله. وقياس كتابته بالياء للكسرة في أوله، وقد كتبوه في القرآن بالواو. ثم إن الشرع قد تصرف في هذا الإطلاق فقصره على بعض موارده، فمرة أطلقه على كسب الحرام، كما قال الله تعالى في اليهود:" وأخذهم الربوا وقد نهوا عنه ". ولم يرد به الربا الشرعي الذي حكم بتحريمه علينا وإنما أراد المال الحرام، كما قال تعالى:" سماعون للكذب أكالون للسحت " يعني به المال الحرام من الرشا، وما استحلوه من أموال الأميين حيث قالوا:" ليس علينا في الأميين سبيل ". وعلى هذا فيدخل فيه النهي عن كل مال حرام بأي وجه اكتسب. والربا الذي عليه عرف الشرع شيئان: تحريم النساء، والتفاضل في العقود وفي المطعومات على ما نبينه. وغالبه ما كانت العرب تفعله، من قولها للغريم: أتقضي أم تربي؟ فكان الغريم يزيد في عدد المال ويصبر الطالب عليه. وهذا كله محرم باتفاق الأمة. الثانية- أكثر البيوع الممنوعة إنما تجد منعها لمعنى زيادة إما في عين مال، وإما في منفعة لأحدهما من تأخير ونحوه. ومن البيوع ما ليس فيه معنى الزيادة، كبيع الثمرة قبل بدو صلاحها، وكالبيع ساعة النداء يوم الجمعة، فإن قيل لفاعلها، آكل الربا فتجوز وتشبيه."(سورة البقرة، رقم الآية:278/279، ج:3، ص:347، ط:دارالفكر)فقط والله أعلم
                                                  
عنوان: بینک ملازم سے رکشہ کا کرایہ لینا
سوال: میں رکشہ چلاتاہوں اور ایک سواری سودی بینک میں نوکری کرتی ہے تو بظاہر مجھے اس سواری کو بینک تک لانے اور لے جانے کے عوض میں جو پیسہ ملتا ہے اس حرام نوکری سے ملی ہوئی تنخواہ ہی سے ہوگا، کیا میرے لیے یہ کرایہ لینا جائز ہے ؟
جواب: صورتِ مسئولہ میں آپ کے لیے مذکورہ سواری سے اپنے رکشہ کے کرایہ کی رقم لینا جائز ہے ۔الدر المختار مع رد المحتار میں ہے:"اكتسب حراما واشترى به أو بالدراهم المغصوبة شيئا. قال الكرخي: إن نقد قبل البيع تصدق بالربح وإلا لا وهذا قياس وقال أبو بكر كلاهما سواء ولا يطيب له وكذا لو اشترى ولم يقل بهذه الدراهم وأعطى من الدراهم".وفي الرد:"(قوله اكتسب حراما إلخ) توضيح المسألة ما في التتارخانية حيث قال: رجل اكتسب مالا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية فإنه نص في الجامع الصغير: إذا غصب ألفا فاشترى بها جارية وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي دفعا للحرج عن الناس اهـ. وفي الولوالجية: وقال بعضهم: لا يطيب في الوجوه كلها وهو المختار، ولكن الفتوى اليوم على قول الكرخي دفعا للحرج لكثرة الحرام اه".(‌‌كتاب البيوع، باب المتفرقات من أبوابها، مطلب إذا اكتسب حراما ثم اشترى فهو على خمسة أوجه، 5/ 235، ط: سعيد) فقط واللہ اعلم
                                                  
عنوان: ہمسٹر کمبیٹ ایپ  سے پیسے کمانا جائز ہےیانہیں؟
سوال: ہمسٹر کمبیٹ ایپ  سے پیسے کمانا جائز ہےیانہیں؟
جواب: ہمسٹر کومبیٹ سے متعلق ہماری اب تک کے حاصل ہونے والی بنیادی معلومات کے مطابق ہمسٹر کومبیٹ ایک ایسا ٹیپ منی گیم ہے جس میں کوائنز (پوائنٹ) حاصل کرنے کے مختلف طریقے ہیں، مثلاً: انگلیوں کی مدد سے ہمسٹر کومبیٹ مونوگرام پر ٹیپ ٹیپ کرنا، روزانہ کی بنیاد پر بطورِ ٹاسک مختلف پہیلیاں اور آزمائشی گیم عبور کرنا، اور ان کے مختلف چینلز کے ویڈیوز دیکھنا اور اسے لائک اور سبسکرائب کرنا، یا ان کے مختلف اکاؤنٹ جوائنٹ کرنا، فرینڈ انوائٹ کرنا وغیرہ وغیرہ، پھر جب یہ پلیٹ فارم اپنا یہ پراجیکٹ لانچ کرے گی اور کرپٹو کرنسی ایکسچینج کے ساتھ جوائنٹ ہوگی تو جس نے جتنے کوائنز جمع کیے ہوں گے اس کے مطابق کرپٹو کرنسی میں ان کوائنز کی جو مالیت ہوگی اس حساب سے اسے کرپٹو کرنسی دیے جائیں گے، پھر وہ اسے ڈالر میں ایکسچینج کرنا چاہے تو کرسکتا ہے، اور اس پلیٹ فارم میں جوائنٹ ہونے کےلیے پیسے دینے کی بھی ضرورت نہیں ہوتی۔لہٰذا صورتِ مسئولہ میں ہمسٹر کومبیٹ میں مختلف طریقوں سے کوائنز حاصل کرنے اور اس کے ذریعے کرپٹو کرنسی پھر اس کے بعد ڈالر کمانے تک کے تمام مراحل بہت سے مفاسد، غیر شرعی، عبث اور لایعنی امور پر مشتمل ہیں، جسے تکییف اور شرعی حکم کے ساتھ درج کیا جاتا ہے:1۔ کوائنز حاصل کرنے کے مذکورہ بالا طریقے فی نفسہٖ شرعًا کوئی ایسا معتد بہٖ عمل نہیں ہے کہ اسے عمل قرار دےکر اس پر اجارہ کو بنیاد بنایا جاسکے، اور اس کے ذریعے حاصل ہونے والی کمائی کو درست کہا جا سکے۔2۔ اسی طرح کوائنز کے حصول کےلیے عبث اور لایعنی امور کے ارتکاب کے ساتھ ساتھ ایسی ویڈیوز دیکھ کر اسے لائک اور سبسکرائب کرنے ہوتے ہیں جو کہ عمومًا میوزک، جاندار اور غیر محرم کی تصاویر پر مشتمل ہوتی ہے،جب کہ میوزک سننا، جاندار اور غیر محرم کی تصاویر یا ویڈیوز دیکھنا اور اسے لائک و سبسکرائب کرنا شرعًا جائز ہی نہیں ہے، اور مسلمان کی شان یہ نہیں کہ وہ اپنی قیمتی وقت ان لایعنی اور فضول کاموں میں صرف کرے۔3۔ اس عمل میں کوئی دینی یا دنیوی منفعت (مثلاً: جسمانی ورزش وغیرہ) بھی نہیں ہے کہ جس کی وجہ سے اس کی اجازت دی جائے۔4۔ حاصل ہونے والے کوائنز کو محفوظ کرنا، پھر جب مذکورہ پلیٹ فارم اپنی یہ پروجیکٹ لانچ کرکے کرپٹو کرنسی ایکسچینج جوائنٹ کرے گی تو یہ کوائنز کرپٹو کرنسی میں منتقل کرنا، پھر وہاں سے ایکسچینج کرکے ڈالر کی صورت میں پیسے حاصل کرنا وغیرہ وغیرہ، یہ صورت خود بہت سے مفاسدِ شرعیہ پر مشتمل ہیں، مثلاً: شریعت کی رو سے ان کوائنز کی کوئی حیثیت نہیں، نہ یہ مال ہے اور نہ ہی اس کا کوئی وجود، فطرتِ سلیمہ بھی نہ اسے مال تصور کرتی ہے اور نہ ہی اس کے وجود کو تسلیم کرتی ہے، اسی طرح کرپٹو کرنسی اور اس کی تمام ذیلی شاخیں نہ تو اس کی خارجی وجود ہے اور نہ ہی حسّی، بلکہ محض مفروضے ہیں، اور کمپیوٹر میں درج چند اعداد اور فرضی کرنسی ہیں، حقیقی کرنسی کے جو بنیادی اوصاف اور شرائط ہیں وہ اس میں بالکل بھی موجود نہیں ہیں۔لہٰذا مذکورہ بالا خرابیوں اور شرعی مفاسد کی بنا پر ہمسٹر کومبیٹ میں اپنی قیمتی اوقات صرف کرنا، اور اس پلیٹ فارم کو آمدن کاذریعہ بنانا شرعًا درست نہیں ہے، اور اس سے حاصل ہونے والی آمدنی جائز نہیں ہوگی۔حدیث شریف میں ہے:"عن علي بن الحسين رضي الله عنهما قال رسول الله صلى الله عليه وسلم: «من حسن إسلام المرء تركه ما لا يعنيه». رواه مالك وأحمد."ترجمہ: ’’حضرت علی بن حسین زین العابدین رحمہ اللہ تعالیٰ سے مروی ہے کہ رسول کریم صلی اللہ علیہ وسلم نے فرمایا کہ ’’انسان کے اسلام کی خوبی یہ ہے کہ وہ اس چیز کو چھوڑ دے جو بے فائدہ اور لایعنی ہے۔‘‘فتاویٰ شامی میں ہے:"‌والأجرة ‌إنما ‌تكون ‌في ‌مقابلة ‌العمل."(باب المہر، ج:3، ص:156، ط:ایج ایم سعید)الموسوعۃ الفقہیۃ الکویتیۃ میں ہے:"‌‌الإجارة على المعاصي والطاعات:الإجارة على المنافع المحرمة كالزنى والنوح والغناء والملاهي محرمة وعقدها باطل لا يستحق به أجرة. ولا يجوز استئجار كاتب ليكتب له غناء ونوحا؛ لأنه انتفاع بمحرم. وقال أبو حنيفة: يجوز. ولا يجوز الاستئجار على حمل الخمر لمن يشربها، ولا على حمل الخنزير."(کتاب الإجارۃ، الفصل السابع، الفرع الثالث،ج:1، ص:290، ط:دارالسلاسل الکویت)تفسیرِ روح المعانی میں ہے:"ولهو الحديث على ما روي عن الحسن كل ما شغلك عن عبادة الله تعالى وذكره من السمر والأضاحيك والخرافات والغناء ونحوها."(سورة لقمان، ج:11، ص:66، ط:دار الکتب العلمیة بیروت) تکملہ فتح الملهم میں ہے:"فالضابط في هذا....... أن اللهو المجرد الذي لا طائل تحته، وليس له غرض صحيح مفيد في المعاش ولا المعاد حرام أو مكروه تحريماً، ...... وما كان فيه غرض ومصلحة دينية أو دنيوية، فإن ورد النهي عنه من الكتاب أو السنة ..... كان حراماً أو مكروهاً تحريماً، ...... وأما مالم يرد فيه النهي عن الشارع وفيه فائدة ومصلحة للناس، فهو بالنظر الفقهي علي نوعين، الأول ما شهدت التجربة بأن ضرره أعظم من نفعه ومفاسده أغلب علي منافعه، وأنه من اشتغل به الهاه عن ذكر الله وحده وعن الصلاة والمساجد التحق ذلك بالمنهي عنه لاشتراك العلة فكان حراماً أو مكروهاً، والثاني ماليس كذالك فهو أيضاً إن اشتغل به بنية التلهي والتلاعب فهو مكروه، وإن اشتغل به لتحصيل تلك المنفعة وبنية استجلاب المصلحة فهو مباح، بل قد يرتقي إلى درجة الاستحباب أو أعظم منه ...... وعلي هذا الأصل فالألعاب التي يقصد بها رياضة الأبدان أو الأذهان جائزة في نفسها مالم يشتمل علي معصية أخرى، وما لم يؤد الانهماك فيها إلى الاخلال بواجب الإنسان في دينه و دنياه."(قبیل کتاب الرؤیا، ج:4، ص:435، ط:دارالعلوم کراتشي) تجارت کے مسائل کا انسائیکلوپیڈیا میں ہے:’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔‘‘(ج:2، ص:92، ط:بيت العمار كراچی)فقط والله أعلم
                                                  
عنوان: پان چھالیہ کا کاروبار کرنا
سوال: پان چھالیہ کا کاروبار جائز ہے یا نہیں؟
جواب: صورت مسئولہ میں پان چھالیہ   کا کاروبار فی نفسہ جائز ہے، لیکن اگر قانونی طور پر  مفادِ عامہ کی خاطر حکومتی سطح پر پان چھالیہ   کی خرید و فروخت  ممنوع ہو تو  اس سے گریز کرنا چاہیے،کیوں کہ قانون شکنی کی صورت میں مال اور عزت کا خطرہ رہتاہے ،البتہ ایسی صورت  میں  اس کاروبار سے جو نفع حاصل ہوگاوہ حلال ہوگا۔قرآن مجید میں ہے:"{وَأَوْفُوا بِالْعَهْدِ ‌إِنَّ ‌الْعَهْدَ ‌كانَ مَسْؤُلاً}"[الإسراء: 34]ترجمہ: "عہد کو پورا کرو؛ کیوں کہ قیامت کے دن عہد کے بارےمیں انسان جواب دہ ہوگا۔"بدائع الصنائع میں ہے:"لأنّ طاعة الإمام فيما ليس بمعصية فرض، فكيف فيما هو طاعة؟"(كتاب السير، فصل فى أحكام البغاة، ج:9، ص :453، ط:دار الحديث. القاهرة)فتاوی شامی میں ہے:"وفي الأشباه في قاعدة: الأصل الإباحة أو التوقف، ويظهر أثره فيما أشكل حاله كالحيوان المشكل أمره والنبات المجهول.قلت: فيفهم منه حكم النبات الذي شاع في زماننا المسمى بالتتن فتنبه. (قوله: ربما أضر بالبدن) الواقع أنه يختلف باختلاف المستعملين ط (قوله: الأصل الإباحة أو التوقف) المختار الأول عند الجمهور من الحنفية والشافعية كما صرح به المحقق ابن الهمام في تحرير الأصول (قوله: فيفهم منه حكم النبات) وهو الإباحة على المختار أو التوقف. وفيه إشارة إلى عدم تسليم إسكاره وتفتيره وإضراره، وإلا لم يصح إدخاله تحت القاعدة المذكورة ولذا أمر بالتنبه."(كتاب الأشربة،ج:6،ص:460،ط:سعید)وفيه ايضا:"(وصح بیع غیر الخمر ) ومفاده صحة بیع الحشیشة و الأفیون".(كتاب الأشربة،ج:6،ص:454،ط:سعید)وفيه ايضا:"والحاصل أن جواز البیع یدور مع حل الانتفاع".(باب البيع الفاسد، ج:5،ص:69،ط:سعید) جواہر الفقہ میں ہے:"ثم السبب إن کان سببًا محرّکًا و داعیًا إلی المعصیة فالتسبب فیه حرام کالإعانة علی المعصیة بنصّ القرآن و إن لم یکن محرکًا وداعیًا بل موصلًا محضًا وهو مع ذلك سبب قریب بحیث لایحتاج في إقامة المعصیة به إلی إحداث صنعة من الفاعل کبیع السلاح من أهل الفتنة ... فکلّه مکروه تحریمًا بشرط أن یعلم به البائع و الآجر من دون  تصریح به باللسان فإنه إن لم یعلم کان معذورًا و إن علم وصرح کان داخلًا في الإعانة المحرمة."(جواهرالفقه،ج:2،ص:453،ط:دارالاشاعت)فقط واللہ اعلم
                                                  
عنوان: فرنگی قانون کے تحت میراث سے محروم ہونے والی خاتون کا میراث میں حقدار ہونے کا حکم
سوال: 1948 میں انگریز کا قانون یہ تھا کہ اگر کوئی شخص فوت ہو جاتا ہے اور اس کی وراثت جو ہے وہ باقی رہتی ہے تو وہ میراث نرینہ وارثوں کو ملے گا لیکن بیٹی کو نہیں ملے گی، اگر بیٹے اس کے نہیں ہوتے تو پھر بیٹی کو نہیں ملے گا بلکہ اس کے اجداد کو ملے گا،  اب ایک لڑکی کی شادی ہو گئی اور اس کو وہ میراث نہیں ملی بلکہ ان کے اجداد جو تھے ان کو ملی جیسے  چچا وغیرہ ، اب وہ عورت 1994 میں فوت ہو گئی ہے اور اس کے جو ورثاء ہیں یعنی شوہر اور اس کے بیٹے وہ ان حضرات سے مطالبہ کر رہے ہیں کہ یہ میراث تو ہماری والدہ کی ہے، لہذا  شریعت اس بارے میں کیا کہتی ہے اس کے بارے میں ہماری رہنمائی فرمائیں۔ملاحظہ:ریاست سوات میں اس طرح کا واقعہ ہوا تھا۔
جواب: صورتِ مسئولہ میں اگر کسی دستور یا عوامی رواج کی وجہ سے زمینوں کو مردوں کے نام کیا گیا ہو تویہ دستور اور عوامی رواج  قرآن وحدیث کے احکام سے متصادم ہونے کی وجہ سے اس پر کسی بھی طرح عمل کرنا جائز نہیں ہے اور نہ ہی اس کی وجہ سے کسی کا حق پامال کیا جائےگا، نیز ایسے دستور میں علاقائی زمینوں کو صرف مردوں کے نام کرنے سے وہ مردوں کی ملکیت بھی شمار نہیں ہوگی، لہذا ہر شخص پر ضروری ہے کہ وہ میراث میں مستحق خواتین کو اپنا شرعی حصّہ دے، ورنہ آخرت میں عنداللہ ماخوذ ہوگا، اور اس وقت حصّہ دینا آسان نہ ہوگا۔ چوں کہ قرآن وحدیث کے احکام کی رُوسے میراث میں نرینہ اولاد کی طرح زنانہ اولاد بھی حقدار ہے، لہذا اگر کوئی خاتون انتقال کرچکی ہے، اور اس کی زندگی میں اس کو شرعی حصّے کے تناسب سے حصّہ نہیں دیا گیاتو مذکورہ خاتون کے انتقال کے بعد ان کے ورثاء حقدار ہونے کی وجہ سےدیگر ورثاء سے اپنی والدہ کے میراث کا مطالبہ کرسکتے ہیں، اور دیگر ورثاء پر بھی لازم ہے مرحومہ کا میراث میں جتنا حق بنتا ہے وہ ان کے ورثاء کے حوالے کرے، ورنہ عنداللہ ماخوذ ہوں گے، اور آخرت میں حساب دینا آسان بھی نہیں ہوگا۔حدیث شریف میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".( مشکوۃ المصابیح، باب الغصب والعاریة، ج:1، ص:254،  ط: قدیمی كتب خانه)ترجمہ:حضرت سعید  بن زید رضی اللہ تعالیٰ عنہ فرماتے ہیں رسول اللہ صلی اللہ علیہ وسلم نے فرمایا؛ جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔فتاویٰ شامی (الدر المختار ورد المحتار) میں ہے:"القضاء مظهر لا مثبت ويتخصص بزمان ومكان وخصومة حتى لو أمر السلطان بعد سماع الدعوى بعد خمسة عشر سنة فسمعها لم ينفذ.قلت: فلا تسمع الآن بعدها إلا بأمر إلا في الوقف والإرث ووجود عذر شرعي وبه أفتى المفتي أبو السعود فليحفظ(قوله: القضاء مظهر لا مثبت) لأن الحق المحكوم به كان ثابتا والقضاء أظهره والمراد ما كان ثابتا ولو تقديرا كالقضاء بشهادة الزور كما مر بيانه في تعريف القضاء عن ابن الغرس. مطلب القضاء يقبل التقييد والتعليق(قوله: إلا في الوقف والإرث ووجود عذر شرعي) استثناء الإرث موافق لما مر عن الحموي ولما في الحامدية عن فتاوى أحمد أفندي المهمنداري مفتي دمشق أنه كتب على ثلاثة أسئلة أنه تسمع دعوى الإرث ولا يمنعها طول المدة".(کتاب القضاء، فروع القضاء مظهر لا مثبت ويتخصص بزمان ومكان وخصومة، ج:5، ص:419، ط:ایچ ایم سعید)فقط واللہ اعلم
                                                  
عنوان: انسانی بالوں کی خریدوفروخت کا حکم
سوال: میرا سوال یہ ہے کہ آج کل پاکستان کے تقریباً ہر شہر میں کنگھی سے ٹوٹے انسانی بال خریدنے والے گلی گلی گھوم رہے ہیں،جو کہ 7 سے 10 ہزار روپے فی کلو خرید تے ہیں،معلوم نہیں کس کام میں لگاتے ہیں، سوال یہ ہے کہ انسانی بال بیچنا اور خریدنا جائز ہے؟ اگر نہیں تو گورنمنٹ آف پاکستان اِن کے خلاف ایکشن کیوں نہیں لے رہی؟
جواب: واضح رہے کہ  انسانی بالوں کی خرید و فروخت شرعاً جائز نہیں ہے، بلکہ  بال انسانی جسم کا حصہ ہونے کی وجہ سے قابلِ احترام ہیں،  نیز اجنبی مرد کے لیے عورت کے ٹوٹے ہوئے بالوں کو دیکھنا بھی جائز نہیں ہے، اس لیے سر میں کنگھی کرتے ہوئے عورتوں کے جو بال گر جائیں انہیں کسی جگہ دفنا دینا  چاہیے، اگر دفنانا مشکل ہو تو کسی کپڑے وغیرہ میں ڈال کر ایسی جگہ ڈال دیے جائیں   جہاں کسی اجنبی کی نظر نہ پڑے۔بہرحال انسانی بال خواہ مرد کے ہوں یا عورت کے ہوں ان کی خریدوفروخت اور اسے استعمال میں لانا ناجائز ہے۔انسانی بال نہ بالوں کی جگہ لگائے جاسکتے ہیں اور نہ ہی انہیں کھانے میں استعمال کیا جاسکتا ہے۔باقی  حکومت کی ذمہ داری بنتی ہے کہ وہ  انسانی بالوں کی خرید و فروخت کی روک تھام کرے۔البناية شرح الهداية میں ہے:"ولا يجوز ‌بيع ‌شعر ‌الإنسان ولا الانتفاع به لأن الآدمي مكرم غير مبتذل، فلا يجوز أن يكون شيء من أجزائه مهانا مبتذلا."(كتاب البيوع،166/8،ط:دار الكتب العلمية)فتاوی شامی میں ہے :"(كما بطل) (بيع صبي لا يعقل ومجنون) شيئًا و بول (و رجيع آدمي لم يغلب عليه التراب) فلو مغلوبا به جاز كسرقين وبعر، واكتفى في البحر بمجرد خلطه بتراب (وشعر الإنسان) لكرامة الآدمي ولو كافرا ذكره المصنف وغيره في بحث شعر الخنزير.(قوله: وشعر الإنسان) ولا يجوز الانتفاع به لحديث «لعن الله الواصلة والمستوصلة» وإنما يرخص فيما يتخذ من الوبر فيزيد في قرون النساء وذوائبهن هداية.[فرع] لو أخذ شعر النبي صلى الله عليه وسلم ممن عنده وأعطاه هديةً عظيمةً لا على وجه البيع فلا بأس به، سائحاني عن الفتاوى الهندية... (قوله: ذكره المصنف) حيث قال: والآدمي مكرم شرعًا وإن كان كافرًا فإيراد العقد عليه وابتذاله به وإلحاقه بالجمادات إذلال له. اهـ أي وهو غير جائز وبعضه في حكمه وصرح في فتح القدير ببطلانه ط. قلت: وفيه أنه يجوز استرقاق الحربي وبيعه وشراؤه وإن أسلم بعد الاسترقاق، إلا أن يجاب بأن المراد تكريم صورته وخلقته، ولذا لم يجز كسر عظام ميت كافر وليس ذلك محل الاسترقاق والبيع والشراء، بل محله النفس الحيوانية فلذا لا يملك بيع لبن أمته في ظاهر الرواية كما سيأتي فليتأمل".(باب البيع الفاسد، ج: 5، صفحہ:58، ط: ایچ، ایم، سعید) فتاوی ہندیہ میں ہے:"فإذا قلم أطفاره أو جز شعره ينبغي أن يدفن ذلك الظفر والشعر المجزوز فإن رمى به فلا بأس وإن ألقاه في الكنيف أو في المغتسل يكره ذلك ‌لأن ‌ذلك ‌يورث ‌داء كذا في فتاوى قاضي خان."(كتاب الكراهية،358/5،ط:دار الفكر)فقط واللہ اعلم
                                                  
عنوان: Rapid Neo.website پر کام کرنا اور اس کی کمائی کاحکم
سوال: کیاRapid Neo.websiteپر کام کرنا جائز ہے؟اس ویب سائٹ   کا طریقہ کا ریہ ہوتا ہے کہ اس میں  پہلے  لاگ ان کرنا ہے، لاگ ان کرنےکے بعداس میں ایک فری آپشن موجود ہوتا ہے جو روزانہ کے حساب  سے  12 روپے فری دیتے ہیں، 360 دنوں تک  یہ سلسلہ جاری رہتا ہے،نیز اس میں موجود مختلف آپشنز مثلا اگر آپ 1000 ہزار روپے انویسٹمنٹ  کریں  گے ، تو آپ کو 52 روپے منافع روزانہ کے حساب سے  ملےگا، اسی طرح 2500  روپے انویسٹمنٹ کریں گے تو 130روپے منافع روزانہ کے حساب سے  ملے  گا، اسی طرح 5000 ہزار  روپے انویسٹمنٹ کریں گے ،تو 265 روپے منافع روزانہ کے حساب سے  ملے گا، الغرض جتنی انویسٹمنٹ کریں گے اسی کے حساب نفع ملے گا، اسی طرح کوئی  ممبر  اگر آپ کے لنک سے  اکاؤنٹ بنائے گا ، تو اس کا کمیشن بھی آپ کو ملے گا۔تو کیا ایسی  ویب سائٹ پر کام کرنا جائز ہےیانہیں؟وضاحت: اس ویب سائٹ پر کسٹمر   کو کوئی کام کرنا نہیں پڑتا، صرف انویسٹمنٹ کرنی پڑتی ہے،  نیز جس ویب سائٹ(Rapid Neo)  کوپیسے  بطورانویسٹمنٹ دیے   جارہے ہیں، اس کا بھی کوئی کام  نہیں ہوتا۔
جواب: صورتِ مسئولہ میں Rapid Neo.website کا مذکورہ طریقہ قرض پر  نفع  دینا ہے، جو کہ سود ہے ، قرآن و حدیث میں سودی لین دین کی سخت ممانعت آئی ہے ،بلکہ سود خور کو  اللہ اور کے رسول سے جنگ کرنے کے مترادف قرار دیا ہے ، نیز اس طرح کی  ویپ سائٹ    میں فراڈ اور دھوکہ  کی بنیاد پر اصل سرمایہ ڈوبنے کا بھی امکان ہے،جو کہ سود ہونےکے ساتھ ساتھ قمار بھی ہے ۔نیز مذکورہ ویب سائٹ کا کام چونکہ قرض پر نفع دینا ہے جوکہ سود کے حکم میں ہے لہذ ااس کا ممبر بنانا اور اس کی اجرت لینا بھی شرعا ناجائز اور حرام ہے۔قرآنِ مجید میں ہے:ٱلَّذِينَ يَأۡكُلُونَ ٱلرِّبَوٰاْ لَا يَقُومُونَ إِلَّا كَمَا يَقُومُ ٱلَّذِي يَتَخَبَّطُهُ ٱلشَّيۡطَٰنُ مِنَ ٱلۡمَسِّۚ ذَٰلِكَ بِأَنَّهُمۡ قَالُوٓاْ إِنَّمَا ٱلۡبَيۡعُ مِثۡلُ ٱلرِّبَوٰاْۗ وَأَحَلَّ ٱللَّهُ ٱلۡبَيۡعَ وَحَرَّمَ ٱلرِّبَوٰاْۚ فَمَن جَآءَهُۥ مَوۡعِظَةٞ مِّن رَّبِّهِۦ فَٱنتَهَىٰ فَلَهُۥ مَا سَلَفَ وَأَمۡرُهُۥٓ إِلَى ٱللَّهِۖ وَمَنۡ عَادَ فَأُوْلَٰٓئِكَ أَصۡحَٰبُ ٱلنَّارِۖ هُمۡ فِيهَا خَٰلِدُونَ (سورۃ البقرۃ، رقم الآیة:275) ترجمہ: ”اور جو لوگ سود کھاتے ہیں نہیں کھڑے ہوں گے (قیامت میں قبروں سے) مگر جس طرح کھڑا ہوتا ہے ایسا شحص جس کو شیطان خبطی بنا دے لپٹ کر (یعنی حیران و مدہوش)، یہ سزا اس لیے ہوگی کہ ان لوگوں نے کہا تھا کہ بیع بھی تو مثل سود کے ہے، حال آں کہ اللہ تعالیٰ نے بیع کو حلال فرمایا ہے اور سود کو حرام کردیا ہے۔ پھر جس شخص کو اس کے پروردگار کی طرف سے نصیحت پہنچی اور وہ باز آگیا تو جو کچھ پہلے (لینا) ہوچکا ہے وہ اسی کا رہا اور (باطنی) معاملہ اس کا خدا کے حوالہ رہا اور جو شخص پھر عود کرے تو یہ لوگ دوزخ میں جاویں گے اور وہ اس میں ہمیشہ رہیں گے۔“(ازبیان القرآن) قرآن کریم میں ہے:" يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ "  [سورة المائدة :90] " إِنَّمَا يُرِيدُ الشَّيْطَانُ أَن يُوقِعَ بَيْنَكُمُ الْعَدَاوَةَ وَالْبَغْضَاءَ فِي الْخَمْرِ وَالْمَيْسِرِ وَيَصُدَّكُمْ عَن ذِكْرِ اللَّهِ وَعَنِ الصَّلَاةِ ۖ فَهَلْ أَنتُم مُّنتَهُونَ"(سورة المائدة:91)”   ترجمہ :اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام ہیں سو ان سے بالکل الگ رہو تاکہ تم کو فلاح ہو،  شیطان تو یوں چاہتا ہے کہ شراب اور جوئے کے ذریعے سے تمہارے آپس میں عداوت اور بغض واقع کردے،اور اللہ تعالیٰ کی یاد سے اور نماز سے تم کو باز رکھے،سو اب بھی باز آؤ گے۔“(از بیان القرآن)صحیح مسلم میں ہے:106 - (1598) حدثنا محمد بن الصباح، وزهير بن حرب، وعثمان بن أبي شيبة ، قالوا: حدثنا هشيم ، أخبرنا أبو الزبير ، عن جابر قال: « لعن رسول الله صلى الله عليه وسلم ‌آكل ‌الربا ‌وموكله، ‌وكاتبه وشاهديه، وقال: هم سواء ».."( باب الربا، باب لعن آکل الربا وموکله، ج:3، ص:1219، ط: دار إحياء التراث العربي بيروت)’’ حضرت جابر رضی اللہ عنہ سے روایت ہے کہ اللہ کے رسول ﷺ نے لعنت بھیجی ہے سود کھانے والےپر، سود کھلانے والے پر،سودی معاملہ کے لکھنےوالے پراورسودی معاملہ میں گواہ بننےوالوں پراور ارشاد فرمایا کہ یہ سب(سود کے گناہ میں)برابر ہیں۔‘‘بدائع الصنائع في ترتيب الشرائع  میں ہے:" (وأما) الذي يرجع إلى نفس القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة، على أن يرد عليه صحاحا، أو أقرضه وشرط شرطا له فيه منفعة؛ لما روي عن رسول الله صلى الله عليه وسلم أنه «نهى عن قرض جر نفعا» ؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا، وعن شبهة الربا واجب هذا إذا كانت الزيادة مشروطة في القرض."(كتاب القرض، فصل في شرائط ركن القرض، ج:7، ص:395،  ط:دار الكتب العلمية)البحر الرائق میں ہے: "‌ الميسر ‌اسم لكل قمار."(کتاب الشهادات، باب من تقبل شهادته ومن لا تقبل، ج:7، ص:91، ط:دار الكتاب الإسلامي)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، فصل في البيع، ج:9، ص:625، ط:رشیدیه)فقط واللہ أعلم
                                                  
عنوان: مرحوم کی پنشن کا استعمال کرنے کا حکم
سوال: میرے والد صاحب جو کہ پاکستان اسٹیل مل سے ریٹائر ہوئے ، ان کے EOPI پیسے آتے ہیں،  جو کہ بڑھاپا الاؤنس کہلاتا ہے اور یہ پیسے ہر مہینے آتے ہیں،  ان پیسوں  کی چھ مہینے بعد بائیو میٹرک ہوتی ہے،  جو کہ پروف آف لائف کہلاتی ہے،  آیا کہ یہ بندہ  حیات ہے کہ نہیں،  بائیو میٹرک سال میں دو مرتبہ ہوتی ہے،  مارچ اور ستمبر میں اور آخری بائیو میٹرک 25 اگست کوہوئی تھی،  جو کہ ستمبر کی ہی شمار ہوگی اور اگلے سال مارچ تک چلے گی،  اب مسئلہ یہ ہے کہ دو ستمبر کو والد صاحب کا انتقال ہو گیا اور بینک والوں سے معلوم کیا تو وہ کہتے ہیں کہ انتقال کے بعد والدہ  کے نام سے پیسے آئیں گے ، لیکن  50 ٪ آئیں گے،  لیکن اگلے چار مہینے تک ابو کی سابقہ  بائیو میٹرک معتبر ہے تو وہ پورے آئیں گے،  کیونکہ والدہ تو عدت کی وجہ سے گھر سے باہر نہیں جا سکتی، اب  سوال یہ ہے کہ جو پیسے اگلے چار چھ مہینے تک پورے آئیں گے تو ہم استعمال کر سکتے ہیں،  یعنی کیونکہ آدھے تو والدہ کے نام کے ہوں گے اورآدھے والد کی بائیو میٹرک کی وجہ سے والد کے نام  کے ہوں گے،  مثلا 10 ہزار آتے ہیں، تو والدہ  کے نام کے جو ہوں گے وہ پانچ ہزار ہوں گے اور والد کے جو ہیں بائیومیٹرک کی وجہ سے وہ پانچ ہزار ہوں گے ، تو جو والد والےپانچ ہزار ہیں وہ ہم استعمال کر سکتے ہیں یا نہیں؟ یا ان کا کسی اور مصروف میں استعمال کریں؟
جواب: واضح رہے کہ پنشن حکومت کی جانب سے سرکاری ملازم کے لیے عطیہ ہوتی ہے جو اس کی زندگی میں اس کو ملتی رہتی ہے اور اس کی وفات کے بعد قوانین کے مطابق یہ پنشن کسی وارث کے نام کر دی جاتی ہے ، چونکہ یہ عطیہ ہے اس لیے اس میں میراث کے احکام جاری نہیں ہوتے،  کیونکہ میراث اس مال میں جاری ہوتی ہے جو وفات کے وقت میت کی ملکیت میں موجود ہو۔             صورت مسؤلہ میں جو پنشن والد  کے بائیو میٹرک کی وجہ سے ان کے اکاؤنٹ میں آئے گی، چونکہ ان  کی وفات کے بعدقانونی لحاظ سے ان کا پنشن کا حق ختم ہو گیا ہے اس لیے حکومت اور بینک کو لا علم رکھ کر پنشن وصول کرنا جائز نہیں ہے، اور نہ ہی اس کا استعمال جائز ہے،  لہذا پسماندگان کے لیے ضروری ہےکہ  جس ادارے سے پنشن آتی ہےاس ادارے کوان کی وفات کی خبر دے دیں، پھر  ادارے کے  قوانین کے مطابق جس کے نام یہ پنشن جاری کر دی جائے تو حاصل ہونے والی رقم اسی کی ہو گی اور اسے اپنی مرضی سے استعمال کرنے کی اجازت ہو گی، اگر والدہ کی عدت کے دوران ایسا کرنا ممکن نہ ہو تو فی الحال اضافی پانچ ہزار الگ رکھ لیں بعد میں ادارے سے رابطہ کر ان کا ضابطہ معلوم کر لیا جائے۔ مرقاۃ المفاتیح شرح مشکاۃ میں ہے:"وعن أبي حرة الرقاشي، عن عمه - رضي الله عنه - قال: قال رسول الله - صلى الله عليه وسلم - " "ألا ‌لا ‌تظلموا، ألا لا يحل مال امرئ إلا بطيب نفس منه". رواه البيهقي في " شعب الإيمان "، والدارقطني(إلا بطيب نفس ) أي: بأمر أو رضا منه."(باب الغصب والعارية، ج:5، ص:1974، ط: دار الفكر)شرح المجلۃ میں ہے:"فالتبرع هو إعطاء الشيء غير الواجب، إعطاؤه إحسانا من المعطي."(المادۃ، 58،ج:1،ص:57،ط:دارالجیل)فتاوی ہندیہ میں ہے:"لايثبت الملك للموهوب له إلا بالقبض هو المختار، هكذا في الفصول العمادية."(کتاب الھبة،  ج :4، ص:378، ط:دار االفكر) فتاوی شامی میں ہے:"‌لا ‌يجوز ‌لأحد من المسلمين أخذ مال أحد بغير سبب شرعي."(كتاب الحدود،ج:4،ص:61،ط:سعيد)امداد الفتاویٰ میں ہے :’’چوں کہ میراث اَموالِ مملوکہ میں جاری ہوتی ہے اور یہ وظیفہ محض تبرع واحسان سرکار کا ہے  بدون قبضہ مملوک نہیں ہوتا ،لہذا آئندہ جو وظیفہ ملے گا اس میں  میراث جاری نہیں ہوگی ،سرکار کو اختیار ہے جس طرح چاہے  تقسیم کردے۔‘‘(کتاب الفرائض  ج 4 ص 342 ط:مکتبہ دارالعلوم کراچی) فقط واللہ اعلم
                                                  
عنوان: پب جی گیم میں گفٹ کی خرید وفروخت کا حکم
سوال: پب جی میں گفٹس بھیج کے پیسے کمانا کیسا ہے؟ ایک گفٹ میں کسی بندے کی آئی ڈی میں بھیجتا ہوں ،بدلے میں مجھے وہ مقرر کی ہوئی رقم دیتا ہے تو کیا وہ رقم میرے لیے حلال ہے؟
جواب: واضح رہے کہ  خرید و فروخت   جائز ہونے کی بنیادی شرطوں میں سے ایک یہ بھی ہے کہ  مبیع (جس  چیز کو بیچا جارہا ہے) اور ثمن( جس کے ذریعے  کسی چیز کو خریدا جارہا ہے)   خارج میں مادی شکل میں  موجود ہو، اور وہ مالِ متقوم ہو، محض فرضی چیز نہ ہو، لہذا جس چیز کا خارج میں وجود نہ ہو اور نہ ہی اس کے پیچھے کوئی جامد اثاثے ہوں  تو شرعاً ایسی  چیزوں کی خرید وفروخت جائز نہیں ۔لہذا صورت ِ مسئولہ میں سائل کا کسی دوسرے شخص کی آئی ڈی میں  گفٹ ( جس کا خارج میں کوئی وجود نہیں ،صرف فرضی چیز ہے) بھیج کر اس پر مقرر کردہ رقم لینا شرعاً جائز نہیں ۔نوٹ:پپ جی گیم کھیلنا درست نہیں، مزید تفصیل کے لیے مندرجہ ذیل لنک ملاحظہ فرمائیں:پپ جی گیم کھیلنے کا حکمبدائع الصنائع میں ہے :"وأما الذي يرجع إلى المعقود عليه فأنواع (منها) : أن يكون موجودا فلاينعقد بيع المعدوم ... (ومنها) أن يكون مالاً لأن البيع مبادلة المال بالمال".(كتاب البيوع، فصل في الشرط الذي يرجع إلى المعقود عليه ،ج:5،ص: 138، 140،ط:سعید)فقط والله أعلم
                                                  
عنوان: منہ بولا بیٹا گود لینے والے کا وارث نہیں بنتا
سوال: ایک عورت نے ایک لڑکا گود لیا، اب ان کا انتقال ہوگیا ہے، انہوں نے اس کی کمائی نہیں کھائی، اب وہ کہتا ہے کہ میرا اپنی امی کی طرف سے حصہ ہے، اس بارے میں وضاحت فرمائیں۔
جواب: واضح رہے کہ کسی شخص کا کسی بچے کو گود لینے سے وہ اس کا حقیقی بیٹا نہیں بن جاتا اور  گود لینے والے شخص کی وفات کے بعد اس کے  ترکہ سےاس بچے کو اس کی اولاد ہونے کی حیثیت سے کچھ نہیں ملتا، لہٰذا صورتِ مسئولہ میں گود لیے ہوئے  لڑکے کو مرحومہ کے ترکہ میں سے کچھ نہیں ملے گا۔ قرآن کریم میں ہے:"وَما ‌جَعَلَ ‌أَدْعِياءَكُمْ أَبْناءَكُمْ ذلِكُمْ قَوْلُكُمْ بِأَفْواهِكُمْ وَاللَّهُ يَقُولُ الْحَقَّ وَهُوَ يَهْدِي السَّبِيلَ[سورة الأحزاب الآية:4]ترجمہ:” اور تمہارے منہ بولے بیٹوں کو تمہارا (سچ مچ کا) بیٹا نہیں بنا دیا یہ صرف تمہارے منہ سے کہنے کی بات ہے اور الله حق بات فرماتا ہے اور وہی سیدھا راستہ بتلاتا ہے“ ۔(بیان القرآن)فقط واللہ أعلم
                                                  
عنوان: ایسی پارٹی کی حمایت کرنا جن کا مقصد ملک کو ہندو اسٹیٹ بنانا ہو
سوال: کیا فرماتے ہیں علمائے کرام اس مسئلے کے بارے میں کہ ہمارے ملک میں الیکشن میں کچھ ایسی پارٹی حصہ لیتی ہیں، جن کا مقصد ہندوستان کو ہندو راشٹر(ہندو اسٹیٹ) بنانا ہے جس کا وہ کھلم کھلا پرچار کرتے ہیں اور عوام کی اکثریت ان کے مقصد سے واقف بھی ہے، اب ایسی حالات میں اس پارٹی کے امیدوار کو ووٹ دینا کیسا ہے اور جو مسلم ان کو ووٹ دیتے ہیں یا دینے کی مانگ کرتے ہیں ان مسلمانوں پر شریعت کیا حکم لگاتی ہے ؟
جواب: واضح رہے کہ جس پارٹی کے مقاصد عوام کے سامنے واضح ہوں،ان مقاصد کے تناظر میں ہی رائے دہی کا عمل کرنا چاہیے،باقی ہندوستان میں مسلمان کے حق میں کون سی پارٹی اور امید وار بہتر نمائندہ ثابت ہوسکتا ہے،اس کے بارے میں ہندوستان کے ان علمائے کرام کی رائے پر عمل کرنا چاہیے،جو مقامی طور پر میدان عمل سے وابستہ ہیں۔فقط واللہ اعلم
                                                  
عنوان: جیز کیش اکاؤنٹ کھلوانے کا حکم
سوال: اگر جیز کیش پر اکاؤنٹ کھلوانے کے بعد وہ سم استعمال نہ  کی جاۓ اور کمپنی کا دیا ہوا کیش بیک استعمال نہ کیا جائے تو ایسی صورت میں اکاؤنٹ کھلوانا جائز ہے ؟اکاؤنٹ کھلوانے کا مقصد صرف یہ ہے کہ دوسری ایپ سے کچھ خریداری کی گئی ہے ،جس کی ادائیگی جیز کیش سے کرنی ہے؟
جواب: صورتِ مسئولہ میں جاز کیش    اکاؤنٹ آن لائن بینکنگ کی ایک قسم ہے اور یہ در اصل موبی لنک  مائکروفائنینس بینک کی  آن لائن سروس ہے۔ اس اکاؤنٹ کی شرائط  و ضوابط میں   اس بات کی صراحت  ہے کہ  اس اکاؤنٹ پر قرض نہیں ملے گا حتی کہ  بینک سے قرض کی اجازت نہ لے لی جائے اور شرائط و ضوابط  میں رکھی ہوئی رقم پر سود  ملنے کی  کوئی صراحت بھی نہیں ہے،نیز  یہ بھی واضح رہے کہ جاز اکاؤنٹ میں جو پیسے رکھوائے جاتے ہیں وہ صارف کی طرف سے قرض ہوتے ہیں،اور صارف جب جاز اکاؤنٹ کے ذریعہ کوئی رقم کی ادائیگی کرتا ہے چاہے وہ اس کے ذریعہ کچھ خریدے یا بل کی ادائیگی کرے یا بیلنس ڈلوائےیا کہیں مال منتقل کرے،  ہر صورت میں وہ جب وہ رقم ڈلوائے گا چاہے ایک لمحہ کے لیے ہی کیوں نہ ہو  قرض ہوگی  اور  پھر اس قرض کو استعمال کر کے ادائیگی ہوگی اور اس طرح کی ادائیگی بعض مرتبہ پر جاز  کمپنی صارف کو مختلف قسم کے ڈسکاؤنٹ اور مالی فوائد دیتی ہے۔لہذا شرائط و ضوابط کو  مدِّ نظر رکھتے  ہوئے اکاؤنٹ کھلوانے کی اجازت ہے؛ کیوں کہ اس میں کسی قسم کے سودی معاملہ کا ذکر نہیں،  لیکن اس اکاؤنٹ کو استعمال کرنے  کی صورت میں جن  مواقع پر کوئی ڈسکاؤنٹ  یا کسی قسم کا مالی فائدہ  ملے گا  وہ ناجائز ،حرام اور سود کے حکم میں ہوگا؛ کیوں کہ ادارہ کی طرف  سے یہ  ڈسکاؤنٹ اکاؤنٹ کے ذریعہ ادائیگی پر ہی ہے یعنی ادارہ کو قرض دے کر پھر اس قرض کے ذریعہ ادائیگی پر ہی ہے؛  لہذا یہ قرض پر نفع ہوگا اور قرض پر نفع حرام ہے،  لہذ اان مواقع میں اس اکاؤنٹ کو استعمال کرنے کی اجازت نہیں ہوگی۔فتاوی شامی میں ہے:"(قوله : كل قرض جر نفعاً حرام) أي إذا كان مشروطاً كما علم مما نقله عن البحر."( باب المرابحة والتولية، مطلب كل قرض جر نفعاً حرام،ج:5،ص؛166، ط: سعيد)البحر الرائق میں ہے:"ولايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر... وفي الخلاصة: القرض بالشرط حرام."( باب المرابحة والتولية، فصل في بيان التصرف في المبيع والثمن،ج:6،ص:133، ط: دار الكتب الاسلامي)فقط واللہ اعلم
                                                  
عنوان: کیا کاروبار میں کوئی متعین نفع رکھناضروری ہے
سوال: ایک شخص نے کوئی چیز مثلاً پچاس روپے کی خریدی ،اب یہ شخص اس کوفروخت کرتے وقت کس حد تک اس پر منافع رکھ سکتاہے؟کیامنافع اس کے قیمت کے برابر ہو؟
جواب: واضح رہے کہ شریعت مطہرہ نے کاروبار ی لین دین میں نفع کا تعین عاقدین کی باہمی رضامندی پررکھاہے،اورخریدوفروخت میں منافع کے حوالے سے کسی قسم کی حد اورپابندی نہیں رکھی ،نفع لینے کی شرعاً کوئی حدمتعین نہیں ہے،باہمی رضامندی سے جتناچاہے نفع لے سکتے ہیں،البتہ یہ شرط ہے کہ جھوٹ نہ بولیں نہ ہی گاہک کودھوکہ دیں ،کسی کی مجبوری کاغلط فائدہ  نہ اٹھائیں،متعارف نفع سے زائدلیناغبن فاحش میں آتاہے،اوریہ مروت اوراسلامی معیشت کے بنیادی اصولوں کے خلاف  ہے،لہذابازارکے متعارف نفع سے زائد نفع رکھنامناسب نہیں۔سنن ابی داؤد میں ہے:"عن ‌أنس بن مالك قال: «قال ‌الناس: يا رسول الله، غلا السعر فسعر لنا. قال رسول الله صلى الله عليه وسلم: إن الله هو المسعر القابض الباسط الرازق، وإني لأرجو أن ألقى الله وليس أحد منكم يطالبني بمظلمة في دم ولا مال".(كتاب التجارة، باب التسعير، ج:3، ص:286، ط:المطبعة الأنصارية بدهلي- الهند)شرح المجلۃ میں ہے:"‌الثمن ‌المسمى هو الثمن الذي يسميه ويعينه العاقدان ‌وقت ‌البيع بالتراضي سواء كان مطابقا للقيمة الحقيقية أو ناقصا عنها أو زائدا عليها".(كتاب البيوع، الثمن المسمى، ج:1، ص:124، ط:دار الجيل)فتاوی ہندیہ میں ہے:"المرابحة بيع بمثل الثمن الأول وزيادة ربح والتولية بيع بمثل الثمن الأول من غير زيادة شيء والوضيعة بيع بمثل الثمن الأول مع نقصان معلوم والكل جائز".(کتاب البیوع، الباب الرابع عشر في المرابحة والتولية والوضيعة، ج:3، ص:160، ط:دارالفکر)فقط واللہ اعلم
                                                  
عنوان: جی پی فنڈ میں ملنے والی اضافی رقم لینا جائز ہے؟
سوال: جی پی فنڈ  میں  ملازم کی تنخواہ سےکٹوتی جبری ہوتی ہے یا اختیاری؟کیا کٹوتی شدہ رقم منافع کے ساتھ لینا جائز ہے؟اگر لینا جائز  نہیں ہے تو کسی نے لا علمی میں منافع وصول کرلیے تو اب کیا حکم ہے؟ان منافع کو صدقہ کرسکتا ہے؟
جواب: واضح رہے کہ مختلف  کمپنیوں کی طرف سے ملازم کوجی پی فنڈ کی سہولت فراہم کی جاتی ہے اور اس فنڈ میں شمولیت کے لیے  ملازم کی تنخواہ  سے کچھ کٹوتی (جبری  یا اختیاری)ہوتی ہے،  جو ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے۔ بعض کمپنیاں اپنے ہر ملازم کو جبری طور پراس فنڈ کا حصہ بناتی ہیں،  اس میں ملازم کا کچھ اختیار نہیں ہوتا، نہ وہ اس کٹوتی کو بند کرسکتا ہے اور نہ ہی اس میں کوئی تبدیلی  کرسکتا ہے، جس کی وجہ سے ہر ماہ اسے تنخواہ  ملنے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو ملتی ہے۔اس  کا حکم یہ ہے کہ جبری فنڈ پرسالانہ جو اضافے کیے جاتے ہیں، وہ شرعاً جائز ہیں،  سود میں داخل نہیں ہیں، اس لیے کہ  کٹوتی شدہ رقم قبضہ سے پہلے ملازم کی ملک ہی نہیں ہوتی،  کیوں کہ  تنخواہ کا جو  حصہ ملازم نے وصول نہیں کیا وہ  اس کی ملک میں داخل نہیں ہوا، لہٰذا یہ اضافے کمپنی کی طرف سے ملازم کے لیے تبرع و انعام ہے اور ملازم کے لیے ان کو وصول کرناشرعاً جائز ہے۔ بعض کمپنیوں  کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بل کہ کمپنی اپنے ملازمین کو اختیار دیتی ہے کہ اپنی رضامندی سے جو ملازم اس فنڈ سے فائدہ اٹھانا چاہے وہ اس فنڈ کا حصہ بن سکتا ہے، پھر کوئی سرکاری ملازم بلا جبرو اکراہ اپنی مرضی سے  درخواست دے کر  کچھ رقم جی پی فنڈ میں کٹوانا چاہے تو  کمپنی ہر ماہ طے شدہ شرح کے مطابق ملازم کی تنخواہ سے کٹوتی کرکے مذکورہ فنڈ میں جمع کرتی رہتی ہے۔اس کا حکم یہ ہے کہ  ملازم   کے لیےاپنی تنخواہ سے جتنی کٹوتی ہوئی  ہے  وہ اصل رقم  اورادارے یا کمپنی یا حکومت کی طرف سے ملائی گئی  رقم  حلال ہے اور اس کو لینے کی اجازت ہے،لیکن ان پر  ملنے والےمنافع شرعاًسودہیں، جس کا لینا ملازم کے لیے قطعاً حرام ہے، تاہم کسی ملازم نے اضافی سودی رقم وصول کرلی تو اب اس کے ذمہ لازم ہے کہ  کسی فقیر کو بغیر ثواب کی نیت کے وہ اضافی رقم صدقہ کردے۔العقود الدریۃ فی تنقیح الفتاوی الحامدیۃ میں ہے:"المتبرع ‌لا ‌يرجع بما تبرع به على غيره."(كتاب المداينات، ج:2، ص:226، ط: دار المعرفة)فتاوی شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه، وإن كان مالا مختلطا مجتمعا من الحرام ولا يعلم أربابه ولا شيئا منه بعينه حل له حكما، ‌والأحسن ‌ديانة التنزه عنه."(كتاب البيوع، باب البيع الفاسد، مطلب رد المشترى فاسدا إلى بائعه فلم يقبله، ج:5، ص:99، ط: سعيد)وفیہ أیضاً:"تصدقوا بها لأن ‌سبيل الكسب ‌الخبيث ‌التصدق إذا تعذر الرد على صاحبه ".(كتاب الحظر والإباحة، فصل في البيع، ج:6، ص:385، ط: سعيد)فقط والله أعلم
                                                  
عنوان: درزی کا ٹخنوں سے نیچے تک شلوار یا پتلون سینا
سوال: 1۔ میں درزی کا کام کرتا ہوں، جہاں مجھے آڈر کے مطابق مردانہ کپڑے سینے ہوتے ہیں،  کام میں شلوار قمیص،  پینٹ شرٹ،  کورٹ، ٹائی سب سینے ہوتے ہیں،  کیا میرے  لیے یہ سب کام لینا اور سی کر دینا اور اجرت لینا جائز ہے؟2۔ عام طور پر درزی شلوار یا پینٹ کا ناپ بڑھتا ہوا  ہی لیتے ہیں، یعنی زمین تک کا سائز لیتے ہیں، البتہ اگر کسٹومر ٹخنوں سے اوپر تک سائز لینے کا کہتا ہے تو ہم درزی ٹخنوں سے اوپر تک سائز لے لیتے ہیں، کیا اس معاملہ میں درزی ذمہ دار ہوگا؟ یعنی اس کی کمائی حلال ہوگی کہ نہیں؟
جواب: 1۔  کپڑے سی کر سلائی کی مد میں اجرت لینا جائز ہے، تاہم خلاف شرع لباس سینے سے اجتناب ضروری ہے، ٹائی یا پینٹ پہننا اگرچہ حرام نہیں، تاہم ٹائی پہننا کراہت سے خالی بھی نہیں، جس کی وجہ سے ٹائی کی سلائی کی اجرت اگرچہ حرام تو نہیں تاہم گوں نا گوں  کراہت سے خالی بھی نہیں۔2۔  ٹخنوں سے نیچے پائنچے رکھنا مکروہ تحریمی ہے،  اس گناہ سے اجتناب کرنا ضروری ہے، اگرچہ ٹخنے چھپانا ہر ایک کا اپنا فعل ہے، جس کا گناہ اسے ہی ہوتا ہے، کسی اور کو نہیں ہوتا، تاہم ٹخنوں سے نیچے شلوار یا پتلون سینا گناہ کے کام میں ایک قسم کی معاونت کے قبیل سے ہے، جس کی وجہ کمائی میں بھی اجرت کا اتنا حصہ کراہت سے خالی نہیں رہتا، لہذا درزی کے پیشے سے وابستہ افراد کو اس معاونت سے اجتناب کرنا چاہیے۔فتاوي شامي میں ہے:"وَيُكْرَهُ لِلرِّجَالِ السَّرَاوِيلُ الَّتِي تَقَعُ عَلَى ظَهْرِ الْقَدَمَيْنِ عَتَّابِيَّةٌ." (فَصْلٌ فِي اللُّبْسِ ، ٦ / ٣٥١) ۔فقط واللہ اعلم
                                                  
عنوان: قرض دینے کی صورت میں مقروض سے زمین کرایہ پر لینے کا حکم
سوال: ایک مسئلہ  پیش آیا ہے، جو انتہائی حیران کن ہے۔ فرض کریں زید کو پیسوں کی سخت ضرورت ہے، وہ عمرو کے پاس آتا ہے اور عمرو سے کہتا ہے میرے پاس 5 ایکڑ زمین ہے وہ مجھ سے کرایہ پر لو اور مجھے پیسے دو، عمرو کرایہ پر لیتا ہے اور زید کو 5 لاکھ نقد دیتا ہے، زمین 5 سالہ کرایہ پر دی جاتی ہے، اور 5 سال کے بعد زید عمرو کے پاس آتاہے اور اسے کہتا ہے میری زمین دو، عمرو کہتا ہے میرے پیسے دو اور اپنا کرایہ لو، ہر سال فی ایکڑ کرایہ 2 ہزار ہے، اس طرح سے زید اپنے 50 ہزار کاٹتا ہے 5 سال کی اجرت، اور عمرو کو 4 لاکھ 50 ہزار واپس دے دیتا ہے۔اب مسئلہ حیران کن یہ ہے کہ اگر زید کو عمرو صرف 50 ہزار (جو ان دونوں کے عقد کے مطابق  زمین کاکرایہ بنتا ہے ) دیتا ہے عقد والے دن، تو زید اپنی زمین عمرو کو نہیں دے گا، اگر عمرو اتنی ہی رقم زید کو دے جتنی زید کو چاہیے تو تب زید اپنی زمین اجرت پر دے گا، اور اجرت کا ٹائم ختم ہونے کے بعد 50 ہزار کاٹ کر بقایا پیسے عمرو کو واپس دے دے گا، کیا  شرعاً یہ صحیح ہے؟ اگر صحیح ہے، تو جو بقایا ساڑے چار لاکھ روپیہ دے رہا ہے وہ کس چیز کے ہے؟ برائے مہربانی مدلل طریقے سے بتائیے گا۔
جواب: صورتِ مسئولہ میں عمر ونے جو پانچ لاکھ روپے زید کو دئیےتھے، وہ زید پر قرض تھے، ، لہذا مدت پوری ہونے کے بعد زید  اپنی زمین کا مکمل کرایہ (پچاس ہزار ،پانچ لاکھ سےمنہا کرکے ) لے لے گا اور بقیہ ساڑھے چار لاکھ روپے  عمرو کو واپس کردے گا، البتہ اس قرض کی وجہ سے   مذکورہ زمین مارکیٹ ویلیو سے کم کرایہ پر لینا یا دینا جائز نہیں، اس لیے کہ  قرض کے عوض میں کسی قسم کا مشروط نفع اٹھانا سود  اور حرام ہے۔النتف فی الفتاوى میں ہے:‌‌‌"انواع ‌الربا: واما الربا فهو ثلاثة اوجه: احدها في القروض، والثاني في الديون، والثالث في الرهون. ‌‌الربا في القروض: فاما في القروض فهو على وجهين: احدها ان يقرض عشرة دراهم باحد عشر درهما او باثني عشر ونحوها. والآخر ان يجر الى نفسه منفعة بذلك القرض او تجر اليه وهو ان يبيعه المستقرض شيئا بارخص مما يباع او يؤجره او يهبه... ولو لم يكن سبب ذلك هذا القرض لما كان ذلك الفعل فان ذلك ربا وعلى ذلك قول ابراهيم النخعي كل دين جر منفعة لا خير فيه."(‌‌انواع الربا، ج: 1، ص: 485،484، ط: مؤسسة الرسالة - بيروت)فتاوی شامی میں ہے:  "كل قرض جر نفعا، حرام.وفي الرد: (قوله كل قرض جر نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه."(کتاب البیوع، باب المرابحة والتولیة، فصل فی القرض، مطلب كل قرض جر نفعا حرام، ج: 5، ص: 166، ط: سعید)فقط والله أعلم
                                                  
عنوان: افیون اوربھنگ کاکاروبارکیساہے؟
سوال: ایک شخص بھنگ،تریاق(افیون)وغیرہ کی کاشت کرتاہے،اورپھراس کوفروخت کرتاہے،اوراس کویہ بھی معلوم نہیں کہ کیایہ بھنگ وغیرہ ادویات میں استعمال ہوتاہےیانشہ میں ۔اب سوال یہ ہےکہ کیامذکورہ بالاچیزوں کوکاشت کرناجائزہے؟اوراس کوفروخت کرناحلال ہےیانہیں؟
جواب: واضح رہے کہ بھنگ،تریاق(افیون)کاچوں کہ جائزاستعمال بھی ہوتاہے،جیسےادویات اوردیگرجائزامورمیں ،لہذاشرعاًاس کی کاشت کلیۃً منع نہیں ہے،اوردواسازاداروں کویاایسےکسی شخص کوفروخت کرناجس کےبارےمیں معلوم ہوکہ وہ اس سےوہ ادویات میں استعال کرےگاجائزہے،البتہ کسی ایسےشخص کوفروخت کرناجس کےبارےمیں فروخت کنندہ کومعلوم ہویاغالب گمان  ہوکہ خریدارافیون یابھنگ ناجائزمقصدمیں استعمال کرےگامکروہ تحریمی ہے،تاہم حکومت کی طرف سےعام افراداورنجی شعبوں کےلیے افیون اوربھنگ وغیرہ کی کاشت پرپابندی ہے،اورآج کل اس کاعام  استعمال جائزکاموں میں کم اورنشہ آورمیں زیادہ ہے،لہذااس حکومت کی اجازت کےبغیراس کوکاروباری مشغلہ بنانےیااس کی کاشت کاری سےاجتناب کیاجائے۔نیزاس کی کاشت کاری سےزمین دیگرفصلوں کےلیے قابل زراعت بھی نہیں رہتی،لہذاجہاں اس کی کاشت کی وجہ سے غذاکی قلت پیداہوتووہاں خصوصاًاجتناب کیاجائے،کیوں کہ غذادواسےمقدم ہے۔درالمختار  میں ہے:"(وصح بيع غير الخمر) مما مر، ومفاده صحة بيع الحشيشة والأفيون.قلت: وقد سئل ابن نجيم عن بيع الحشيشة هل يجوز؟ فكتب لا يجوز، فيحمل على أن مراده بعدم الجواز عدم الحل."(كتاب الاشربة، ج:6، ص:454، ط:سعيد)وفيه ايضاً:"(ويحرم أكل البنج والحشيشة)هي ورق القتب (والأفيون) لأنه مفسد للعقل ويصد عن ذكر الله وعن الصلاة (لكن دون حرمة الخمر، فإن أكل شيئا من ذلك لا حد عليه وإن سكر) منه (بل يعزر بما دون الحد) كذا في الجوهرة."(كتاب الاشربة، ج:6، ص:457، ط:سعيد)کفایت المفتی میں ہے:جواب :” افیون کی تجارت جائز ہے “۔(کفایۃ المفتی، ج:9، ص:129، ط:دارالاشاعت)فتاوی محمودیہ میں ہے:”گانجہ، بھنگ، افیون کی تجارت مکروہ تحریمی ہے، لیکن اگر کسی نے کر لیا تو صحیح ہو جائے گی“۔(فتاوی محمودیہ، ج:16، ص:123، ط:فاروقیہ)فقط واللہ اعلم
                                                  
عنوان: دکان داروں کو قسطوں پر سامان بیچنا
سوال: میں کاسمیٹکس اور گارمنٹس کا کاروبار کرتا ہوں،میرے کام کا طریقہ کار یہ ہے کہ میں ہول سیل مارکیٹ سےمال خرید کر آگے دکان داروں کو ادھار قسطوں پر فروخت کرتا ہوں مثلاً ایک لاکھ کامال خرید کرلاتا ہوں پھر دکان داروں کوچھ ماہ یاآٹھ ماہ کے لیے قسطوں پر  ادھار   یومیہ قسط  پر (روزانہ  کی قسط  ہزار یا پانچ سومقرر ہوتی ہے)ایک لاکھ چالیس ہزار روپے میں فروخت کردیتا ہوں،اور کبھی میں خریدنے والے دکان دار کو اپنا وکیل بناتا ہوں کہ وہ میری طرف سے ہول سیل مارکیٹ سے خریدے پھر میں اس چیز کو اپنے قبضے اور کسٹڈی میں لینے کے بعد اس دکان دار کو فروخت کرتا ہوں(ادھار مال دینے  کی وجہ سے دکان دار مجھ سے مال خریدتے ہیں ،براہ راست ہول سیلر سے نہیں خریدتے)نیزاگر کوئی  دکان دار قسط دینے میں مقررہ مدت سے کچھ تاخیر بھی کرتا ہے تو اس سے اضافی رقم نہیں لیتا، اب سوال یہ ہے کہ میرا اس طرح کاروبار کرنا جائز ہے یا ناجائز ؟
جواب: صورتِ مسئولہ میں سائل کاہول سیل مارکیٹ سے مال خرید کر   اوراپنے قبضہ میں لےکر آگے دکان داروں کو ادھار   قسطوں پریومیہ قسط کے حساب سے فروخت کرنا جائز ہے بشر ط یہ کہ  قسط کی مدت متعین ہو یعنی یہ معلوم کہ کس مہینہ یا تاریخ تک مکمل قسطیں ادا کردی جائیں گی،اورقسط کی ادائیگی میں تاخیر کی صورت میں کوئی اضافی رقم(جرمانہ)نہ لی جائے،نیز اسی طرح سائل کا دکان دار کو خریداری کا وکیل بنانا پھر دکان دار(خریداری کا وکیل) کے خریدنے کے بعد سائل کا اس چیز کو اپنے قبضہ میں لے کر    اسی دکان دار(وکیل) کو فروخت کرنا جائز ہے،تاہم اگر سائل(موکل)نے دکان دار(خریداری کاوکیل) سے وہ چیز اپنے قبضہ میں نہیں لی،بلکہ اسی کے قبضہ میں رہتے ہوئے اس کو بیچ دی تو یہ صورت جائز نہیں ہے۔مجلۃ الاحکام العدلیہ میں ہے :"‌البيع ‌مع ‌تأجيل ‌الثمن وتقسيطه صحيح يلزم أن تكون المدة معلومة في البيع بالتأجيل والتقسيط".( الكتاب الاول في البيوع، الفصل الثانی فی بیان المسائل المتعلقۃ فی البیع  بالتاجیل والنسیئۃ، ص:50، ط:نور محمد)فتاوی شامی میں ہے:"والأصل أن القبضين إذا تجانسا ناب أحدهما عن الآخر، وإذا تغايرا ناب الأعلى عن الأدنى لا عكسه(قوله عن الآخر) كما إذا كان عنده وديعة فأعارها صاحبها له فإن كلا منهما قبض أمانة فناب أحدهما عن الآخر (قوله عن الأدنى) فناب قبض المغصوب والمبيع فاسدا عن قبض المبيع الصحيح ولا ينوب قبض الأمانة عنه."(كتاب الهبة، ج:5، ص:694، ط:سعيد)تحفة الفقهاء میں ہے:ولو باع الراهن المرهون من المرتهن وهو في حبسه لا يصير قابضاً بنفس الشراء ما لم يجدد القبض بأن يمكن من قبضه حقيقة بأن كان حاضراً في مجلس الشراء أو يذهب إلى بيته ويتمكن من قبضه؛ لأن قبض الرهن قبض أمانة، وإنما يسقط الدين بهلاكه لا بكونه مضموناً، ولكن بمعنى آخر عرف في موضعه، وقبض الأمانة لا ينوب عن قبض الشراء، وكذلك إذا كان في يده أمانة مثل الوديعة والعارية والإجارة ونحوها لم يدخل في ضمان المشتري إلا أن يتمكن من قبض جديد؛ لأن قبض الأمانة لا ينوب عن قبض الضمان".(کتاب البیوع، حکم البیع، ج:2، ص:43، ط:سعید)فقط واللہ اعلم
                                                  
عنوان: انشورنس کا حکم
سوال: کار گاڑی وغیرہ کا بیمہ (انشورنس) کروانا جائز ہے یا نہیں؟ شریعتِ محمدی کی رو سے راہ نمائی فرمائیں!
جواب: انشورنس /بیمہ کے جتنے مروجہ طریقے ہیں  وہ  سود  اور  قمار  (جوا)  کا  مرکب  ہیں  اور  سود  اور  قمار کا لین دین  شریعتِ  مطہرہ  میں  بنصِ  قرآنی حرام ہے، لہٰذا کسی بھی شخص کے لیے کسی بھی انشورنس کمپنی کے ساتھ کسی بھی قسم  کی (چاہے جانی ہو یا مالی ) انشورنس/ بیمہ  کا کوئی معاہدہ کرنا جائز نہیں ہے۔قرآن کریم میں ہے:الَّذِينَ يَأْكُلُونَ الرِّبَا لَا يَقُومُونَ إِلَّا كَمَا يَقُومُ الَّذِي يَتَخَبَّطُهُ الشَّيْطَانُ مِنَ الْمَسِّ ذَلِكَ بِأَنَّهُمْ قَالُوا إِنَّمَا الْبَيْعُ مِثْلُ الرِّبَا وَأَحَلَّ اللَّهُ الْبَيْعَ وَحَرَّمَ الرِّبَا فَمَنْ جَاءَهُ مَوْعِظَةٌ مِنْ رَبِّهِ فَانْتَهَى فَلَهُ مَا سَلَفَ وَأَمْرُهُ إِلَى اللَّهِ وَمَنْ عَادَ فَأُولَئِكَ أَصْحَابُ النَّارِ هُمْ فِيهَا خَالِدُونَ۔                [البقرۃ:۲۷۵ ]يَاأَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ۔            [المائدۃ: ۹۰ ]حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»". (صحیح مسلم، باب لعن آکل الربا و موکله، ج:3، ص:1219،ط:داراحیاءالتراث العربی)         مصنف ابن ابی شیبۃ میں ہے:"عن ابن سیرین قال: كل شیئ فیه قمار فھو من المیسر". (کتاب البیوع و الأقضیة، البیض الذی یقامر فیه،ج:6،ص:683،ط:مکتبة الرشد الریاض)فتاویٰ شامی میں ہے:"لأن القمار من القمر الذي يزداد تارة وينقص أخرى، وسمي القمار قماراً لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (کتاب الحظر والإباحة، فصل فی البیع،ج:4،ص:403،ط:سعید)الفقہ الاسلامی و ادلتہ میں ہے:"أنواع التأمين:التأمين من حيث الشكل نوعان: ۱  - تأمين تعاوني ...۲  - تأمين تجاري أو التأمين ذو القسط الثابت، وهو المراد عادة عند إطلاق كلمة التأمين، وفيه يلتزم المستأمن بدفع قسط معين إلى شركة التأمين القائمة على المساهمة، على أن يتحمل المؤمن (الشركة) تعويض الضرر الذي يصيب المؤمن له أو المستأمن. فإن لم يقع الحادث فقد المستأمن حقه في الأقساط، وصارت حقا للمؤمن. وهذا النوع ينقسم من حيث موضوعه إلى: ۱  - تأمين الأضرار: وهو۔۔۔۔۔۔ ۲  - وتأمين الأشخاص: وهو يشمل:التأمين على الحياة: وهو أن يلتزم المؤمن بدفع مبلغ لشخص المستأمن أو للورثة عند الوفاة، أو الشيخوخة، أو المرض أو العاهة، بحسب مقدار الإصابة.والتأمين من الحوادث الجسمانية: وهو أن يلتزم المؤمن بدفع مبلغ معين إلى المؤمن له في حالة إصابته أثناء المدة المؤمن فيها بحادث جسماني، أو إلى مستفيد آخر إذا مات المستأمن ... أما التأمين التجاري أو التأمين ذو القسط الثابت: فهو غير جائز شرعا، وهو رأي أكثر فقهاء العصر ... وسبب عدم الجواز يكاد ينحصر في أمرين: هما الغرر والربا. أما الربا: فلا يستطيع أحد إنكاره؛ لأن عوض التأمين ناشئ من مصدر مشبوه قطعا؛ لأن كل شركات التأمين تستثمر أموالها في الربا، وقد تعطي المستأمن (المؤمن له) في التأمين على الحياة جزءا من الفائدة، والربا حرام قطعا في الإسلام ... والربا واضح بين العاقدين: المؤمن والمستأمن، لأنه لا تعادل ولا مساواة بين أقساط التأمين وعوض التأمين، فما تدفعه الشركة قد يكون أقل أو أكثر، أو مساويا للأقساط، وهذا نادر۔ والدفع متأخر في المستقبل. فإن كان التعويض أكثر من الأقساط، كان فيه ربا فضل وربا نسيئة، وإن كان مساويا ففيه ربا نسيئة، وكلاهما حرام ...أما الغرر: فواضح في التأمين؛ لأنه من عقود الغرر: وهي العقود الاحتمالية المترددة بين وجود المعقود عليه وعدمه، وقد ثبت في السنة حديث صحيح، رواه الثقات عن جمع من الصحابة: «أن رسول الله صلى الله عليه وسلم نهى عن بيع الغرر». ويقاس على البيع عقود المعاوضات المالية، فيؤثر الغرر فيها، كما يؤثر في عقد البيع. وعقد التأمين مع الشركات من عقود المعاوضات المالية، لا التبرعات، فيؤثر فيه الغرر، كما يؤثر في سائر عقود المعاوضات المالية، وقد وضعه رجال القانون تحت عنوان (عقود الغرر) لأن التأمين لايكون إلا من حادث مستقبل غير محقق الوقوع، أو غير معروف وقوعه، فالغرر عنصر لازم لعقد التأمين. والغرر في التأمين في الواقع كثير، لا يسير، ولا متوسط؛ لأن من أركان التأمين: الخطر، والخطر حادث محتمل لا يتوقف على إرادة العاقدين. والمؤمن له لا يستطيع أن يعرف وقت العقد مقدار ما يعطي، أو يأخذ، فقد يدفع قسطا واحدا، ويقع الخطر، فيستحق جميع ما التزم به المؤمن، وقد يدفع جميع الأقساط، ولا يقع الخطر، فلا يأخذ شيئا وكذلك حال المؤمن، لا يعرف عند العقد مقدار ما يأخذ، أو ما يعطي". (القسم الثالث: العقود أو التصرفات المدنیة، أنواع التامین، ج:5، ص:3421۔۔3425، ط:دارالفکر)فقط واللہ اعلم
                                                  
عنوان: مسلمان کاغیرمسلم فوج میں شمولیت کاحکم
سوال: 1)کیا کسی غیر مسلم ملک میں رہتے ہوئے اس کی فوج میں شامل ہو سکتے ہیں؟ ۔۔۔2)اگر وہ غیر مسلم ملک کسی مسلم ملک سے جنگ کرے تو اس فوجی کے لئے کیا حکم ہے؟۔۔۔3) اگر مسلم ملک حق پر نہ ہو تو پھر کیا حکم ہے؟
جواب: 1)غیرمسلم حکومت یافردکی ملازمت توجائزہے۔۔۔2)مگرایسی ملازمت جس میں مسلمانوں کومسلمان کےخلاف کاروائی کاحکم ملتاہوناجائزہے۔۔۔3)کسی بھی مسلم ملک کےحق یاناحق ہونےکافیصلہ کرنےکااختیارکسی کافرملک یاکافرملک کےمسلم باشندوں کونہیں،اگرکوئی مسلمان ملک شرعی لحاظ سےناحق بھی ہوتواس کےخلاف اقدام کاحق کافروں کونہیں ملتا؛اس لئےکوئی مسلمان ان کی ہم نوائی بھی نہ کرے۔فتح الباری میں ہے:"أورد فيه حديث خباب وهو إذ ذاك مسلم في عمله للعاص بن وائل وهو مشرك وكان ذلك بمكة وهي إذ ذاك دار حرب واطلع النبي صلى الله عليه وسلم على ذلكوأقره ولم يجزم المصنف بالحكم لاحتمال أن يكون الجواز مقيدا بالضرورة أو أن جواز ذلك كان قبل الإذن في قتال المشركين ومنابذتهم وقبل الأمر بعدم إذلال المؤمن نفسه وقال المهلب كره أهل العلم ذلك إلا لضرورة بشرطين أحدهما أن يكون عمله فيما يحل للمسلم فعله والآخر ‌أن ‌لا ‌يعينه ‌على ‌ما ‌يعود ‌ضرره على المسلمين وقال ابن المنير: استقرت المذاهب على أن الصناع في حوانيتهم يجوز لهم العمل لأهل الذمة".(قوله: باب هل يؤاجرالرجل نفسه من مشرك في أرض الحرب، ج:4، ص:452، ط:دار المعرفة)فتاوی ہندیہ میں ہے:"ولو استأجر ‌الذمي ‌مسلما ليبني له بيعة أو كنيسة جاز ويطيب له الأجر. كذا في المحيط".(كتاب الإجارة، الباب السادس عشرفي مسائل الشيوع في الإجارة، ج:4، ص:450، ط:المطبعة الكبري الأميرية)غمزعیون البصائرمیں ہے:"قال في الخانية: أجر نفسه من نصراني إن استأجره لعمل غير الخدمة جاز وإن أجر نفسه للخدمة قال الشيخ الإمام أبو بكر محمد بن الفضل لا يجوز وذكر القدوري أنه يجوز (انتهى) .وفي الذخيرة في الفصل السابع من الإجارة في الخدمة المسلم: إذا أجر نفسه من كافر للخدمة يجوز باتفاق الروايات لأنه وإن كان يستخدمه قهرا بعقد الإجارة إلا أنه يستوجب عليه عوضا من كل وجه على سبيل القهر فينتفي الذكر (انتهى) .وينبغي اعتماد هذا كما لا يخفى".(كتاب الإجارات في بدايته، ج:3، ص:121، ط:دار الكتب العلمية)بدائع الصنائع میں ہے:ولأن الكافر ليس من أهل الولاية على المسلم لأن الشرع قطع ولاية الكافر على المسلمين قال الله تعالى: (ولن ‌يجعل ‌الله ‌للكافرين على المؤمنين سبيلا) وقال صلى الله عليه وسلم: (الإسلام يعلو ولا يعلى) ولأن إثبات الولاية للكافر على المسلم تشعر بإذلال المسلم من جهة الكافر وهذا لا يجوز".(كتاب النكاح، فصل:بيان شرائط الجوازوالنفاذ، ج:2، ص:239، ط:مطبعة شركة المطبوعات العلمية)مجموعہ فتاویٰ (لعبدالحئؒ اللکھنوی) میں ہے:"سوال:انگزیزوں کی نوکریاں مثل منصفی وڈپٹی وغیرہ سب حرام ہیں یانہیں؟اگرکل حرام نہیں،توکس قسم کی حلال ہیں اورکس قسم کی حرام؟ اورخلاف شرع نوکری کرنےوالاکافرہےیافاسق؟جواب:جس نوکری میں پابندی اجراءاحکام غیرشرعیہ کی اوراجراءاحکام ظلم وغیرہ کی نہ ہووہ درست ہے،اورجن میں یہ امورہوں،وہ حرام ہیں اورجوان کی اطاعت کرےاورخلاف شرع احکام جاری کرےوہ فاسق ہےنہ کےکافر"۔(کتاب الحظروالاباحۃ، ج:2، ص:62، ط:مطبع یوسفی فرنگی محلی)فقط والله أعلم
                                                  
عنوان: بیٹا کے علاج کے لیے انشورنس کھلوانا
سوال: میرا سوال یہ ہے کہ میرا بھائی چائنا کے ایک یونیورسٹی میں پڑھ رہا ہے، اس کے ساتھ اس کی فیملی بھی ہے، اب اسکا بیٹا بیمار ہوا ہے، اور ہسپتال میں داخل ہے، اب اس کے علاج پر  بہت پیسہ آتا ہے،میں اب اس کے لیےانشورنس اکاؤنٹ کھلوانا چاہتا ہوں ،جس میں تقریباً آدھا علاج چائنا حکومت اپنے خرچہ سے کرےگی اور آدھا میرے ذمہ  ہے،کیا اس بچے کےعلاج کے لیے انشورنس کھلوانا جائزہے؟
جواب: واضح رہے کہ جمہور  علماءِ کرام کے نزدیک  کسی بھی قسم کی  بیمہ (انشورنس) پالیسی اور بیمہ کی تمام پالیسیاں (لائف انشورنس، ہیلتھ انشورنس، ایجوکیشن انشورنس، میرج انشورنس، گاڑی وغیرہ کی انشورنس یا اس کے علاوہ دیگر پالیسیاں)   سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے،  انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے۔ اور اس میں  جوا بھی شامل ہے ، ''جو ا'' جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اور انشورنس میں  "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔لہذاسائل کے بھائی کا اپنے بیٹے کے علاج  کےلیےانشورنس اکاؤنٹ کھلوانا   شرعا جائز نہیں ہے۔البتہ اگر چا ئنا حکومت آدھا علاج اپنے خرچہ سے کرتی ہو،انشورنس کمپنی سے رقم نہ لیتی ہو،اسی طرح بقایا آدھا خرچ سائل ادا کرے، تو ایسی صورت میں مذکورہ اکاؤنٹ کھلوانا اور استعمال کرنا جائز ہوگا یعنی اس رقم سے علاج کروانا جائز ہو گا۔قرآنِ کریم میں ہے:"يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِن كُنتُم مُّؤْمِنِينَ . فَإِن لَّمْ تفعَلُوا فَأْذَنُوا بِحَرْبٍ مِّنَ اللَّهِ وَرَسُولِهِ ۖ وَإِن تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ . وَإِن كَانَ ذُو عُسْرَةٍ فَنَظِرَةٌ إِلَىٰ مَيْسَرَةٍ ۚ وَأَن تَصَدَّقُوا خَيْرٌ لَّكُمْ ۖ إِن كُنتُمْ تَعْلَمُونَ ."(سورة البقرة: ٢٧٨-٢٨٠)ترجمہ: "اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر کوئی  ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔ "(بیان القرآن، ج:1، ص:200، ط: دارالاشاعت )احکام القرآن للجصاص میں ہے:"ولا خلاف بين أهل العلم في تحريم القمار وأن المخاطرة من القمار; قال ابن عباس: ‌إن ‌المخاطرة ‌قمار وإن أهل الجاهلية كانوا يخاطرون على المال، والزوجة، وقد كان ذلك مباحا إلى أن ورد تحريمه ".(باب تحريم الميسر، ج:1، ص:398، ط:دارالكتب العلمية)فتاوی شامی میں ہے:"القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".(كتاب الحظر والإباحة، فصل في البيع، ج:6، ص:403، ط:سعيد) فقط واللہ اعلم
                                                  
عنوان: ایک بھائی کی تنخواہ میں دوسرےبھائی کاحق ہے؟نوکری بیچنےکاحکم
سوال: انگریزکےدورمیں ہرقوم کےلیےمخصوص نوکریاں آئیں،جس کےحصول کےلیےمتعلقہ قوم کےافرادنےکوششیں کیں،ان افرادمیں ایک میرےوالدصاحب بھی تھے، چوں کہ فقروفاقہ کادورتھا،اس لیےمجبوری میں میرےوالدصاحب نے اپنےلیےایک نوکری (خاصہ داری)کاانتخاب کرکےاس کےحاصل کرنےمیں کامیاب ہوئے، اس وقت کےحساب سےوالدصاحب کی تنخواہ سوروپےتھی،جس پرمیرےوالدصاحب کےدوبھائیوں اورتین چچاکےبیٹوں نےتنخواہ میں اپنےحصےکامطالبہ کیا،ان کے مطالبہ کےمطابق جرگہ میں یہ فیصلہ ہوا،کہ سوروپےمیں سےپچاس روپےمیرےوالدصاحب کےہوں گےاورپچاس روپےدوبھائیوں اورتین چچاکےبیٹوں میں اس طرح تقسیم ہوں گےکہ ساڑھےبارہ روپےہرایک بھائی کواورباقی چچاکےتین بیٹوں میں تقسیم ہوں گے،ایک کوپانچ روپےاوردیگردوبھائیوں کودس دس روپےملیں گے ،اس طرح یہ تقسیم چلتی رہی۔پھروالدصاحب کےانتقال کےبعدوالدصاحب کی جگہ پرنوکری کرنےوالاکوئی نہیں تھا،تومیں نےوہ نوکری پانچ لاکھ روپےکےعوض بیچ دی،چوں کہ انگریزحکومت کی طرف سےنوکری بیچنےپرکوئی پابندی نہیں تھی،اب جب نوکری کوبیچےہوئےایک عرصہ گزرچکاہے،اب والدصاحب کےبعض بھتیجےاورچچاکےاولادمیں سےبعض یہ دعوی کررہےہیں،کہ نوکری میں اب تک ہماراحصہ تھا،آپ نےجونوکری بیچی ہے،ہمیں اس میں سےبھی حصہ چاہیے،حالاں کہ جولوگ ابھی دعوی کررہےہیں،میں نے ان کےسامنےعلی الاعلان نوکری بیچی تھی ،اس وقت ان کواعتراض نہیں تھا،اب مطالبہ کررہےہیں،لہذااب میں پوچھتاہوں کہ:1:کیامذکورہ نوکری قومی ورثہ ہے؟2:مذکورہ جرگہ کےذریعہ جبری تقسیم کی شرعاکیاحیثیت ہے؟3:مذکورہ نوکری میں پچاس روپےجن لوگوں نےکھائےہیں کیامیں ان کی موجودہ اولادسے اس کامطالبہ کرسکتاہوں؟4:نوکری محنت ایک کی ہواورتنخواہ کاآدھاحصہ دوسرالے،کیاایساکرنےکی اسلام اجازت دیتاہے؟5:فریقِ مخالف نےمقامی طالبان کےپاس اپنادعوی دائرکیاہےاوروہ مجھےافغان کےایک علاقے(بیرملک)کی طرف لےجانےپرمجبورکرتےہیں، توکیامیرےلیے وہاں جانا شرعاضروری ہے؟6:کیامیری اپنی اولاداورمیرےبھتیجےجوسب مجھ سےالگ ہیں،اس نوکری کےعوض جورقم میں نےحاصل کی ہے،اس میں ان کاحق ہے؟
جواب: واضح رہےبعض اداروں میں ملازم مدتِ ملازمت پوری کرنےکےبعدجب ریٹائرہونےلگے،توادارہ اس  کواپنی جگہ کسی عزیزکوبھرتی کرنےکاموقع  دیتاہے، پھراس کو اختیارہوتاہے،کہ جس کوبھی اپنی جگہ  بھرتی کرادے،اس کی مثال سفارش سےزیادہ نہیں ہےاورسفارش کرنےکےعوض پیسےلیناجائزنہیں ہے، اس لیےکہ سفارش مال متقوم(قابلِ قیمت نہیں کہ اس کوقیمت لےکربیچاجائے) نہیں ہےاورعوض صرف وہاں لینا جائزہوتا ہے،جسےشریعت نےقابل قیمت شمارکیاہو،نیزیہ ایک حق مجرد ہےاورخالص حق کےعوض اجرت لینا جائز نہیں ہے،لہذامذکورہ مسئلہ میں سائل کااپنےوالدکی نوکری کودوسرےپربیچنادرست نہیں تھااوراس سےحاصل ہونے والی رقم بھی سائل کےلیےحلال نہیں تھی،اب اگروہ شخص معلوم ہے اور زندہ ہوتواس کوواپس کرنالازم ہے،اگروہ موجودنہیں تواس کےورثاءکوواپس کرنالازم ہے، اگر اس کےبارےمیں کچھ علم نہ ہو،تواس سےلی جانےوالی رقم کےبقدررقم صدقہ کرنالازم ہے۔جب یہ بات واضح ہوگئی کہ نوکری  ایک حق  مجردہے،جس کےعوض رقم نہیں لی جاسکتی ہے،اب سائل کےسوالات درج ذیل ہیں:1:مذکورہ نوکری قومی ورثہ نہیں ہے،بلکہ جس کوملی ہوصرف اسی کاحق ہے۔2:صورتِ مسئولہ میں جرگہ والےحضرات کافیصلہ ممکن ہےکہ قومی روایات کےمطابق ہو،لیکن حقداری کی بنیادپرشرعادرست نہیں ہے،سائل کےوالدکی تنخواہ میں دوسرےرشتہ داروں کوبغیرکسی سبب کےشریک کرنادرست نہیں تھا۔3:سائل کےوالدکی تنخواہ کی جورقم ان کےدیگررشتہ داروں نےاپنےاستعمال میں لی ہےاس کےبارےمیں شرعی حکم تویہ ہےکہ اگرسائل کےوالدنےان چچازاد بھائیوں کےساتھ صلح کرلی تھی اورازخوددلی رضامندی سےاپنی تنخواہ کےآدھےحصےکی رقم ان کوحوالہ کیاکرتےتھے،تواس صورت میں وہ لوگ اس رقم کےمالک ہوچکے ہیں،لہذااب ان سےمطالبہ ناحق ہوگااوراگر سائل کےوالدنےمجبورہوکررقم دیتےتھےتواس صورت میں اگروہ زندہ ہیں،توان کوواپس کرنالازم ہے،کیوں کہ مذکورہ رقم لینا  ان کے لیے حلال نہیں تھااوراگران کا انتقال ہوگیاہے،تواس کےلوٹانےکی ذمہ داری ان کےورثاءپرعائدہوتی ہے،جن کومرحوم کاترکہ ملاہو،تاہم اگرباہمی مفاہمت اورمعافی تلافی کی راہ اپنائی جائے،تواس کی بھی گنجائش ہے۔4:نوکری جس کی ہو،اس کی تنخواہ صرف اسی کاحق ہے،یاوہ دلی رضامندی سےجس کودے،اس کےعلاوہ جبری طورپرکسی کےتنخواہ میں سےبغیرکسی شرعی وجہ کے رقم وصول کرناجائزنہیں ہےاوراگرلاعلمی کی وجہ سےلی ہو،تومالک کوواپس کرناضروری ہے۔5: سائل کےلیےمذکورہ نوکری کےحق کوبیچناجائزنہیں تھااوربیچنےکےبعداس رقم کومالک تک واپس کرنالازم ہے،اس میں دوسرےفریق کاحق نہیں ،بلکہ جس کوبیچی ہے،اس کواس کےپیسےواپس کرنالازم ہے۔اوردوسرےفریق کااس میں اپنےحق کامطالبہ شرعاًناجائزہےاورناجائزدعوی پرجرگہ میں حاضرہوناسائل پرلازم نہیں ہے۔فتاوی شامی میں ہے:وفي الأشباه لا يجوز ‌الاعتياض عن الحقوق المجردة كحق الشفعة...مطلب: لا يجوز ‌الاعتياض عن الحقوق المجردة (قوله: لا يجوز ‌الاعتياض عن الحقوق المجردة عن الملك) قال: في البدائع: الحقوق المفردة لا تحتمل التمليك ولا يجوز الصلح عنها. أقول: وكذا لا تضمن بالإتلاف قال: في شرح الزيادات للسرخسي وإتلاف مجرد الحق لا يوجب الضمان؛ لأن ‌الاعتياض عن مجرد الحق باطل إلا إذا فوت حقا مؤكدا، فإنه يلحق بتفويت حقيقة الملك في حق الضمان كحق المرتهن.مطلب: في ‌الاعتياض عن الوظائف والنزول عنها (قوله: وعلى هذا لا يجوز ‌الاعتياض عن الوظائف بالأوقاف) من إمامة وخطابة وأذان وفراشة وبوابة، ولا على وجه البيع أيضا؛ لأن بيع الحق لا يجوز كما في شرح الأدب وغيره وفي الذخيرة: أن أخذ الدار بالشفعة أمر عرف بخلاف القياس فلا يظهر ثبوته في حق جواز ‌الاعتياض عنه. اهـ. أقول: والحق في الوظيفة مثله والحكم واحد."(كتاب البيوع، مطلب في بيع الجامكية، ج:4، ص:518، ط:دار الفكر)الاشباہ والنظائرمیں ہے:"الحقوق ‌المجردة ‌لا ‌يجوز ‌الاعتياض ‌عنها.كحق الشفعة؛ فلو صالح عنه بمال بطلت ورجع به ولو صالح المخيرة بمال لتختاره بطل ولا شيء لها، ولو صالح إحدى زوجتيه بمال لتترك نوبتها لم يلزم ولا شيء لها، هكذا ذكروه في الشفعة.وعلى هذا لا يجوز الاعتياض عن الوظائف في الأوقاف.وخرج عنها حق القصاص وملك النكاح، وحق الرق فإنه يجوز الاعتياض عنها ."(كتاب البيوع، ‌‌بيع المعدوم باطل، ص:178، ط:دار الكتب العلمية)فتح القدیرمیں ہے:"لأن ‌بيع ‌الحقوق المجردة لا يجوز كالتسييل وحق المرور."(كتاب البيوع، باب بيع الفاسد، ج:6، ص:340، ط:دار الفكر)بدائع الصنائع میں ہے:"أما السبب فهو ‌أخذ ‌مال ‌الغير ‌بغير ‌إذنه لقوله عليه الصلاة والسلام: "على اليد ما أخذت حتى ترد"، وقوله عليه الصلاة والسلام: "لا يأخذ أحدكم مال صاحبه لاعبا ولا جادا، فإذا أخذ أحدكم عصا صاحبه فليرد عليه" ولأن الأخذ على هذا الوجه معصية، والردع عن المعصية واجب، وذلك برد المأخوذ."(كتاب الغصب، فصل في حكم الغصب، ج:7، ص:148، ط:دار الكتب العلمية)فتاوی شامی میں ہے:"وفي حظر الأشباه: الحرمة تتعددمع العلم بها إلا في حق الوارث...(قوله إلا في حق الوارث إلخ) أي فإنه إذا علم أن كسب مورثه حرام يحل له، لكن إذا علم المالك بعينه فلا شك في حرمته ووجوب رده عليه، وهذا معنى قوله وقيده في الظهيرية إلخ، وفي منية المفتي: مات رجل ويعلم الوارث أن أباه كان يكسب من حيث لا يحل ولكن لا يعلم الطلب بعينه ليرد عليه حل له الإرث والأفضل أن يتورع ويتصدق بنية خصماء أبيه. اهـ وكذا لا يحل إذا علم عين الغصب مثلا وإن لم يعلم مالكه، لما في البزازية أخذه مورثه رشوة أو ظلما، إن علم ذلك بعينه لا يحل له أخذه، وإلا فله أخذه حكما أما في الديانة فيتصدق به بنية إرضاء الخصماء."(كتاب البيوع، مطلب فيمن ورث مالا حراما، ج:5، ص:98، ط:دار الفكر)المبسوط للسرخسی میں ہے:"أن ‌الدعوى نوعان: صحيحة وفاسدة فالصحيحة ما يتعلق بها أحكامها وهو احتضار الخصم والمطالبة بالجواب واليمين إذا أنكر مثل هذه ‌الدعوى يمكن إثباتها بالبينة والدعوى الفاسدة ما لا يتعلق بها الأحكام التي بيناها."(كتاب الدعوى، ج:17، ص:30، ط:دار المعرفة)وفيه ايضا:"قال النبي صلى الله عليه وسلم "على اليد ما أخذت حتى ‌ترد"، وتمليك ملك غيره من غير المالك يكون لغوا فيجب رد ذلك على صاحبه إن كان حيا، وعلى، ورثته بعد موته، وهكذا فيما حازه لنفسه من أملاك الناس."(كتاب الشرب، ج:23، ص:183، ط:دار المعرفة)فقط والله اعلم
                                                  
عنوان: افیون کاشت کاری کی آمدن
سوال: افیون کاشت کاری کی آمدن (اس سے کمایا ہوا) حلال ہے یا نہیں؟اور اس آمدن سے آدمی اپنا کاروبار چلاسکتا ہے یا نہیں؟
جواب: افیون  کااستعمال بطور نشے کے  حرام ہے ،لیکن چونکہ اس کادواوغیرہ میں خارجی استعمال بھی ہوتاہے اس لیے  ان مقاصد میں اس کی تجارت کوعلماء نے جائزقراردیاہے،لہذا افیون کی کاشت کے لیے کھیت میں کام کرنے سے حاصل ہونے والی آمدنی جائز ہے۔مفتی اعظم ہندمفتی کفایت اللہ رحمہ اللہ ایک سوال کے جواب میں لکھتے ہیں:''افیون ،چرس ،بھنگ یہ تمام چیزیں پاک ہیں اوران کادوامیں خارجی استعمال جائزہے،نشہ کی غرض سے ان کواستعمال کرناناجائزہے۔مگران سب کی تجارت بوجہ فی الجملہ مباح الاستعمال ہونے کے مباح ہے،تجارت توشراب اورخنزیرکی حرام ہے کہ ان کااستعمال خارجی بھی ناجائزہے۔''(کفایت المفتی 9/129،ط:دارالاشاعت)مفتی محمودحسن گنگوہی رحمہ اللہ اسی طرح کے ایک سوال کے جواب میں لکھتے ہیں:"....افیون کی آمدنی سے جوزمین خریدکراس میں کاشت کرتے ہیں اس کاشت کی آمدنی کوحرام نہیں کہاجائے گا،ایسی آمدنی سے چندہ لینابھی درست ہے اوران کے یہاں کھاناپینابھی درست ہے۔"(فتاویٰ محمودیہ،عنوان :افیون کی تجارت اوراس کی آمدنی کاحکم،16/123،دارالاشاعت)فقط واللہ اعلم
                                                  
عنوان: کیا حرام مال کی حلال آمدنی واجب التصدق ہے؟
سوال: 2004ء میں والد صاحب کا ایک بانڈ نکلا تھا، چار لاکھ روپے یہ رقم  کاروبار میں استعمال ہوگئی، اب میں اس کو اپنے کاروبار سے نکالنا چاہتاہوں ،تاکہ میرا کاروبار حلال ہوجائے، اس کا طریقہ کار کیا ہوگا،نیز یہ بھی بتائیں کہ اس رقم کو کس مد میں استعمال کرسکتاہوں؟اسی طرح کچھ رقم بینک کی انٹرسٹ کی آئی ہے، وہ بھی کاروبار میں استعمال ہوئی ہے، اس کے بارے میں بھی شرعی راہ  نمائی  فرمائیں۔
جواب: واضح رہے کہ کوئی بھی بینک سودی کاروباری سے پاک نہیں ہے ،اور قرآن و حدیث میں سودی لین دین کی سخت ممانعت آئی ہے ،بلکہ سود خور کو  اللہ اور کے رسول سے جنگ کرنے کے مترادف قرار دیا ہے   ،اسی وجہ سےبینک میں کسی قسم کی  ملازمت کرنا  سودی لین دین میں معاونت کرنے کی وجہ سے نا  جائز  ہے،اور اس کام کی وجہ سے ملنے والی تنخواہ بھی ناجائز  ہے،اسی طرح  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔لہذا  بینک سے انٹرسٹ کی صورت میں یا بانڈز کی صورت   ملی ہوئی رقم  سود ہے ، اس کا استعمال کرنا جائز نہیں ہے،  جتنی رقم حاصل کی گئی ہو ، اتنی رقم کے بقدر بغیرنیت  ثواب  کے صدقہ کردے ، اس کے بعد اس  رقم سے کاروبار  کی شکل  جو رقم حاصل کی گئی ہو وہ حلال ہے  ۔معارف السننمیں ہے: "قال شيخنا: ويستفاد من كتب فقهائنا " كالهداية" وغيرها أن : من ملك بملك خبيث ولم يمكنه الرد إلى المالك فسبيله التصدق على الفقراء."(أبواب الطهارۃ، ج:1، ص:95، ط:مجلس الدعوۃ والتحقیق الإ سلامي)حاشیة ابن عابدین علی الدرالمختار میں ہے:"والحاصل ‌أنه ‌إن ‌علم ‌أرباب ‌الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه."(کتاب البیوع،باب البیع الفاسد، مطلب:فیمن ورث مالاً حراماً، ج:7 ،ص:307، ط:رشیدیه)الدرالمختار مع ردا لمحتار میں ہے:(‌عليه ‌ديون ‌ومظالم جهل أربابها وأيس) من عليه ذلك (من معرفتهم فعليه التصدق بقدرها من ماله وإن استغرقت جميع ماله) هذا مذهب أصحابناوفي الرد: (قوله: فعليه التصدق بقدرها من ماله) أي الخاص به أو المتحصل من المظالم. اهـ. (کتاب اللقطة، مطلب فيمن ‌عليه ‌ديون ‌ومظالم جهل أربابها، ج:6، ص:434، ط:رشیدیه)شرح فتح القدیر علی الهدایةمیں ہے: غير أن هذه المسألة بهذا التفصيل في طيب الربح صريح الرواية في الجامع، فإن فيه محمدا عن يعقوب عن أبي حنيفة في رجل اشترى من رجل جارية بيعا فاسدا بألف وتقابضا وربح كل واحد منهما فيما قبض قال: يتصدق الذي قبض الجارية بالربح ويطيب الربح للذي قبض الدراهم، وحينئذ فالأصح أن الدراهم لا تتعين في البيع الفاسد لا كما قال."(کتاب البیوع، باب البیع الفاسد، فصل في أحكام البيع الفاسد، ج:6، ص:569، ط:دار الفكر، بيروت)فتاوی محمودیہ میں ہے:محض تو بہ کر لینے سے مال پاک نہیں ہوا، بلکہ وہ کل مال یا اس کی مقدار صدقہ کرنا واجب ہے ۔ البتہ اگر اسی مال سے زمین خریدی گئی ہے، یا اس سے کوئی جائز تجارت کی جارہی ہے تو اس زمین و تجارت کی آمدنی حلال ہوگی  اور ان کے یہاں خوردونوش، آمد و رفت بھی جائز ہوگی، لیکن اس پر ضروری ہوگا کہ جتنے نا جائز رو پے اس نے زمین یا تجارت میں لگائے ہیں ، اس مقدار کو صدقہ کر دے، اگر چہ اس کی آمدنی سے ہی ہو:في القنية لو كان الخبيث نصاباً، لا يلزمه الزكوة؛ لأن الكل واجب التصدق عليه". شامی: ٣٤/٢(٣)۔فقط واللہ سبحانہ تعالی اعلم ۔حرره العبد محمود عفا اللہ عنہ، دار العلوم دیو بند ، ۵۸۸/۷/۹الجواب صحیح : بندہ نظام الدین عفی عنہ، دار العلوم دیو بند۔(باب المال الحرام ومصرفہ، ج:    18، ص:415  ، ط:دارالافتاء جامعہ فاروقیہ)وفیه أیضا:مال حرام ورثاء کے لئے سوال:-  اگر کسی آدمی کے پاس مال حرام ہوتو مرنے کے بعد اس کی اولاد بالغ کو کھانا جائز ہے یانہیں ؟الجواب حامداًومصلیاًاگراس کا اصل مالک معلوم ہے تو اس کا واپس کرنا ضروری ہے،اگرمعلوم نہیں البتہ وہ مال بجنسہ جو حرام ہے معلوم ہے تو کسی فقیر کو صدقہ کرنا اصل مالک کو ثواب پہنچانے کی نیت سے ضروری ہے ، اوراگرمال مخلوط ہے یہ معلوم نہیں کہ کونسا حرام اور کونسا حلال ہے ، توورثہ کو استعمال کرنا درست ہے ،لیکن افضل یہ ہے کہ اس سے احتیاط کریں ،یعنی اگرمالک کاعلم ہو تو اس کو دیدیں ورنہ صدقہ کردیں، اگرتمام مال حرام ہے تواس کا استعمال درست نہیں ،مالک معلوم ہونے کی  صورت میں واپسی ضروری ہے ،نہ معلوم ہونے کی صورت میں صدقہ کردیا جائے ۔     فقط واللہ سبحانہ تعالیٰ اعلم     حررہ العبد محمودگنگوہی غفرلہٗ(کتاب الفرائض، ج:20، ص:340، ط: فاروقیہ)امداد الفتاوی میں ہے:ورثہ کے حق میں مال حرام کا حکم سوال(۲۷۳۸) : قدیم ۴/۳۵۰ -  باپ نے بذریعہ حلا ل یا حرام کچھ مال حاصل کیا تھا، بیٹوں کو تحقیقی طور سے معلوم ہوا کہ ذریعہ حرام سے مال حاصل کیا، اس صورت میں بیٹوں کو وہ مال لینا حلال ہے یا حرام؟الجواب: ہر چند بعض فقہاء نے مطلقاً مال حرام کو وارث کے لئے حلال کہا ہے، لیکن یہ روایت صحیح نہیں ، مفتٰی بہ اور معتمد یہ ہے کہ اُن کے لئے بھی حرام ہے، پس اگر اربابِ حقوق ورثہ کو معلوم ہیں تو اگر بعینہ اُن کی چیز محفوظ ہو تو اس کو ورنہ اس کی قیمت واپس کردیں ، اور اگر معلوم نہیں تو اگر مال حرام معیّن اور متمیز ہے تو اس کو مالک کی نیت سے تصدق کردیں ، اور اگر مخلوط غیر متمیز ہے تو اگر اس کی مقدار قیمت معلوم ہے اس کو تصدق کردیں ورنہ تخمینہ کرکے تصدق کردے ان شاء اللہ تعالیٰ آخرت میں مواخذہ نہ ہوگا۔لانأخذ بھذہ الروایة وهو حرام مطلقاً علی الورثة فتنبه درمختار، في الشامي بعد البحث الطویل الحاصل أنه إن علم أرباب الأموال وجب ردہ علیهم وإلا فإن علم عین الحرام لایحل له ویتصدق به  بنیة صاحبه وإن کان مالا مختلطاً مجتمعاً من الحرام والحلال ولا یعلم أربابه ولا شیئًا منه بعینه حل حکمًا والأحسن دیانة التنزہ عنه۔انتہی   فی الدرالمختار علیه دیون ومظالم جهل أربابہا فعلیه التصدق بقدرها وسقط عنه المطالبة في العقبی۔ وﷲ أعلم۸ /صفر  ۱۳۰۴؁ھ (امداد، ج۳،ص:۱۲۳)(ج:9،  ص:600، ط:جدید مطول حاشیہ ،مکتبہ زکریا دیوبند)فقط واللہ أعلم
                                                  
عنوان: منیجر کا مالک کی اجازت کے بغیر ملازم لگانااور آدھی تنخواہ خود رکھنا
سوال: ایک شخص ایک کمپنی میں آن لائن کام کررہا ہے ، یہ شخص منیجرہے اور کسی اور کو مالک کی اجازت کے بغیرکام پر نہیں لگاسکتا، اور اس شخص نے چار اور لوگوں کو اس کمپنی میں لگایا ہے ، مگر کمپنی کے مالک کی اجازت کے بغیر، اور ان چار لوگوں سے یہ بات طے کی ہے کہ آدھی تنخواہ تمہاری ہے اور آدھی میری ہے ۔کیا اس شخص کے لیے یہ پیسے حلال ہیں ؟اگر حلال نہیں تو جو رقم لی ہے اس کا کیا حکم ہے ؟
جواب: صورتِ مسئولہ میں جب مذکورہ کمپنی کے مالک کی جانب سے منیجر کو مالک کی اجازت کے بغیر ملازم لگانے کی ممانعت تھی تو منیجر کا مالک کی اجازت کے بغیر چار افراد کو ملازم رکھنا شرعاً دھوکہ دہی کی بناء پر ناجائز عمل تھا،اور ان چاروں افراد کی ملازمت وہ مالک کی اجازت پر موقوف ہے ، اگر مالک کی جانب سے اجازت مل جاتی ہے تو ان کی ملازمت اور حاصل کردہ تنخواہ جائز ہوگی ، نیز جس تنخواہ کے مالک کی اجازت کے بعد یہ ملازمین مستحق ٹھہریں گے اس تنخواہ میں سے منیجر کا آدھی رقم وصول کرنا جائز نہیں ، بلکہ جو رقم وصول کی ہو وہ بھی ان افراد کو واپس کردی جائے ۔فتاوی ہندیہ میں ہے :"مقصرة يعمل فيها القصارون ولرجل فيها أحجار يؤاجرها منهم فعمل بها قصار ولم يشارط صاحب الأحجار بشيء فإن لم يكن معروفا عندهم أن من شاء ‌عمل عليها وأدى الأجر فلا أجر عليه إذا ‌عمل ‌بلا ‌إذن رب الأحجار."(ج:4،ص:427،ط:دارالفکر بیروت)مشكاة المصابيح ميں هے:"و عن أبي حرة الرقاشي عن عمه قال: قال رسول الله صلى الله عليه وسلم: «ألا لاتظلموا ألا لايحل مال امرئ إلا بطيب نفس منه» . رواه البيهقي في شعب الإيمان والدارقطني في المجتبى."(كتاب البيوع، باب الغصب والعارية،ج:2،ص:889،ط:المكتب السلامي)ترجمہ : اور حضرت  ابو حرہ رقاشی رضی اللہ عنہ اپنے چچا سے نقل کرتے ہیں کہ رسول اللہ صلی اللہ علیہ وسلم نے فرمایا" خبردار!کسی پر ظلم نہ کرنا، جان لو! کسی بھی دوسرے شخص کا مال اس کی  مرضی وخوشی کے بغیر حلال نہیں"۔مجلۃ الاحکام العدلیۃ میں ہے:"(المادة 96) : لا يجوز لأحد أن يتصرف في ملك الغير بلا إذنه."(‌‌المقالة الثانية في بيان القواعد الكلية الفقهية،ص27،ط؛دار الجیل)فقط واللہ اعلم
                                                  
عنوان: ایک وارث کا متروکہ گھرکو تقسیم کرنے میں رکاوٹ بننا
سوال: ہمارےوالدین کا انتقال ہوچکاہے والدصاحب نے ترکہ میں ایک گھر چھوڑاہے، والدصاحب کی زندگی میں سب بھائیوں نے مشترکہ کمائی سے اس گھرمیں مزیدتعمیرات کیں، بیٹوں نےوالد صاحب کےساتھ  تعاون کیا تھا(اوررقم واپس لینے کی کوئی شرط نہیں لگائی تھی بطورتعاون پیسے دیے تھےاور اب وہ اس رقم کاتقاضہ بھی نہیں کررہے ہیں ) اب والدین کےانتقال کےبعد ہم گھر آپس میں تقسیم کرنا چاہتےہیں تاکہ گھرفروخت  کرکے سب بہن بھائیوں کے درمیان رقم کوشرعی حصوں کے مطابق  تقسیم کرلیاجاۓ،  ہم کل چاربھائی  اورچھ بہنیں ہیں، اب ایک بھائی گھرکوبیچنےپرراضی نہیں ہے،  ہمارےلیے شرعی حکم کیاہے؟
جواب: صورت مسئولہ میں مرحوم والد کے ترکہ کی تقسیم کا شرعی طریقہ یہ ہے کہ میت کے حقوق متقدمہ یعنی تجہیزوتکفین کے اخراجات نکالنے کے بعد،اگر میت پر کوئی قرضہ ہے تو کل مال میں سے اس کی ادائیگی کے بعد اور اگر میت نے کوئی جائز وصیت کی ہے تو اس کو باقی مال کے ایک تہائی سے نافذ کرنے کے بعد باقی کل  مال یعنی ترکہ(منقولہ وغیرمنقولہ)کو14حصوں میں تقسیم کرکے2, 2 حصے ہر ایک  بیٹےکواور 1,1 حصہ ہرایک بیٹی کوملےگا۔صورت تقسیم یہ ہے:میت :والد14بیٹابیٹابیٹابیٹابیٹیبیٹیبیٹیبیٹیبیٹیبیٹی2222111111یعنی  100فیصد میں سے14.28فیصدہرایک بیٹےکواور7.14فیصدہرایک  بیٹی کو ملےگا۔واضح رہے  کہ موروثی جگہ میں اگر کوئی وارث تقسیم کا مطالبہ کرے تو تمام بالغ ورثاء پر اس کی تقسیم لازم ہوجاتی ہے تاکہ صاحبِ حق کو اس کا حق دیا جائے۔ تقسیم کے مطالبے کے بعد قصداً تقسیم نہ کرنا یا تقسیم میں رکاوٹ بننا گناہ ہے۔قرآن و حدیث میں ، صاحبِ حق کو حق نہ دینے پر سخت وعیدیں وارد ہوئی ہیں  ۔قرآن  کریم میں ورثاء کے حصے بیان کرنے کے بعد فرمایا :{وَمَنْ يَعْصِ اللَّهَ وَرَسُولَهُ وَيَتَعَدَّ حُدُودَهُ يُدْخِلْهُ نَارًا خَالِدًا فِيهَا وَلَهُ عَذَابٌ مُهِينٌ} [النساء: 14]ترجمہاور جو شخص الله اور رسول کا کہنا نہ مانے گا اور بالکل ہی اس کے ضابطوں سے نکل جاوے گا اس کو آگ میں داخل کریں گے اس طور سے کہ وہ اس میں ہمیشہ ہمیشہ رہے گا اور اس کو ایسی سزا ہوگی جس میں ذلت بھی ہے۔ (14)" (بیان القرآن)صحیح بخاری میں ہے : "حدثنا مسلم بن إبراهيم، حدثنا عبد الله بن المبارك، حدثنا موسى بن عقبة، عن سالم، عن أبيه رضي الله عنه قال: قال النبي صلى الله عليه وسلم: «من أخذ من الأرض شيئًا بغير حقه خسف به يوم القيامة إلى سبع أرضين»."(كتاب المظالم والغصب ، باب إثم من ظلم شيئا من الأرض ،  ج:3، ص:130،  دار طوق النجاة)ترجمہ : "مسلم بن ابراہیم، عبداللہ بن مبارک، موسیٰ بن عقبہ، سالم اپنے والد ( عبداللہ بن عمر) سے روایت کرتے ہیں انہوں نے بیان کیا کہ نبی ﷺ نے فرمایا کہ جس نے کسی زمین پر ناحق قبضہ کر لیا تو اسے قیامت کے دن سات زمینوں تک دھنسایا جائے گا۔"مشکاۃ المصابیح میں ہے : "و عن أنس قال : قال رسول الله صلى الله عليه و سلم: " من قطع ميراث وارثه قطع الله ميراثه من الجنة يوم القيامة."(كتاب الفرائض والوصايا ، باب الوصايا ، الفصل الثالث ، ج:2، ص:926،  المكتب الإسلامي  بيروت)ترجمہ: "حضرت انس کہتے ہیں کہ رسول کریم ﷺ نے فرمایا جو شخص اپنے وارث کی میراث کاٹے گا اللہ تعالیٰ قیامت کے دن اس کی جنت کی میراث کاٹ لے گا ۔"لہذا صورت مسئولہ میں متروکہ مکان پر ایک  وارث کا قابض رہنا اور ورثاء کے بار بار مطالبہ کے باوجود گھرکوفروخت کرکےاس کی مالیت ورثاء میں تقسیم نہ کرنا بدترین ظلم و زیادتی ہے، اس پر لازم ہے کہ فی الفور ورثاء کو اس کے شرعی حصے ادا کرے۔ اس صورتِ حال میں ورثاء عدالت کے ذریعہ اپنا حق وصول کرسکتے ہیں۔فقط واللہ اعلم
                                                  
عنوان: دو بھائی مشترکہ گیس میٹر لگوائیں اور ایک بھائی اپنا کنکشن ختم کرے تو گیس بل کون ادا کرے گا؟
سوال: 1۔دو بھائیوں نے مل کر ایک گیس میٹر لگوایاتھا،اس کے بعد ایک بھائی نے اس میٹر سے اپنا کنکشن ختم کردیا اور بھائی کو بتایا کہ میں یہ کنکشن ختم کررہا ہوں،پھر ایک ہی بھائی اس میٹر کو استعمال کرتا رہا،پھر اس نے اپنے دوسرے بھائی جس نے میٹر سے اپنا کنکشن ختم کردیا تھا اس سے مطالبہ کررہا ہے کہ اس بل کو ادا کرنے میں آپ میرے ساتھ شریک ہوں گے کیوں کہ میٹر لگوانے میں ہم دونو ں شریک تھے،جب کہ دوسرا بھائی کہہ رہا ہے کہ جب میں نے میٹر سے کنکشن ختم کرکے استعمال ہی نہیں کیا ہے تو میں بل ادا کرنے میں کیسے آپ کے ساتھ شریک ہوجاؤں،اب پوچھنا یہ ہے کہ کیا اس ایک بھائی کا دوسرے بھائی سے بل ادا کرنے میں شریک ہونے کا مطالبہ درست ہے؟2۔گیس بل کے علاوہ میٹر کی جو فیس ہوتی ہے، تو کیا اس کی ادائیگی میں دونوں بھائی شریک ہوں گے؟3۔ جس بھائی نے میٹر سے کنکشن ختم کیا ہے وہ دوسرے بھائی سے کہتا ہے کہ میٹر چوں کہ ہم نے مل کر لگوایا ہے لہذا میرے حصے کے پیسے مجھےدیں میٹر پورا آپ کا ہوگیا اور یا مجھ سے اپنے حصے کے پیسے لے لیں میٹر میرا ہوجائے گا،دوسرا بھائی اس کے لیے بھی تیار نہیں بلکہ وہ اس بات پر اصرار کر رہا ہے کہ بل ہم دونوں مل کر ادا کریں گے،اس حوالے سے ہماری راہ نمائی فرمائیں۔
جواب: 1۔صورتِ مسئولہ میں جس بھائی نے میٹر سے اپنا کنکشن ختم کیا تھا اور اس نے گیس استعمال ہی نہیں کی ہے تو اس دوسرے بھائی کا اس سے بل میں شریک ہونے کا مطالبہ درست نہیں،بلکہ بل اس پر ادا کرنا لازم ہے جو گیس استعمال کرتا ہے۔2۔میٹر میں دونوں بھائی شریک ہیں، اگرچہ ایک بھائی نے اپنا کنکشن ختم کیا ہے؛لہذا میٹر کی فیس کی ادائیگی میں دونوں بھائی شریک ہوں گے۔3۔ایک شریک کا دوسرے شریک  کو  اپنا حصہ بیچنا درست ہے، لیکن دوسرے شریک کو اس پر مجبور نہیں کیا جاسکتا؛لہذا اگر ایک بھائی میٹر میں اپنا حصہ فروخت نہیں کرنا چاہتااور دوسرے کا حصہ خریدنا بھی نہیں چاہتاتو اسے اس پر مجبور نہیں کیا جاسکتا،میٹر مشترک رہے گا اور جو اخراجات میٹر کی مد میں ہوں گےوہ مشترک ہوں گے،البتہ بل اسی بھائی کے ذمہ ہوگاجو گیس استعمال کرے گا۔القواعد والضوابط الفقهية في الضمان المالي میں ہے:"وأما قاعدة (الغرم بالغنم):فإنها وإن جاءت على عكس قاعدة (الخراج بالضمان) - أي الغنم بالغرم - في اللفظ إلا أن المعنى فيهما متفق، وقد ذكر العلماء لهذه القاعدة صيغا كلية ونصوصا فقهية أسوقها كما يلي:١ - «الغرم بالغنم»:نص على هذه الصيغة كل من: أبي سعيد الخادمي وأصحاب مجلة الأحكام العدلية٢ - «من كان الشيء له كانت نفقته عليه»:نص على هذه الصيغة شيخ الإسلام ابن تيمية .٣ - «من ملك الغنم كان عليه الغرم»:نص على هذه الصيغة يوسف بن عبد الهادي .٤ - «النقمة بقدر النعمة»:نص على هذه الصيغة أصحاب مجلة الأحكام العدلية .٥ - «كل مشترك نماؤه للشركاء ونفقته عليهم ونقصه عليهم»."(  المبحث الأول: قاعدة: الخراج بالضمان وقاعدة: الغرم بالغنم، المطلب الأول: في صيغ القاعدة، ص: ٢٠٣ - ٢٠٤، ط: دار كنوز إشبيلية للنشر والتوزيع، السعودية)شرح المجلّۃ لرستم باز  میں ہے:"لأحد الشریكین إن شاء باع حصته إلی شریکه و إن شاء باعها لآخر بدون إذن شریکه… أمّا في صورخلط الأموال واختلاطها التي بینت في الفصل الأول لایسوغ لأحد الشریکین أن یبیع حصته في الأموال المشترکة المخلوطة أو المختلطة بدون إذن شریکه۔ أما لو باعها بإذن شریکه أو باعها من شریکه جاز کما في الملتقی وغیره، والفرق: أن الشرکة اذا کانت بینهما من الإبتداء بأن اشتریا حنطة أو ورثاها کانت کل حبة مشترکة بینهما، فبیع کل منهما نصیبه شائعاً جائز من الشریک والأجنبي، بخلاف ما اذا کان بالخلط أو الإختلاط؛  لأن کل حبة مملوکة لأحدهما بجمیع أجزائها لیس للآخر فیها شرکة، فإذا باع نصیبه من غیر إذن الشریک لایقدر علی تسلیمه إلا مخلوطاً بنصیب الشریک فیتوقف علی إذنه، بخلاف بیعه من الشریک للقدرة علی التسلیم۔ (مجمع الانهر)  قلت: ومثل الخلط والإختلاط بیع مافیه ضرر علی الشریک أو البائع أو المشتری کبیع الحصة الشائعة من البناء أو الغراس أو الزرع بدون الأرض، وقد استوفینا الکلام علی ذلک في شرح المادة: (۲۱۵) و مثله لو باع أحد الشریکین بیتاً معیناً باع من دار مشترکة أو باع نصیبه من بیت معین منها فالبیع لایجوز۔ (رد المحتار) وذلک لتضرر الشریک الآخر عند القسمة إذ لوصح البیع في نصیب البائع لتعین نصیبه فیه."  (الکتاب العاشر : في أنواع الشرکات ، الباب الأوّل : في شرکة الملک وتقسیمها ، الفصل الثاني : في کیفیة التصرف في الأعیان المشترکة، ج:1، ص:483  ، المادة: 1088، ط: فاروقیه کوئٹه)فقط واللہ أعلم
                                                  
عنوان: بروکری کن شرائط کےساتھ جائزہے؟
سوال: میں بروکری کا کام کرتا ہوں، اس طور پر کہ میں مالک مکان سے کرایہ پر مکان کرایہ دار کو دیتا ہوں، اور مالک مکان سے میرا مخصوص کرایہ کا معاہدہ ہوتا ہے ،اور کرایہ دار سے مالک مکان کو پورا سال کرایہ وصول کرکے ادا کرنا بھی میرے ذمہ ہوتا ہے۔نیز جب  کرایہ دار مکان خالی کرکے حوالے کرےگا تو ان تمام ادائیگیوں کو صاف کرنے کی ذمہ داری کرایہ دار سے میری ہوتی ہے ۔اب سوال یہ ہےکہ میرا کرایہ دار سے ایک معاہدہ ہوتا ہےکہ وہ مجھے کچھ مخصوص رقم کرایہ کےعلاوہ اجرت کےطورپردےگا، اور اس رقم سے مالک باخبر رہتا ہے مگر رقم کی مقدار مالک کو نہیں معلوم ہوتی تو کیا میرا کرایہ دار سے بطور اجرت یہ رقم لینا درست ہوگا ؟وضاحت:مذکورہ اجرت میں کرایہ دارسے سال میں صرف ایک مرتبہ وصول کرتاہوں(جب کرایہ داری کانیامعاہدہ اورایگریمنٹ بناتاہوں)۔
جواب: واضح رہے کہ بروکری  کے استحقاق کی درج ذیل شرائط ہیں:1:۔  جس کام پر کمیشن لیا جا رہا ہے وہ کام فی نفسہ جائز ہو،2:۔کام بھی متعین ہو ، بروکر واقعی کوئی معتد بہ عمل انجام دے ،3:۔ کمیشن (اجرت) جانبین کی رضامندی سے بلاکسی ابہام کے متعین ہو۔پس مذکورہ بالا تینوں شرائط میں سے اگر کوئی ایک شرط نہ پائی جائے، تو اس صورت   میں بروکری جائز  نہیں ہوگی، نیز  اگر بروکر ایک طرف کا نمائندہ ہو تو ایک طرف سے اجرت کا مستحق ہو گا اور اگر وہ جانبین کا نمائندہ ہو تو جانبین سے اجرت لینا جائز ہوگا ،خواہ اجرت طے کردہ  متعین رقم ہو یا فیصد کے اعتبار سے ہو۔لہذاصورت مسئولہ میں چوں کہ سائل نے کرایہ دارسے اجرت متعین کی ہے،جس پرمالک مکان بھی راضی ہے(البتہ مذکورہ   رقم کی مقدارمالک کےعلم میں نہیں ہے)تومذکورہ بروکری کرناشرعاًجائزہے،اوراس سے حاصل ہونےوالی رقم سائل کےلئے حلال ہے۔فتاوی شامی میں ہے:     "   وفي الحاوي: سئل محمد بن سلمة عن أجرة السمسار، فقال:أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه كدخول الحمام."(كتاب الاجارة باب الاجارة الفاسدة ج:6، ص:63، ط:سعید)وفيه ايضاً:"وشرطها كون الأجرة والمنفعة معلومتين؛ لأن جهالتهما تفضي إلى المنازعة."(کتاب الاجارۃ، ج:6، ص:5، ط:سعید)فقط واللہ اعلم
                                                  
عنوان: ہم جنس پرستی کا حکم/اس کو حلال سمجھنے والے اورایسے شخص کی امامت کا حکم
سوال: 1- ہم جنس پرستی کا کیا حکم ہے؟2- اگر کوئی اس کو جائز سمجھے تو کیا وہ مسلمان رہے گا؟3-ایسے شخص کی امامت کا کیا حکم ہے؟
جواب: اللہ رب العزت نےمرد و عورت دونوں  کے اندر خواہش کا مادہ رکھا ہے اور شہوت کی تسکین کا حلال   و فطری طریقہ نکاح ہے، نہ کہ ہم جنس پرستی کہ جس میں مرد مرد کے ذریعہ یا عورت عورت کے ذریعہ اپنی خواہش پوری کرے،یہ عمل خواہ کسی کے ساتھ بھی ہو،  چاہے  رضامندی سے ہو یا جبری ہو، عقلاً، طبعًا، شرعًا انتہائی شنیع اور قبیح عمل ہے، اس کی حرمت اور مذمت قرآن پاک کی کئی آیات اور احادیثِ مبارکہ میں وارد ہوئی ہے۔ مثلاً:  سورۂ اعراف کی ایک آیت مبارکہ میں اسے "فاحشہ" سے تعبیر کیا گیا ہے، جس کی تفسیر میں مفسرین نے وضاحت کی ہے کہ یہ (غیر محل میں شہوت پوری کرنے کے اعتبار سے) زنا کی طرح ہے۔نیز بعض احادیث میں نبی کریم صلی اللہ علیہ وسلم نے جن لوگوں پر لعنت کی ہے، ان میں سے لواطت کرنے والے بھی ہیں،  اسی طرح  آپ صلی اللہ علیہ وسلم کا  ارشاد ہے کہ  اللہ اس شخص پر نظر نہیں فرماتا جو کسی مرد یا عورت کے پاخانہ کے راستہ سے آئے۔ہم جنس پرستی  سے طبائعِ سلیمہ نفرت کرتی ہیں، کیوں کہ  یہ انسانی فطرتِ کےخلاف  ہے اور زنا سے زیادہ خطرناک، شدید اور بدترين  جرم ہے،اس لیے اس کی سزا بھی زنا سے زیادہ سخت  اور شدید ہے،   سابقہ امتوں میں سے حضرت لوط علیہ السلام کی امت پر اسی عمل کی وجہ سے عذاب آیا تھا، ان کی بستی کو اوپر اٹھا کر زمین پر الٹ کر پتھروں کی بارش برسائی گئی تھی،  جس سے پوری قو م ہلاک ہوگئی تھی۔شریعت میں اس کے لیے ”حد“ مقرر نہیں ہے، بل کہ یہ حاکمِ وقت کی صواب دید پر ہے  کہ اگر کوئی اس عمل میں  مبتلا  ہے تو  حاکم وقت کے پاس شرعی طریقہ سے جرم ثابت ہونے کے بعد، اس جرم کی نوعیت کو دیکھتے ہوئے جو سزا تجویز کرنا  مناسب سمجھے وہ سزا تجویز کردے، مثلا:قید  میں ڈال دے، کوڑے لگائے یا قتل کردے وغیرہ۔یہاں تک کہ  امام ابوحنیفہ رحمہ اللہ سے منقول ہے کہ  ایسے شخص کو پہاڑ سے نیچے گراکراس پر پتھر برسائے جائیں؛ اس  لیے کہ اللہ تعالی نے اس عمل میں مبتلاقوم کو یہی سزا دی تھی ، یا اس کے علاوہ  جو سخت سے سخت سزا دینا چاہے دےسکتاہے، کیوں کہ ایسے مجرم کے لیے صحابہ کرام رضی اللہ عنہم سے مختلف قسم کی سزائیں ثابت ہیں۔نیز ان سزاؤں کو  جاری کرنا حکومتِ وقت کی ذمہ داری ہے، ہر آدمی کو اجازت نہیں؛ کیوں کہ اگر ہر کس و نا کس کو اس کی اجازت دے دی جائے تو ریاست میں انتشار اور بدامنی پیدا ہو جائے گی؛ لہذا حکومتِ وقت اگر سزائیں جاری نہ کرے تو کسی دوسرے شخص کو اس کی اجازت نہ ہو گی۔لہٰذ اس فعل سے فوری توبہ کرنا ضروری ہے، کیوں کہ  اس عمل کی اخروی سزا بھی بہت سخت ہے کہ کل قیامت کے دن جب ہر شخص اللہ تعالی کے رحم وکرم کابہت زیادہ محتاج ہوگا، وہاں یہ شخص اللہ تعالی کی  رحمت سے محروم ہوگا۔جس عمل کا  گناہ ہونا اور حرام ہونا قطعی دلیل سے ثابت ہو، اس کو حلال اور جائز سمجھنا کفر ہے، لہذا  اگر کوئی ہم جنس پرستی کو جائز و حلال سمجھے گا تو ایسا شخص دائرہ اسلام سے خارج ہوجائے گا،  اس پر توبہ واستغفار کے ساتھ ساتھ تجدیدِ ایمان اور شادی شدہ ہونے کی صورت میں تجدیدِ نکاح بھی لازم ہوگا،نیز ایسے شخص کی امامت درست نہیں ہے۔چناں چہ قرآن کریم میں ہے:‌وَلُوطاً ‌إِذْ ‌قالَ ‌لِقَوْمِهِ أَتَأْتُونَ الْفاحِشَةَ مَا سَبَقَكُمْ بِها مِنْ أَحَدٍ مِنَ الْعالَمِينَ[الآية: 80]ترجمہ: اور (ہم نے) لوط (علیہ السلام) کو (بھیجا) جبکہ انہوں نے اپنی قوم سے فرمایا کہ تم ایسا فحش کام کرتے ہو جس کو تم سے پہلے کسی نے دنیا جہان والوں میں سے نہیں کیا "۔(بیان القرآن)تفسیر قرطبی میں ہے:"(أتأتون الفاحشة) يعني ‌إتيان ‌الذكور. ذكرها الله باسم الفاحشة ليبين أنها زنى".(‌‌تفسير سورة الأعراف‌‌، الآية: 80، ج:7، ص:243، ط: دار الكتب المصرية)المعجم الأوسط للطبرانی میں ہے:1086 - "حدثنا أحمد قال: حدثنا أبو جعفر النفيلي قال: نا عباد بن كثير الرملي قال: نا عروة بن رويم، عن أنس بن مالك قال: قال رسول الله صلى الله عليه وسلم: إذا استحلت أمتي ستا فعليهم الدمار: إذا ظهر فيهم التلاعن، وشربوا الخمور، ولبسوا الحرير، واتخذوا القيان، ‌واكتفى ‌الرجال ‌بالرجال، والنساء بالنساء".ترجمہ: حضرت انس رضی اللہ عنہ آنحضرت صلی اللہ علیہ وسلم کا ارشاد نقل کرتے ہیں کہ جب میری امت چھ  چیزوں کو حلال سمجھنے لگے گی تو ان پر تباہی نازل ہو گی جب ان میں باہمی لعن طعن عام ہو جائے، مرد ریشمی لباس پہنے لگیں، گانے بجانے اور ناچنے والی عورتیں رکھنے لگیں، شرابیں پینے لگیں اور مرد مردوں سے اور عورتیں عورتوں سے جنسی تسکین پر کفایت کرنے لگیں۔ (باب الألف، ‌‌من اسمه أحمد، ج:2، ص:17، ط: دار الحرمين)شعب الإیمان للبیہقی میں ہے:5467 - "أخبرنا أبو الحسن علي بن إبراهيم الهاشمي ببغداد ثنا أبو جعفر محمد بن عمرو الرزاز ثنا محمد بن غالب بن حرب ثنا عمرو بن الحصين النميري ثنا الفضل بن عميرة ثنا ثابت عن أنس قال: قال رسول الله صلى الله عليه وسلم:إذا استعملت امتي خمسا فعليهم الدمار: إذا ظهر فيهم التلاعن ولبس الحرير واتخذوا [القينات] وشربوا الخمور ‌واكتفى ‌الرجال ‌بالرجال والنساء بالنساء".ترجمہ: حضرت انس رضی اللہ عنہ آنحضرت صلی اللہ علیہ وسلم کا ارشاد نقل کرتے ہیں کہ جب میری امت پانچ چیزوں کو حلال سمجھنے لگے گی تو ان پر تباہی نازل ہو گی جب ان میں باہمی لعن طعن عام ہو جائے، مرد ریشمی لباس پہنے لگیں، گانے بجانے اور ناچنے والی عورتیں رکھنے لگیں، شرابیں پینے لگیں اور مرد مردوں سے اور عورتیں عورتوں سے جنسی تسکین پر کفایت کرنے لگیں۔ (السابع والثلاثون من شعب الإيمان وهو باب في تحريم الفروج وما يجب من التعفف عنها، ج:4، ص:377، ط: دار الكتب العلمية)سنن الترمذی میں ہے:1456 - "حدثنا محمد بن عمرو السواق قال: حدثنا عبد العزيز بن محمد، عن عمرو بن أبي عمرو، عن عكرمة، عن ابن عباس قال: قال رسول الله صلى الله عليه وسلم: «من وجدتموه يعمل عمل ‌قوم ‌لوط فاقتلوا الفاعل والمفعول به".ترجمہ: " حضرت عبد اللہ بن عباس سے مروی ہے : رسول اکرم صلی اللہ علیہ وسلم نے فرمایا:جب تم کسی کو لوط علیہ السلام کی قوم کا عمل کرتے ہوئے دیکھو تو فاعل و مفعول کو قتل کردو"۔(أبواب الحدود، ‌‌باب ما جاء في حد اللوطي، ج:4، ص:57، ط: مصطفى البابي الحلبي)وفیہ أیضاً:1165 - "حدثنا أبو سعيد الأشج، قال: حدثنا أبو خالد الأحمر، عن الضحاك بن عثمان، عن مخرمة بن سليمان، عن كريب، عن ابن عباس قال: قال رسول الله صلى الله عليه وسلم: «لا ينظر الله إلى رجل ‌أتى ‌رجلا أو امرأة في الدبر".ترجمہ: " حضرت عبد اللہ بن عباس سے مروی ہے : رسول اکرم صلی اللہ علیہ وسلم نے فرمایا: اللہ اس شخص پر نظر نہیں فرماتا جو کسی مرد یا عورت کے پاخانہ کے راستہ سے آئے"۔(أبواب الرضاع، ‌‌باب ما جاء في كراهية إتيان النساء في أدبارهن، ج:3، ص:461، ط: مصطفى البابي الحلبي)فتاوی شامی میں ہے:"مطلب استحلال المعصية القطعية كفرلكن في شرح العقائد النسفية: استحلال المعصية كفر إذا ثبت كونها معصية بدليل قطعي، وعلى هذا تفرع ما ذكر في الفتاوى من أنه إذا اعتقد الحرام حلالا، فإن كان حرمته لعينه وقد ثبت بدليل قطعي يكفر وإلا فلا بأن تكون حرمته لغيره أو ثبت بدليل ظني. وبعضهم لم يفرق بين الحرام لعينه ولغيره وقال من استحل حراما قد علم في دين النبي عليه الصلاة والسلام تحريمه كنكاح المحارم فكافر. اهـ. قال شارحه المحقق ابن الغرس وهو التحقيق. وفائدة الخلاف تظهر في أكل مال الغير ظلما فإنه يكفر مستحله على أحد القولين. اهـ. وحاصله أن شرط الكفر على القول الأول شيئان: قطعية الدليل، وكونه حراما لعينه. وعلى الثاني يشترط الشرط الأول فقط وعلمت ترجيحه، وما في البزازية مبني عليه".(كتاب الزكاة، ‌‌باب زكاة الغنم، ج:2، ص:292، ط: سعيد)وفیہ أیضاً:"(أو) بوطء (دبر) وقالا: إن فعل في الأجانب حد. وإن في عبده أو أمته أو زوجته فلا حد إجماعا بل يعزر. قال في الدرر بنحو الإحراق بالنار وهدم الجدار والتنكيس من محل مرتفع باتباع الأحجار. وفي الحاوي والجلد أصح وفي الفتح يعزر ويسجن حتى يموت أو يتوب؛ ولو اعتاد اللواطة قتله الإمام سياسة.قلت: وفي النهر معزيا للبحر: التقييد بالإمام يفهم أن القاضي ليس له الحكم بالسياسة"."مطلب في ‌حكم ‌اللواطة(قوله بنحو الإحراق إلخ) متعلق بقوله يعزر. وعبارة الدرر: فعند أبي حنيفة يعزر بأمثال هذه الأمور. واعترضه في النهر بأن الذي ذكره غيره تقييد قتله بما إذا اعتاد ذلك. قال في الزيادات: والرأي إلى الإمام فيما إذا اعتاد ذلك، إن شاء قتله، وإن شاء ضربه وحبسه. ثم نقل عبارة الفتح المذكورة في الشرح، وكذا اعترضه في الشرنبلالية بكلام الفتح. وفي الأشباه من أحكام غيبوبة الحشفة: ولا يحد عند الإمام إلا إذا تكرر فيقتل على المفتى به. اهـ. قال البيري: والظاهر أنه يقتل في المرة الثانية لصدق التكرار عليه. اهـ.ثم ظاهر عبارة الشارح أنه يعزر بالإحراق ونحوه ولو في عبده ونحوه، وهو صريح ما في الفتح حيث قال: ولو فعل هذا بعبده أو أمته أو زوجته بنكاح صحيح أو فاسد لا يحد إجماعا كذا في الكافي، نعم فيه ما ذكرنا من التعزير والقتل لمن اعتاده (قوله والتنكيس إلخ) قال في الفتح: وكان مأخذ هذا أن قوم لوط أهلكوا بذلك حيث حملت قراهم ونكست بهم، ولا شك في اتباع الهدم بهم وهم نازلون (قوله وفي الحاوي) أي الحاوي القدسي.وعبارته: وتكلموا في هذا التعزير من الجلد ورميه من أعلى موضع وحبسه في أنتن بقعة وغير ذلك سوى الإخصاء والجب والجلد أصح اهـ وسكت عليه في البحر والنهر فتأمل (قوله التقييد بالإمام إلخ) فيه كلام قدمناه قبل هذا الباب".(كتاب الحدود، ‌‌باب الوطء الذي يوجب الحد والذي لا يوجبه، ج:4، ص:27، ط: سعيد)فتاوی ہندیہ میں ہے:"ولو وطئ امرأة في دبرها أو لاط بغلام لم يحد عند أبي حنيفة - رحمه الله تعالى - ويعزر ويودع في السجن حتى يتوب وعندهما يحد حد الزنا فيجلد إن لم يكن محصنا ويرجم إن كان محصنا، ولو فعل هذا بعبده أو أمته أو بزوجته بنكاح صحيح أو فاسد لا يحد إجماعا كذا في الكافي.ولو اعتاد ‌اللواطة قتله الإمام محصنا كان أو غير محصن كذا في فتح القدير".(كتاب الحدود، ‌‌الباب الرابع في الوطء الذي يوجب الحد والذي لا يوجبه، ج:2، ص:150، ط: دار الفكر)فقط والله أعلم
                                                  
عنوان: ترکہ کے مکان سے حاصل شدہ کرایہ کی تقسیم کیسے ہوگی؟
سوال: ایک عورت کا انتقال ہوا،اس کے ورثاء میں شوہر،ایک بہن اور ایک بھائی ہے،ترکہ میں اس نے  ایک فلیٹ چھوڑا ہے، جس کو زندگی میں اس عورت نے کرایہ پر دیا ہوا تھا،کرائے دار سے کرایہ بھائی  وصول کرکے مرحومہ کو دیتا تھا،انتقال کے بعد  بھی فلیٹ کرایہ پر ہی رہا،ایک وارث کے پاس چند مہینوں کا کرایہ جمع ہے،اب سوال یہ ہےجمع شدہ کرایہ کیسے تقسیم ہوگا؟اور اگر فلیٹ کو بیچ کر ورثاء میں تقسیم کیا جائے تو کیسے تقسیم ہوگی اور کس کا کتنا حصہ ہوگا؟نوٹ:ورثاءمتروکہ  فلیٹ کو کرایہ پر رکھنے پر راضی تھے،اور انہوں نے کرایہ کا مطالبہ بھی نہیں کیا،لیکن ایک وارث کےپاس چند مہینوں کا کرایہ جمع ہے ، وہ تقسیم کرنا چاہتا ہے۔
جواب: واضح رہےکہ کسی شخص کے انتقال کے بعد اس کی متروکہ جائے داد میں اس کے ورثاء کا حق متعلق ہوجاتا ہے اور وہ جائے داد سب ورثاء میں مشترک ہوجاتی ہے،تمام ورثاء اپنے اپنےشرعی حصص کے مطابق اس میں شریک ہوتے ہیں،نیز اگر وہ جائےداد کرایہ پر دی ہوئی ہو اورورثاء نے باہمی رضامندی سے اس کو کرایہ پر ہی باقی رکھا ہو تو اس سے حاصل ہونے والا کرایہ بھی تمام ورثاء میں مشترک ہوگا،لہذا صورتِ مسئولہ میں مرحومہ کے متروکہ فلیٹ سے حاصل ہونے والےکرایہ کو مرحومہ کے ورثاء کے درمیان ان کے شرعی حصص کے مطابق تقسیم کرنا لازم ہے،باقی مرحومہ کے ترکہ کو تقسیم کرنے کاشرعی طریقہ یہ ہے کہ سب سے پہلے ترکہ میں سے مرحومہ کے ذمہ اگر کوئی قرض ہے اس کو ادا کیا جائے،پھر اگر مرحومہ نے کوئی جائز وصیت کی ہو تو اس کو  بقیہ ترکہ کےایک  تہائی میں  سے نافذ کیا جائے،اس کے بعد باقی ترکہ (منقولہ غیر منقولہ)کو 6 حصوں میں تقسیم کرکے مرحومہ کے  شوہر کو 3 حصے،مرحومہ کے بھائی کو 2 حصے اور بہن کو ایک حصہ ملے گا۔صورتِ تقسیم یہ ہوگی:میت:مرحومہ:6/2شوہربھائیبہن11321یعنی فیصد کے اعتبار سے  مرحومہ کے شوہر کو 50فیصد،بھائی کو33.33فیصد اور بہن کو 16.66فیصد ملے گا۔درر الحكام فی شرح مجلۃ الأحكام میں ہے:"تقسم حاصلات الأموال المشتركة في شركة الملك بين أصحابها بنسبة حصصهم."(الكتاب العاشر الشركات، الباب الاول، الفصل الثانی في بيان كيفية التصرف في الأعيان المشتركة ، المادة:1073، ج:3، ص:26، ط:دار الجيل)فقط واللہ اعلم
                                                  
عنوان: ایڈوانس لیکر بکنگ کرنا پھر مزید رقم طلب کرنا
سوال: ایک شخص نے ایک بلڈر سے فلیٹ بک کرنے کے حوالے سے رقم کا کچھ حصہ دے کر بکنگ کروائی، بکنگ کے بعد کرونا کا مسئلہ آگیا، معاملہ آگے نہیں بڑھا اور وہیں رک گیا، اب بلڈر کا کہنا ہے کہ جو پچھلی رقم جمع کروائی تھی اس پر بکنگ نہیں ہوگی، بلکہ مزید اضافی رقم (موجودہ ویلیو کے حساب) سے بکنگ ہوگی، جب کہ جنہوں نے بکنگ کروائی تھی ان کا کہنا ہے کہ جتنے سال رقم ان کے پاس رہی اتنے سال کا کرایہ بلڈر ہمیں دے ،اور پچھلی رقم پر ہی بکنگ ہونی چاہیے، نئی رقم کی بکنگ ہمیں منظور نہیں، آیا جانبین کا   یہ مطالبہ درست ہے؟واضح رہے کہ پروجیکٹ نہ ہی تعمیر ہوا تھا نہ ہی بنیاد ڈالی گئی تھی،بس پلاٹ دینے کا وعدہ کیا گیا تھا۔
جواب: صورتِ مسئولہ میں جب فلیٹ تعمیر ہی نہیں ہوئے تھے اور لوگوں نے بلڈر کو رقم دے کر اس سے بکنگ کروائی تو یہ فریقین کے درمیان خرید وفروخت کا ایک وعدہ تھا،حالات کی تبدیلی کے باعث یہ وعدہ مکمل نہیں ہوسکا،اور اس کو پورا کرنا ممکن نہیں رہا ،لوگ اپنی جمع کرائی ہوئی رقم لینے کے حق دار ہیں،اس پر بلڈرسے درمیانی مدت کے کرایہ کا مطالبہ کرنا شرعاً درست نہیں،لیکن بلڈر نے ایک لمبے عرصے تک ان لوگوں کی رقم اپنے پاس رکھی ہےاس لیے بہتر یہ ہے  کہ فریقین باہمی رضا مندی سے کوئی درمیانی راستہ اختیار کرلیں۔ فتاوى ہنديہ میں ہے:وأن يكون مملوكا في نفسه وأن يكون ملك البائع فيما يبيعه لنفسه فلا ينعقد بيع الكلإ ولو في أرض مملوكة له ولا بيع ما ليس مملوكا له وإن ملكه بعده إلا السلم، والمغضوب لو باعه الغاضب ثم ضمنه نفذ بيعه."(كتاب البيوع، الباب الأول، ج:3، ص:2، ط:المطبعة الكبرى الأميرية)فتاوی شامی میں ہے:"قلت: وفي جامع الفصولين أيضا: لو ذكرا البيع بلا شرط ثم ذكرا الشرط على وجه العقد جاز البيع ولزم الوفاء بالوعد، إذ المواعيد قد تكون لازمة فيجعل لازما لحاجة الناس."(كتاب البيوع، باب البيع الفاسد، ج:5، ص:84، ط:دار الفكر-بيروت)فقط والله اعلم
                                                  
عنوان: والد کے ساتھ رہتے ہوئے اپنی ذاتی کمائی سے خریدے گئے مکان کا حکم
سوال: ہم تین بھائیوں نے ایک دکان کرایہ پر لی ہوئی تھی ،پھراس دکان کے منافع سے ہم تینوں نے 1997 میں ایک مکان خریدا،اس مکان کو خریدنے میں ہمارے والدین کا کوئی پیسہ نہیں لگا تھا،والدہ بھی اس بات کا اقرار کرتی ہے  کہ انہوں نے اس مکان میں ایک روپیہ نہیں لگایا ہے،والد کا انتقال 2003 میں ہوگیا تھا،والد صاحب کی اپنی دکان تھی ، اپناالگ  کاروبار تھا،اور ہمارا اپنا الگ کاروبار ہے،البتہ ہم سب کی رہائش ،کھانا پینا ایک ہی گھر میں تھا یعنی سب ساتھ رہتے تھے،مکان کو خریدتے وقت جب نام کروانے کی بات آئی تو ہمارے بہنوئی نے مذکورہ مکان ہماری والدہ کے نام کروالیا،ہم نے انہیں بارہا کہا کہ مکان ہمارا ہے لہذااسے  ہمارے نام پر کروادے،لیکن وہ نہ مانے ،اور وہ بہن کی وجہ سے ہمیں دھمکاتے بھی رہے،جس کی وجہ سے ہم خاموش ہوگئے،    اب بہنوئی مذکورہ مکان میں حصہ کی بات کر رہا ہے کہ اس میں تمام بہن بھائیوں کا حصہ ہے،اب میرا سوال یہ ہے کہ کیامذکورہ مکان میں ہم سب بہن بھائیوں  کا حصہ ہوگایا یہ مکان  صرف ہم تین بھائیوں کی ملکیت ہوگی؟
جواب: صورتِ مسئولہ میں چوں کہ  آپ تینوں بھائی اپنے کاروبار سے الگ کماتے تھےاگر چہ آپ  لوگوں کا کھانا پینا اور باقی خرچہ ایک ساتھ ہوتاتھا، اور اسی  اپنی کمائی سے آپ تینوں نے مذکورہ  مکان خریدا ہے، اس میں نہ تو والد صاحب کی رقم خرچ ہوئی ہے، اور نہ والدہ یاکسی اوربھائی بہن کی، اس لئے مذکورہ مکان آپ تینوں بھائیوں کی مشترکہ ملکیت ہے،دیگر بہن بھائیوں کا اس میں کوئی حصہ نہیں ہے،اورنہ  بہنوئی کا مذکورہ مکان کو آپ کی والدہ کے نام پر کرنے سےیہ مکان ان کی ملکیت ہوئی   ہے۔اسی طرحآپ کے  بہنوئی کا مذکورہ مکان میں تمام بہن بھائیوں کے حصہ دار ہونے  کی بات کرنابھی  درست نہیں ہے۔مشکاۃ المصابیح میں ہے:"قال رسول الله صلى الله عليه وسلم: «ألالا تظلموا ألا لا يحل مال امرئ إلا بطيب نفس منه»."(کتاب البیوع،باب الغصب والعاریۃ،الفصل الثانی،ج:2،ص:889،رقم:2946،ط:المکتب الاسلامی بیروت)ترجمہ:" خبردار!  اے مسلمانو! ظلم نہ کیا کرو، اور یاد رکھو کسی شخص کا مال اس کی دلی رضامندی کے بغیر دوسرے شخص کے لیے حلال نہیں ہے۔"درر الحكام فی شرح مجلۃ الاحکام ميں ہے:"و يوجد ثلاثة شروط لأجل اعتبار الولد معينا لأبيه:1 - اتحاد الصنعة، فإذا كان الأب مزارعا والابن صانع أحذية فكسب الأب من المزارعة والابن من صنعة الحذاء، فكسب كل منهما لنفسه وليس للأب المداخلة في كسب ابنه لكونه في عياله.وقول المجلة: (مع ابنه) إشارة لهذا الشرط. مثلا إن زيدا يسكن مع أبيه عمرو في بيت واحد ويعيش من طعام أبيه وقد كسب مالا آخر فليس لإخوانه بعد وفاة أبيه إدخال ما كسبه زيد في الشركة ...(ولده) ليس احترازيا فالحكم في الزوجة والإخوة على الوجه المذكور أيضا وذلك لو عمل أحد في صنعة مع زوجته الموجودة في عيال و اكتسبا أموالًا فكافة الكسب للزوج وتعد الزوجة معينة (الهندية) أما إذا كان للزوجة كسب على حدة فكافة الكسب لها و لاتعد معينة للزوج."(كتاب الشركة :المادة:1398:ج:3:ص:421:ط:دار الجيل)شرح المجلۃ لرستم باز  میں ہے:"إذا عمل رجل في صنعة هو وابنه الذي في عیاله فجمیع الکسب لذلك الرجل، و ولدہ یعد معینًا له، فيه قیدان احترازیان کما تشعر عبارۃ المتن، الأول: أن یکون الابن في عیال الأب، الثاني: أن یعملا معا في صنعة واحدۃ إذ لو کان لکل منهما صنعة یعمل فيها وحدہ فربحه له."(المبحث الثاني بیان المسائل المتعلقة بشرکة الاعمال،ج:2،ص:582،مادۃ:1398،ط:رشیدیہ)فتاوی شامی میں ہے:"بخلاف جعلته باسمك فإنه ليس بهبة (وقوله: بخلاف جعلته باسمك) قال في البحر: قيد بقوله: لك؛ لأنه لو قال: جعلته باسمك، لا يكون هبة؛ ولهذا قال في الخلاصة: لو غرس لابنه كرما إن قال: جعلته لابني، يكون هبة، وإن قال: باسم ابني، لايكون هبةً."(كتاب الهبة،ج:5،ص:689، ط:سعید) فقط واللہ اعلم
                                                  
عنوان: اگر مرحوم کی اولاد اور والد دونوں ہوں ترکہ میں اس کے والد کا حصہ ہوگا یا نہیں ؟
سوال: 1۔میرے والد صاحب کا انتقال ہوگیا ہے،ان کے ورثا ء میں بیوہ،والد(میرے دادا جان)،تین بیٹے اور دو بیٹیاں ہیں،ترکہ میں گاڑی ،موٹر سائیکل اور ایک مکان ہے،اس مکان کے خریدنے میں والد صاحب کے ساتھ میری والدہ نے بھی پیسے  ملائے تھے،اب  ترکہ کی شرعی تقسیم کیسے ہوگی؟ کیا والد صاحب کےترکہ  میں میرے دادا کا بھی حصہ ہوگا یا نہیں؟2۔میرے دادا کا ایک مکان ہے،انہوں نے آدھا مکان اپنی چار بیٹیوں کے نام کردیا تھا اور آدھا اپنے دو بیٹوں(میرے والد مرحوم  اورچچا) کے نام کردیا تھا،بیٹیوں نے تو حکومت کے قانون کے مطابق اپنے نام آدھا مکان کروالیا تھا،لیکن بیٹوں(میرے والد مرحوم  اورچچا)نے اپنے نام نہیں کرایا تھا،اب کیا میرے والد کا اس مکان میں حصہ ہوگا؟نوٹ:(1)مکان کی خریدار ی میں سائل کی والدہ نے جو رقم ملائی تھی اس میں قرض وغیرہ کی کوئی صراحت نہیں کی تھی اور نہ بعداس رقم کی واپسی کا مطالبہ کیا،اس وقت سائل کے والد صاحب کے پاس رقم کچھ کم تھی توسائل کی والدہ نے اپنے طرف سے رقم دے دی تھی۔(2)سائل کے دادا نے اپنے دو بیٹے اور چار بیٹیوں کے نام جو مکان کیا ہے،اس مکان کونام کرنے کے وقت سے لے کراب تک وہ خوداس میں رہائش پذیرہیں۔
جواب: 1۔صورت مسئولہ میں   چوں کہ مذکورہ مکان کی خریداری میں سائل کے والد مرحوم کو سائل کی والدہ نے بطور تعاون کے رقم دی تھی اور قرض وغیرہ کی کوئی صراحت نہیں کی تھی ،اس لیے وہ رقم ان کی طرف سے تبرع و احسان تھی،اب وہ مکان مکمل طور پر سائل کے والد مرحوم کا ترکہ شمار ہوگا،اور ان کے ورثاء کےدرمیان مشترک ہوگا،اور اس کو میراث کے ضابطۂ شرعی کے مطابق تقسیم کرنا لازم ہے،باقی سائل کےمرحوم والد  کے ترکہ کو تقسیم کرنے کاشرعی طریقہ یہ ہے سب سے پہلےترکہ میں سے مرحوم کے حقوقِ متقدمہ یعنی تجہیز وتکفین کے اخراجات نکالے جائیں،اس کے بعد مرحوم کے ذمہ کوئی قرض ہو تو اس کو ادا کیا جائے،اس کے بعد اگر مرحوم نےکوئی جائز وصیت کی ہو تو بقیہ ترکہ کے ایک تہائی میں سے اس کو نافذ کیا جائے،اس کےبعد باقی ترکہ (منقولہ /غیر منقولہ)کو 192 حصوں میں تقسیم کرکے24 حصے مرحوم کی بیوہ کو،32حصے والد کو،34،34 حصے ہر ایک بیٹے کو اور 17 حصے ہر ایک بیٹی کو ملیں گے۔صورتِ تقسیم یہ ہے:میت:مرحوم والد:192/24بیوہوالدبیٹابیٹابیٹابیٹیبیٹی341724323434341717یعنی فیصد کے اعتبار سے 12.5فیصد مرحوم کی بیوہ کو،16.66فیصد مرحوم کے والد کو،17.71فیصد ہر ایک بیٹے کو اور 8.85فیصدہر ایک بیٹی کو ملے گا۔  2ــ۔واضح رہےکہ  کوئی چیز صرف نام کرنے سے کسی کی ملکیت نہیں ہوتی اور اس طرح محض نام کرنے سےشرعاً ہبہ(گفٹ دینا) درست نہیں ہوتا، بلکہ  ہبہ (گفٹ) کے مکمل اور درست ہونے کے لیے ضروری ہے کہ واہِب (ہبہ کرنے والا) موہوبہ چیز (جس چیز کا ہبہ کیا جارہاہے) کو موہوب لہ (جس کو ہبہ کررہا ہے) کے نام کرنے کے ساتھ اس کا مکمل قبضہ اور تصرف بھی دے دے، اور اپنا قبضہ وتصرف مکمل طور پر ختم کردے، اور اسی طرح چند افراد کو مشترکہ طور پر ہبہ کرنے کی صورت میں یہ بھی ضروری ہے کہ ہر ایک کا حصہ متعین کرکے باقاعدہ تقسیم کرکےان کو دیا جائے، ورنہ تقسیم کیے بغیر مشترکہ ہبہ درست نہیں ہوتا، لہذا  سائل کے دادا نے اپنے جس مکان کو تقسیم کیے بغیر اپنے بیٹے اور بیٹیوں کے صرف نام کیا تھا اور  خود بھی   اس مکان میں  رہائش پذیر ہیں تو اس مکان کا ہبہ درست نہیں ہوا، وہ مکان اب بھی  سائل کے دادا ہی کی ملکیت ہے،اس مکان میں سائل کےو الد مرحوم کا کوئی حصہ نہیں۔العقود الدریہ فی  تنقیح الفتاوی الحامدیہ میں ہے:"المتبرع لا يرجع بما تبرع به على غيره كما لو قضى دين غيره بغير أمره."(کتاب المداینات، ج:2، ص:226، ط:دارالمعرفة)فتاوی شامی میں ہے:"(وقوله: بخلاف جعلته باسمك) قال في البحر: قيد بقوله: لك؛ لأنه لو قال: جعلته باسمك، لايكون هبة؛ ولهذا قال في الخلاصة: لو غرس لابنه كرما إن قال: جعلته لابني، يكون هبة، وإن قال: باسم ابني، لايكون هبة."(کتاب الھبة، ج:5، ص:689، ط:سعید)فتاویٰ ہندیہ  میں ہے:"ولا تصح في مشاع يقسم ويبقى منتفعا به قبل القسمة وبعدها، هكذا في الكافي ويشترط أن يكون الموهوب مقسوما ومفرزا وقت القبض لا وقت الهبة...ولا يتم حكم الهبة إلا مقبوضة ويستوي فيه الأجنبي والولد إذا كان بالغا، هكذا في المحيط."(کتاب الھبة، الباب الثاني فيما يجوز من الهبة وما لا يجوز، ج:4،ص:377، ط: دار الفکر)الفتاوى التاتارخانیة میں ہے:"وفي المنتقى عن أبي يوسف: لايجوز للرجل أن يهب لامرأته وأن تهب لزوجها أو لأجنبي دارًا وهما فيها ساكنان، وكذلك الهبة للولد الكبير؛ لأن يد الواهب ثابتة علي الدار".(کتاب الھبة، الفصل الثانی فیما یجوز من الھبۃ وما لا یجوز، نوع منہ، ج:14، ص:431، ط:زکریا)فقط واللہ اعلم
                                                  
عنوان: حکومت کی طرف سے ملنے والے فنڈ اور پنشن میں وراثت جاری ہوگی؟
سوال: میرے والد مرحوم کی گورنمنٹ جاب تھی ، ریٹائرمنٹ کے قریب قریب ان کی بیماری کی وجہ سے وفات ہوگئی، وفات کے وقت ان کے ترکہ میں کچھ بھی نہیں تھا،  جو کچھ کمایا تھا بیوی بچوں کو کھلادیا تھا،  یہاں تک کہ ساری زندگی کرایہ کے مکان میں گزارا کیا،  وفات کے بعد گورنمنٹ کی جانب سے مروجہ فنڈ اور پینشن کی رقم میری والدہ کے نام پر جاری ہوئی۔اب سوال یہ ہے کہ کیا جو رقم والدہ کے لیے گورنمنٹ کی جانب سے جاری ہوئی ہے اس میں ہم بھائی بہنوں کا حصہ ہوگا؟
جواب: صورتِ مسئولہ میں والد کی وفات کے بعد حکومت کی جانب سے  والدہ کے نام پر جو پنشن جاری ہوئی ہے،  صرف والدہ  پنشن کی رقم کی مالک ہوں گی اور اس میں وراثت جاری نہیں ہوگی،  کیوں کہ پنشن کی رقم جب حکومت کی طرف سے کسی کو دی جاتی ہے  تو وہی اس کا مالک ہوتاہے اور یہ حکومت کی  طرف سے  تبرع و انعام ہے،لیکن حکومت سے ملنے والے وہ فنڈ جس  کےلیے سائل کے والد  کی ملازمت کے دوران ان کی تنخواہ سے کٹوتی ہوتی تھی، وہ سائل کے والد  کی ملکیت  ہیں اور مملوکہ اشیاءمیں وراثت جاری ہوتی ہے،لہٰذا والد کی وفات کے بعد ان کے ترکہ میں شمارہوکر ان کے ورثاءمیں شرعی حصوں کے مطابق تقسیم کیا جائے گا۔فتاوی شامی میں ہے:"فالوراثة خلافة أيضا كما صرحوا به، لكنها تستدعي سبق ‌ملك ‌المورث".(كتاب الجنايات، ‌‌باب الشهادة في القتل واعتبار حالته، ج:6، ص:586، ط: سعيد)بدائع الصنائع میں ہے: "ولا ‌يجري فيه ‌الإرث؛ لأن ‌الإرث إنما ‌يجري في المتروك من ‌ملك أو حق للمورث على ما قال عليه الصلاة والسلام من ترك مالا أو حقا فهو لورثته".(كتاب الحدود، فصل في بيان صفات الحدود، ج:7، ص:57، ط: دار الكتب العلمية)العقود الدریۃ فی تنقیح الفتاوی الحامدیۃ میں ہے:"المتبرع لا يرجع بما تبرع به على وغيره كما لو قضى دين غيره بغير أمره".(كتاب المداينات: ج: 2، ص: 226، ط: دار المعرفة)فقط والله أعلم
                                                  
عنوان: معذور بچے کی وراثت اور ولایت
سوال: 1۔ایک شخص کا انتقال ہوا،ورثاء میں ایک بیوہ،ایک بیٹا اور ایک بیٹی ہے،مرحوم کا بیٹا ذہنی معذور ہےاس کو والد صاحب کے ترکہ میں سے حصہ ملے گا یا نہیں؟2-اس معذور کے حصے کی رقم کاروبار میں لگاسکتے ہیں یا نہیں؛تاکہ اس کے منافع سے اس پر خرچ کیا جاسکے۔3۔اگر کاروبار میں نہیں لگاسکتے تو اس معذور بیٹے کا خرچہ کس کے ذمہ ہوگا؟والدہ کے ذمہ ہوگا یا  چچاؤں کے ذمہ ہوگا؟4۔اور معذور بیٹے کو جو حصہ ملے گا اس پر زکات ہوگی یا نہیں؟5۔والدہ معذوربیٹے کی رقم پر ولی بن سکتی ہے یا نہیں کہ والدہ اس کے حصے کی رقم کو جہاں چاہے کاروبار میں لگائے ۔وضاحت :لڑکا ذہنی طور پر  مکمل  معذور ہے ،39/40 سال عمر ہوگئی ہے۔
جواب: 1۔والد مرحوم کی میراث میں ذہنی معذور بیٹے کو اس کا شرعی حصہ ملے گا ،والد مرحوم کی میراث کی تقسیم کا شرعی طریقہ یہ ہے کہ  سب سے پہلے مرحوم کے حقوق متقدمہ (تجہیزو تکفین کے اخراجات)ادا کرنے کے بعد ،اگر مرحوم کے ذمہ کوئی قرض ہو تو کل مال سے ادا کرنے کے  بعد،اور مرحوم نے اگر کوئی جائز وصیت کی ہو تو  باقی  مال کے تہائی  حصہ میں سے  اسے  نا فذ کرنے کے بعد  باقی تمام ترکہ    منقولہ و غیر  منقولہ کو  24 حصوں میں تقسیم کر کے اس میں سے تین حصے مرحوم کی بیوہ کو، 14حصے مرحوم کے  بیٹے کو اور  7 مرحوم کی بیٹی کو ملیں گے۔صورت تقسیم یہ ہے:میت:24/8بیوہبیٹابیٹی173147یعنی سو روپے میں سے  12.50 روپے مرحوم کی بیوہ کو   58.33 روپے مرحوم کے بیٹے کو اور  29.17  روپے مرحوم کی بیٹی کو ملیں گے۔2،3،5۔ نابالغ بچے یا ذہنی معذور بچے کے باپ کے انتقال کے بعد اُس کے مالی معاملات کا ذمہ دار وہ شخص ہوتا ہے جس کو  باپ نے انتقال سے پہلے مقرر کیا ہو، اسے اصطلاح میں ’’وصی‘‘ کہتے ہیں، اگر ایسا کوئی ’’وصی‘‘ مقرر نہ کیا ہو تو بچے کا ولی  اس کا دادا ہوتا ہے، اگر دادا نہ ہو تو  دادا کا مقرر کردہ شخص یعنی ’’وصی‘‘ اس بچے کے مالی معاملات کا ذمہ دار ہوتا ہے، اگر ”وصی“  بھی نہ ہو تو  قاضی بچے کے مالی معاملات کا ذمہ دار مقرر کرے گا، اور قاضی کی عدمِ موجودگی کی صورت میں  خاندان کے  نیک اور معززلوگ جس شخص  کو بچے کے مالی معاملات  دیکھنے کے لیے مقرر کر دیں وہی اس بچے کے مالی معاملات کا ذمہ دار ہو گا۔نابالغ یتیم بچوں کے ولی(باپ کا وصی یا وصی کا وصی اور اگر وہ بھی نہ ہو تو دادا)  کو اس بات کا حق حاصل ہے کہ وہ یتیم بچوں کے مال کو کاروبار میں لگادے، بشرطیکہ اس کا شمار بچوں کے خیرخواہوں میں ہوتا ہو، اور اگر دادا نہ ہو تو دادا کے وصی کو یہ حق حاصل ہوتا ہے اور پھر دادا کے وصی کے وصی کو یہ حق حاصل ہوتا ہے۔ ان سب کے نہ ہونے کی صورت میں قاضی وقت یا اس کے وصی کو یتیم کے مال میں تصرف کا حق ہوتا ہے، ان کے علاوہ کسی کو شرعاً حق نہیں، خواہ وہ ماں ہو۔فتاوی شامی میں ہے: (و وليه أبوه ثم وصيه) بعد موته ثم وصي وصيه كما في القهستاني عن العمادية (ثم) بعدهم (جده) الصحيح وإن علا (ثم وصيه) ثم وصي وصيه قهستاني زاد القهستاني والزيلعي ثم الوالي بالطريق الأولى (ثم القاضي أو وصيه) أيهما تصرف يصح فلذا لم يصح ثم (دون الأم أو وصيها) هذا في المالو في الرد: قوله ( دون الأم أو وصيها ) قال الزيلعي و أما ما عدا الأصول من العصبة كالعم والأخ أو غيرهم كالأم و وصيها وصاحب الشرطة لا يصح إذنهم له لأنهم ليس لهم أن يتصرفوا في ماله تجارة فكذا لا يملكون الإذن له فيها والأولون يملكون التصرف في ماله فكذا يملكون الإذن له في التجارة اه  قوله ( هذا في المال ) ليس على إطلاقه ففي وكالة البحر عن خزانة المفتين وليس لوصي الأم ولاية التصرف في تركة الأم مع حضرة الأب أو وصيه أو وصي وصيه أو الجد وإن لم يكن واحد ممن ذكرنا فله الحفظ وبيع المنقول لا العقار والشراء للتجارة وما استفاده لصغير من غير مال الأم مطلقا وتمامه فيها اه لكن بيع المنقول من الحفظ قال في السابع والعشرين من جامع الفصولين ولو لم يكن أحد منهم فلوصي الأم الحفظ وبيع المنقول من الحفظ وليس له بيع عقاره ولا ولاية الشراء على التجارة إلا شراء ما لا بد منه من نفقة وكسوة وما ملكه اليتيم من مال غير تركة أمه فليس لوصي أمه التصرف فيه منقولا أو غيره  وتمامه فيه فراجعه             ( كتاب الحجر ٦/ ۱۷۵ ط: سعيد)4۔ذہنی معذور   کی  عقل اگر  سالم نہیں اور وہ نماز ،روزے  زکات  کی تمیز  بالکل   نہیں رکھتا  تو اس صورت میں  وہ   شریعت کے احکام کا مکلف نہیں  ہے ،یعنی   اس پر نماز، زکات  ،روزہ اور دیگر عبادات  فرض نہیں  ہیں۔فقط واللہ اعلم
                                                  
عنوان: حکومت کی طرف سے بغیر عوض کے ملنے والے میڈیکل انشورنس کا حکم
سوال: میں کینیڈا کا باشندہ ہوں، مجھے میڈیکل انشورنس کے متعلق سوال کرنا تھا، مدلل جواب دیں تو بڑی مہربانی ہوگی۔ کینیڈا میں میڈیکل بہت ہی نہایت مہنگا ہے، کہا جاتا ہے کہ اگر اپنے جیب سے علاج کروائیں تو مفلس ہونے کا خطرہ ہے، تو اس لیے لوگ انشورنس لیتے ہیں (ضرورتاً)، یہاں کینیڈا میں عوام حکومت کو ٹیکس دیتی ہیں۔ دیگر منافع (جو حکومت عوام کو دیتی ہے ٹیکس کے بدولت) میں سے میڈیکل انشورنس ہے، جس کے لیے باقاعدہ طور پر الگ سے کوئی رقم نہیں جمع کرواتے،  اور اس کا لینا اختیاری ہے (ایسا نہیں ہے کہ حکومت کے طرف سے پابندی ہے کہ : لو!)۔تو سوال یہ تھا کہ اس سخت مہنگائی کی بنیاد پر ضرورتاً حکومتی انشورنس لے سکتے ہیں يا نہیں؟ اگر نہیں تو مہنگائی کا حل کیا ہوگا اور علاج کیسے کرایا جائے؟ راہنمائی فرمادیں۔ نیز یہاں حضرات نے مہنگائی کو عذر کہہ کر ضرورتاً میڈیکل انشورنس کو جائز قرار دیا ہے، تو اگر آپ حضرات کا جواب نہیں ہے تو ہم انہیں کیا جواب دے؟
جواب: واضح رہے کہ  اگر کوئی غیر مسلم حکومت عوام  کو طبی سہولت کی غرض سے میڈیکل انشورنس کے طور پر طبی خدمات فراہم کرتی ہو، اور اس فراہمی کے عوض میں عوام سے کسی قسم کی رقم نہ لی جاتی ہو، تو ایسی صورت میں عوام کے لیے مجبوری میں  مذکورہ حکومتی میڈیکل انشورنس لینے کی شرعاً  گنجائش ہوگی۔لہذا صورتِ مسئولہ میں جب مذکورہ (کینیڈا) شہر میں حکومت کی طرف سے عوام کو میڈیکل انشورنس فراہم کی جاتی ہے، اور عوام سے اس فراہمی کے عوض کوئی رقم بھی نہیں لی جاتی اور نہ ہی عوام اس کے عوض کوئی رقم جمع کراتی ہے، تو ایسی صورت میں مذکورہ حکومتی میڈیکل انشورنس سے مجبوراً فائدہ اٹھایا جاسکتا ہے۔الموسوعۃ الفقہیۃ میں ہے:"العطية: هي ما أعطاه الإنسان من ماله لغيره، سواء كان يريد بذلك وجه الله تعالى، أو يريد به التودد، أو غير ذلك."(تحت عنوان الزکاۃ، ج: 23، ص: 227، ط: وزارة الأوقاف والشئون الإسلامية ۔ الكويت)فتاوی شامی میں ہے:"(هي) لغةً: التفضل على الغير ولو غير مال. وشرعًا: (تمليك العين مجانًا) أي بلا عوض لا أن عدم العوض شرط فيه... (وسببها إرادة الخير للواهب) دنيوي كعوض ومحبة وحسن ثناء، وأخروي."(كتاب الهبة، ج: 5، ص: 687، ط: سعید)موسوعۃ القواعد الفقہیۃ میں ہے:"التّبرّع: ‌هو ‌إعطاء ‌مجّاني دون مقابل."(ج: 8، ص: 868، ط: دار الرسالة العالمية)مفتی ولی حسن صاحبؒ دارالافتاء جامعہ بنوری ٹاؤن سے جاری شدہ اپنے ایک فتوی میں تحریر فرماتےہیں:سوالمیں ایک پاکستانی سعودی عرب میں مقیم ہوں ، سعودی عرب کے لیبر قوانین کے تحت ملازمین کے تمام طبی اخراجات کمپنی کو برداشت کرنے پڑتے ہیں،  لیکن ملازمین کے بیوی،  بچوں کے طبی اخراجات کمپنی کے ذمہ نہیں۔  ہماری کمپنی ایک نئی اسکیم رائج کر رہی ہیں جس کے تحت بیوی،  بچوں کے اخراجات بھی کمپنی ہی برداشت کرے گی بشرطے کہ ملازم ایک انشورنس (بیمہ)  کا فارم بھر کر اور دستخط کر کے دے۔ کمپنی بیوی،  بچوں کے طبی اخراجات ادا کر دے گی اور خود انشورنس کمپنی سے یہ پیسہ وصول ہو جائے گا۔  انشورنس پریمیم یعنی انشورنس کمپنی کی فیس ہماری کمپنی خود ادا کرے گی ہمیں کوئی حصہ بھی برداشت نہ کرنا ہوگا۔ میرا جو کمپنی کے ساتھ معاہدہ ہے،  اس میں کہیں یہ نہیں لکھا ہوا کہ وہ میرے بیوی،  بچوں کے طبی اخراجات اٹھائے گی،  لیکن سعودی عرب میں طبی اخراجات بےانتہاء  مہنگے ہیں  اس لیے دل چاہتا ہے کہ اس اسکیم میں شرکت کر لوں۔  آیا میرے لیے جائز ہے یا نہیں ؟جوابجب ملازم اس بیمہ اسکیم میں کوئی رقم ادا نہیں کرتا اور سب کچھ حکومت کرتی ہے تو اس قسم کا بیمہ جائز ہے ۔(فتوی نمبر: 395، بتاریخ:  30 شعبان، 1400ھ)فقط واللہ اعلم
                                                  
عنوان: گیم کھیل کر پیسے کمانے کا حکم
سوال: گیم سےپیسےکماناکیساہے؟
جواب: اگر سائل کی مراد مروجہ ویڈیو گیم کھیل کر پیسہ کمانا ہے تو یہ کئی شرعی خرابیوں کی بناء پر ناجائز ہے، سوال واضح کر کے دوبارہ ارسال کریں، تفصیل کے لیے درج ذیل لنک ملاحظہ ہوں:آن لائن گیم کھیل کر پیسے کمانے کا حکم
                                                  
عنوان: فاریکس ٹریڈینگ میں گولڈ کی ٹریڈنگ کرنا کیسا ہے؟
سوال: فاریکس ٹریڈنگ میں گولڈکی ٹریڈنگ حلال ہے  یا حرام؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار میں سونا، چاندی، کرنسی، کپاس، گندم، گیس، خام تیل، جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق ’’فاریکس ٹریڈنگ‘‘ کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں۔کیوں کہ   ’’فاریکس ٹریڈنگ‘‘ میں اگر سونا ، چاندی اور کرنسی کا کاروبار کیا جائے تو چوں کہ  شریعت نے سونا ،چاندی اور کرنسی کے تبادلے میں چند شرائط عائد کی ہیں، جن میں سے ایک اہم شرط اس معاملے کے دونوں عوضوں پر مجلس میں قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں عموماً نہ تو کرنسیوں کی حقیقی خرید وفروخت ہی مقصد ہوتی ہے (بلکہ قیمتوں کے گھٹنے بڑھنے پر ہونے والا فائدہ مطلوب ہوتا ہے، جس میں آخر میں فرق برابر کیا جاتا ہے) اور نہ ہی قبضہ اپنی شرائط کے ساتھ پایا جاتا ہے، اس لیے یہ کاروبار جائز نہیں ہوگا۔ اور اگر فاریکس ٹریڈنگ میں سونا، چاندی اور کرنسی کے علاوہ دیگر اشیاء کا کاروبار کیا جائے تو بھی چوں کہ اس کاروبار میں عام طور پر خرید و فروخت صرف ایک کاغذی کاروائی ہوتی ہے، خریدی ہوئی اشیاء پر نہ تو قبضہ کیا جاتا ہے اور نہ ہی قبضہ کرنا مقصود ہوتا ہے، بلکہ محض نفع و نقصان برابر کیا جاتا ہے، گویا صرف سٹہ کھیلنا مقصود ہوتا ہے، ایسی صورت میں خریدی ہوئی چیز کو  واپس بیچنے کی صورت میں ’’بیع قبل القبض‘‘ لازم آتی ہے، جس سے حدیث شریف میں منع کیا گیا ہے اس لیے فقہاء نے اس کو ناجائز قرار دیا ہے۔مزید تفصیل کے لیے درج ذیل لنک ملاحظہ کیجیے:فاریکس ٹریڈینگ کا حکممشکاۃ المصابیح میں ہے:"وعن عبادة بن الصامت قال: قال رسول الله صلى الله عليه وسلم: الذهب بالذهب والفضة بالفضة والبر بالبر والشعير بالشعير والتمر بالتمر والملح بالملح مثلا بمثل سواء بسواء يدا بيد فإذا اختلفت هذه الأصناف فبيعوا كيف شئتم إذا كان يدا بيد . رواه مسلم."(كتاب البيوع، باب الربوا، الفصل الأول، 855/2، ط:المكتب الإسلامي)فقط واللہ أعلم
                                                  
عنوان: اجتماعی بیمہ (گروپ انشورنس) کروانے کا حکم
سوال: میں ایک سرکاری ملازم ہوں، میرا سوال یہ ہے کہ میں اپنے ۲۳ سال کی ڈیوٹی کے دوران گروپ انشورنس کرواتا رہا ہوں، لہٰذا ہمیں گروپ انشورنس کا پیسہ (ہماری رقم) وصول کروایا جائے، یا اس کا طریقہ کار بتایا جائے؟
جواب: مذکورہ انشورنس کے جواز وعدمِ جواز کے متعلق حکمِ شرعی یہ ہے کہ بصورتِ مسئولہ اگر سائل کو اپنی تنخواہ میں سے رقم کی کٹوتی کروا کر ’’گروپ انشورنس‘‘ کی مد میں جمع کروانے کا اختیار تھا، اور یہ امر ٗ سائل پر اس طرح لازم نہیں تھا کہ سائل کے چاہتے، نہ چاہتے تنخواہ میں سے کٹوتی ہوجاتی ہو، تو اس صورت میں مذکورہ معاملہ ٗ سود پر مشتمل ہونے کی وجہ سے کرنا ہی جائز نہیں تھا۔اب چوں کہ سائل رقم جمع کراہی چکے ہیں، تو فی الحال انہیں صرف اپنی اصل رقم لینے کا ہی اختیار ہوگا، زائد رقم لینا جائز نہیں ہے، اور اگر لے لی ہو، تو مستحقِ زکاۃ فقراء پر صدقہ کرنا ضروری ہے۔تاہم اگر تنخواہ میں سے مخصوص رقم کی کٹوتی اختیاری نہ ہو، بلکہ جبری ہو، تو اس صورت میں کٹوتی شدہ رقم کے ساتھ ٗ اضافی رقم وصول کرنا اور اسے استعمال کرنا بھی حلال ہے، البتہ اضافی رقم چوں کہ بعض ایسے ذرائع سے بھی حکومت کو حاصل ہوتی ہے ٗ جو شرعاً جائز نہیں ہیں، اس لیے اضافی رقم کو استعمال نہ کرنا بہتر ہے۔"الفتاوي الهندية" میں ہے:"قال محمد رحمه الله تعالى في كتاب الصرف إن أبا حنيفة رحمه الله تعالى كان يكره ‌كل ‌قرض جر منفعة، قال الكرخي هذا إذا كانت المنفعة مشروطة في العقد بأن أقرض غلة ليرد عليه صحاحا أو ما أشبه ذلك، فإن لم تكن المنفعة مشروطة في العقد فأعطاه المستقرض أجود مما عليه فلا بأس به."(کتاب الكراهية، الباب التاسع عشر، ج: ٣، ص: ٢٠٢، ط: رشيدية)"البحر الرائق"میں ہے:"(قوله والأجرة لا تملك بالعقد) . . . (قوله بل بالتعجيل أو بشرطه أو بالاستيفاء أو بالتمكن) يعني لا يملك الأجرة إلا بواحد من هذه الأربعة."(كتاب الإجارة، ج: ٧، ص: ٣٠٠، ط: دار الكتاب الإسلامي)"حاشية ابن عابدين" میں ہے:"فإن علم عين الحرام لا يحل له ويتصدق به بنية صاحبه، وإن كان مالا مختلطا مجتمعا من الحرام ولا يعلم أربابه ولا شيئا منه بعينه حل له حكما، والأحسن ديانة التنزه عنه ففي الذخيرة: سئل الفقيه أبو جعفر عمن اكتسب ماله من أمراء السلطان ومن الغرامات المحرمات وغير ذلك هل يحل لمن عرف ذلك أن يأكل من طعامه؟ قال أحب إلي في دينه أن لا يأكل ويسعه حكما إن لم يكن ذلك الطعام غصبا أو رشوة."(کتاب البیوع، باب البیع الفاسد، ج: ٥، ص: ٩٩، ط: سعید)’’کفایت المفتی‘‘ میں ہے:’’جو رقم تنخواہ میں سے لازمی طور پر کاٹ لی جاتی ہے، اور جو رقم بونس کے نام سے زیادہ بڑھائی جاتی ہے، اور جو رقم ان دونوں رقموں پر سود کے نام سے لگائی جاتی ہے، ان تینوں رقموں کو لینا مسلم ملازمین یا ان کے ورثاء کے لیے جائز ہے، اور وصول ہونے سے پہلے اس مجموعی رقم پر زکاۃ ادا کرنا واجب نہیں، بونس تو عطیہ ہی ہے، مگر وہ رقم جو سود کے نام سے لگائی جاتی ہے ٗ وہ شرعاً سود کی حد میں داخل نہیں، وہ بھی عطیہ ہی کا حکم رکھتی ہے۔‘‘(کتاب الربوا، ۹۶/۸، ’’تنخواہ سے کاٹی ہوئی رقم پر سود لینے اور اس پر زکاۃ کا حکم‘‘، ط: دار الاشاعت، کراچی)’’امداد الفتاویٰ‘‘ (جدید) میں ہے:سوال: ’’گورنمنٹ دریافت کرتی ہے کہ ہر ملازمین سرکار اپنی تنخواہ میں سے ساڑھے چھ سے ساڑھے بارہ روپیہ صدی کے حساب سے ہر مہینہ میں خزانۂ سرکار میں جمع کریں، اور وہ کل رقم بعد علیحدہ ہونے نوکرئ سرکاری کے ٗ خواہ پینشن ہونے پر یا خود نوکری چھوڑ دے، اس وقت کل روپیہ اس کا بمعہ چار روپیہ فی صدی سود کے ٗ سرکار واپس دے گی؟‘‘الجواب: ’’جواب مسئلہ کا یہ ہے کہ تنخواہ کا کوئی جزو اس طرح وضع کرا دینا، اور پھر یک مشت وصول کر لینا ٗ اگرچہ اس کے ساتھ ’’سود‘‘ کے نام سے کچھ رقم ملے، یہ سب جائز ہے، کیوں کہ در حقیقت وہ ’’سود‘‘ نہیں ہے، اس لیے کہ تنخواہ کا جو جزو وصول نہیں ہوا، وہ اس ملازم کی ملک میں داخل نہیں ہوا، پس وہ رقمِ زائد ٗ اس کی مملوک شیئ سے منتفع ہونے پر نہیں دی گئی، بلکہ تبرعِ ابتدائی ہے، گو گورنمنٹ اس کو اپنی اصطلاح میں ’’سود‘‘ ہی کہے۔‘‘(كتاب الربوا، ۵۹۷/۶، بعنوان: ’’محکمہ ریل میں ملازمین کی تنخواہ کا کوئی جزو جو کٹ جاتا ہے، اور وہ مع سود ملتا ہے، اس سود کا حکم‘‘، ط: مکتبہ نعمانیہ)فقط واللہ تعالیٰ اعلم
                                                  
عنوان: کرپٹو کرنسی ، آن لائن گیمز ، ٹاسک پورے کرنے سے پیسے کمانا
سوال: ٹیلی گرام پر کام کرکے پیسے کمانا کیسا ہے،اور وہ اماؤنٹ کرپٹو کرنسی میں دیتے ہیں،اس کو کنورٹ کسی بھی اکاؤنٹ میں کیا جاسکتا ہے،اس کوئی انویسٹمینٹ  نہیں کرنی ہوتی،گیمز کھیلنے ہیں یا ٹاسک پورے کرنے ہوتے ہیں جیسے ٹویٹر یا فیس بوک انسٹاگرام پر فولو کرنا ،تو یہ جائز ہے یا نہیں؟
جواب: واضح رہے کہ کرپٹوکرنسی "بٹ کوائن "محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔  چناں چہ کسی بھی قسم کا کھیل جائز ہونے کے لیے مندرجہ ذیل شرائط کا پایا جانا ضروری ہے، ورنہ وہ کھیل لہو ولعب میں داخل ہو نے کی وجہ سے شرعاً ناجائز  ہوگا:1۔  وہ کھیل بذاتِ خود جائز ہو، اس میں کوئی ناجائزبات نہ ہو۔2۔  اس کھیل میں کوئی دینی یا دنیوی منفعت  ہو، مثلاً جسمانی  ورزش وغیرہ ، محض لہو لعب یا وقت گزاری کے لیے نہ کھیلا جائے۔3۔  کھیل میں غیر شرعی امور کا ارتکاب نہ کیا جاتا  ہو، مثلاً جوا وغیرہ۔4۔کھیل میں اتنا غلو نہ کیا جائے  کہ شرعی فرائض میں کوتاہی یا غفلت پیدا ہو۔         حاصل یہ ہے کہ آج کل جو   آن لائن گیمز  ہیں، ان میں مذکورہ خرابیاں پائی جاتی ہیں، نیز ان میں مشغول ہوکر  شرعی فرائض اور واجبات میں کوتاہی  اور غفلت برتی جاتی ہے؛ اس لیے شرعاً ان کا کھیلنا اور اس کے ذریعہ پیسے کمانا شرعاً ناجائز ہے ۔اور ٹاسک پورے کرکہ یا فالو کرکے پیسے کمانے کا پس منظر یہ ہے کہ    عام طور پر اس نوع کے  کام سے مقصود  وڈیو ،ایپ،پروڈکٹ،پیج،  وغیرہ کی تشہیر ہوتی ہے ،تاکہ خریدار / ناظرین کے اعداد و شمار بڑھ جائیں اور  دیگر لوگوں کو راغب کیا جائے حالاں کہ  اس طرح کرنے والے حقیقی خریدار بھی نہیں ،کمپنی / ایپ   والے پیسے دے کر جعلی تشہیریا فالو کرواتے ہیں جو کہ دھوکے پر مبنی ہے ۔   اگر ان ٹاسکس میں جان دار کی تصاویر یا خواتین کے تصاویر بھی ہوں تو یہ اس پر مستزاد قباحت ہے۔لہذا  اس طرح کی ویب سائٹ میں رجسٹرڈ ہونا یا اس سے پیسہ کمانا جائز نہیں ۔قرآن مجید میں ہے:"يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ." ﴿المائدة: ٩٠﴾ترجمہ:" اے ایمان والو :بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام  ہیں ،سواس سے بالکل الگ رہو،تاکہ تم کو فلاح ہو"۔(بیان القرآن)حدیث شریف میں ہے:"وقال رسول الله صلي الله عليه وسلم:إن الله حرّم أمتي الخمر و الميسر."(المسند للامام احمد،2 /124،ط: مؤسسة الرسالة)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والاباحة ، فصل في البيع، ج:6،ص: 403،ط:سعيد)روح المعانی میں ہے:’’ولهو الحديث على ما روي عن الحسن كل ما شغلك عن عبادة الله تعالى وذكره من السمر والأضاحيك والخرافات والغناء ونحوها‘‘.(تفسیر الآلوسي (11 / 66)، سورة لقمان، ط:دار الکتب العلمیة)رد المحتار میں ہے:"هي لغة: اسم للأجرة وهو ما يستحق على عمل الخير ولذا يدعى به، يقال أعظم الله أجرك. وشرعا (تمليك نفع) مقصود من العين (بعوض) حتى لو استأجر ثيابا أو أواني ليتجمل بها أو دابة ليجنبها بين يديه أو دارا لا ليسكنها أو عبدا أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، ولا أجر له لأنها منفعة غير مقصودة من العين بزازية."(كتاب الإجارة،ج6،ص4،ط:سعید)فقط واللہ اعلم
                                                  
عنوان: بینک میں نوکری کرنا
سوال: کیا مندرجہ ذیل بینکوں میں نوکری کرنا جائز ہے یا نہیں ؟ اسلامی بینک،  میزان بینک،  ایم سی بی بینک،  بینک آف خیبر اسلامی؟
جواب: صورتِ مسئولہ میں کسی بھی  بینک میں نوکری کرنا جائز نہیں ہے، چاہے سوال میں مذکور بینک ہو یا اس کے علاوہ کوئی اور بینک ہو۔مرقاۃ المفتاتیح شرح مشکاۃ المصابیح میں ہے:"(عن جابر قال: «لعن رسول الله صلى الله عليه وسلم آكل الربا» ) ، أي: آخذه وإن لم يأكل، وإنما خص بالأكل لأنه أعظم أنواع الانتفاع كما قال - تعالى: {إن الذين يأكلون أموال اليتامى ظلما} (ومؤكله) : بهمزة ويبدل أي: معطيه لمن يأخذه، وإن لم يأكل منه نظرا إلى أن الأكل هو الأغلب أو الأعظم كما تقدم، قال الخطابي:سوى رسول الله صلى الله عليه وسلم بين آكل الربا وموكله، إذ كل لا يتوصل إلى أكله إلا بمعاونته ومشاركته إياه، فهما شريكان في الإثم كما كانا شريكين في الفعل، وإن كان أحدهما مغتبطا بفعله لم يستفضله من البيع، والآخر منهضما لما يلحقه من النقص، ولله عز وجل حدود فلا تتجاوز وقت الوجود من الربح والعدم وعند العسر واليسر، والضرورة لا تلحقه بوجه في أن يوكله الربا، لأنه قد يجد السبيل إلى أن يتوصل إلى حاجة بوجه من وجوه المعاملة والمبايعة ونحوها قال الطيبي رحمه الله: لعل هذا الاضطرار يلحق بموكل فينبغي أن يحترز عن صريح الربا فيثبت بوجه من وجوه المبايعة لقوله - تعالى: {وأحل الله البيع وحرم الربا} لكن مع وجل وخوف شديد عسى الله أن يتجاوز عنه ولا كذلك الآكل (وكاتبه وشاهديه): قال النووي: فيه تصريح بتحريم كتابة المترابيين والشهادة عليهما وبتحريم الإعانة على الباطل (وقال) ، أي: النبي صلى الله عليه وسلم (هم سواء) ، أي: في أصل الإثم، وإن كانوا مختلفين في قدره (رواه مسلم) وأخرجه هو أيضا وأبو داود والترمذي وابن ماجه من حديث ابن مسعود. ولم يذكر مسلم عنه سوى " «آكل الربا وموكله» " وروى الطبراني عنه ولفظه: " «لعن الله الربا وآكله وموكله وكاتبه وشاهده وهم يعلمون» ".(کتاب البیوع، باب الربا، ج:5، ص:1916، ط:دار الفكر، بيروت)فتاوی عالمگیری میں ہے:"ومنها أن يكون مقدور الاستيفاء - حقيقة أو شرعا فلا يجوز استئجار الآبق ولا الاستئجار ‌على ‌المعاصي؛ لأنه استئجار على منفعة غير مقدورة الاستيفاء شرعا."(كتاب الإجارة ، الباب الأول تفسير الإجارة وركنها وألفاظها وشرائطها، ج:4، ص:411، ط:دار الفكر بيروت)فقط واللہ اعلم
                                                  
