عنوان: محرم الحرام کے مہینہ میں حلیم بنانے کا آڈر لینا اور اس کی اجرت کا حکم
سوال: محرم الحرام کے دنوں میں حلیم کا آرڈر لینا اور اس کی مزدوری لینا جائز ہے یا نہیں؟
جواب: محرم کے مہینہ یا کسی بھی مہینہ میں حلیم  بنانے کا آڈر لینا اور اس کے بنانے کی اجرت لینا جائز ہے۔ اس لیے کہ یہ حلال چیز ہے اور  فی نفسہ اس کا جائز استعمال بھی موجود  ہے، لہذا اس کے بنانے کی اجرت حرام نہیں ہوگی۔البحرالرائق میں ہے:وقد استفيد من كلامهم هنا أن ما قامت المعصية بعينه يكره بيعه، وما لا فلا، ولذا قال الشارح: إنه لايكره بيع الجارية المغنية والكبش النطوح والديك المقاتل والحمامة الطيارة.(5/155)فقط والله أعلم
                                                  
عنوان: قرض کی ادائیگی کس  ملک کی کرنسی کے مطابق لازم ہے؟
سوال: زید  نے پاکستان میں رہتے ہوئے عمرو سے پاکستانی کرنسی کے مطابق ایک لاکھ روپے ادھار مانگا تھا اور عمرو نے ہانگ کونگ سے اسے وہاں کی کرنسی کے مطابق 750 روپے بھیج دیے، اب موجودہ  صورتِ حال کے مطابق ہانگ کونگ کی کرنسی 500 ہو، تو پاکستانی ایک لاکھ بن جاتا ہے، سوال یہ ہے کہ اب زید ادائیگی پاکستانی کرنسی کے مطابق کرے گا یا ہانگ کونگ کی کرنسی کے مطابق؟ نوٹ زید اور عمرو اس وقت دونوں ہی ہانگ کونگ میں موجود ہیں!
جواب: مذکورہ صورت میں عمرو نے زید  کوہانگ کونگ  کی کرنسی کی صورت میں قرض دیاتھا، تو قرض کی ادائیگی کے وقت عمرو کا حق اتنی ہی مقدار میں  ہانگ کونگ کی کرنسی  واپس لینے کا ہےجتنی مقدار عمر نے   اس کرنسی کی دی تھی، اگرچہ  زید نے عمرو سے پاکستانی کرنسی کے مطابق ایک لاکھ روپے مانگے ہوں، لہٰذا  اگر زید  پاکستانی کرنسی کے اعتبار سے وہ قرض اداکررہاہو تو اس صورت میں ہانگ کانگ کی کرنسی کی مذکورہ مقدار کی موجودہ قیمت (یعنی قرض کی ادائیگی کے دن جو قیمت بنتی ہوگی اس) کااعتبار ہوگا۔وفي العقود الدرية في تنقيح الفتاوى الحامدية:"(سئل) في رجل استقرض من آخر مبلغاً من الدراهم وتصرف بها ثم غلا سعرها فهل عليه رد مثلها؟(الجواب) : نعم ولاينظر إلى غلاء الدراهم ورخصها كما صرح به في المنح في فصل القرض مستمداً من مجمع الفتاوى".(1/ 279ط: دار المعرفة)وفیه أیضاً :" الديون تقضى بأمثالها".(2/ 227ط: دار المعرفة)فقط والله أعلم
                                                  
عنوان: میزان بینک یا کسی اور بینک سے گاڑی لینا
سوال: میزان بینک یا کسی اور بینک سےگاڑی لینا جائز ہے؟ اور کن صورتوں میں جائزہے؟ اس کے بارے میں رہنمائی فرمادیں!
جواب: مروجہ اسلامی بینکوں سے گاڑی لینا شرعاً درست نہیں، یہ سودی معاملہ ہے؛  لہذا اس سے اجتناب ضروری ہے۔مزید تفصیل کے لیے درج ذیل فتوی ملاحظہ فرمائیں:میزان بینک سے قسطوں پر گاڑی لینافقط واللہ اعلم
                                                  
عنوان: کیا پرپال کمپنی سےملنےوالا منافع سود ہے؟
سوال: پرپال کمپنی کا منافع سود شمار ہوتا ہے یا نہیں؟
جواب: بصورتِ مسئولہ پرپال کمپنی سےکمائی کےدو طریقے ہیں:1:نیٹ ورک مارکیٹینگ۔ 2:انویسٹمنٹ پیکجنیٹ ورک مارکیٹینگ: اس میں کمائی اشتہارات وغیرہ کےذریعے کی جاتی ہے،جو کئی وجوہات کی بنا پر ناجائز ہے، مثلاً بائع کو فرضی اشتہارات دکھاکر بیچنے والے کو دھوکا دینا،جاندار کی تصویردکھانے پر اجرت لینا،اور ان تصاویر کا خواتین کی تصویروں پرمشتمل ہونا، بلاعمل کمیشن لینے کامعاہدہ کرنا اور اس پراجرت لینا وغیرہ وغیرہ۔انویسٹمنٹ پیکج: اس میں رقم جمع کرنےکےبعد ایک متعین منافع ملتا ہے اور کسی بھی کاروبار میں سرمایہ پر متعین نفع ملنا یہ قرض دےکر سود وصول کرنے کے حکم میں ہے اور سود بلاشبہ حرام ہے، لہذا دونوں طریقوں میں سےکسی بھی طریقہ سے مذکورہ کمپنی سے پیسا کمانا جائز نہیں ہے۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):"قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔  الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط: سعید)فقط واللہ اعلم
                                                  
عنوان: گاہک سے کمیشن لینا
سوال: فروٹ منڈی میں گاہک سے کمیشن لینا جائز ہے؟
جواب: جائز کام پر کمیشن طے  کرکے  لینا درست ہے۔باقی آپ کا سوال  مختصر اور مبہم ہے، معاملے اور کمیشن کی صورت کیا ہے؟ اس کی وضاحت  کردی جائے تو واضح حکم بتایا جاسکتا ہے۔ فقط واللہ اعلم
                                                  
عنوان: جی پی فنڈ کا حکم
سوال: میں ایجوکیشن ڈیپارٹمنٹ میں ملازم ہوں، میری تنخواہ میں سے کچھ پیسے سرکاری طور پر GP فنڈ کی مد میں کاٹے جاتے ہیں، اور یہ پیسے جبری کاٹے جاتے ہیں، ہر سال حکومت کی طرف سے ان جمع شدہ پیسوں پر اضافہ بھی ہوتا ہے۔ براہِ کرم اس اضافے کی شرعی حیثیت واضح کریں!
جواب: ''جی پی'' فنڈ جس کی کٹوتی ملازمین کی مرضی سے نہ ہوتی ہو  بلکہ جبری طور پر ہو، اس کی اصل رقم بمع اضافی رقم کے لینا جائز ہے اور اس کی وجہ سے ملازم کی تنخواہ پر اثرنہیں  پڑتا۔ البتہ جہاں کٹوتی اختیاری ہو،وہاں  اضافی رقم کا لینا جائز نہیں ہے۔مزید تفصیل کے لیے درج ذیل فتوی ملاحظہ ہو :جی پی فنڈ (GP Fund) کی مد میں ملنے والی اضافی رقم کا حکمفقط واللہ اعلم
                                                  
عنوان: نو مسلم کو تعلیم دینے پر فیس لینا
سوال: میں ابھی مسلمان ہوا ہوں، میں نے امام صاحب سے کہا کہ مجھے اسلامک تعلیم دیں، کہنے لگے کل جواب دوں گا۔ پھر انہوں نے ایک پیکج بنا کے دیا، تین دن کی کلاس کے چھے ڈالر لگیں گے، اضافی کلاس کے لیے زیادہ، کیا یہ پیسے لینا جائز ہے؟
جواب: صورتِ مسئولہ میں امام صاحب اگرچہ اپنے وقت کی فیس لے سکتے ہیں، لیکن اگر کوئی مجبوری نہ ہو تو اپنے نو مسلم بھائی کے ساتھ   ہم دردی اور خیر خواہی کا جذبہ  رکھتے ہوئے ضروری دینی تعلیم کا سلسلہ بلا معاوضہ قائم کرنا چاہیے۔ فقط واللہ اعلم
                                                  
عنوان: بٹ کوائن کے کاروبار کا حکم
سوال: میں ایک بزنس  شروع کرنا چاہتا ہوں، بٹکوائن کے بارے میں جاننا چاہتا ہوں، یہ ایک کرنسی ہے، ڈالر کی طرح مگر یہ صرف موبائل پر ہوتی ہے، ہم نے اس کو خریدنا اور بیچنا ہے، اس کے بارے میں رہنمائی کر دیں یہ کام جائز ہے یا نہیں؟
جواب: بٹ کوائن و دیگر ڈیجیٹل کرنسیوں کا معاملہ تا حال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خرید و فروخت سے اجتناب کیا جائے۔ فقط واللہ اعلم
                                                  
عنوان: چاول قرض لے کر واپس کرنا
سوال: قرض پر 20  کلو چاول دے کر ایک سال بعد کتنا چاول واپس لینا ہوگا؟
جواب: 20 کلو چاول قرض لے کر ایک سال بعد 20 کلو چاول ہی واپس لینا ہوگا۔ فقط و اللہ اعلم
                                                  
عنوان: محرم میں کالے کپڑے بنانا اور فروخت کرنا
سوال: محرم الحرام میں کالے کپڑے بنانا اور اس کی خرید وفروخت کرنا کیسا ہے؟
جواب: محرم کے مہینہ یا کسی بھی مہینہ میں کالے کپڑے بنانا اور اس کی خریدو فروخت کرنا جائز ہے،  البتہ  اس زمانے میں خاص طور پر محرم کے مہینے میں کالے رنگ کا لباس پہننا روافض کا شعار بن چکا ہے، اس لیے جن ایام میں یہ لوگ سیاہ لباس پہنتے ہیں اس دوران اس طبقے کے ساتھ مشابہت سے بچنے کے لیے سیاہ لباس پہننے  سے اجتناب لازم ہے لیکن  چوں کہ فی نفسہ اس جائز استعمال موجود ہے، اس لیے اس کی  خرید وفروخت  جائز ہے۔البحرالرائق میں ہے:وقد استفيد من كلامهم هنا أن ما قامت المعصية بعينه يكره بيعه، وما لا فلا، ولذا قال الشارح: إنه لايكره بيع الجارية المغنية والكبش النطوح والديك المقاتل والحمامة الطيارة.(5/155)۔فقط والله أعلم
                                                  
عنوان: اسٹاک ایکسچینج میں شئیرز کی خرید وفروخت کا حکم
سوال: مجھے شیئرز کے بارے میں پوچھنا ہے جو اسٹاک ایکسچینج میں رکھتے ہیں کیا یہ صحیح ہے؟
جواب: اسٹاک ایکسچینج  کی سرمایہ کاری  میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8۔ مذکورہ بالا شرائط کا لحاظ رکھ کر اگر کوئی کمپنی سونا، چاندی یا نقدی کی خرید و فروخت کرتی ہے تو اس کے صحیح ہونے کے لیے ایک شرط مزید یہ بھی ہے کہ عوضین پر قبضہ مجلسِ عقد میں ہو، اگر کسی ایک عوض پر قبضہ ادھار ہو تو یہ جائز نہیں ہے۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔فقط واللہ اعلم
                                                  
عنوان: حرام رقم سے خریدی ہوئی دکان یا مکان میں کرایہ پر رہنا
سوال: سودی کاروبار کے ذریعہ خریدے ہوئے مکان یا دوکان میں کرایہ پر رہنا کیسا ہے؟
جواب: حرام رقم سے لیے گئے مکان میں کسی اور  شخص کا کرایہ  پر رہنا  ناجائز نہیں ہے، البتہ اگر اس کے بجائے  کوئی اور مکان مل جائے  تو زیادہ بہتر ہے۔باقی  حرام رقم کا  حکم یہ ہے کہ یہ رقم مستحقِ زکاۃ شخص  کو ثواب کی نیت کے بغیر صدقہ کردی جائے، اس کا استعمال کرنا شرعاً ناجائز ہے، اور اس رقم سے گھر لینا اور اسے کرایہ پر دینا جائز نہیں،  نیز  اگر مکانات کی قیمت کے برابر  رقم  ثواب  کی نیت کے بغیر  مستحقینِ زکاۃ کو صدقہ کردی جائے تو  اس کے بعد اس مکان کے کرایہ کو استعمال کرنے کی گنجائش ہوگی ورنہ نہیں۔ فقط واللہ اعلم
                                                  
عنوان: قسط کی ادائیگی میں تاخیر کرنے پر جرمانے کا حکم
سوال: قسط پر گاڑی یا کوئی چیز لینا کیسا ہے جب کہ قسط کے لیٹ ہونے پر بطور تاوان جرمانہ لگتا ہے؟
جواب: اگر قسطوں پر گاڑی یا کوئی بھی  چیز خریدنے کے معاہدہ میں یہ بات شامل ہو کہ قسط کی ادائیگی میں تاخیر  کی صورت میں جرمانہ ادا کرنا پڑے گا تو اس طرح قسطوں میں کسی چیز کی خرید و فروخت کرنا جائز نہیں ہوگا؛ کیوں کہ قسط کی ادائیگی میں تاخیر کرنے پر جرمانے کا لین دین سود کے زمرے میں آتا ہے، جو کہ شرعاً ناجائز اور حرام ہے۔ فقط واللہ اعلم
                                                  
عنوان: جو عورتیں فروخت کی جاتی ہیں کیا وہ لونڈیاں ہیں؟
سوال: آج کل جو عورتیں فروخت کی جاتی ہیں اور ان کی مرضی سے فروخت کی جاتی ہیں تو کیا وہ لونڈیاں ہیں یا نہیں؟
جواب: غلام وباندی کا دستور  اسلام سے قبل قدیم زمانے سے چلا آرہا تھا اور ہر قوم میں یہ عادت پائی جاتی تھی خواہ عیسائی ہوں یا یہودی، ہنود ہوں یا دیگر اقوام، اسی طرح عربوں میں یہ دستور کثرت سے رائج تھا، یہاں تک کہ اسی لالچ میں ایک قبیلہ دوسرے قبیلے پر چڑھائی کردیتا تاکہ غالب آکر مغلوب قبیلہ کے اسیروں کو غلام اور باندی بنا سکے ۔ حضور صلی اللہ علیہ وسلم کی بعثت سے قبل غلام یاباندی بنانے کے مختلف طریقے لوگوں میں رائج تھے۔اول: جنگی قیدیوں کو غلام یا باندی بنانے کا طریقہ۔دوم: لوگ، فقر وفاقہ کے باعث یا قرض کے دباؤ میں آکر اپنے بچوں کو یا خود اپنے آپ کو کسی کے ہاتھ فروخت کر دیتے اور وہ ان کو اپنا غلام یا باندی بنا لیتے۔سوم:کسی جرم کی پاداش یا قمار بازی میں ہارے جانے کی صورت میں لوگ غلام بنالیے جاتے تھے۔چہارم: یوں بھی کسی کو چرا کر لے آتے او رزبردستی غلام یا باندی بنالیتے وغیرہ۔آں حضرت صلی اللہ علیہ وسلم نے غلامی کی ان تمام صورتوں کو سخت ناجائز اور موجبِ عذابِ الٰہی قرار دیا اور صرف ایک صورت کو باقی رکھا۔ یعنی وہ  کفار جو جنگ میں گرفتا رکیے جائیں، مسلمان حاکم کو اختیار ہے کہ اگر مقتضائے مصلحت و سیاست بہتر سمجھے تو ان کفار قیدیوں کو غلام/باندی بنالے۔چوں کہ کفار مسلمان قیدیوں کو غلام اور باندی بناتے تھے؛ اس لیے مسلمانوں کومخصوص حالات میں اس کی اجازت دی گئی۔لہذاموجودہ زمانہ میں جو عورتیں ظلماً فروخت کی جاتی ہیں،  یااپنی مرضی سے فروخت کی جاتی ہوں  انہیں لونڈی بنانا جائز نہیں۔ نیز غلامی درحقیقت کفر کی سزا ہے، اس لیے ابتداءً کسی مسلمان کو غلام بنانا بھی جائز نہیں ہے۔ (فتاوی بینات جلد چہارم) فقط واللہ اعلم
                                                  
عنوان: زیادہ قیمت میں کام کا ٹھیکہ لے کر  کم قیمت پر کسی اور کو ٹھیکہ دے دینا
سوال: ایک آدمی ٹھیکہ 10لاکھ کا لے کر دوسرے کو 8 لاکھ کادیتاہے خود کام نہیں کرتاہے تو یہ منافع جائزہے کہ نہیں؟
جواب: صورتِ مسئولہ میں  ٹھیکدار نے جب یہ معاملہ کرلیا کہ میں اتنے میں یہ چیز تعمیر کروادوں گا، پھر وہ خواہ اپنے مزدور لگاکر یہ کام کرے یا کسی اور ٹھیکیدار  کو کم قیمت میں ٹھیکہ دے کر کام کروائے  دونوں صورتوں جائز ہیں، اور درمیان کا نفع لینا بھی ٹھیکدار کے لیے جائز ہے، البتہ اگر مالک نے  ٹھیکدار سے مطلق معاملہ نہیں کیا، بلکہ یہ شرط لگائی کہ یہ آپ اپنے مزدوروں سے کام کروائیں گے، کسی اور کو ٹھیکہ پر نہیں دیں گے تو اس صورت میں ٹھیکدار کے لیے کسی اور کو آگے ٹھیکہ پر دینا جائز نہیں ہوگا۔ فتاوی عالمگیری میں ہے:استأجره ليبني له حائطاً بالآجر والجص وعلم طوله وعرضه جاز. كذا في محيط السرخسي.(4 / 451،الباب السادس عشر في مسائل الشيوع في الإجارة، ط: رشیدیة)بدائع الصنائع میں ہے: ’’وللأجير أن يعمل بنفسه وأجرائه إذا لم يشترط عليه في العقد أن يعمل بيده؛ لأن العقد وقع على العمل، والإنسان قد يعمل بنفسه وقد يعمل بغيره؛ ولأن عمل أجرائه يقع له فيصير كأنه عمل بنفسه، إلا إذا شرط عليه عمله بنفسه؛ لأن العقد وقع على عمل من شخص معين، والتعيين مفيد؛ لأن العمال متفاوتون في العمل فيتعين فلا يجوز تسليمها من شخص آخر من غير رضا المستأجر‘‘. (4/ 208) فقط واللہ اعلم
                                                  
عنوان: مروجہ اسلامی بینکوں میں رائج اجارہ کا حکم
سوال: ہمارے کچھ علماء اجارہ کے اصول کی روشنی میں اسلامی بینک سے گاڑی یا گھر لینے کو جائز سمجھتے ہیں، جس میں دو چیزوں کے حرام ہونے کا شبہ ہوتا ہے:قسط دیر سے ادا کرنے پر جرمانہ اور انشورنس ۔ جب کہ ہمارے اکابر علماء ادائیگی قسط میں تاخیر پر جرمانےکے لیے  امام مالک رحمہ اللہ کے قول پرفتوی دیتے ہیں اور انشورنس کو تکافل کی صورت میں لیتے ہیں ۔ان تمام باتوں کی روشنی اسلامی بینک سے گاڑی یا گھر لینے میں شرعاً کوئی قباحت تو نہیں؟ بلا جھجھک گھر یا گاڑی بینک سے لے سکتے ہیں؟
جواب: ملک کے جمہور اہلِ علم کے نزدیک مروجہ اسلامی بینکوں میں  رائج اجارہ ودیگر معاملات جائز نہیں، لہذا مروجہ  اجارہ کی بنیاد پر کار یا گھر لینا جائز نہیں۔تفصیل کے لیے دیکھیے: مروجہ اسلامی بینکاری از رفقائے دارالافتاء جامعہ علوم اسلامیہ بنوری ٹاؤن ، مطبوعہ مکتبہ بینات۔  فقط واللہ اعلم
                                                  
عنوان: شراب کی کمپنی میں ملازمت کرنے کا حکم
سوال: شراب کی کمپنی ملازمت کرنا کیسا ہے اور اس کی تنخواہ کیسی ہے، حلال یا حرام؟
جواب: شراب کی کمپنی میں ملازمت کرنا ناجائز ہے اور اس کی تنخواہ حرام ہے، نبی کریم ﷺ نے فرمایا ہے کہ اللہ تعالیٰ نے شراب پر لعنت فرمائی ہے اور اس کے ساتھ ساتھ شراب پینے والے، پلانے والے، بیچنے والے، خریدنے والے، بنانے والے، اٹھاکر لے جانے والے اور جس کے پاس اٹھاکر لے جائی جائے سب پر لعنت فرمائی ہے۔سنن أبي داود ت الأرنؤوط (5/ 517):حدَّثنا عثمانُ بنُ أبي شيبةَ، حدَّثنا وكيعُ بنُ الجرَّاح، عن عبد العزيز ابن عمر، عن أبي طُعمة (1) مولاهم وعبد الرحمن بن عبد الله الغافقيأنهما سمعا ابن عمر يقول: قال رسولُ الله - صلَّى الله عليه وسلم -: "لَعَن الله الخمرَ وشاربَها وساقيَها، وبائعَها ومبتاعَها، وعاصِرها ومعتصِرها، وحامِلَها والمحمولَةَ إليه.فقط والله أعلم
                                                  
عنوان: فلٹر پلانٹ کا کاروبار کرنا
سوال: فلٹر پلانٹ کا کاروبار کرنا شرعی اعتبار سے کیسا ہے؟
جواب: ویسے تو پانی ان اشیاء میں سے ہے جن کو اللہ پاک نے ہر ایک کے لیے مباح بنایا ہے، اس کی خرید وفروخت منع ہے، لیکن  اگر کوئی شخص پانی کو   برتن، مشکیزہ، ٹینک،کین وغیرہ میں محفوظ کرلے یا اس کو فلٹر کرے تو وہ اس کی ملکیت قرار پاتا ہے۔ اب اس کو اختیار ہے خواہ مفت دے یا مال کے عوض بیچے، اس صورت میں ازروئے شرع اس کی خرید وفروخت کی جاسکتی ہے ۔اگر پانی جمع کیا ہوا نہیں، بلکہ کنویں وغیرہ میں ہے اور کنواں کسی خاص مد کے لیے وقف نہیں ہے تو کنویں وغیرہ پر آکر پانی لینے والوں کوروکنا شرعاً جائز نہیں۔جیسا کہ جامع ترمذی شریف میں حدیث مبارک ہے :عن ابی هریرة ان النبی صلی الله علیه وسلم قال: لا یمنع فضل الماء ۔ترجمہ:سیدنا ابوہریرہ رضی اللہ عنہ سے روایت ہے کہ حضرت نبی اکرم صلی اللہ علیہ وسلم نے ارشاد فرمایا: زائد پانی کو نہ روکاجائے۔الفتاوى الهندية (3/ 121):لا يجوز بيع الماء في بئره ونهره، هكذا في الحاوي، وحيلته أن يؤاجر الدلو والرشاء، هكذا في محيط السرخسي۔ فإذا أخذه وجعله في جرة أو ما أشبهها من الأوعية فقد أحرزه فصار أحق به، فيجوز بيعه والتصرف فيه كالصيد الذي يأخذه، كذا في الذخيرة، وكذلك ماء المطر يملك بالحيازة،كذا في محيط السرخسي.وأما بيع ماء جمعه الإنسان في حوضه ذكر شيخ الإسلام المعروف بخواهر زاده في شرح كتاب الشرب: أن الحوض إذا كان مجصصاً أو كان الحوض من نحاس أو صفر جاز البيع على كل حال وكأنه جعل صاحب الحوض محرز الماء بجعله في حوضه ولكن يشترط أن ينقطع الجري حتى لا يختلط المبيع بغير المبيع۔فقط والله أعلم
                                                  
عنوان: B4U میں سرمایہ کاری کرنے کا حکم
سوال: ایک کمپنی ہے جس کا نام B4U ہے جو لوگوں کا پیسہ کاروبار میں لگاتی ہے،  اور پھر اس میں سے منافع پیسہ لگانے والے کے درمیان روزانہ کی بنیاد پر تقسیم کرتی ہے جو روزانہ مختلف ہوتا ہے۔ ہفتہ اور اتوار کو کاروبار نہ ہونے کی وجہ سے منافع نہیں ملتا۔اگر انویسٹر اپنی لگائی ہوئی رقم 6 ماہ سے پہلے واپس لینا چاہے، تو مخصوص کٹوتی کے ساتھ رقم واپس کر دی جاتی ہے، البتہ 6 ماہ کے بعد اگر رقم واپس لینا چاہے، تو کٹوتی نہیں ہوتی۔ماہانہ منافع کی مقدار 7 سے 20 فیصد بنتی ہے۔اگر انویسٹر اپنے توسط سے کسی اور کے پیسے کاروبار میں لگواتا ہے، تو اس کو اس کا بھی بونس ملتا ہے۔ کمپنی کا کاروبار پاکستان ملائیشیاء اور کچھ اور ملکوں میں ہوتا ہے۔ براۓ مہربانی شرعی لحاظ سے رہنمائی فرمائیں۔
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک واضح نہیں ہے، نیز اس کمپنی کی ویب سائٹ سے حاصل شدہ معلومات کے مطابق مذکورہ ادارہ کرپٹو کرنسی میں کاروبار کرتا ہے، مذکورہ کرنسی پاکستان و دنیا کے بیشتر ممالک میں تاحال غیر تسلیم شدہ ہے، لہذا جب تک تمام پہلو مکمل طور پر واضح نہ ہوجائے، سرمایہ کاری کرنے سے اجتناب کیا جائے، اس لیے کہ محض شرح منافع کے متعین نہ ہونے کی بنا پر مذکورہ ادارہ میں انویسمنٹ کرکے نفع حاصل کرنے کو جائز قرار نہیں دیا جاسکتا، نیز اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹر کو اجرت یا کسی عنوان سے رقم دی جاتی ہے تو یہ مزید قباحت ہے۔ مزید  تفصیل کے لیے دیکھیے:https://www.banuri.edu.pk/readquestion/b4u-me-invesment-krna-144108201515/17-04-2020فقط واللہ اعلم
                                                  
عنوان: بہنوں کا حق غصب کرنا
سوال: 3 بھائیوں نے 5 بہنوں کو میراث میں ان کا حق نہیں دیا ہے، اس بارے میں شریعت کا حکم کیا ہے؟
جواب: واضح رہے کہ والدین کے انتقال کےبعد ان کے ترکے میں جس طرح ان کی نرینہ اولاد کا حق و حصہ ہوتا ہے اسی طرح بیٹیوں کا بھی اس میں شرعی حق و حصہ ہوتا ہے، والدین کے انتقال کے بعد ان کے ترکے پر بیٹوں کا  خود  تنِ تنہا قبضہ کرلینا اور بہنوں کو  ان کے شرعی حصے سے محروم کرنا ناجائز اور سخت گناہ ہے، بھائیوں  پر لازم ہے  کہ بہنوں کو ان کا حق و حصہ  اس دنیا میں دے دیں ورنہ آخرت میں دینا پڑے گا اور آخرت میں دینا آسان نہیں ہوگا، اور جب تک بھائی بہنوں کو ان کا حق نہیں دیں گے اس وقت تک یہ حق ان کے ذمہ لازم رہے گا۔کسی کا حق دبانے یا غصب کرنے پر احادیثِ مبارکہ میں  بڑی وعیدیں آئی ہیں، چنانچہ  حضرت سعید  بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا:"جو شخص( کسی کی ) بالشت بھر زمین  بھی  از راہِ ظلم لے گا، قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی"۔ ایک اور حدیث میں ہے:"حضرت انس رضی اللہ تعالیٰ عنہ فرماتے ہیں : رسول اللہ ﷺ نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔"نیز  یہ بھی یاد رہے کہ اگر بھائی بہنوں سے جائیداد کی تقسیم سے قبل دست بردار ہونے کا کہیں تو یہ بھی درست نہیں ہے،تقسیمِ جائے داد سے پہلے کسی وارث کا اپنے شرعی حصہ سے بلا عوض دست بردار ہوجانا شرعاً معتبر نہیں ہے،  البتہ ترکہ تقسیم ہوجائے، ہر ایک وارث اپنے حصے پر قبضہ کرنے  کے بعد اپنا حصہ خوشی سے  جس کو دینا چاہے دے سکے گا۔ لیکن اگر بھائیوں کے یا خاندانی  یا معاشرتی دباؤ کی وجہ سے بہنوں سے ان کا حصہ معاف کرالیا جائے تو  بھائیوں کے لیے وہ حلال نہیں ہوگا۔مشکاۃ المصابیح میں ہے:عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين». (مشكاة المصابيح، 1/254، باب الغصب والعاریة، ط: قدیمی)وفیه أیضاً: وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه.(1/266، باب الوصایا، الفصل الثالث،  ط: قدیمی)تکملۃ رد المحتار علی الدر المختار میں ہے: الإرث جبري لَايسْقط بالإسقاط. (ج؛7/ص؛505 / کتاب الدعوی، ط :سعید)الأشباہ والنظائر لابن نجیم  میں ہے:   "لَوْ قَالَ الْوَارِثُ: تَرَكْتُ حَقِّي لَمْ يَبْطُلْ حَقُّهُ؛ إذْ الْمِلْكُ لَا يَبْطُلُ بِالتَّرْك". (ص؛309/ما یقبل الاسقاط من الحقوق وما لا یقبلہ/ط:قدیمی)فقط واللہ اعلم
                                                  
عنوان: بینک سے قسطوں پر گاڑی لینے کا حکم
سوال: میں کسی بینک میں گیا، میں نے کہا کہ مجھے ایک گاڑی چاہیے جس کی کل قیمت بارہ لاکھ ہے اورمیرے پاس اتنے پیسے نہیں ہیں، کیا آپ  مجھے قرض دوگے؟ بینک نے کہا کہ قرض نہیں دیں گے، بلکہ ہم آپ کو آپ کی گاڑی دلوادیں گے، مثلاً: گاڑی بارہ لاکھ ہے، لیکن جب ہم دلوائیں گے توپندرہ لاکھ کی ہوجائے گی؛ کیوں کہ گاڑی پہلے خریدکرآپ کو پندرہ لاکھ کی بیچ دیں گے، پھرآپ ماہانہ ہمیں 20000 قسط دیتے رہیں، جب پندرہ لاکھ مکمل ہوں گے ہم آپ کو  گاڑی کےکاغذات دے دیں گے، کیااس طرح کامعاملہ بینک سےکرناصحیح ہے؟
جواب: مروجہ کسی بھی بینک سے قسطوں پر گاڑی خریدنا، شرعی اصولوں کے خلاف ہونے کی وجہ سے جائز نہیں، سوال میں مذکورہ طریقے میں بھی عملی طور پر خلافِ شرع امور پائے جاتے ہیں، لہٰذا اس کی بھی اجازت نہیں ہوگی۔ فقط واللہ اعلم
                                                  
عنوان: بوقتِ مجبوری بینک میں نوکری کرنا / بیماری اور تنگ دستی سے نجات کے لیے مسنون وظیفہ
سوال: میرے پاس کوئی نوکری نہیں ہے اور نہ ہی کاروبار کے لیے پیسے موجود ہیں، البتہ مجھے پرائیویٹ بینک میں سود پر بانٹا گیا پیسہ وصول کرنے کی نوکری مل رہی ہے تو  کیا بوقتِ مجبوری یہ نوکری کرنا میرے لیے درست ہوگا؟
جواب: قرآنِ کریم اور احادیثِ مبارکہ میں سود کی حرمت اور مذمت بڑی سختی سے بیان کی گئی ہے، لہٰذا قرآن و حدیث کی رو سے سود لینا، دینا، سودی معاملہ لکھنا یا اس میں گواہ بننا اور تعاون کرنا سب ناجائز اور حرام ہے۔ مروجہ تمام بینکوں کا مدار سودی نظام پر ہی ہے اور وہ اپنے ملازمین کو تنخواہ بھی سود کے پیسوں سے دیتے ہیں؛  لہٰذا عام حالات کی طرح مجبوری کی حالت میں بھی بینک میں کسی بھی قسم کی نوکری کرنا جائز نہیں ہے اور اس سے حاصل ہونے والی تنخواہ بھی حرام ہے۔دنیا دارالامتحان ہے، وقتی طور پر آزمائش آتی ہے، آپ اللہ تعالیٰ پر بھروسہ رکھیں، فرض نمازوں کے اہتمام کے ساتھ  روزانہ کم سے کم ایک دفعہ نمازِ حاجت پڑھ کر الحاح و زاری سے اپنے جملہ مقاصدِ حسنہ بالخصوص رزق کے لیے دعا کیا کریں، اللہ تعالیٰ دعا قبول فرمانے والے ہیں، اور دل سے دعا کرنے والے طالبِ صادق کی کسی دعا کو رائیگاں نہیں کرتے۔ نیز درج ذیل دعا کثرت سے پڑھتے رہیں:تَوَكَّلْتُ عَلَی الْحَیِّ الْذِيْ لَایَمُوْتُ، اَلْحَمْدُ لِلّٰهِ الَّذِيْ لَمْ يَتَّخِذْ وَلَدًا وَّ لَمْ یَکُنْ لَّهُ شَرِیْكٌ فِي الْمُلْكِ وَ لَمْ یَکُنْ لَّهُ وَلِيٌّ مِّنَ الذُّلِّ وَ كَبِّرْهُ تَکْبِيْرًا.(معارف القرآن، سورہ بنی اسرائیل)حضرت ابوہریرہ (رضی اللہ عنہ) فرماتے ہیں: ایک روز میں رسول کریم (صلی اللہ علیہ وآلہ وسلم) کے ساتھ باہر نکلا اس طرح کہ میرا ہاتھ آپ کے ہاتھ میں تھا، آپ کا گزر ایک ایسے شخص پر ہوا جو بہت شکستہ حال اور پریشان تھا آپ صلی اللہ علیہ وسلم  نے پوچھا کہ تمہارا یہ حال کیسے ہوگیا؟ اس شخص نے عرض کیا کہ بیماری اور تنگ دستی نے یہ حال کردیا،  آپ صلی اللہ علیہ وسلم نے فرمایا: میں تمہیں چند کلمات بتلاتا ہوں وہ پڑھو گے تو تمہاری بیماری اور تنگ دستی جاتی رہے گی وہ کلمات یہ تھے:تَوَكَّلْتُ عَلَی الْحَیِّ الْذِيْ لَایَمُوْتُ، اَلْحَمْدُ لِلّٰهِ الَّذِيْ لَمْ يَتَّخِذْ وَلَدًا وَّ لَمْ یَکُنْ لَّهُ شَرِیْكٌ فِي الْمُلْكِ وَ لَمْ یَکُنْ لَّهُ وَلِيٌّ مِّنَ الذُّلِّ وَ كَبِّرْهُ تَکْبِيْرًا.اس کے کچھ عرصہ بعد پھر آپ صلی اللہ علیہ وسلم اس طرف تشریف لے گئے تو اس کو اچھے حال میں پایا، آپ صلی اللہ علیہ وسلم نے خوشی کا اظہار فرمایا، اس نے عرض کیا کہ جب سے آپ نے مجھے یہ کلمات بتلائے تھے، میں پابندی سے ان کو پڑھتا ہوں۔ (ابویعلی و ابن سنی از مظہری)دعا کے ساتھ  ساتھ  کسی جگہ جائز ملازمت کے حصول کی کوشش بھی جاری رکھیں۔ تقویٰ سے زندگی گزارنے کو اپنا شعار بنا لیں، اس لیے کہ تقویٰ پر اللہ تعالیٰ کی طرف ہر مشکل سے نجات، کاموں میں آسانی اور ایسی جگہ سے رزق ملنے کا وعدہ ہے جہاں سے بندہ کا گمان بھی نہیں ہو تا۔ اور اگر ممکن ہو تو کسی متبعِ شریعت و سنت اللہ والے عالم یا بزرگ کی صحبت میں آنا جانا رکھیں کہ یہ حصولِ تقویٰ میں انتہائی ممد و معاون ہے۔قرآن کریم میں ہے:{يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ  فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}[البقرة: 278، 279]ترجمہ:اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔(از بیان القرآن){يَمْحَقُ اللَّهُ الرِّبَا وَيُرْبِي الصَّدَقَاتِ} [البقرة: 276]ترجمہ: اللہ سود کو مٹاتے ہیں ،  اور صدقات کو بڑھاتے ہیں۔(از بیان القرآن){وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن){وَ قَالَ رَبُّكُمُ ادْعُوْنِیْۤ اَسْتَجِبْ لَكُمْ اِنَّ الَّذِیْنَ یَسْتَكْبِرُوْنَ عَنْ عِبَادَتِیْ سَیَدْخُلُوْنَ جَهَنَّمَ دٰخِرِیْنَ} [الغافر: 60]ترجمہ: اور تمہارے پروردگار نے فرما دیا ہے کہ مجھ کو پکارو میں تمہاری درخواست قبول کروں گا جو لوگ (صرف) میری عبادت سے سرتابی کرتے ہیں وہ عنقریب (مرتے ہی) ذلیل ہو کر جہنم میں داخل ہوں گے۔(از بیان القرآن){وَ مَنْ یَّتَّقِ اللّٰهَ یَجْعَلْ لَّهٗ مَخْرَجًا وَّ یَرْزُقْهُ مِنْ حَیْثُ لَا یَحْتَسِبُ وَ مَنْ یَّتَوَكَّلْ عَلَى اللّٰهِ فَهُوَ حَسْبُهٗ اِنَّ اللّٰهَ بَالِغُ اَمْرِهٖ قَدْ جَعَلَ اللّٰهُ لِكُلِّ شَیْءٍ قَدْرًا} [الطلاق: 2، 3]ترجمہ: اور جو شخص اللہ سے ڈرتا ہے اللہ تعالیٰ اس کے لیے (مضرتوں سے) نجات کی شکل نکال دیتا ہے۔ اور اس کو  ایسی جگہ سے رزق پہنچاتا ہے جہاں سے اس کا گمان بھی نہیں ہوتا۔ اور جو شخص اللہ پر توکل کرے گا تو اللہ تعالیٰ اس (کی اصلاح مہمات) کے لیے کافی ہے. اللہ تعالیٰ اپنا کام (جس طرح چاہے) پورا کرکے رہتا ہے اللہ تعالیٰ نے ہر شے کا ایک اندازہ (اپنے علم میں) مقرر کر رکھا ہے۔(از بیان القرآن){وَ مَنْ یَّتَّقِ اللّٰهَ یَجْعَلْ لَّهٗ مِنْ اَمْرِهٖ یُسْرًا} [الطلاق: 4]ترجمہ: . اور جو شخص اللہ سے ڈرے گا اللہ تعالیٰ اس کے ہر کام میں آسانی کردے گا۔(از بیان القرآن){یٰۤاَیُّهَا الَّذِیْنَ اٰمَنُوا اتَّقُوا اللّٰهَ وَ كُوْنُوْا مَعَ الصّٰدِقِیْنَ} [التوبة: 119]ترجمہ: اے ایمان والو اللہ تعالیٰ سے ڈرو اور (عمل میں) سچوں کے ساتھ رہو۔ (از بیان القرآن)حدیثِ مبارک  میں ہے:عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء». (الصحیح لمسلم، 3/1219، باب لعن آكل الربا ومؤكله، ط: دار احیاء التراث ، بیروت) (مشکاة المصابیح،  باب الربوا، ص: 243، قدیمی)ترجمہ: حضرت جابر رضی اللہ عنہ سے روایت ہے کہ جناب رسول اللہ صلی اللہ علیہ و سلم نے سود لینے والے اور دینے والے اور لکھنے والے اور گواہی دینے والے پر لعنت کی ہے اور فرمایا: یہ سب لوگ اس میں برابر ہیں، یعنی اصل گناہ میں سب برابر ہیں اگرچہ مقدار اور کام میں مختلف ہیں۔(از مظاہر حق)ایک اور حدیثِ مبارک  میں ہے:وعن ابن مسعود قال: قال رسول الله صلى الله عليه وسلم: " إن الربا وإن كثر فإن عاقبته تصير إلى قل. رواهما ابن ماجه والبيهقي في شعب الإيمان. (مشکاة المصابیح، باب الربوا، ص: 246، ط: قدیمی)ترجمہ: حضرت ابن مسعود رضی اللہ عنہ سے روایت ہے کہ جناب رسول اللہ صلی اللہ علیہ و سلم نے فرمایا سود سے حاصل ہونے والا مال خواہ کتنا ہی زیادہ ہو مگر اس کا انجام کمی یعنی بے برکتی ہے۔(از مظاہر حق) فقط واللہ اعلم
                                                  
عنوان: بیوی کا زیور کاروبار میں لگانا
سوال: اگر خاوند کے گھر والوں کی طرف سے عورت کو سونا دیا جائے اور کچھ عرصہ بعد خاوند کاروبار کی غرض سے وہ فروخت کرے اور رقم کاروبار میں لگائے تو کیا کوئی ممانعت تو نہیں ہے؟
جواب: لڑکے والوں کی طرف سے جو زیور ملتا ہے، اگر وہ صراحت کے ساتھ بطورِ  گفٹ دیا گیا ہو، تو اس پر بھی دلہن کی ملکیت ہوتی ہے، اور اگر دیتے وقت لڑکے والوں کی طرف سے استعمال کے لیے دینے کی صراحت کردی گئی ہو  کہ یہ زیور تم صرف استعمال کرسکتی ہو، تو اس صورت میں اس پر لڑکی کی ملکیت ثابت نہیں ہوگی، صراحت کے مطابق اصل مالک کا تعین کیا جائے گا،  اور اگر دیتے وقت کوئی صراحت نہ کی گئی ہو ، تو اس صورت میں لڑکے کے گھرانے کے عرف کے مطابق مالک کا تعین کیا جائے گا، اور اگر لڑکے والوں کے یہاں کوئی عرف نہ ہو، تو عرفِ عام کا اعتبار کرکے ان زیورات کا مالک لڑکی کو قرار دیا جائے گا۔لہذا صورتِ مسئولہ میں اگر زیور بیوی کا ہی ہے تو کاروبار میں لگانے کے لیے اس سے اجازت لینا ضروری ہے، نیز اگر وہ ہدیۃً دے تو وہ شوہر کی ملکیت ہے۔ اگر عاریۃً دے تو قرض ہے، اتنا ہی سونا واپس لوٹانا ضروری ہے۔اگر سرمایہ کاری کے لیے دے تو کاروبار سے پہلے نفع کی تقسیم کا تناسب طے کرلیا جائے، اس تناسب کے مطابق حاصل شدہ نفع بیوی کا حق ہوگا۔     وفیہ أیضاً:قلت: ومن ذلك ما يبعثه إليها قبل الزفاف في الأعياد والمواسم من نحو ثياب وحلي، وكذا ما يعطيها من ذلك أو من دراهم أو دنانير صبيحة ليلة العرس ويسمى في العرف صبحة، فإن كل ذلك تعورف في زماننا كونه هدية لا من المهر، ولا سيما المسمى صبحة، فإن الزوجة تعوضه عنها ثيابها ونحوها صبيحة العرس أيضاً.(3/ 153،  كتاب النکاح، باب المهر، ط: سعید)وفیہ أیضاً:والمعتمد البناء على العرف كما علمت.(3/157، باب المهر، ط: سعید)        فتاوی عالمگیری  میں ہے:وإذا بعث الزوج إلى أهل زوجته أشياء عند زفافها، منها ديباج فلما زفت إليه أراد أن يسترد من المرأة الديباج ليس له ذلك إذا بعث إليها على جهة التمليك، كذا في الفصول العمادية.(1 / 327، الفصل السادس عشر فی جہاز البنت، ط: رشیدیہ)فقط واللہ اعلم
                                                  
عنوان: اوکٹافکس (octafx) کے ذریعے آن لائن کرنسی کی تجارت کا حکم
سوال: ایک ایپ اوکٹاfx ہے، اس کے ذریعے ٹریڈنگ کرتے ہیں کر نسی اور سونے کی۔ کیا یہ جا ئز ہے؟
جواب: octafx  وغیرہ کے ذریعے آن لائن ٹریڈنگ کی جاتی ہے، ان میں ٹریڈنگ کے لیے  اکاؤنٹ میں پیسے جمع کر کے اسے آن لائن کرنسی یا الیکٹرانک منی میں تبدیل کر کے کرنسی کی خرید و فروخت کرتے ہیں، اس کے ذریعے پیسے کمانا درج ذیل وجوہات کی بنا پر ناجائز ہے:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ، ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے، یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ حاصل یہ ہے کہ  تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلمہ (طے شدہ) اصول ہے کہ بیع شرطِ فاسد  سے فاسد ہو جاتی ہے،ان پلیٹ فارم کے ذریعے بڑے پیمانے پر فاریکس ٹریڈنگ ہوتی ہے "فاریکس" کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا، حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔ (3) نیز Options میں خریدار کو یہ حق دینا کہ وہ اپنی بیع کو  سامنے والے فریق کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) اس میں فیوچر سیل بھی ناجائز ہے؛ کیوں کہ  بیع  کا فوری ہوناضروری ہے،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔مزید تفصیل کے لیے درج ذیل لنک پر جامعہ کا فتوی ملاحظہ فرمائیں:آئی کیو آپشن (IQ Option) کے ذریعے آن لائن ٹریڈنگ کرنافقط واللہ اعلم
                                                  
عنوان: میزان بینک سے قسطوں پر گاڑی لینا
سوال: میزان بینک سے قسطوں پر گاڑی لینا کیسا ہے؟
جواب: مروجہ اسلامی بینکوں سے گاڑی لینا شرعاً درست نہیں، یہ سودی معاملہ ہے؛  لہذا اس سے اجتناب ضروری ہے۔مزید تفصیل کے لیے درج ذیل فتوی ملاحظہ فرمائیں:میزان بینک سے قسطوں پر گاڑی لینافقط واللہ اعلم
                                                  
عنوان: کس بینک میں پرافٹ اینڈ لاس (نفع و نقصان کے احتمال پر مشتمل) اکاؤنٹ کھولنا جائز ہے؟
سوال: کون سے بینک میں پروفٹ اینڈ لاس اکاؤنٹ کھولنا جائز ہے؟
جواب: تاحال کوئی بھی ایسا بینک نہیں ہے جس کے مالی معاملات میں تمام شرعی احکام  پر عمل کیا جاتا ہو، اس لیے فی الحال کسی بھی بینک میں پرافٹ اینڈ لاس (نفع و نقصان کے احتمال پر مشتمل) اکاؤنٹ کھولنا جائز نہیں ہے۔ فقط واللہ اعلم
                                                  
عنوان: ایک بیوی چار بیٹے اور تین بیٹیوں میں زمین کی تقسیم
سوال: چار  بیٹے ، تین بیٹیاں اور ایک بیوی کے درمیان زمین کی تقسیم کیسے ہوگی؟
جواب: اگر  زندگی میں تقسیم کرنے کے حوالے سے سوال ہے تو زندگی میں تقسیم کرنے کا شرعی طریقہ یہ ہے کہ مذکورہ شخص  اپنی ضرورت کے لیے جتنا  مال رکھنا چاہے  رکھ لے تاکہ بوقت ضرورت کام آئے،اس کے بعدمذکورہ شخص  اپنی بیو ی کو   زمین کے  آٹھویں حصہ کے بقدر دے دے، پھر باقی زمین اپنے بچوں میں برابری کے ساتھ تقسیم کردے، بیٹے اور بیٹیوں کو برابر برابر تقسیم کردے،یعنی جتنا ایک بیٹے کو دے اتنا ہی ایک بیٹی کو دے، بلا وجہ کمی پیشی کرنا  یا کسی کو محروم کرنا جائز نہیں، البتہ  کسی بیٹے یا بیٹی کو کسی معقول وجہ کی بنا پر بنسبت اوروں کے کچھ زیادہ دے سکتا ہے، یعنی کسی کی زیادتِ شرافت و دینداری کی بنا پر، یا خدمت گزاری کی بنا پر یا غریب ہونے کی بنا پر  بنسبت اوروں کے کچھ زیادہ دے سکتا ہے۔اور  جو کچھ جس کو دیا جائے اس میں  تقسیم کر کے مالکانہ قبضہ کے ساتھ دینا ضروری ہے،محض نام کردینا ملکیت کے لیے کافی نہ ہو گا۔اور اگر سوال وراثت سے متعلق ہے، یعنی کسی شخص کا انتقال ہوا ہے، ورثاء میں ایک بیوہ، چار بیٹے اور تین بیٹیاں ہیں تو اس صورت میں تقسیم کا شرعی طریقہ یہ ہے کہسب سے پہلے مرحوم  کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ  ہو تو قرضہ کی ادائیگی کے بعد،  اگر مرحوم نے  کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو اٹھاسی (۸۸) حصوں میں تقسیم کر کے اس میں سےمرحوم کی بیوہ کو گیارہ(۱۱) حصے، ہر بیٹے کو چودہ (۱۴ ) حصے اور ہر بیٹی کو سات (۷) حصے ملیں گے۔وفي الفتاوى الهندية: ومنها أن يكون الموهوب مقبوضا حتى لا يثبت الملك للموهوب له قبل القبض.(4/ 374ط:دار الفکر) وفي الفتاوى الهندية :ولو وهب رجل شيئا لأولاده في الصحة وأراد تفضيل البعض على البعض في ذلك لا رواية لهذا في الأصل عن أصحابنا، وروي عن أبي حنيفة - رحمه الله تعالى - أنه لا بأس به إذا كان التفضيل لزيادة فضل له في الدين، وإن كانا سواء يكره وروى المعلى عن أبي يوسف - رحمه الله تعالى - أنه لا بأس به إذا لم يقصد به الإضرار، وإن قصد به الإضرار سوى بينهم يعطي الابنة مثل ما يعطي للابن وعليه الفتوى هكذا في فتاوى قاضي خان وهو المختار، كذا في الظهيرية. (4/ 391ط:دار الفکر) فقط والله أعلم
                                                  
عنوان: بینک میں جمع کروائی ہوئی رقم پر ملنے والے منافع سے گھر یا گاڑی خریدنا
سوال: بینک میں جمع کروائی گئی رقم پر ملنے والے منافع سے کیا ہم گھر، یا گاڑی خرید سکتے ہیں؟
جواب: واضح رہے بینک کے سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے،اور جس طرح سودی رقم کا استعمال کرنا حرام ہے اسی طرح سودی رقم کو وصول کرنا بھی حرام ہے، نیز بینک کی طرف سے اکاؤنٹ میں یہ رقم ڈالے جانے کے باوجود آدمی اس سودی رقم کا مالک نہیں بنتا ہے ، چناں چہ کسی بھی صورت اس سودی رقم کا اکاؤنٹ سے نکلوانا اور وصول کرنا ہی جائز نہیں ہے، چاہے اپنے استعمال کی نیت ہو یا کسی ضرورت فرد یا ادارے کو دینے کی نیت ہو۔البتہ اگر   کسی شخص کو مسئلہ معلوم نہ تھا اور اس نے یہ رقم وصول کر لی ہو تو اس کے لیے یہ حکم ہے کہ پہلے تو وہ یہ کوشش کرے کے جہاں سے یہ سودی رقم لی ہے اسی کو واپس کردے، لیکن اگر باوجود کوشش کے اسی ادارے یا شخص یا اس کے ورثہ کو واپس کرنا ممکن نہ ہو تو پھر کسی ضرورت مند مستحقِ زکاۃ غریب شخص کو یہ رقم ثواب کی نیت کے بغیر دے دے، اس سود کو اپنے استعمال میں لینا جائز نہیں ہے۔لبصورتِ مسئولہ بینک میں سیونگ اکاؤنٹ کھلوانا ہی شرعاً جائز نہیں ہے، علماء نے ضرورت کی بنا پرکرنٹ اکاؤنٹ   کھلوانے کی اجازت دی ہے؛اس لیے آپ سب سے پہلے اس سیونگ  اکاؤنٹ کو  ختم کروائیں، اب تک جو  اس اکاؤ نٹ سے نفع جمع ہوا وہ شرعاً سود ہے، اور اس سے توبہ  و استغفار کا طریقہ  یہ ہے کہ اگر بینک سے وصول نہیں کیا تو وصول نہ کریں، اگر کرلیا ہے تو ثواب کی نیت کے بغیر کسی مستحق کے حوالے کردے،اس سے گھر یا گاڑی خریدنا جائز نہیں ہے، اگر خود استعمال کر لیے ہیں تو توبہ و استغفار کے ساتھ اتنی رقم ثواب کی نیت کے بغیر صدقہ کردیں۔قرآن مجید میں ہے:{يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ * فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ وَإِنْ تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ *}[البقرة: 278، 279] وفي الأشباه:كل قرض جر نفعا فهو حرام.(5/ 166 ط:سعید)کتاب الفقہ علی المذاھب الاربعہ میں ہے:أما في إصطلاح الفقهاء فهو زيادة احد البدلين المتجانسين من غير ان يقابل هذه الزيادة عوض.(کتاب الفقه علی المذاهب الاربعة، ج:2، ص:227،ط:دارالکتب العلمیة بیروت)تفسیر قرطبی میں ہے:إن سبيل التوبة مما بيده في الاموال الحرام إن كانت من ربا، فليردها علي من اربي عليه، ويطلبه إن لم يكن حاضرا فإن أيس من وجوده فليتصدق بذالك عنه. (الجامع لاحکام القرآن، ج:3، ص: 348، ط:دار احیاء التراث العربی بیروت)فتاوی عالمگیری میں ہے:والسبيل في المعاصي ردها وذالك ههنا برد الماخوذ إن تمكن من رده بأن عرف صاحبه، وبالتصدق به ان لم يعرفه.(الفتاوی الهندیة، ج:5، ص: 349، ط: حقانیة) فقط والله اعلم
                                                  
عنوان: انٹرنیٹ کے ذریعے قرآن کی تعلیم دینے پر اجرت لینا
سوال: آن لائن قرآنِ مجید پڑھانے پر اجرت لینا جائز ہے یا نہیں؟
جواب: قرآن کی تعلیم  کسی مستند قاری سے  بالمشافہ حاصل کرنے کی کوشش کرنی چاہیے، اسی طرح قرآن پڑھانے والے کو  بھی انٹرنیٹ کے بجائے آمنے سامنے بیٹھ کر لوگوں کو پڑھانا چاہیے،اس طریقہ  میں برکت بھی ہے اور یہ تعلیمی افادہ اور استفادہ کے لیے موزوں بھی ہے، تاہم اگر کوئی ضرورت ہو یعنی کسی جگہ صحیح قرآن  پڑھانے والا دست یاب نہ ہو یا اور کوئی عذر ہو  اور انٹرنیٹ کے ذریعے قرآن پڑھایا جائے، یہ جائز ہے اور اس پر مقررہ اجرت لینا بھی جائز ہوگا، لیکن  اس میں  درج ذیل باتوں کی رعایت رکھنی ضروری ہے:1)  قرآن کی تعلیم کے لیے ویڈیو کالنگ کا استعمال نہ کیا جائے، اس لیے کہ ویڈیو کالنگ شرعاً تصویر کے حکم میں ہے، البتہ اگر ویڈیو کالنگ میں جان دار کی تصاویر سامنے نہ لائی جائیں، بلکہ ویڈیو میں قرآن مجید کو سامنے رکھ لیا جائے  تو اس طرح پڑھانا جائز ہوگا۔2) قریب البلوغ اور بالغہ خواتین کو مرد قاری پڑھانے سے اجتناب کرے۔ان شرائط کے ساتھ آن لائن قرآن کی تعلیم دینا اور اس کی اجرت لینا جائز ہے۔البحر الرائق شرح كنز الدقائق  (8/ 22):قال - رحمه الله -: "(والفتوى اليوم على جواز الاستئجار لتعليم القرآن) ، وهذا مذهب المتأخرين من مشايخ بلخ استحسنوا ذلك، وقالوا: بنى أصحابنا المتقدمون الجواب على ما شاهدوا من قلة الحفاظ ورغبة الناس فيهم؛ ولأن الحفاظ والمعلمين كان لهم عطايا في بيت المال وافتقادات من المتعلمين في مجازات التعليم من غير شرط، وهذا الزمان قل ذلك واشتغل الحفاظ بمعائشهم فلو لم يفتح لهم باب التعليم بالأجر لذهب القرآن فأفتوا بالجواز، والأحكام تختلف باختلاف الزمان". فقط والله أعلم
                                                  
عنوان: نان کسٹم پیڈ گاڑی کی فروخت پر کمیشن لینا
سوال: نان پیڈ گاڑیوں کے  سودے  پہ کمیشن لینا جائز ہے؟
جواب: نان کسٹم پیڈ گاڑی اگر کسی کی ملکیت میں ہو تو اس کو استعمال کرنا یا فروخت کرنا فی نفسہ جائز ہے، اور ایسی گاڑی کا سودا کروانے کے عمل پر کمیشن لینا بھی فی نفسہ جائز ہے، تاہم ایسی گاڑی رکھنا یا فروخت کرنا قانوناً جرم ہے، لہذا اس قسم کی گاڑی رکھنے یا فروخت کرنے سے اجتناب کرنا چاہیے، کیونکہ اس قسم کے سودے میں عزتِ نفس مجروح ہونے کا خطرہ رہتا ہے۔ فقط واللہ اعلم
                                                  
عنوان: پرپال آن لائن کمپنی کا شرعی حکم
سوال: پرپال آن لائن کمپنی کے بارے میں شرعی معلومات درکار ہے؟
جواب: پرپال کمپنی ایک اشتہارات (ADVERTISING ) کی کمپنی ہے، اس میں کام کرنے کے لیے دو طرح کے پیکچز ہیں: 1-نیٹ ورک مارکیٹنگ  2 -انوسٹمنٹ پیکج۔ کوئی شخص اس کمپنی میں رجسٹرد ہونے کے لیے پچاس ڈالر کے عوض ایک ایڈ پاور خریدتا ہے، جس کے نتیجہ میں اسے یومیہ کلک کی مقدار کا حق حاصل ہوجاتا ہے، جسے وہ پندرہ مہینہ کے دورانیہ میں استعمال کرسکتا ہے، اس کے بعد اس کا یہ حق ختم ہوجاتا ہے ، نیز اس کمپنی میں اپنے علاوہ دوسرے کو بھی شریک کیاجاسکتا ہے ،جس کا چین کمیشن بھی پہلے والوں کو ملتا رہتا ہے۔اس کمپنی کے طریقہ کار  کی تفصیل کی روشنی میں  اس کا شرعی حکم یہ ہے کہ اس میں رجسٹرڈ ہونا اور دوسرے کو شریک کرنا ناجائز ہے، اور اس کی آمدنی بھی ناجائز ہے۔ اس کی چند شرعی خرابیاں درج ذیل ہیں:1۔۔   اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2۔ اس میں کلک کرنے والا ایک ہی شخص کئی بار کلک کرتا ہے ،  جس سے یہ تاثر دیا جاتا ہے کہ اشتہار دیکھنے والے بہت سے لوگ ہیں، جس سے اشتہار دینے والوں کی ریٹنگ بڑھتی ہے، حالاں کہ یہ بات بھی خلاف واقعہ اور دھوکا دہی ہے۔3۔۔ نیز ایڈ پر کلک ایسی چیز نہیں ہے جس منفعت مقصودہ ہے، اس لیے یہ اجارہ صحیح نہیں ہے۔4۔۔ اس کمپنی میں رجسٹرڈ  ہونے کے لیے پچاس ڈالر کے عوض ایڈ پاور حاصل کیا جاتا ہے، جو واپس نہیں ملتے، یہ ایک قسم کی رشوت ہے۔5۔۔ اگر ان اشتہارات میں جان دار کی تصاویر یا خواتین کے تصاویر بھی ہوں تو یہ اس پر مستزاد قباحت ہے۔6۔۔ اس اجارہ کے معاملہ میں عمل  (کلک کی مجموعی تعداد) اور وقت (کلک کرنے کی مدت ) دونوں پر اجارہ ہوتا ہے، جس کی وجہ سے یہ معاملہ فاسد ہے۔7۔۔ اس معاملے میں جس طریق پر اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔8۔۔ انویسمنٹ کے طریقہ کار میں  مزید یہ خرابی بھی ہے کہ  یہ انویسمنٹ پلان میں یومیہ متعین نفع دیتی ہے، مثلاً انوسٹمنٹ $50= روزانہ کی آمدنی تقریباً $0.25، انوسٹمنٹ $100 = روزانہ کی آمدنی 0.50 $ ہے، انوسٹمنٹ $200 = یومیہ آمدنی $1، انوسٹمنٹ $400= یومیہ آمدنی $2،  انوسٹمنٹ $500= روزانہ آمدنی $2.5، انوسٹمنٹ $1000= یومیہ آمدنی $5۔ ، جب کہ شرعاً اس طرح کی انویسمنٹ ناجائز ہے۔خلاصہ یہ مذکورہ کمپنی سے معاملہ کرنا، اس میں رجسٹرڈ ہونا یا کسی اور رجسٹرد کرانا  ناجائز اور حرام ہے۔اس کے بجائے کسی حلال روزگار کی کوشش کرنی چاہیے۔شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".الدر المختار وحاشية ابن عابدين (رد المحتار) (6/ 4) :هي) لغة: اسم للأجرة وهو ما يستحق على عمل الخير ولذا يدعى به، يقال أعظم الله أجرك. وشرعا (تمليك نفع) مقصود من العين (بعوض) حتى لو استأجر ثيابا أو أواني ليتجمل بها أو دابة ليجنبها بين يديه أو دارا لا ليسكنها أو عبدا أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، ولا أجر له لأنها منفعة غير مقصودة من العين بزازية۔وفیه ایضا (6/ 58) :(أو) استأجر (خبازا ليخبز له كذا) كقفيز دقيق (اليوم بدرهم) فسدت عند الإمام لجمعه بين العمل والوقت ولا ترجيح لأحدهما فيفضي للمنازعة (قوله فيفضي للمنازعة) فيقول المؤجر المعقود عليه: العمل والوقت ذكر للتعجيل ويقول المستأجر: بل هو الوقت والعمل للبيان. الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". فقط واللہ اعلم
                                                  
عنوان: مرتہن کا رہن سے فائدہ اٹھانا ناجائز ہے
سوال: مجھے قرض کی شدید ضرورت ہے؛ اس لیے میں ایک شخص سے دو لاکھ روپیے قرض لے کر اپنے گھر کی دوسری منزِل رہن رکھنا چاہتا ہوں، میں نے آپ کے فتاویٰ میں پڑھا ہے کہ مرتہن کا مرہون شے سے کسی بھی قسم کا فائدہ اٹھانا حرام ہے اور یہ سود میں داخل ہے، میرا سوال یہ ہے کہ راہن اور مرتہن میں جو معاملہ طے ہوا ہے وہ یہ ہے کہ مرتہن راہن کو قرض دے گا اور بدلے میں راہن مرتہن کو اپنا مکان اس مدت تک فائدہ اٹھانا کے لیے دے گا جب تک وہ قرض ادا نہ کردے، کیا یہ راہن کا مرتہن کو قرض کے بدلے ہر مہینے سود دینے کی ایک شکل نہیں ہے؟ اور کیا اس طرح سے معاملہ کرکے قرض حاصل کرنا میرے لیے جائز ہے؟
جواب: مذکورہ صورت بھی سود کے زمرے میں آتی ہے؛ لہذا دو لاکھ روپے قرض کے بدلے اپنا مکان رہن رکھوانا تو جائز ہے، لیکن مرتہن کا اسے استعمال کرنا ناجائز ہے۔الدر المختار وحاشية ابن عابدين (رد المحتار) (5/ 166):"وفي الأشباه: كل قرض جر نفعًا حرام، فكره للمرتهن سكنى المرهونة بإذن الراهن".الدر المختار وحاشية ابن عابدين (رد المحتار) (6/ 482):"(لا انتفاع به مطلقًا) لا باستخدام، ولا سكنى ولا لبس ولا إجارة ولا إعارة، سواء كان من مرتهن أو راهن (إلا بإذن) كل للآخر، وقيل: لايحل للمرتهن؛ لأنه ربًا، وقيل إن شرطه كان ربًا وإلا لا. وفي الأشباه والجواهر: أباح الراهن للمرتهن أكل الثمار أو سكنى الدار أو لبن الشاة المرهونة فأكلها لم يضمن وله منعه، ثم أفاد في الأشباه: أنه يكره للمرتهن الانتفاع بذلك، وسيجيء آخر الرهن.(قوله: وقيل: لايحل للمرتهن) قال في المنح: وعن عبد الله بن محمد بن أسلم السمرقندي وكان من كبار علماء سمرقند أنه لايحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملًا فتبقى له المنفعة فضلًا؛ فيكون ربًا، وهذا أمر عظيم.قلت: وهذا مخالف لعامة المعتبرات من أنه يحل بالإذن إلا أن يحمل على الديانة، وما في المعتبرات على الحكم ثم رأيت في جواهر الفتاوى: إذا كان مشروطًا صار قرضًا فيه منفعة وهو ربًا وإلا فلا بأس اهـ ما في المنح ملخصا وأقره ابنه الشيخ صالح".وتعقبه الحموي بأن ما كان ربًا لايظهر فيه فرق بين الديانة والقضاء.على أنه لا حاجة إلى التوفيق بعد لأن الفتوى على ما تقدم: أي من أنه يباح.أقول: ما في الجواهر يصلح للتوفيق وهو وجيه، وذكروا نظيره فيما لو أهدى المستقرض للمقرض، إن كانت بشرط كره وإلا فلا، وما نقله الشارح عن الجواهر أيضا من قوله لايضمن يفيد أنه ليس بربا، لأن الربا مضمون فيحمل على غير المشروط وما في الأشباه من الكراهة على المشروط، ويؤيده قول الشارح الآتي آخر الرهن إن التعليل بأنه ربا يفيد أن الكراهة تحريمية فتأمل. وإذا كان مشروطا ضمن كما أفتى به في الخيرية فيمن رهن شجر زيتون على أن يأكل المرتهن ثمرته نظير صبره بالدين.قال ط: قلت والغالب من أحوال الناس أنهم إنما يريدون عند الدفع الانتفاع، ولولاه لما أعطاه الدراهم وهذا بمنزلة الشرط، لأن المعروف كالمشروط وهو مما يعين المنع، والله تعالى أعلم اهـ". فقط والله أعلم
                                                  
عنوان: سودی یا مروجہ غیر سودی بینکوں سے قرض پر گھر لینا
سوال: غیر اسلامی بینک سے لیے گئے قرض پر گھر میں اور اسلامی بینک سے قرض پر لیے گئے گھر میں سودی اعتبار سے کیا فرق ہے۔ کس اعتبار سے ایک جائز اور دوسرا نا جائز ہے۔?
جواب: واضح رہے کہ  ملک کے اکثر جید اور مقتدر مفتیانِ کرام  کی رائے یہ ہے کہ  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں، لہذا روایتی بینکوں کی طرح ان سے بھی  تمویلی معاملات کرنا جائز نہیں ہے ، لہذا روایتی بینک یا مروجہ نام نہاد اسلامی بینکوں سے قرض پر گھر لینے کا معاملہ کرنا شرعا جائز نہیں ہے( تفصیلی معلومات کے لیے  ’’مروجہ اسلامی بینکاری‘‘ نامی کتاب کا مطالعہ مفید رہے گا)۔فقط واللہ اعلم
                                                  
عنوان: سودی کاروبار سے نفع کما کر غریب کی مدد کرنا
سوال: کیا ارادتاً سودی کاروبار سے پیسے کما کر غریب عوام کی مدد کی جا سکتی ہے،  کیا یہ وسیلہ ہے ہماری بخشش کا؟
جواب: واضح رہے کہ سودی معاملہ کرنا اور سود پر راضی ہونا مستقل گناہ ہے اور سود کی رقم لینا مستقل گناہ ہے اور پھر اسے استعمال کرنا الگ گناہ ہے۔  نیز حرام رقم میں ثواب کی نیت سے کسی غریب کی مدد بھی نہیں کی جاسکتی، حرام رقم کسی عمل کے بغیر حاصل ہوئی ہو تو اسے مالک کو واپس کرنا ضروری ہوتاہے، اگر مالک کو لوٹانا ممکن نہ ہو یا وہ کسی ناجائز عمل کے عوض حاصل ہوئی ہو تو اسےبغیر ثواب کی نیت کے صدقہ کرنا لازم ہوتا ہے؛ تاکہ اس کے وبال سے جان چھوٹے۔صورتِ مسئولہ میں سودی کاروبار سے رقم کمانا ناجائز ہے، نیز ثواب کی نیت سے کسی غریب کو بھی دینا درست نہیں ہے۔عمدة القاري شرح صحيح البخاري (11 / 200):
"إن آيات الربا التي في آخر سورة البقرة مبينة لأحكامه وذامة لآكليه، فإن قلت: ليس في الحديث شيء يدل على كاتب الربا وشاهده؟ قلت: لما كانا معاونين على الأكل صارا كأنهما قائلان أيضا: إنما البيع مثل الربا، أو كانا راضيين بفعله، والرضى بالحرام حرام". فقط و الله أعلم
                                                  
عنوان: کرایہ میں دکان کی دس فیصد سیل طے کرنا
سوال: دکان کرایہ پر دینا اور کرایہ سیل کا دس فیصد طے کرنا شرعاً کیسا ہے؟
جواب: واضح رہے کہ کوئی جگہ کرایہ پر دیتے وقت اس کا کرایہ طے کرنا ضروری ہے، اگر کرایہ طے نہ ہو تو ایسا کرایہ کا معاملہ فاسد ہوجاتا ہے۔ صورتِ مسئولہ میں چوں کہ متعین کرایہ طے نہیں کیا جارہا، لہذا ایسا معاملہ کرنا ناجائز ہے۔بدائع الصنائع في ترتيب الشرائع (4 / 181):
"ومنها: بيان المدة في إجارة الدور والمنازل، والبيوت، والحوانيت، وفي استئجار الظئر؛ لأن المعقود عليه لايصير معلوم القدر بدونه، فترك بيانه يفضي إلى المنازعة". فقط والله أعلم
                                                  
عنوان: وصیت لکھنے کا حکم
سوال: میں اپنی وصیت میں کیا کیا لکھ سکتا ہوں؟
جواب: ہر  انسان کا دنیا میں رہتے ہوئے مختلف لوگوں سے واسطہ رہتاہے، کسی سے کچھ لینا یا کسی کو  کچھ  دینا حقوقِ واجبہ ہوتے ہیں، بسااوقات قرض لیے جاتے ہیں، کبھی دوسروں کو قرض دیا جاتاہے، لوگوں کی امانتیں کسی کے پاس رکھی ہوتی ہیں، اور انسان کو اپنی موت کا کچھ علم نہیں کہ کس وقت آجائے۔اس لیے افضل یہ ہے کہ وصیت لکھی ہوئی ہر وقت تیار رہے،اور آدمی پر جس جس کا جو حق، یاقرضہ یا امانتیں ہیں یا دینی فرائض اور واجبات میں سے ادائیگی باقی ہے ان تمام کو کسی کاغذ پر لکھ کر وصیت تیار رکھے، تاکہ اگر اچانک موت آجائے تو وارثین ان تمام چیزوں کو اداکرسکیں اور درست انتظامات کرسکیں۔ بخاری شریف میں حضرت عبداللہ بن عمررضی اللہ عنہ سے روایت ہے کہ رسول اللہ ﷺنے فرمایا:’’کسی مسلمان کے پاس کوئی بھی چیز ہو جس کی وصیت کرناہوتواس کے لیے یہ بات ٹھیک نہیں ہے کہ دوراتیں گزرجائیں اور اس کی وصیت ا س کے پاس لکھی ہوئی نہ ہو‘‘ (1/382)نیز سنن ابن ماجہ کی حدیث میں رسول اللہ ﷺسے منقول ہے کہ :’’جس شخص کو وصیت پر موت آئی (یعنی وصیت کرکے دنیاسے گیا)وہ صحیح راستے پر اور سنت پر مرا‘‘۔ (ص:194)البتہ اگر سوال سے آپ کا مقصود اپنی وراثت کے بارے میں وصیت کرناہے،تو یاد رہے کہ وارث کے حق میں وصیت کا شرعاً اعتبار نہیں ہوتا؛ لہٰذا میت نے اگر اپنے وارث کے لیے وصیت کی ہے تو وارثین پر اس کی تعمیل ضروری نہیں،  بلکہ سارا ترکہ ورثاء کے درمیان ان کے شرعی حصوں کے مطابق تقسیم ہوگا،البتہ اگر ورثاء میں سے جو عاقل، بالغ ہوں اوربخوشی  اس وصیت کے نفاذ پر راضی ہوں تو  ان کے حصے میں سے یہ وصیت نافذ ہوسکتی ہے۔اوراگر وصیت کا تعلق غیر وارث سے ہے تو اُس کا نفاذ صرف  ایک تہائی مال میں ہوتا ہے۔البتہ اگر دیگر وارثین کو کوئی اعتراض نہ ہو تو تہائی سے زیادہ میں بھی اُس کی وصیت نافذ ہوجائے گی۔نیز یہ بھی ملحوظ رہے کہ ناجائز کاموں کی وصیت شرعاً درست نہیں ہے، مثلاً: مرنے کے بعد غیر شرعی رسومات کے حوالے سے وصیت ہو، یا مثلاً: یوں کہے: میری موت پر فلاں فلاں رشتہ دار کو نہ آنے دینا یا ان سے تعلق قطع رکھنا، وغیرہ وغیرہ۔ نیز ناجائز کاموں میں پیسہ صرف کرنے کی وصیت بھی شرعاً درست نہیں ہے، گو وہ ترکے کے ایک تہائی کے اندر اندر کیوں نہ ہو۔ فقط واللہ اعلم
                                                  
عنوان: ہندوستان میں لائف انشورنس کروانا
سوال: کیا فرما تے ہیں علمائے کرام درج ذیل کے بارے میں کہ موجود حالات میں ہم ہندوستانی مسلمانوں کو لائف انشورنس وغیرہ کرانا درست ہے؟
جواب: آیاتِ قرآنیہ اور احادیثِ مبارکہ میں سود کے بارے میں وارد ہونے والی سخت اور مطلق وعیدوں کی روشنی میں راجح اور مفتیٰ بہ قول کے مطابق سودی رقم کا کسی بھی قسم کا لین دین کسی بھی جگہ جائز نہیں ہے، نہ دار الاسلام میں اور نہ ہی دار الحرب میں، اگر کسی کے پاس غلطی سے کہیں سے سودی رقم آجائے تو اس کا حکم  یہ ہے   کہ اس رقم کے اصل مالک کو وہ رقم واپس کردی جائے، لیکن اگر اصل مالک تک پہنچانا ممکن نہ ہو تو پھر اس رقم کو غرباء و مساکین پر بغیر ثواب کی نیت سے صدقہ کر دیا جائے، اور انشورنس کی تمام اقسام چوں کہ سود اور قمار(جوے) کا مجموعہ ہے؛ اس لیے  انشورنس اسکیم سے کسی بھی قسم کا فائدہ اٹھانا  ناجائز ہے۔لہذا ہندوستان میں بھی لائف انشورنس کروا نا جائز نہیں ہے۔’’امداد المفتیین‘‘ میں ہے:’’سوال۔۔  کیا ہندوستان میں آج کل سرکاری بینک اور ڈاک خانہ اور غیر مسلموں سے سود لینا جائز ہے یا نہیں؟جواب: دار الحرب میں غیر مسلموں سے سود لینے میں اختلاف ہے، امام اعظم اور امام محمد رحمہما اللہ  جائز فرماتے ہیں اور جمہور علماء اور امام مالک اور امام شافعی اور امام احمد اور حنفیہ میں سے امام ابو یوسف رحمہم اللہ حرام فرماتے ہیں، روایات اور آیاتِ قرآنِ کریم میں بظاہر مطلقاً سود کی حرمت اور سخت وعیدیں مذکور ہیں؛ اس لیے احتیاط یہی ہے کہ ناجائز قرار دیا جائے۔سود لینا کسی سے جائز نہیں مسلمان ہو یا ہندو۔ احتیاطی فتویٰ یہی ہے‘‘۔ (کتاب الربوٰ و القمار، ص :۷۰۶ ،درا الاشاعت )کذا فی امداد الفتاویٰ، کتاب الربوٰ ، سوال: ۲۰۳ ، ج: ۳ ؍ ۱۵۳  ط:مکتبہ دار العلوم کراچیزکذا فی ’’تحذیر الاخوان عن الربوٰ فی الہندوستان، ص: ۵۔ فقط واللہ اعلم
                                                  
عنوان: کمپنی کا آٹھ پرسنٹ مارک اپ پر قرضہ دینا
سوال: ایک ضرورت کے تحت مجھے پیسوں کی ضرورت پڑ گئی ہے،  میں جس کمپنی میں کام کرتا ہوں وہ آسان اقساط پر لون دے رہی ہے، مگر آٹھ  پرسنٹ مارک اَپ دینا ہوگا، کیا یہ مارک اَپ اصل میں سود کہلائے گا؟
جواب: واضح رہے کہ قرض کا ضابطہ یہ ہے کہ جتنا قرض دیا جائے اتنا ہی واپس لیا جائے،  اس پر کسی قسم کا مشروط نفع لینایا دینا سود ہے، قرض دے کر اس پر اضافی رقم لینا صریح سود ہے، اور سود کا لینا، دینا اور اس میں کسی قسم کی معاونت کرنا حرام اور ناجائز ہے، سودی لین دین کرنے والوں سے اللہ اور اس کے رسول کی طرف سے جنگ کا اعلان ہے۔لہذا صورتِ مسئولہ میں کمپنی کا قسطوں پر قرض دے کر واپسی میں آٹھ  فیصد اضافی رقم لینا سود ہے، اور ایسا قرض لینا جائز نہیں ہے۔حدیثِ  مبارک میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»".(الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)الجامع الصغیر میں ہے:             "كل قرض جر منفعةً فهو ربا".(الجامع الصغیر للسیوطی، ص:395، برقم :9728، ط: دارالکتب العلمیة، بیروت) فقط والله أعلم
                                                  
عنوان: بیوی کی میراث میں شوہر کا حصہ، شوہر، دو بیٹے اور ایک بیٹی کے درمیان میراث کی تقسیم
سوال: بیوی فوت ہونے کے بعد شوہر کا بیوی کی پراپرٹی میں سے کیا وراثتی حصہ ہوتا ہے?  یعنی ایک بیٹی، دو بیٹے اور زندہ شوہر کی وراثتی تقسیم بتا دیں!
جواب: شوہر کی زندگی میں بیوی کے فوت ہونے کی صورت میں اگر بیوی کی اولاد بھی موجود ہو تو شوہر کا حصہ بیوی کے ترکہ میں سے چوتھائی ہوتا ہے، لہٰذا صورتِ مسئولہ میں بیوی کے کل  ترکہ میں سےاس کے حقوق متقدمہ ادا کرنے کے بعد یعنی اگر اس کے ذمہ کوئی قرضہ ہو تو اسے ادا کرنے اور اگر اس نے کوئی جائز وصیت کی ہو تو اسے ترکہ کے ایک تہائی حصہ میں سے نافذ کرنے کے بعد باقی کل ترکہ میں سے چوتھائی حصہ (25 فیصد) شوہر کو دینے کے بعد باقی  ترکہ کو پانچ حصوں میں تقسیم کرکے ہر ایک بیٹے کو دو دو حصے، اور بیٹی کو ایک حصہ دیا جائے گا۔ یعنی کل ترکہ کو  20 حصوں میں تقسیم کر کے اس میں سے 5 حصے شوہر کو، 6 حصے ہر ایک بیٹے کو اور  3 حصے ہر ایک بیٹی کو ملیں گے۔ فقط واللہ اعلم
                                                  
عنوان: ایزی پیسہ اکاؤنٹ کا حکم
سوال: ایزی پیسہ والے آفر دے رہے ہیں کہ کسی بھی دوسرے ایزی پیسہ اکاؤنٹ میں پیسے بھیجیں اور جب وہ دوسرا ان پیسوں سے اپنے لیے اسی دن موبائل لوڈ کرے تو آپ کو بھی 10% کیش بیک ملے گا ۔1:  یہ سود ہے یا نہیں، جب کہ اس میں اکاؤنٹ میں پیسے رکھنے کی کوئی شرط نہیں ہے؟2:  اگر کسی کے دو اکاؤنٹ ہوں اور وہ اپنے ایک اکاؤنٹ سے اپنے دوسرے اکاؤنٹ میں یہ پیسے منتقل کرے اور اسے وہ 10% کیش بیک ملے تو کیا یہ پیسے اس کے لیےاستعمال میں لانا جائز ہے یا نہیں؟
جواب: ایزی پیسہ اکاؤنٹ کے شرعی حکم سے متعلق ہمارے دارالافتاء سے تفصیلی فتوی جاری ہوا ہے، ذیل میں اس کو نقل کیا جاتا ہے، جس میں آپ کے سوالوں کے جواب بھی آجائیں گے:"ایزی پیسہ اکاؤنٹ " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں  کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم رکھوانے  کی شرط کے بغیر ہی کھولا جائے،  یا کمپنی نے از خود کھول دیا ہو تو  پھر رقم کی منتقلی، بلوں کی ادائیگی اور دیگر اس طرح کے جائز کاموں کےلیے  اس اکاؤنٹ کا استعمال جائز ہوگا، اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اس جگہ سے مل رہی ہو جہاں سے خریداری وغیرہ کی گئی ہو  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت ایزی پیسہ کمپنی یا اس کی پشت پر موجود  بینک کی طرف سے مل رہی ہے تو  پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور (اس صورت میں یعنی جب کہ اکاؤنٹ کھلوانا ناجائز معاملے کے ساتھ مشروط نہ ہو) جب تک معلومات نہ ہوں ان کیش بیک اور سہولیات کے استعمال سے اجتناب کیا جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ واضح رہے کہ ’’ایزی پیسہ‘‘ کے نام سے جو معروف کمپنی اکاؤنٹ کھولتی ہے، اس میں عموماً رقم رکھنے کی شرط ہوتی ہے، سائل کا یہ کہنا کہ ’’ایزی پیسہ اکاؤنٹ‘‘ میں رقم رکھنے کی شرط نہیں ہوتی، محلِ تردد ہے، (ایک آدھ کمپنی اکاؤنٹ کھول کر مذکورہ سہولیات غیر مشروط دیتی ہے، لیکن اس کا  اکاؤنٹ ’’ایزی پیسہ‘‘ کے نام سے نہیں ہوتا)  تاہم اگر واقعۃً یہ بات درست ہو  تو ایسا اکاؤنٹ کھولنا اور اس سے رقوم کی منتقلی، لوڈ کرنے اور بلز کی ادائیگی کی سہولیات سے استفادہ کرنا جائزہوگا، البتہ اس پر ملنا والا کیش بیک اگر ایزی پیسہ کمپنی یا اس کی پشت پر موجود  بینک کی طرف سے مل رہا ہو تو  پھر اس کا استعمال جائز نہیں ہوگا، اس بارے میں معلومات کرلی جائیں، اور  جب تک معلومات نہ ہوں ان کیش بیک اور سہولیات کے استعمال سے اجتناب کیا جائے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعًا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلك، إن أخذ الزیادة علی ذلك ربا".  (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: payslashuk میں سرمایہ کاری
سوال: payslashuk اس ویب سائٹ میں انوسٹمنٹ کا شرعی نقطہ نظر کیا ہے؟
جواب: ہماری معلومات کے مطابق مذکورہ ویب سائٹ payslashuk ایک آن لائن اشتہاری ایجنسی (online advertising agency) کی ویب سائٹ ہے اور اشتہاری ایجنسی کے کاروبار میں سرمایہ کاری کرنا ناجائز ہے۔مزید تفصیل یہاں دیکھیں :پرپال کمپنی کے بارے میں کیا حکم شرعی ہے؟فقط واللہ اعلم
                                                  
عنوان: بینک میں نوکری
سوال: بینک میں نوکری کرنا جائز ہے یا نہیں؟
جواب: بینک اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے ؛ اس لیے بینک میں کسی بھی قسم کی ملازمت  حلال نہیں۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء". (الصحيح لمسلم، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔ فقط واللہ اعلم
                                                  
عنوان: میزان بینک کے سیونگ اکاؤنٹ سے حاصل شدہ منافع سے مکان کے کرائے اور یوٹیلیٹی بلز کی ادائیگی کا حکم
سوال: کیا ہم میزان بینک میں سیونگ اکاونٹ میں مضاربہ کے ذریعے سے ماہانہ رقوم لے سکتے ہیں؟ یہ ہمارے لیے جائز ہوگا؟ میں کرائے کے مکان میں رہتا ہوں. کیا میں اس مضاربہ کی رقم سے کرایہ ادا کر سکتا ہوں. اور یوٹیلیٹی بلزوغیرہ اس رقم سے ادا کرسکتا ہوں؟
جواب: ’’میزان بینک‘‘ سمیت مروجہ اسلامی بینکوں میں سے کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز نہیں؛  کیوں کہ مروجہ اسلامی بینکوں کے معاملات پوری طرح شریعت کے موافق نہیں ہیں، اس لیے آپ میزان بینک کے سیونگ اکاؤنٹ سے حاصل ہونے والے منافع سے مکان کا کرایہ یا یوٹیلیٹی بلز ادا نہیں کرسکتے ہیں۔فقط واللہ اعلم
                                                  
عنوان: نفع کی غرض سے سونا لے کر رکھنا اور سونے کی خرید وفروخت کا ایک معاملہ
سوال: سونے کی خرید و فروخت اس نیت سے کہ مہنگا ہو جانے پہ بیچ دوں گا یا پھر اس نیت سے کہ ابھی جو پیسے پڑے ہیں اس کی ویلیو قائم رہے، جائز ہے؟دوسرے یہ کہ سونے کی سالڈ بارز  کی مارکیٹ میں مروجہ خرید و فروخت کا کیا حکم ہے جب کہ1: خریدتے وقت آپ آج کی قیمت پر پیسے دے کر اتنا سونا لے سکتے ہیں، یا پھر آپ اپنی رقم تاجر کے حوالے کر کے 15 سے 60 دنوں کا وقت دیتے ہیں۔ ان دنوں میں جو ریٹ کم سے کم ہے اس حساب سے آپ کو سونا ملے گا۔2: یہی صورت بیچنے پہ ہے۔ آپ اسی دن کی قیمت بھی لے سکتے ہیں یا پھر سونا حوالے کر کے 15 سے 60 دنوں کا زیادہ سے زیادہ ریٹ لے سکتے ہیں۔کیا کاروبار کی یہ صورت جائز ہے؟
جواب: ۱۔ صورتِ  مسئولہ میں سونا  اس نیت سے خرید کر رکھنا کہ مہنگا ہونے کی صورت میں نفع ہو  یا پیسے کی ویلیو قائم رہے، یہ جائز ہے، البتہ روپے (کرنسی نوٹ) کے بدلے  سونا یا چاندی کی خریدو فروخت  کے وقت نقد معاملہ  کرنا شرعاً ضروری ہے،  ادھار کا معاملہ  کرنا ( خواہ کل رقم ادھار ہو یا بعض رقم ادھار  ہو ) شرعاً جائز نہیں ہے، اس لیے کہ کرنسی نوٹ ثمنِ اصطلاحی ہے، لہذا  جس طرح سونا چاندی کی خریدوفروخت میں ادھار ناجائز ہے، اسی طرح  روپے کے بدلے سونا چاندی کی خریدوفروخت میں  بھی ادھار کا معاملہ شرعاً جائز نہیں ہے، بلکہ ضروری ہے کہ سودا نقد کیا جائے اور مجلس عقد میں ہی ہاتھ کے ہاتھ ہی جانبین سے عوضین پر قبضہ بھی ہوجائے، ورنہ بیع فاسد ہوجائے گی۔۲۔۔  اس میں پہلی صورت کہ خریدتے وقت نقد رقم دے کر آج کی قیمت کے حساب سے ہاتھ در ہاتھ سونا خرید لیا جائے یہ جائز ہے۔اور دوسری صورت میں اگر  یوں معاملہ کیا جائے کہ  15 سے 60 دنوں کے وقت  میں  جو ریٹ کم سے کم ہو اس حساب سے آپ سونا لیں گے یا جو زیادہ سے زیادہ قیمت ہو اس پر سونا فروخت کریں گے تو  فی الوقت یہ سودا جائز نہیں ہے، اس لیے کہ اس مبیع (خریدی جانے والی چیز) کی قیمت عقد  کے وقت متعین نہیں ہے، نیز معاملہ بھی ادھار کا ہورہا ہے۔ البتہ اگر  دکان دار کے پاس آپ امانت کے طور پر پیسہ رکھوادیں  یا پیسے اپنے پاس ہی رکھیں اور دکان دار سے کہہ کر رکھیں کہ جب مارکیٹ میں اچھی قیمت ہو تو وہ آپ کو بتادے  تو اس صورت میں اسی دن کی قیمت کے مطابق نقد معاملہ کرلیا جائے تو یہ جائز ہوگا۔        فتاوی شامی میں ہے:"(ويشترط) عدم التأجيل والخيار و (التماثل) أي التساوي وزنا (والتقابض) بالبراجم لا بالتخلية (قبل الافتراق) وهو شرط بقائه صحيحًا على الصحيح (إن اتحد جنسًا وإن) وصلية (اختلفا جودةً وصياغةً) لما مر في الربا". (5/257، 258، باب الصرف، کتاب البیوع، ط: سعید)          فتح القدیر  میں ہے:"(ولا بد من قبض العوضين قبل الافتراق) لما روينا، ولقول عمر -رضي الله عنه-: وإن استنظرك أن يدخل بيته فلاتنظره، ولأنه لا بد من قبض أحدهما ليخرج العقد عن الكالئ بالكالئ ثم لا بد من قبض الآخر تحقيقًا للمساواة فلايتحقق الربا، ولأن أحدهما ليس بأولى من الآخر فوجب قبضهما سواء (قوله: ولا بد من قبض العوضين قبل الافتراق) بإجماع الفقهاء. وفي فوائد القدوري: المراد بالقبض هنا القبض بالبراجم لا بالتخلية يريد باليد، وذكرنا آنفا أن المختار أن هذا القبض شرط البقاء على الصحة لا شرط ابتداء الصحة لظاهر قوله: فإذا افترقا بطل العقد، وإنما يبطل بعد وجوده وهو الأصح. وثمرة الخلاف فيما إذا ظهر الفساد فيما هو صرف يفسد فيما ليس صرفًا عند أبي حنيفة - رحمه الله -، ولايفسد على القول الأصح". (6/260، باب الصرف، ط: رشیدیة)  فقط والله أعلم
                                                  
عنوان: دھوکا دینا اور اس کے بدلے میں ملنے والی رقم کا حکم
سوال: میں گاڑیوں کی ایک کمپنی میں کام کرتا ہوں۔ ہم نے دس لوگوں کو دعوت دی کہ ہمارے پاس ایک عدد گاڑی ہے، جو ہم بیچنا چاہتےہیں۔ آپ سب ایک ایک پرچی لیں اور اس پر اپنی قیمت لکھ دیں، جس کی قیمت زیادہ ہوگی گاڑی اس کو اس قیمت کے بدلے دے دی جائے گی. یاد رہے کہ کسی کو اس کا علم نہیں کہ دوسرے نے اس گاڑی کی کیا قیمت لکھی ہے۔ ان میں سے ایک میرا دوست تھا، جب نو پرچیاں آگئیں تو میں نے دیکھا کہ سب سے زیادہ قیمت دس ہزار لکھی گئی ہے تو میں نے اپنے دوست کو میسج کیا کہ تم اپنی پرچی پر دس ہزار پانچ سو لکھ کر جمع کرا دو۔ چنانچہ اس نے ایسا ہی کیا اور وہ گاڑی میرے دوست کو مل گئی اور باقی 9 افراد اس سودے سے خارج ہوگئے۔ اب میرے اس جیتنے والے دوست نے مجھ سے خوش ہو کر 3000 روپے بطور ہدیہ پیش کیےہیں اور یاد رہے کہ نہ میں نے ان سے ان پیسوں کا مطالبہ کیا تھا اور نہ ہی انہوں نے پہلے بتایا تھا کہ اگر مدد کروگے تو 3000 ملیں گے۔ اب سوال یہ ہے کہ :1۔ کیا اپنے دوست کو خفیہ میسج کر کے اس کو فائدہ پہنچانا جائز عمل تھا؟2۔ کیا یہ رقم میرے لیے لینا جائز ہے یا نہیں؟ اور کیوں؟
جواب: 1۔ سائل کے لیے جائز نہیں تھا کہ وہ اپنے دوست کو خفیہ میسج کرکے دیگر افراد کی جانب سے لکھی گئی قیمت بتائے؛ تاکہ اس کا دوست اس سے زیادہ قیمت لکھ کر گاڑی خرید لے اور باقی افراد اس سے خارج ہوجائیں، یہ خیانت، دھوکا دہی اور فریب ہے۔2۔ سائل کے لیے یہ رقم لینا جائز نہیں، کیوں کہ یہ رقم دھوکا دینے میں معاونت کے بدلے میں ملی ہے۔ فقط و اللہ اعلم
                                                  
عنوان: ڈالر قرض لیے اب واپسی کے وقت موجودہ قیمت کا اعتبار ہوگا؟
سوال: اگر کسی نے ڈالر بطور قرض لیا اور اب سال بعد اس کے بدلے روپے ادا کرنا چاہتا ہے تو ڈالر کی کس قیمت کا اعتبار ہوگا ؟ قرض لینے کے دن کی قیمت کا یا ادائیگی کے دن کی قیمت کا؟
جواب: مذکورہ صورت میں جس  شخص نے دوسرے  شخص کوڈالر کی صورت میں قرض دیاہے، تو اب  قرض کی ادائیگی کے وقت قرض دینے والے کا حق اتنے ہی ڈالر واپس لینے کا ہے، یعنی ڈالر  کی صورت میں مقروض اپنا قرض اداکرے۔ البتہ اگر کسی اور ملک کی کرنسی کے اعتبار سے وہ قرض اداکررہاہو تو اس صورت میں اس کرنسی کی موجودہ قیمت (یعنی قرض کی ادائیگی کے دن جو قیمت بنتی ہوگی اس)کااعتبار ہوگا؛ لہذا قرض کی وصولی کے وقت مارکیٹ میں اس کرنسی (ڈالر)کے جو ریٹ ہوں گے وہ اداکرنے ہوں گے۔العقود الدرية في تنقيح الفتاوى الحامدية (1/ 279):
"(سئل) في رجل استقرض من آخر مبلغاً من الدراهم وتصرف بها ثم غلا سعرها فهل عليه رد مثلها؟
(الجواب) : نعم ولاينظر إلى غلاء الدراهم ورخصها كما صرح به في المنح في فصل القرض مستمداً من مجمع الفتاوى".
وفیه أیضاً (2/ 227):
" الديون تقضى بأمثالها". فقط والله أعلم
                                                  
عنوان: کسی ایک کفیل کے ساتھ رہ کر کوئی اور کام کرنا
سوال: ایک شخص دوبئی میں ایک کفیل کے ساتھ  گھر میں ڈرائیور ہے اور وہ اپنا کام بروقت انجام دیتا ہے اور ساتھ ساتھ وہ فارغ وقت میں دوسرا کام بھی کرتاہے تو کیا یہ دوسرا کام اس مزدور کے لیے شرعاً جائز ہے کہ نہیں؟
جواب: واضح رہے کہ مذکورہ شخص کی حیثیت "اجیرِ خاص" کی ہے اور اجیر خاص کا حکم یہ ہے کہ وہ  ملازمت کے اوقات میں دوسرا کوئی کام نہیں کرسکتا؛ اس  لیے مذکورہ شخص کے لیے ملازمت کے اوقات میں کفیل کی اجازت کے بغیر کوئی دوسرا کام کرنا درست نہ ہو گا، البتہ اگر کفیل کی طرف سے اس کی اجازت ہو اور اس سے اس کا اپنا کام بھی متاثر نہ ہوتا ہو تو  اسے دوسرا کام کرنے کی اجازت ہوگی۔الجوہرۃ النیرۃ میں ہے:"(قوله: والأجير الخاص هو الذي يستحق الأجرة بتسليم نفسه في المدة، وإن لم يعمل كمن استأجر رجلا شهرا للخدمة، أو لرعي الغنم) وإنما سمي خاصًّا؛ لأنه يختص بعمله دون غيره؛ لأنه لايصح أن يعمل لغيره في المدة". فتاوی شامی میں ہے:"وليس للخاص أن يعمل لغيره، ولو عمل نقص من أجرته بقدر ما عمل، فتاوى النوازل.(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولايشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لايؤدي نفلاً، وعليه الفتوى ..." فقط والله أعلم
                                                  
عنوان: اسلامک بینک میں نوکری کرنے کا حکم
سوال: اسلامک بینک میں جاب (نوکری) کرنا جائز ہے یا ناجائز ہے؟ کیا اسلامک بینک میں جاب (نوکری) کرسکتے ہیں ؟
جواب: مروجہ اسلامی بینکوں کا طریقۂ  تمویل اکثر اہلِ فتوی کی تحقیق کے  مطابق اسلامی  نہیں ہے، لہٰذا ایسے اداروں میں ملازمت اختیار کرنا شرعاً جائز نہیں ہوگا، اور اس کی تنخواہ بھی حلال نہیں ہوگی. فقط واللہ اعلم
                                                  
عنوان: پکوان والوں کا دیگ کے ساتھ کھانا لینے کے لیے ڈبہ بھیجنا
سوال: پکوان مرکز والے، گاہک سے بریانی/سالن کی دیگ کی قیمت طے کرنے کے بعد دیگ پکاتے ہیں. دیگ پکانے کے بعد دیگ گاہک کے گھر بجھوادیتے ہیں اور دیگ کے ساتھ  اپنا ڈبہ بھجواتےہیں؛ تاکہ گھر والے خالی دیگ کی واپسی کے وقت اپنی گنجائش کے مطابق اس میں چاول/سالن ڈال کر پکوان مرکز والوں کو بھیج دیں. اسلامی نقطہ نظر سے پکوان مرکز والوں کے لیے یہ چاول/سالن کھانا جائز بنتا ہے?
جواب: صورتِ مسئولہ میں  اگر گھر والے اپنی خوشی سے کچھ چاول یا سالن اس ڈبے میں ڈال کر دےدیں تو اس کا استعمال کرنا جائز ہے۔ فقط واللہ اعلم
                                                  
عنوان: آڈٹ فرم میں جاب کرنا
سوال: ایک فرم میں آڈٹ کی جاب ہے، کام یہ ہے کہ کنٹریکٹ ملتے ہیں، کبھی دوائی کی کمپنی میں آڈٹ کرنا ہوتا ہے،کبھی بینک میں، نوکری اور  کمائی کا کیا حکم ہے؟
جواب: بصورتِ مسئولہ اگر مذکورہ آڈٹ فرم کا اکثر کام بینک یا دیگر سودی اداروں کا آڈٹ نہیں ہے، نیز اس کے اکثر ذرائع آمدن حلال ہیں تو اس آڈٹ فرم میں نوکری کرنا اور تنخواہ لینا جائز ہوگا۔ البتہ بینک کا آڈٹ کرنا ناجائز کام میں تعاون ہے؛ اس لیے بینک کاآڈٹ  کرنا ناجائز ہے، اس کے علاوہ جن اداروں میں سودی یا ناجائز معاملات نہ ہو، ان کا آڈٹ کرنا جائز ہے۔امدادالفتاویٰ میں ہے:’’جن کی آمدنی بالکل حرام خالص ہے جیسے مے فروش یا سود خوروغیرہ ان کی نوکری کرنا ناجائز ہے اور جو تنخواہ اس میں سے ملتی ہو وہ حلال نہیں ہے ‘‘۔ (امدادالفتاویٰ ۔ج:3،ص:377) فقط واللہ اعلم
                                                  
