عنوان: بروکری کی جائز اور ممنوع صورت
سوال: کیا فرماتے هیں علماۓ کرام اور مفتیانِ عظام اس مسئلے کے بارے میں کہ ایک ڈیلر ہے، ان کا اے جی ایس اوساکا بیٹریوں کا کاروبار ہے، اس نے کہا ہے کہ آپ همارے اس کام کے لیے مارکیٹنگ بروکری کریں، آپ کے ذریعے جتنے بھی گاہک آئیں گے اور مال لیں گے، آپ کو ایک فیصد منافع دوں گا، بعد میں وہ گاہک چاہے آپ سے رابطہ بھی نا کرے، براہِ راست هم سے رابطہ کرے اور وہ جب تک مال لیتا رہے گا، آپ کو هم ایک فیصد منافع دیتے رہیں گے، کیا اس طرح منافع شریعتِ محمدیہ کے موجب صحيح ہے؟
جواب: صورتِ مسئولہ میں جب تک گاہک سائل کے ذریعے  مال لے تو اس کے لیے اجرت لینا حلال ہوگا،  اور جب گاہک ڈیلر سے براہِ راست رابطہ کرکے مال لے تو سائل کے لیے نفع لینے کا حق  نہیں ہوگا۔لما في رد المحتار، كتاب الإجرة:"(قوله: إن دلني إلخ) عبارة الأشباه إن دللتني. وفي البزازية والولوالجية: رجل ضل له شيء فقال: من دلني على كذا فهو على وجهين: إن قال ذلك على سبيل العموم بأن قال: من دلني فالإجارة باطلة؛ لأن الدلالة والإشارة ليست بعمل يستحق به الأجر".[مطلب ضل له شيء فقال من دلني عليه فله كذا (6/95) سعيد]فقط والله أعلم
                                                  
عنوان: سرکاری ملازمین کی تنخواہ سے ماہانہ کٹوتی پر ملنے والی اضافی رقم کا حکم
سوال: ایک آدمی گورنمنٹ کے ادارے میں ملازم ہے، گورنمنٹ ہر ماہ 100 روپے تنخواہ سے کٹوتی کرتی ہے اور اس پر سالانہ منافع دیتی ہے، اب یہ 100 روپے کٹوتی آپ رکوا نہیں سکتے، آپ چاہیں یا نہ چاہیں یہ کٹوتی ہوگی، کیا اس پر ملنے والا نفع سود ہوگا یا نہیں؟ واضح ہو کہ نفع کی شرح ہر سال مختلف ہوتی ہے، لیکن نقصان کبھی نہیں ہوتا۔ اب دوسری بات یہ ہے کہ بعض لوگ اپنی مرضی سے کٹوتی 2000 یا زائد کرا دیتے ہیں؛ تاکہ سروس کے اختتام پر زیادہ رقم ملے تو کیااس زائد پر  ملنے والا منافع بھی سود ہوگا، جب کہ اس پر بھی نقصان نہیں ہوتا؟
جواب: صورتِ مسئولہ میں گورنمنٹ  ملازمین کی تنخواہ سے جو ہر ماہ جبری کٹوتی کرتی ہے  اور اس پر منافع کے نام سے اضافی رقم دیتی ہے اور اس میں ملازم کا کوئی اختیار نہیں ہوتا  تو شرعًا یہ ملازم کے حق میں سود  نہیں ہے،  ملازمین کے لیے اصل رقم اور اضافہ  لینا شرعاً جائز  ہے۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی؛ لہٰذا اس کے لیے اضافی رقم لینا جائز ہوگا۔اور جن صورتوں میں ملازمین جبری اور غیر اختیاری کٹوتی کے علاوہ اپنے اختیار سے بھی رقم کٹواتے ہیں  تو اس کا حکم یہ ہے کہ   جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز  ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں۔ فقط واللہ اعلم
                                                  
عنوان: مجبوری کی صورت میں سودی قرضہ / بینک سے لون لینا
سوال: مجبوری کے وقت بینک سے لون لینے کا کوئی جوازہے یا نہیں؟
جواب: واضح رہے کہ سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے، اور بینک  سے   ملنے والا قرض سراسر سود پر مشتمل ہوتا ہے، اور بینک سے قرض لینا سودی معاملہ ہے،  اور سودی قرض لینا جائز نہیں  ۔نیز  شدید مجبوری  کی صورت میں سودی قرض لینے کی اجازت دی ہے، معمولی مجبوری میں یہ گنجائش نہیں ہے، اس لیے  شدید مجبوری کی بغیر بینک سے قرض  لینا شرعًا جائز نہیں ہوگا۔لہذا صورتِ مسئولہ میں  اگر گزارے کی کوئی  بھی صورت موجود ہو  تو سودی قرضہ لینا حرام ہوگا، اس لیے مجبوری کی صورت واضح کرکے اس کا حکم دریافت کرلیجیے۔باقی  ضرورت کے لیے  کسی رشتہ دار یا شناسا شخص سے قرض لیا جاسکتا ہے، اور اگر کوئی بندوبست نہ ہو تو اللہ تعالیٰ پر توکل کرتے ہوئے قناعت کرنا چاہیے، کیوں کہ قرض لینے کے بعد اس قرض کی ادائیگی کا بھی تو انتظام کرنا ہوگا، اس وقت جیسے محنت کرکے حلال رقم سے ادائیگی کا انتظام کیا جائے گا، ابھی سے کوشش کرلی جائے تاکہ سودی قرض لینے کی ہی نوبت نہ آئے، اور اگر بعد میں ادائیگی میں حلال کا اہتمام نہ ہو تو یہ گناہ در گناہ ہوجائے گا، کہیں اس سے زیادہ پریشانی نہ ہوجائے، اور سودی قرضہ اتارنے کے لیے  پھر سودی قرضے لینے کا سلسلہ   نہ کرنا   پڑجائے، اور آدمی  اگر حرام سے بچنے  کے لیے ہمت بلند رکھے اور اللہ تعالیٰ پر بھروسہ رکھے تو اللہ کی طرف سے مدد ہوتی ہے، اور اللہ تعالی ایسی جگہ سے بندوبست کرتے ہیں جو اس کے وہم و گمان میں بھی نہیں ہوتی۔ارشادِ باری تعالیٰ ہے:{ وَمَنْ يَتَّقِ اللَّهَ يَجْعَلْ لَهُ مَخْرَجًا ، وَيَرْزُقْهُ مِنْ حَيْثُ لَا يَحْتَسِبُ وَمَنْ يَتَوَكَّلْ عَلَى اللَّهِ فَهُوَ حَسْبُهُ إِنَّ اللَّهَ بَالِغُ أَمْرِهِ قَدْ جَعَلَ اللَّهُ لِكُلِّ شَيْءٍ قَدْرًا } [الطلاق: 2، 3]حدیث مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: «هُمْ سَوَاءٌ»".(الصحیح لمسلم، 3/1219، کتاب المساقات،دار احیاء التراث ، بیروت۔مشکاۃ المصابیح،  باب الربوا، ص: 243، قدیمی)      مشكاة المصابيح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءا أيسرها أن ینکح الرجل أمه».(1/246، باب الربوا ، ط؛ قدیمی)اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(14/513، باب کل قرض جر  منفعۃ، کتاب الحوالہ، ط؛ ادارۃ القرآن)      الاشباہ والنظائر میں ہے:    وفي القنية والبغية: يجوز للمحتاج الاستقراض بالربح (انتهى)".(ص؛93، الفن الاول، القاعدة الخامسة، ط:قدیمی)فقط والله أعلم
                                                  
عنوان: قرآنِ کریم کی فیس لینا
سوال: کیا قرآنِ پاک پڑھانے والا ماہانہ فیس کا تعین کرکے پڑھاسکتا ہے یا جو ہدیہ دے وہ قبول کرلینا چاہیے؟
جواب: قرآنِ کریم پڑھانے پر تنخواہ / فیس یا ہدیہ لینا جائز ہے، تاہم اس سلسلے میں قرآنِ کریم اور اہلِ قرآن کی عزت و توقیر کو برقرار رکھا جائے۔ فقط و اللہ اعلممزید تفصیل کے لیے درج ذیل لنک ملاحظہ کیجیے:ٹیوشن پڑھانا
                                                  
عنوان: قرض پر نفع لینے کا حکم
سوال: قرض دینے کی وجہ سے کسی بھی قسم کا نفع سود ہوتا ہے تو کیا کوئی اور ایسی جائز صورت بن سکتی ہے کہ میں کسی کو قرض دوں اور واپسی میں زیادہ رقم لے سکوں؟
جواب: قرض دے کر نفع لینا سود ہے، اگر سائل نفع کمانے کا خواہش مند ہے تو حرام کو حلال کرنے کے بجائے اپنی رقم حقیقی تجارت میں لگائے اور حلال منافع حاصل کرے۔فتاوی شامی میں ہے:"(قوله: كل قرض جرّ نفعًا حرام) أي إذا كان مشروطًا كما علم مما نقله عن البحر وعن الخلاصة. وفي الذخيرة: وإن لم يكن النفع مشروطًا في القرض، فعلى قول الكرخي لا بأس به، ويأتي تمامه". (166/5 ط: سعید)فقط واللہ اعلم
                                                  
عنوان: لڑائی والے مرغ بیچنا
سوال: کیا اصیل مرغ کا فارم بنا کر اس کے بچے فروخت کرنا حلال ہے جب کہ یہ پتا ہو کہ لوگ ان کو پال کر لڑائی کروائیں گے؟
جواب: مرغ کا گوشت چوں کہ کھانے کے لیے بھی استعمال ہوتا ہے، لہذا آپ کے لیے اصیل مرغ کو بیچنے میں شرعًا کوئی مضائقہ نہیں ہے، البتہ جانور کو لڑانا اور اس پر جوا وغیرہ لگانا حرام ہے۔تحفة الأحوذي (5/ 299):"قوله: (عن التحريش بين البهائم) هو الإغراء وتهييج بعضها على بعض كما يفعل بين الجمال والكباش والديوك وغيرها. ووجه النهي أنه إيلام للحيوانات وإتعاب لها بدون فائدة بل مجرد عبث وحديث بن عباس هذا أخرجه أبو داود".فقط و الله أعلم
                                                  
عنوان: کیا عورت مجبوری کی حالت میں قومی بچت اسکیم سے منافع لے سکتی ہے؟
سوال: کیا عورت مجبوری کی حالت میں قومی بچت سے منافع لے سکتی ہے،جب کہ اسے یہ خدشہ ہو کہ اس کا شوہر پیسے اڑا دے گا؟
جواب: قومی بچت اسکیم میں پیسے جمع کراکر اس پر منافع لینا سود ہے جوکہ ناجائز و وحرام ہے، سود کا لین دین کرنے والوں کے لیے  اللہ اور اس کے رسول کی طرف سے اعلانِ جنگ ہے، ظاہر بات ہے کہ اللہ اور اس کے رسول سے جنگ کرکے کوئی جیت نہیں سکتا، لہذا کسی صورت قومی بچت اسکیم میں پیسے جمع کراکر اس کا نفع لینا جائز نہیں۔ نیز پیسے محفوظ رکھنے کے لیے کوئی بھی جائز راستہ اختیار کرنے کی شرعًا ممانعت نہیں، لیکن حرام سے بچنا شرعًا لازم ہے۔ قرآنِ کریم میں ہے:{يا أيها الذين اٰمنوا اتقوا الله وذروا ما بقي من الربا إن كنتم مؤمنين فإن لمتفعلوا فأذنوا بحرب من اللهورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون}  (البقرة : ۲۷۸ إلى ۲۸٠ )ترجمہ: اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگے تو  تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔(بیان القرآن )حدیثِ  مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»". (الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔فقط واللہ اعلم
                                                  
عنوان: کریڈٹ کارڈ کا حکم
سوال: کریڈٹ کارڈ کا کیا حکم ہے؟
جواب: بصورتِ مسئولہ کسی معاملے کے حلال وحرام ہونے کا مدار درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا حرام ہے اسی طرح اس کا معاہدہ کرنا بھی شرعا ناجائز اور حرام ہے۔ اس بنیاد پر بالفرض اگر کریڈٹ کارڈ لینے والا لی گئی رقم مقررہ مدت میں واپس بھی کردے تو معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفس معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔فتاوی شامی میں ہے:وفي الأشباه كل قرض جر نفعًا حرام فكره للمرتهن سكنى المرهونة بإذن الراهن.(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح.(مطلب كلّ قرض جر نفعًا حرام، ج:5،ص:166،ط:ایچ ایم سعید)الاشباہ والنظائر میں ہے:"ماحرم فعله حرم  طلبه".(القاعدة الرابعة عشر،ج:1،ص:348،ط:مکتبه علمیه)فقط والله أعلم
                                                  
عنوان: میزان بینک سے قسطوں پر گاڑی لینے کا حکم
سوال: میزان بینک سے قسطوں پہ گاڑی لینا حلال ہے یا حرام؟
جواب: میزان بینک سمیت کسی بھی مروجہ اسلامی بینک سے قسطوں پر گاڑی لینا جائز نہیں ہے، کیوں کہ مروجہ اسلامی بینکوں کا قسطوں پر گاڑی دینے کا معاملہ مکمل شرعی اصولوں کے مطابق نہیں ہے، بلکہ اس معاملہ میں متعدد شرعی احکام کی خلاف ورزی لازم آتی ہے، مثلاً: مروجہ اسلامی بینکوں  سے قسطوں پر گاڑی خریدتے وقت دو عقد بیک وقت ہوتے ہیں، ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد صورۃً یا حکمًا ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:"عن أبي هريرة رضي الله عنه قال: نهی رسول الله صلي الله عليه وسلم عن بيعتين في بيعة". (رواه مالك و الترمذي و ابوداؤد و النسائي)"و عن عمرو بن شعيب عن ابيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة.»". فقط والله أعلم
                                                  
عنوان: میزان بینک کے مضاربہ اکاؤنٹ کا حکم
سوال: کیا میزان بینک کا مضاربہ اکاؤنٹ حلال ہے یا حرام؟ اس کے بارے میں راہ نمائی فرمائیں!
جواب: ملک کے جمہور علمائے کرام و مفتیانِ عظام کے فتوی کے مطابق میزان بینک اور اس جیسے دیگر مروجہ اسلامی بینکوں کے مضاربہ اکاؤنٹ اور دیگر مالیاتی اسکیمیں ناجائز ہیں، کیوں کہ ان بینکوں کے معاملات میں بہت سارے شرعی احکام کی خلاف ورزی کا ارتکاب کیا جاتا ہے۔ فقط واللہ اعلم
                                                  
عنوان: فارمیسی لائسنس یا انجیئرنگ ڈگری کرایہ پر دینا
سوال: اگر کوئی شخص اپنا سرٹیفیکیٹ د وسرے کو دے دے اور وہ اس سے کوئی دکان کھول دے اور خود اس کاروباری میں شریک نہ ہو، بلکہ اس سے فکس پیسے وصول کرے تو کیا یہ جائز ہے؟ مطلب انجینئرنگ ڈگری یا فارمیسی کی ڈگری دے دے؟
جواب: کسی بھی شعبے کا لائسنس یا ڈگری  جو کسی شخص یا کمپنی کو حکومت کی طرف سے جاری کیا جاتا ہے وہ خاص اس شخص یا کمپنی کے لیے اس شعبہ کو اختیار کرنے کا اجازت نامہ ہوتا ہے، کسی اور کے لیے اس لائنسس کو استعمال کی قانوناً اجازت نہیں ہوتی اور حکومت کی ایسی جائز پابندیاں جو مفادِ عامہ کی مصلحت میں ہوں ان کی پاس داری شرعاً بھی لازم ہوتی ہے۔لہذا فارمیسی لائسنس یا انجینئرنگ ڈگری جس کے لیے گورنمنٹ نے جاری کی ہے، اس کے علاوہ کو استعمال کرنے کی اجازت نہیں ہوگی، نیز یہ اجازت نامہ کوئی ایسا مال نہیں ہے جس کو کرایہ پر دیا جاسکے یا فروخت کیا جاسکے، اس لیے اس کو کرایہ پر دینا اور لینا اور اس کی آمدنی دونوں ناجائز ہیں۔ فقط واللہ اعلم
                                                  
عنوان: پرائز بونڈ کے انعام کا حکم
سوال: بونڈ حلال ہے یا حرام؟ اور اس کا انعام حلال ہے؟
جواب: پرائز بونڈ سود اور جوئے کا مجموعہ ہے، اس لیے اس سے حاصل ہونے والا انعام حرام ہے۔ فقط واللہ اعلممزید تفصیل کے لیے درج ذیل لنک پر فتویٰ ملاحظہ کیجیے:شریعت کی رو سے پرائز بانڈ کا حکم
                                                  
عنوان: مقروض کا قرضہ کی ادائیگی کے  لیے قرض خواہ کی ملازمت کرنا
سوال: میں زید کا ایک لاکھ کی رقم کا مقروض ہوں،  میرے پاس قرض کی ادائیگی کی کوئی صورت نہیں، کیا یہ جائز ہے کہ باہمی رضامندی سے ماہانہ تنخواہ طے ہوجائے اور اسی حساب سے قرض کی رقم پوری ہونے تک میں اس کی ملازمت کروں؟ یعنی قرض کی ادائیگی سروس کی صورت میں جائز ہے؟
جواب: اگر  سائل اور قرض خواہ  باہمی رضامندی سے مذکورہ طریقے پر قرض کی ادائیگی  کرنے پر راضی ہیں تو یہ درست ہے، بشرطیکہ سائل کی ملازمت کی  تنخواہ اتنی مقرر کی جائے جو  عام طور پر اس طرح کی ملازمت کی دی جاتی ہو، اس سے کم مقرر نہ ہو، اگر سائل کی    تنخواہ عام تنخواہ سے کم ہوئی تو یہ صورت جائز نہیں ہوگی اور یہ سروس (خدمت ) کے ذریعہ قرض کی ادائیگی نہیں ہے، بلکہ ہر ماہ سائل کی تنخواہ کی رقم سے قرض کی ادائیگی ہوگی۔وفي حاشية ابن عابدين:"وفي الأشباه: كل قرض جر نفعاًحرام".  (5/166، مطلب كل قرض جرّ نفعًا، ط: سعید)وفي درر الحكام في شرح مجلة الأحكام :إذا استأجر الدائن من المدين مالا مقابل الدين الذي في ذمة المدين أو استأجر واستخدم نفس المدين جاز ويكون قد أدى الدين. (3/ 87ط:دار الجيل)فقط و الله أعلم
                                                  
عنوان: پرائز بانڈ  کا حکم
سوال: پرائز بانڈ 25000 ،یا 15000 والا جائز ہے یا نہیں؟
جواب: ہر قسم کے پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔ فقط واللہ اعلمتفصیل کے لیے درج ذیل لنک پر فتویٰ ملاحظہ کیجیے:شریعت کی رو سے پرائز بانڈ کا حکم
                                                  
عنوان: حق میراث وقت گزرنے سے ساقط نہیں ہوتا
سوال: کتنی مدت گزرجانےسے حق میراث ساقط ہوجاتاہے؟
جواب: واضح رہےکہ وقت گزرجانے کی وجہ سے حق میراث ساقط نہیں ہوتا، چاہے جتنا زیادہ وقت گزرجائے، بلکہ وارث جب تک اپنے حصہ پر قبضہ نہ کرلے وہ خود بھی اپنے حق کو ساقط نہیں کرسکتا۔الاشباہ والنظائر میں ہے:لَوْ قَالَ الْوَارِثُ : تَرَكْتُ حَقِّي لَمْ يَبْطُلْ حَقُّهُ ؛ إذْ الْمِلْكُ لَا يَبْطُلُ بِالتَّرْكِ.(ما یقبل الاسقاط من الحقوق/ج:1/ص:316/ط: دارالکتب العلمیه)    فتاوی شامی میں  ہے:الإرث جبري لايسقط بالإسقاط. (مطلب واقعۃ الفتوی/ج:7/ص:505/ط:دارالفکر)وفیہ ایضا:                 ولو قال تركت حقي من الميراث أو برئت منها ومن حصتي لا يصح وهو على حقه لأن الإرث جبري لا يصح تركه.(باب دعوی النسب/ج:8/ص:89/دارالفکر)فقط والله أعلم
                                                  
عنوان: پراپرٹی ڈیلر کے ٹاپ مارنے کا حکم
سوال: پراپرٹی ڈیلر خریدار اور فروخت کار کو ملائے بغیر سودا کرواتا ہے دونوں سے کمیشن بھی لیتا ہے اور درمیان میں سے منافع بھی کماتا ہے، کیا اس کے لیے یہ جائز ہے؟
جواب: پراپرٹی ڈیلر کے لیے سودا ہوجانے پر فروخت کنندہ اور خریدار سے متعینہ کمیشن ( محنتانہ)  وصول کرنا شرعًا جائز ہے، البتہ فروخت کنندہ سے ایک ریٹ طے کرنے کے بعد اس سے زائد قیمت پر خریدار کو فروخت کرکے، درمیان کا فرق جسے  بازاری اصطلاح میں  ٹاپ مارنا کہا جاتا ہے، وصول کرنا شرعًا جائز نہیں۔فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ( مَطْلَبٌ فِي أُجْرَةِ الدَّلَّالِ ،٦/ ٦٣، ط: سعيد)وفیه أیضاً:’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦)فقط واللہ اعلم
                                                  
عنوان: اوور ٹائم کی اجرت لینے کا حکم
سوال: اوور ٹائم کی اجرت لینا شرعًا کیسا ہے؟
جواب: کسی بھی ادارے کے  ملازمین کی حیثیت اجیرِ خاص کی ہوتی ہے،  کیوں کہ وہ وقت کے پابند ہوتے ہیں، اور  اجیرِ  خاص  ملازمت کے مقررہ وقت پر حاضر رہنے سے اجرت (تنخواہ)  کا مستحق ہوتا ہے،  اور چوں کہ ملازمین کی ملازمت کا ایک خاص وقت متعین ہے، اور اسی وقت کا انہیں معاوضہ دیا جاتا ہے، اس متعین وقت کے بعد ملازم کا بلامعاوضہ اضافی کام کرنا ملازم کی طرف سے ایک احسان ہے، جس پر ملازم کو شرعی اعتبار سے مجبور کرنا جائز نہیں ہے۔ ذمہ داران کو چاہیے کہ یا تو اضافی وقت کا معاوضہ متعین کریں، یا پھر ملازمین کو بلا جبر کام کرنے کا اختیار دیں۔ صورتِ مسئولہ میں   ملازمت کے اوقات کے علاوہ اضافی کام (اور ٹائم ) چوں کہ  ملازمت کی مفوضہ ذمہ داریوں میں شامل نہیں ہیں، بلکہ ملازمت کے  طے شدہ اوقات سے زیادہ ہے  اس لیے  ملازمین  مالکان سے کام کرنے  سے پہلے باقاعدہ اجرت طے کرکے ان سےطے شدہ اجرت لے سکتے ہیں، اسی طرح مالکان خود اضافی وقت کی اجرت طے کرکے ملازم کو اس اضافی اجرت کے عوض اضافی وقت دینے کی ترغیب دے سکتے ہیں، البتہ مجبور نہیں کرسکتے۔ بہرحال پہلے سے اجرت طے کیے بغیر یا غلط بیانی کرکے معاملہ کرنا درست نہیں ہے۔    فتاوی شامی میں ہے:"وليس للخاص أن يعمل لغيره، ولو عمل نقص من أجرته بقدر ما عمل، فتاوى النوازل.(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولا يشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لا يؤدي نفلاً، وعليه الفتوى ... (قوله: ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواة بدرهم وهو يعلم فهو آثم، وإن لم يعلم فلا شيء عليه، وينقص من أجر النجار بقدر ما عمل في الدواة".(6/70،  کتاب الاجارۃ، ط؛ سعید)شرح المجلۃ میں ہے: "لایجوز لأحد  أن یاخذ  مال أحد  بلا سبب شرعي".(1/264،  مادۃ: 97، ط؛ رشیدیہ)فقط واللہ اعلم
                                                  
عنوان: انگلینڈ میں ہاؤس مورگیج (mortgage) کے ذریعے گھر خریدنا / اجتہاد کیا ہے؟
سوال: 1- انگلینڈ میں مورگیج کے ذریعے گھر لینا کیسا ہے؟2-  اجتہاد کیا ہے؟
جواب: 1- ہاؤس مورگیج (mortgage) ایک سودی قرضہ ہے، جو  مالیاتی ادارے  گھر خریدنے میں تعاون کے لیے دیتے ہیں، اور اس پر سود وصول کرتے ہیں، اس کا لین دین جائز نہیں ہے،  نیز ذاتی مکان خریدنا اضطراری ضرورت نہیں ہے، بلکہ کرایہ وغیرہ پر رہ کر، یا کسی سے قرض لے کر بھی یہ ضرورت پوری کی جاسکتی ہے، دوسری طرف سود کا معاملہ انتہائی خطرناک ہے، سود کا معاملہ کرنے والوں کے لیے اللہ اور اس کے رسول کی طرف سے جنگ کا اعلان ہے، بے شمار قرآنی آیات اوراحادیث میں اس کی شناعت اور قباحت ذکر ہوئی ہے، لہذا انگلینڈ  میں ہاؤس موڈگیج کے ذریعے گھر خریدنا جائز نہیں ہے۔اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادةً أو هديةً، فأسلف علی ذلك إن أخذ الزیادة علی ذلك ربا".(14/513، باب کل قرض جر  منفعۃ، کتاب الحوالہ، ط؛ ادارۃ القرآن) مزید تفصیل کے لیے درج ذیل لنک پر فتوی ملاحظہ فرمائیں:یورپ میں بینک سے لون لے کر گھر خریدنا۲۔۔     واضح رہے کہ اجتہاد کی ضرورت تب ہوتی ہے جب کوئی ایسا مسئلہ درپیش ہو جس کے متعلق دلائل اربعہ، کتاب اللہ، سنتِ رسول صلی اللہ علیہ وسلم،اجماع اور قیاس میں سے کسی میں کوئی واضح دلیل وثبوت موجود نہ ہو۔ ایسے حالات میں دلائل اربعہ کے اصول وکلیات پر نظر دقیق سے غور و خوض کرکے بذریعہ اجتہاد اس مسئلہ کا حل نکالا جائے۔ یہ عظیم کام وہی آدمی انجام دے سکتا ہے جس کو احکام شرع اور دلائل اربعہ پر پوری طرح عبور حاصل ہو۔    باقی جن مسائل کے متعلق نصوصِ شرعیہ موجود ہوں ان کے متعلق نصوصِ شرعیہ کو پس پشت ڈال کر ذاتی رائے قائم کرنا دین میں دخل اندازی ہے جس کی شرعاً کوئی گنجائش نہیں۔اور سود کی حرمت سے متعلق واضح نصوص موجود ہیں،  لہذا اس میں اجتہاد کی گنجائش نہیں۔صاحب ’’عقد الجید ‘‘اجتہاد کے متعلق لکھتے ہیں :    استفراغ الجهد في إدراك الأحكام الشرعیة الفرعیة عن أدلتها التفصیلیة الراجعة كلیاتها إلى أربعة اقسام الكتاب والسنة والإجماع والقیاس۔ ( عقد الجید -الشاہ ولی  اللہ  الدھلوی مترجم مولانا ساجد الرحمٰن صدیقی کاند ھلوی، باب فی بیان حقیقۃ الاجتھاد-ص۸-ط: قرآن محل کراچی ۱۳۷۹ھ۔ )   یعنی  ’’اجتہاد کہتے ہیں احکام شرعیہ کے فروعی مسائل کے ادراک میں اس کے تفصیلی دلائل کی جستجو کرنا جن کے کلیات چارقسم پرمنقسم ہیں۔ کتاب اللہ،سنتِ رسول، اجماع اور قیاس‘‘۔ فقط واللہ اعلم
                                                  
عنوان: ایزی پیسہ اکاؤنٹ کا حکم
سوال: easy paisa account کی کمائی جائز ہے یا نہیں؟ اس میں پیسے رکھنے پر اگر آپ کوئی لین دین (transaction) کرو تو آپ کو Daily cash back ملتا ہے، کیا وہ جائز ہے؟ اور دوسرا اگر کسی کو اس کے اکاؤنٹ میں پیسے بھیجو آگر وہ آگے سے استعمال کرے تو اس کا 10% ملتا ہے۔ اکثر علماءِ کرام اس کمائی کو ناجائز قرار دے رہے ہیں کہ یہ سب سود ہے، قرض رکھوا کر اور نکلوا کر منافع حاصل کرنا۔ آج کل کرونا کی وجہ سے میں نے اپنا یہ اکاؤنٹ بنایا جس سے میں بلز دیتا ہوں، بنکوں میں رش زیادہ ہے!
جواب: ’’ایزی پیسہ اکاؤنٹ‘‘  ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank"، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ واضح رہے کہ اس وقت "ایزی پیسہ اکاؤنٹ" کے نام سے کام کرنے والی کمپنی کا اکاؤنٹ  پہلی صورت والا ہوتاہے، اس لیے  ’’ایزی پیسہ اکاؤنٹ‘‘ کھلوانے سے اجتناب کیا جائے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".(5/166، مطلب كل قرض جر نفعًا، ط: سعید)وفیه أیضًا (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلك ربا".(14/513، باب كل قرض جر  منفعةً، كتاب الحوالة، ط: إدارة القرآن)فقط والله أعلم
                                                  
عنوان: کریڈٹ کارڈ (credit card) کے استعمال کا حکم
سوال: کیا کریڈٹ کارڈ کا استعمال جائز ہے؟
جواب: کریڈٹ کارڈ (credit card)بنوانا اور اس کا استعمال درست نہیں ہے، اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ شریعت میں  جس طرح سود لینا حرام ہے، اسی طرح اس کا معاہدہ کرنا بھی شرعاً حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا بنوانا اور استعمال ناجائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔ فقط واللہ اعلم
                                                  
عنوان: رکشہ قسطوں پر خریدنا
سوال: میں ایک رکشہ ڈرائیور ہوں،  میں نے نیا رکشہ لیا ہے قسطوں پر ایک بندہ سے جو قسطوں کا کاروبار کرتاہے،  سوال یہ ہے کہ رکشہ کی اصل قیمت دو لاکھ روپے ہے، اس نے  مجھے یہ رکشہ تین لاکھ پندرہ ہزار میں دیا ہے اور اس کی دس ہزار روپے ماہانہ قسط ہے، اس میں میں نے پچاس ہزار ایڈوانس بھی دیے ہیں، اس پر اس نے جو ایک لاکھ پندرہ ہزار زیادہ لیے ہیں، کیا یہ زیادہ روپے میرے لیے اس کو دینا جائز ہے؟  ایک حساب سے ایک لاکھ پچاس ہزار پر ایک لاکھ پندرہ ہزار لینا جائز ہے، اور اس میں ان قسطوں پر کوئی وقت مقرر نہیں ہے،  اگر یہ قسطوں کو دو سال یا تین چار سال میں دوں تو کوئی جرمانہ نہیں ہے، کیا یہ ایک لاکھ پندرہ ہزار زیادہ دینا سود کی مد میں تو نہیں آتا ہے؟  اور میری مجبور ہے کہ رکشہ چلانے کے علاوہ اور کام نہیں آتا اس وقت اور کوئی کسی طرح مدد بھی نہیں کرتا۔ یہ میرے لیے صحیح ہے کہ نہیں؟
جواب: اگر آپ نے یہ رکشہ قسطوں پر لیا ہے اور اس رکشہ کی قیمت شروع سے ہی تین لاکھ پندرہ ہزار روپے طے ہوئی ہے اور جیساکہ آپ نے  لکھا ہے کہ قسط کی تاخیر کی صورت میں کوئی جرمانہ  بھی نہیں ہے تو اس طرح قسطوں پر رکشہ لینا جائز ہے اور اس صورت میں جو زائد رقم رکشے کی قیمت کے طور پر وصول کی جا رہی ہے وہ سود کے زمرے میں نہیں آئے گی۔ فقط واللہ اعلم
                                                  
عنوان: دکان یا مکان کرائے پر دینا
سوال: کرائے پر مکان دینا جائز ہے یا نہیں؟ کرائے پر دکان دینا جائز ہے یا نہیں؟
جواب: کرائے پر دکان یا مکان دینے کے معاملہ کو شرعی اصطلاح میں 'اجارہ' کہتے ہیں اور نبی کریم ﷺ کے زمانہ میں لوگ اجارہ کیا کرتے تھے جس سے نبی کریم ﷺ نے منع نہیں فرمایا؛ لہذا  دکان یا مکان کرائے پر دینا جائز ہے۔بدائع الصنائع في ترتيب الشرائع (4 / 174):وروي «أن رسول الله  صلى الله عليه وسلم  مر على رافع بن خديج، وهو في حائطه فأعجبه فقال: لمن هذا الحائط فقال: لي يا رسول الله استأجرته فقال رسول الله  صلى الله عليه وسلم : لا تستأجره بشيء منه» خص  صلى الله عليه وسلم  النهي باستئجاره ببعض الخارج منه ولو لم تكن الإجارة جائزة أصلا لعم النهي إذ النهي عن المنكر واجب، وكذا بعث رسول الله  صلى الله عليه وسلم  والناس يؤاجرون ويستأجرون فلم ينكر عليهم فكان ذلك تقريرا منه والتقرير أحد وجوه السنة.وأما الإجماع فإن الأمة أجمعت على ذلك قبل وجود الأصم حيث يعقدون عقد الإجارة من زمن الصحابة - رضي الله عنهم - إلى يومنا هذا من غير نكير، فلا يعبأ بخلافه إذ هو خلاف الإجماع.فقط والله أعلم
                                                  
عنوان: آن لائن قرآن اکیڈمی کھولنا
سوال: 1.آن لائن قرآن اکیڈمی چلاناکیسا ہے، جائز ہے  یا ناجائز؟2۔آن لائن قرآن اکیڈمی چلاتے ہوئے کیا ہم کوئی آن لائن قرآن ٹیچر رکھ کر اس کو 50% معاوضہ دے سکتے ہیں اس سٹوڈنٹ کے منتھلی ہدیہ میں سے؟ یا ہم اس آن لائن قرآن ٹیچر کو جتنی ہم چاہیں تنخواہ دے سکتے ہیں، اس سٹوڈنٹ کے منتھلی ہدیہ میں سے؟ ہم اپنے سٹوڈنٹس سے منہ مانگی  فیس نہیں لیتے، جتنا وہ خود ہدیہ  دینا چاہتا ہے ہم لیتے ہیں۔3۔کیا ہم سٹوڈنٹس سے منہ مانگی  فیس بھی لے سکتے ہیں؟
جواب: کوشش تو یہی ہونی چاہیے کہ قرآن کی تعلیم  کسی مستند قاری سے  بالمشافہہ حاصل کی جائے،  اسی طرح قرآن پڑھانے والا بھی آن لائن کے بجائے آمنے سامنے بیٹھ کر لوگوں کو پڑھائے، اس طریقہ  میں برکت بھی ہے اور یہ تعلیمی افادہ اور استفادہ کے لیے موزوں بھی ہے، تاہم جہاں ضرورت ہو تو  آن لائن اکیڈمی کھولنا اور اس کے ذریعہ قرآنِ کریم کی تعلیم دینا درست ہے۔ البتہ مندرجہ ذیل باتوں کا لحاظ لازم ہے:1- قرآن کی تعلیم کے لیے ویڈیو کالنگ کا استعمال نہ کیا جائے، اس لیے کہ ویڈیو کالنگ شرعاً تصویر کے حکم میں ہے، ہاں یہ صورت اختیار کی جاسکتی ہے کہ ویڈیو کالنگ میں جان دار کی تصاویر سامنے نہ لائی جائیں، بلکہ ویڈیو میں قرآن مجید کو سامنے رکھ لیا جائے  تو اس طرح پڑھانا جائز ہوگا۔2-قریب البلوغ اور بالغہ خواتین کو مرد قاری پڑھانے سے اجتناب کرے۔آن لائن قرآن کریم پڑھانے والے ٹیچر چوں کہ اکیڈمی کے ملازم ہوتے ہیں؛ اس لیے ان کے لیے ماہانہ اجرت مقرر کرنا لازم ہے، طلبہ سے ملنے والے غیر متعین ہدیہ میں سے پچاس فیصد کے حساب سے اجرت مقرر نہیں کی جاسکتی۔ ماہانہ ایکمتعینرقم بطور اجرت مقرر کی جائے۔اکیڈمی والے اسٹوڈنٹس سے فیس مقرر کرکے رقم لے سکتے ہیں، البتہ اتنی رقم بطور فیس طے کی جائے جو عرف کے لحاظ سے مناسب اجرت ہو۔ فقط واللہ اعلم
                                                  
عنوان: ادھار گاڑی خرید کر نقد میں بیچنا
سوال: آدمی (آ) کو دس لاکھ روپے نقد کی ضرورت ہے،  اس نے دوسرے آدمی (ب) سے پندرہ لاکھ پر ایک گاڑی اس شرط پر خریدی کہ رقم دو سال کے بعد دیں گے۔ اب (آ) نے وہ گاڑی دس لاکھ نقد پر آدمی (ج) پر بیچی۔ اس طرح اس کو دس لاکھ نقد ملے۔ کیا اس کاروبار میں سود ہے؟
جواب: اگر (آ)، (ب) سے دو سال کے ادھار پر گاڑی خرید کر (ج) کو نقد بیچتا ہے اور (ج) دوبارہ یہ گاڑی (آ) کو نہیں بیچتا تو یہ  صورت جائز ہے۔البتہ آج کل اس کی جو صورت رائج ہے کہ کسی کو قرض کی ضرورت ہو اور وہ قرض لینے آئے اور اسے قرض کی جگہ کوئی اور چیز دی جائے اور پھر وہی چیز اس سے دوبارہ خرید لی جائے، یا وہ تیسرے فرد کو بیچے اور تیسرا فرد پھر پہلے فرد کو بیچ دے، یا خریدار سے یہ کہا جائے کہ اس چیز کو فروخت کر کے اپنی ضرورت پوری کر لو اور مقصود گاڑی خریدنا نہ ہو، بلکہ اضافے کے بدلے قرض کا لین دین مقصود ہو تو اسے شریعت کی اصطلاح میں ’’بیعِ عینہ‘‘ کہتے ہیں جو کہ ناجائز ہے اور سود خوری کا ہی ایک راستہ ہے، اور رسولِ اکرم صلی اللہ علیہ وسلم نے اس قسم کے عقد کو رسوائی اور ذلت کا سبب قرار دیا ہے، جیسا کہ ’’سنن ابی داؤد‘‘ میں بروایت حضرت عبد اللہ بن عمر رضی اللہ عنہما رسولِ اکرم صلی اللہ علیہ وسلم کا فرمان منقول ہے کہ جب تک تم بیع عینہ کرتے رہوگے اور جانوروں کی دیکھ بھال میں لگے رہوگے اور زراعت میں گم ہوجاؤ گے اور جہاد چھوڑ دوگے تو اللہ تم پر ذلت و رسوائی مسلط کردے گا، یہاں تک کہ تم دوبارہ دین کی طرف نہ لوٹ آؤ۔’’عن ابن عمر رضي الله عنهما قال: قال رسول الله صلي الله عليه وسلم: إذا تبايعتهم العينة، و أخذتم أذناب البقر، و رضيتم بالزرع، و تركتم الجهاد، سلط الله عليكم الذلة، لاينزعه حتي ترجعوا إلی دينكم‘‘. (رقم الحديث: ٣٤٦٢)لہذا اگر اس طرح کا عقد کرلیا ہے تو اسے فوری طور پر ختم کر دینا چاہیے اور اللہ رب العزت سے اپنے اس عمل پر سچے دل سے فوری طور پر توبہ کرنا ضروری ہے۔فتاوی شامی میں ہے:’’(قَوْلُهُ: فِي بَيْعِ الْعِينَةِ) اخْتَلَفَ الْمَشَايِخُ فِي تَفْسِيرِ الْعِينَةِ الَّتِي وَرَدَ النَّهْيُ عَنْهَا. قَالَ بَعْضُهُمْ: تَفْسِيرُهَا أَنْ يَأْتِيَ الرَّجُلُ الْمُحْتَاجُ إلَى آخَرَ وَيَسْتَقْرِضَهُ عَشَرَةَ دَرَاهِمَ وَلَايَرْغَبُ الْمُقْرِضُ فِي الْإِقْرَاضِ طَمَعًا فِي فَضْلٍ لَايَنَالُهُ بِالْقَرْضِ، فَيَقُولُ: لَا أُقْرِضُك، وَلَكِنْ أَبِيعُك هَذَا الثَّوْبَ إنْ شِئْت بِاثْنَيْ عَشَرَ دِرْهَمًا، وَقِيمَتُهُ فِي السُّوقِ عَشَرَةٌ، لِيَبِيعَهُ فِي السُّوقِ بِعَشَرَةٍ، فَيَرْضَى بِهِ الْمُسْتَقْرِضُ فَيَبِيعُهُ كَذَلِكَ، فَيَحْصُلُ لِرَبِّ الثَّوْبِ دِرْهَمًا، وَلِلْمُشْتَرِي قَرْضُ عَشَرَةٍ. وَقَالَ بَعْضُهُمْ: هِيَ أَنْ يُدْخِلَا بَيْنَهُمَا ثَالِثًا، فَيَبِيعُ الْمُقْرِضُ ثَوْبَهُ مِنْ الْمُسْتَقْرِضِ بِاثْنَيْ عَشَرَ دِرْهَمًا، وَيُسْلِمُهُ إلَيْهِ ثُمَّ يَبِيعُهُ الْمُسْتَقْرِضُ مِنْ الثَّالِثِ بِعَشَرَةٍ وَيُسْلِمُهُ إلَيْهِ، ثُمَّ يَبِيعُهُ الثَّالِثُ مِنْ صَاحِبِهِ وَهُوَ الْمُقْرِضُ بِعَشَرَةٍ وَيُسْلِمُهُ إلَيْهِ، وَيَأْخُذُ مِنْهُ الْعَشَرَةَ وَيَدْفَعُهَا لِلْمُسْتَقْرِضِ فَيَحْصُلَ لِلْمُسْتَقْرِضِ عَشَرَةٌ وَلِصَاحِبِ الثَّوْبِ عَلَيْهِ اثْنَا عَشَرَ دِرْهَمًا، كَذَا فِي الْمُحِيطِ، ... وَقَالَ مُحَمَّدٌ: هَذَا الْبَيْعُ فِي قَلْبِي كَأَمْثَالِ الْجِبَالِ ذَمِيمٌ اخْتَرَعَهُ أَكَلَةُ الرِّبَا. وَقَالَ عَلَيْهِ الصَّلَاةُ وَالسَّلَامُ: «إذَا تَبَايَعْتُمْ بِالْعِينَةِ وَاتَّبَعْتُمْ أَذْنَابَ الْبَقَرِ ذَلَلْتُمْ وَظَهَرَ عَلَيْكُمْ عَدُوُّكُمْ»‘‘. (٥/٢٧٣)فقط والله أعلم
                                                  
عنوان: EFU یا تکافل پالیسی لینا
سوال: میرا دوست EFU life insurance company میں کام کرتا ہے اور مجھ سے بار بار کہتا ہے کہ انشورنس پالیسی لےلو، میں منع کرتا تھا اور اب وہ کہتا ہے کہ تکافل انشورنس پالیسی لے لو، اس میں کوئی فکس منافع نہیں ہے، جو بھی ہوگا وہ منافع آپ کو ملے گا، 12 یا 15 سال کی اسکیم ہوتی ہے۔ آپ میری رہنمائی فرمائیں کہ انشورنس پالیسی لینا چاہیے یا نہیں؟
جواب: EFU یا تکافل کے نام سے کام کرنے والی کمپنیاں درحقیقت انشورنس ہی کا کام کررہی ہیں، لہذا ان سے پالیسی لینے سے اجتناب کریں۔ فقط واللہ اعلمتفصیل کے لیے درج ذیل لنک ملاحظہ کیجیے:( EFU ) ای ایف یو حمایہ تکافل کا شرعی حکم
                                                  
عنوان: بھتیجی سے زنا کرنے کی سزا
سوال: ایک لڑکی کے ساتھ اس کے سگے چاچا نے زنا کیا ہے۔ لڑکی نے خود بتایا ہے پورے گھر کے سامنے۔ اس پر کیا اسلامی سزا ہے؟
جواب: کسی مسلمان کی شان یہ نہیں ہے کہ مسلمان ہوکر وہ زنا جیسا گھناؤنا جرم کرے، اور پھر خصوصًا اپنی بھتیجی جو بیٹی کی طرح ہوتی ہے، اس کے ساتھ زنا کرنا اس کی قباحت اور شناعت اور بھی زیادہ ہے، لہذا اگر چاچا پر زنا کرنا ثابت ہوجائے (جو کہ صرف لڑکی کے کہنے سے زنا ثابت نہیں ہوتا) تو زنا کی جو شرعی سز ا (حد) مقرر ہے وہ لازم ہوگی، لیکن اس کے نفاذ کا اختیار حکومت اور عدلیہ کو ہے۔   مسلمانوں پر  لازم ہے کہ زجراً و توبیخاً ایسے شخص سے تعلقاتِ اسلامیہ، سلام کلام، میل جول وغیرہ ترک کردیں اور جب تک وہ توبہ نہ کرے اور اس کی توبہ کا خلوص قرائن سے معلوم نہ ہوجائے یا حکومت وعدلیہ اس پر سزا نافذ کردے، (یعنی شرعی اصول کے مطابق زنا ثابت ہونے کی صورت میں حد، اور قرائن و شواہد کی صورت میں تعزیری سزا) اس وقت تک اس سے مجانبت قائم رکھیں۔ (ماخوذ از کفایت المفتی بتغییر یسیر) فقط واللہ اعلم
                                                  
عنوان: کمیشن پہ چیز بیچنا
سوال: کمیشن پہ چیز بیچنا کیسا ہے؟
جواب: مارکیٹ میں جو افراد  فری لانس مختلف افراد یا کپمنیوں کا مال کسی اور کو دلواتے یا خریدواتے ہیں اور درمیان میں اپنامقررہ یا معروف کمیشن وصول کرتے ہیں تو ان کا یہ کمیشن وصول کرنا شرعاً جائز ہوتا ہے۔ فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً: ’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦)البتہ وہ افراد جو کسی کمپنی میں ملازم ہوں اور کمپنی کا مال بیچنے یا کمپنی کے لیے  مال خریدنے پر مامور ہوں اور اس کام کی تنخواہ بھی وصول کرتے ہوں، ان کے لیے کمیشن وصول کرنا شرعاً جائز نہیں، نیز وہ شخص جس کو کسی نے مال خریدنے کے حوالہ سے اپنا وکیل بنا کر بھیجا ہو،  اس کے لیے قیمتِ خرید سے زائد کے واؤچر بنوا کر اپنے موکل (اصل خریدار) سے بطورِ  کمیشن وصول کرنا بھی جائز نہیں۔ فقط واللہ اعلم
                                                  
عنوان: موبائل کا کاروبار کرنا
سوال: اگرکوئی آدمی موبائل،ہنڈ فری وغیرہ کاروبار کرتا ہے تو اس کی آمدنی حلال ہے یا حرام؟ یا اس میں تفصیل ہے؟
جواب: موبائل فون،ہینڈ فری کی خرید وفروخت  کاکاروبار کرناجائز ہے اور اس سے حاصل ہونے والا نفع حلال ہے۔ اگر کوئی  شخص ان چیزوں کو خرید کر  پھر ناجائز امور میں استعمال کرتا ہےتو   اس کا گناہ اسے ہی ملے گا،فروخت کرنے والے پر اس کا گناہ نہ ہوگا۔البحر الرائق شرح كنز الدقائق - (5 / 154) میں ہے: قوله: ( وكره بيع السلاح من أهل الفتنة؛ لأنه إعانة على المعصية ) قيد بالسلاح؛ لأن بيع ما يتخذ منه السلاح كالحديد ونحوه لايكره؛ لأنه لايصير سلاحًا إلا بالصنعة نظيره بيع المزامير يكره ولايكره بيع ما يتخذ منه المزامير وهو القصب والخشب، وكذا بيع الخمر باطل ولايبطل بيع ما يتخذ منه وهو العنب، كذا في البدائع. وذكر الشارح أن بيع الحديد لايجوز من أهل الحرب ويجوز من أهل البغي والفرق أن أهل البغي لايتفرغون لعمله سلاحًا؛ لأن فسادهم على شرف الزوال بخلاف أهل الحرب اه  وقد استفيد من كلامهم هنا أن ما قامت المعصية بعينه يكره بيعه وما لا فلا ولذا قال الشارح إنه لايكره بيع الجارية المغنية والكبش النطوح والديك المقاتل والحمامة الطيارة اه ۔إذا اجتمع المباشر والمتسبب أضیف الحکم إلی المباشر''۔ (الأشباه والنظائر502،جدید، شرح الحموي404)فقط و اللہ اعلم
                                                  
عنوان: ایزی پیسہ کا حکم
سوال: مجھے ایزی پیسہ کے بارے میں شرعی مسئلہ معلوم کرنا ہے۔
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ اکاؤنٹ بند یا تبدیل کروائے، اور وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ فقط واللہ اعلم
                                                  
عنوان: کمپنی سے ہوائی سفر کی مد میں ٹکٹ کی رقم لے کر کسی اور ذریعے سے سفر کرنا
سوال: کمپنی کی طرف سے میرے لیے سال میں آنے جانے کے لیے 4 ہوائی جہازکے  ٹکٹ طے ہیں۔ اگر میں ان سے پیسے لے کر، کسی دوسری سواری میں جاؤں تو جائز ہوگا؟
جواب: صورتِ مسئولہ میں اگر آپ کی کمپنی آپ کو اجازت دیتی ہے کہ آپ کسی دوسری سواری میں سفر کرنے کے باوجود جہاز کے ٹکٹ جتنی رقم وصول کرسکتے ہیں تو آپ کے لیے وہ رقم کمپنی سے لینا جائز ہے، اور اگر کمپنی کی طرف سے جہاز کے ٹکٹ کی رقم تب ہی ملے گی جب آپ جہاز میں سفر کریں،کسی دوسرے ذریعے سے سفر کرنے کی صورت میں کمپنی کی پالیسی رقم دینے کی نہیں ہے،تو آپ کے لیے ایسی صورت میں رقم لینا درست نہیں ہوگا۔ فقط واللہ اعلم
                                                  
عنوان: میزان بینک سے گاڑی لینا
سوال: میزان بینک سے گاڑی لینا شرعی لحاظ سے جائز  ہے کہ نہیں؟
جواب: ہماری تحقیق کے مطابق  مروجہ اسلامی بینکوں کے معاملات اسلامی اصولوں کے مطابق نہیں ہیں، اس لیے   ان بینکوں سے تجارتی لین دین اور قسطوں پر گاڑی کی خریداری درست نہیں ہے۔ فقط واللہ اعلم
                                                  
عنوان: امانت رکھ کر واپس نہ آئے تو کیا حکم ؟
سوال: اگر کوئی پانچ سو روپے کی چیز امانت رکھ کر واپس نہ آئے اور اس تک پہچانا ناممکن ہو تو کیا کرے؟
جواب: امانت کاحکم یہ ہے کہ جس شخص نے امانت رکھوائی ہے اسے حتی الامکان تلاش کیاجائے اور اس کے بارے میں لوگوں سے معلومات حاصل کی جائیں،اگروہ شخص مل جاتاہے تو امانت اس کے حوالے کی جائے اور اگر کسی بھی طرح امانت رکھوانے والے کا پتا نہ چلے تو اس شخص کے ورثاء کو تلاش کیاجائے، ورثاء مل جانے کی صورت میں امانت ان کے حوالے کی جائے،  اگر ان میں سے کوئی صورت بھی ممکن نہ ہو تو   امانت کا حکم "لقطہ " (گم شدہ چیز) کا ہوگا، یعنی اس صورت میں بھی بہتر تو یہی ہوگا کہ  امانت رکھنے والا شخص اس رقم یاشے کو محفوظ  رکھے، تاکہ مالک آجانے کی صورت میں مشکل پیش نہ آئے۔ اور  یہ بھی جائز ہوگا کہ امانت رکھوانے والے شخص کی طرف سے مذکورہ رقم یا چیز فقیر کو صدقہ کردے، اور اگر امین (جس کے پاس امانت رکھوائی گئی ہو)  زکاۃ کا مستحق ہے تو خود بھی استعمال کرسکتاہے۔البتہ صدقہ کرنے یاخود استعمال کرنے کے بعد صاحبِ مال آجاتاہے تواسے اپنی امانت کے مطالبے کااختیارحاصل ہوگا۔لہٰذا آپ فی الحال  مذکورہ سامان(امانت) کو محفوظ رکھیں، اور امانت رکھوانے والے شخص یا اس کے ورثاء کی تلاش حتی الوسع جاری رکھیں، اگر پوری کوشش کے بعد بھی امانت رکھوانے والے شخص یا اس کے کسی وارث کا علم نہ ہو تواس صورت میں آپ ان کا سامان ان کی طرف سے صدقہ کرسکتے ہیں اور اگر مستحق ہوں تو خود بھی استعمال کرسکتے ہیں، البتہ  اگر سامان کا مالک آجائے تواس کےمطالبے پر اس کی امانت واپس کرنالازم ہوگی۔(امدادالاحکام،کتاب الودیعہ،ص:624،ط:مکتبہ دارالعلوم کراچی)فقط واللہ اعلم
                                                  
عنوان: ملٹی لیول مارکیٹنگ کے طریقہ کار کا حکم
سوال: ملٹی لیول مارکیٹنگ کا کیا حکم ہے؟
جواب: ملٹی لیول مارکیٹنگ  کا طریقہ کار شرعاً جائز نہیں ہے، اس لیے ان کا ممبر بننا جائز نہیں ہے۔تفصیل کے لیے درج ذیل لنک پر فتویٰ ملاحظہ کیجیے:pay diamond کمپنی میں سرمایہ کاری کرکے نفع کمانااس کی مزید تفصیل کے لیے فتاوی بینات جلد 4 ص 233 ملاحظہ کی جاسکتی ہے۔ فقط واللہ اعلم
                                                  
عنوان: کرائے میں اضافے کا حکم
سوال: ہم جو مکان یا دکان کراۓ پر دیتے ہیں اور کرایہ فکس ہوتا ہے اور ہر ایگریمینٹ کے ختم ہونے پر اس میں بڑھوتری بھی ہوتی ہے تو کیا یہ سود میں آتا ہے؟
جواب: کرایہ داری کے معاملے میں ضروری ہے کہ کرایہ متعین ہو اور مدت معلوم ہو، مدت پوری ہونے کے بعد نئے سرے سے معاہدہ کیا جائے گا تو نیا کرایہ اضافے کے ساتھ طے کیا جاسکتاہے، یہ سود نہیں ہے۔درر الحکام شرح مجلۃ الأحکام میں ہے(495/1:("شرط الصحة أنواع: النوع الأول: رضاء العاقدین ۔ النوع الثاني : تعیین المأجور ۔ النوع الثالث: تعیین الأجرة ۔ النوع الرابع: تعیین المنفعة۔ النوع الخامس: أن یمکن استیفاء المنفعة۔ النوع السادس: وجود شرط الانعقاد". فقط والله أعلم
                                                  
عنوان: بیع محاقلہ، بیع مزابنہ اور بیع العلامہ کی تعریفیں
سوال: بیع المحاقلہ اور بیع المزابنہ  سے کیا مراد ہے؟ بیع العلامہ سے کیا مراد ہے؟
جواب: بیع محاقلہ کا مطلب ہے کہ کھیت میں درختوں پر لگے ہوئے گندم کے خوشے، خشک گندم (درخت سے کاٹ کر جدا کی ہوئی گندم) کے عوض اس طرح فروخت کرنا کہ خشک گندم کا وزن تو معلوم ہو۔ مگر خوشے کی گندم کا وزن معلوم نہ ہو۔  بیع مزابنہ یہ ہے کہ خشک کھجوریں (درخت سے اتری ہوئی کھجوریں) تر کھجوروں کے عوض جو درخت پر لگی ہیں، اس طرح فروخت کرنا کہ خشک  کھجوروں کا وزن تو معلوم ہو، مگر درخت پر لگی  ہوئی تر کھجوروں کا وزن معلوم نہ ہو صرف اندازا ہو۔ (متفق علیہ) بیع العلامہ کا مطلب ہے بائع کا کسی  تجارتی علامت کے استعمال کا حق مشتری کو فروخت کردینا۔(مسائل فقهية معاصرة تاليف : عارف علي  عارف القره داغي، ص: ٣٩، دار الكتب العلمية، بيروت)فقط واللہ اعلم
                                                  
عنوان: رقم منتقلی کی اجرت
سوال: میرا سوال یہ ہےکہ میرےپاس ایک دکان ہے اپنے بینک اکاؤنٹ میں باہر سےپیسے منگواکر یہاں کسٹمرس کو پیسے دیتے ہیں اوراجرت لیتے ہیں ،یہ اجرت فی ہزار دس روپئے ہےاوردس ہزار پہ سوروپئےمعاؤضہ ہوئےتوکیااس طرح اجرت لیناجائز ہے یاکوئی دوسری صورت اجرت کی ہو توکرم کرکےواضح طریقے سےمع دلیل جواب ارسال فرمائیں
جواب: واضح رہے کہ رقم منتقلی کی سروس فراہم کرنے کے عوض میں اجرت لینا جائز ہے، تاہم یہ اجرت اس رقم کے علاوہ پیسوں سے ادا کی جائے گی، منتقل کی جانے والی رقم سے نہیں۔صورتِ مسئولہ میں رقم منتقلی کی سروس کے عوض طے شدہ اجرت لینا جائز ہے، جب کہ اجرت اصل رقم سے نہ لی جائے۔الدر المختار وحاشية ابن عابدين (رد المحتار) (6 / 4):(وكل ما صلح ثمنًا) أي بدلًا في البيع (صلح أجرة) لأنها ثمن المنفعة.فقط و الله أعلم
                                                  
عنوان: ٹیکس سے بچنے کے لیے سودی اسکیم لینا
سوال: زید ایک کمپنی میں کام کرتا ہے، اس کی سالانہ آمد تقریباًً بارہ لاکھ ہے، جس پر سرکاری ٹیکس 30 فیصد بنتا ہے، مثلاً: ڈھائی لاکھ تک انکم ٹیکس معاف ہے، انکم ٹیکس پانچ لاکھ تک پانچ فیصد ہے، دس لاکھ تک 20 فیصد ہے، دس لاکھ سے اوپر 30 فیصد ہے۔ اب اگر ہم اس ٹیکس سے بچنا چاہتے ہیں،تو سرکاری اسکیمیں یا پرائیویٹ اسکیمیں جو سراسر سود ہی پر مبنی ہوتی ہیں، اگر ہم وہ اسکیمیں لے لیتے ہیں تو ٹیکس کم یا معاف ہو جاتا ہے، مزید ہمیں سود بھی ملتا ہے۔ کیا ٹیکس سے بچنے کے لیے ہم مبنی بر سود اسکیمیں لے سکتے ہیں؟ یا دوسرا طریقہ کہ ہم اپنا ٹیکس سرکاری محکمہ کو دیں جو کسی شکل میں ہم خرچ کیا جاتا ہے؟
جواب: صورتِ مسئولہ میں ٹیکس سے بچنے کے لیے سرکار کی جانب سے جاری کردہ کسی سودی اسکیم  یا پرائیوٹ سودی اسکیم کا حصہ بننا شرعًا جائز نہیں ہے۔ فقط واللہ اعلمنوٹ: یہ تو آپ کے سوال کا شرعی جواب ہے، باقی آپ کے سوال میں آمدن اور ٹیکس کے اعداد و شمار میں مطابقت نہیں ہے، پاکستان میں سال 2020ء - 2021ء کے ٹیکس قوانین کے مطابق سالانہ بارہ لاکھ انکم پر 30,000 روپے ٹیکس ہے، جو کہ بارہ لاکھ کا 2.5% ہے۔
                                                  
عنوان: crack software کا استعمال
سوال: میں ایک یونیورسٹی کا طالب علم ہوں۔ میرا سوال یہ ہے کہ ہم جو کریک سافٹ ویئر crack software استعمال کرتے ہیں، کیا یہ تعلیمی مقاصد کے لیے جائز ہے؛ کیوں کہ ہم یہ سافٹ ویئر خرید نہیں سکتے، ایک سافٹ ویئر کی قیمت بہت زیادہ ہوتی ہے جو کہ ہمارے لیے ممکن نہیں ہے۔ کیا ہم اس کو کمرشل مقاصد کے لیے استعمال کر سکتے ہیں؟ اور اس کی آمدنی حلال ہے یا حرام ہوگی؟
جواب: کریک سافٹ ویئر (crack software) کا استعمال جائز ہے، کمرشل مقاصد کے لیے استعمال کرنے کی تفصیل یہ ہے کہ اگر اسے استعمال کرنے والے کو معلوم ہے کہ یہ اصل سافٹ ویئر کمپنی کا سافٹ ویئر نہیں ہے، بلکہ اس کا کریک ورژن ہے تو اس کی آمدنی حلال ہے؛ کیوں کہ اس میں دھوکا نہیں ہے اور اگر استعمال کرنے والے کو یہ اطلاع نہ دی جائے کہ یہ کریک ورژن ہے تو اس کی آمدنی حلال نہیں؛ اس لیے کہ اصل سافٹ ویئر کمپنی کا نام استعمال کرکے دھوکا دینا ناجائز ہے۔الاشباہ والنظائر میں ہے:’’الحقوق المجردة لايجوز الاعتياض عنها ‘‘. (1/212)فتح القدیر میں ہے :"وإنما یحرم علی المسلم إذاكان بطریق الغدر".(فتح القدیر، باب الربا، دار الفکر بیروت۷/۳۹)فقط والله أعلم
                                                  
عنوان: کیا زیر تعمیر پلازہ میں ایڈوانس بکنگ کرانا جائز ہے؟
سوال: پلازہ بن رہا ہو، لیکن ابھی پلازہ کی تعمیر مکمل نہ ہوئی ہو، صرف اس کا ڈھانچہ تیار کیا گیا ہو اور کوئی شخص اس میں کرایہ پر اپنے لیے کوئی جگہ لیتا ہو اور فی الوقت اس میں ایڈوانس بکنگ کروائی جارہی ہے تو کیا تعمیر مکمل ہونے سے قبل یہ ایڈوانس بکنگ کروانا جائز ہے یا نہیں؟
جواب: کسی  پلاٹ پر پلازہ کا منصوبہ بناکر دوسرے لوگوں کو فروخت کرنے میں یہ بات ملحوظ رکھنا ضروری ہے کہ اگر اس پلاٹ میں ابھی تک پلازہ بنا نہیں ہے تو اس کی دکانیں یا مکانات جو صرف نقشے کی حد تک ہیں اس کا باقاعدہ سودا کرنا درست نہیں ہوگا، کیوں کہ جو چیز ملکیت میں نہ ہو اور معدوم ہو اس کو فروخت کرنا شرعاً جائز نہیں ہے، جواز  کی دو صورتیں ہیں:(1) ایک یہ ہے کہ جو مکان یا دکان لوگوں کو فروخت کی جارہی ہو   اس کا کچھ نہ کچھ اسٹرکچر یعنی بنیادی ڈھانچا  بن چکا ہو تو اس کا سودا کیا جاسکتا ہے۔(2) جس دکان یا مکان کا ڈھانچہ بھی نہ بنا مثلاً ابھی ایک منزل بھی نہیں بنی اور چوتھی یا پانچوں منزل کی دکانیں یا مکانات بیچ رہے ہیں تو یہ بیع جائز نہیں ہے، اس صورت میں وعدۂ بیع کیا جاسکتا ہے، یعنی صرف بکنگ کی جاسکتی ہے   کہ مثلاً   فلاں مکان فلاں کو فروخت کیا جائے گا، اور اس بکنگ کی مد میں اس سے ایڈوانس رقم بھی لینا جائز ہے۔ فتاوی شامی میں ہے:"ولو أعطاه الدراهم، وجعل يأخذ منه كل يوم خمسة أمنان ولم يقل في الابتداء اشتريت منك يجوز وهذا حلال وإن كان نيته وقت الدفع الشراء؛ لأنه بمجرد النية لاينعقد البيع، وإنما ينعقد البيع الآن بالتعاطي والآن المبيع معلوم فينعقد البيع صحيحاً. قلت: ووجهه أن ثمن الخبز معلوم فإذا انعقد بيعاً بالتعاطي وقت الأخذ مع دفع الثمن قبله، فكذا إذا تأخر دفع الثمن بالأولى".(4/ 516، كتاب البیوع، مطلب البیع بالتعاطى،  ط: سعید)فقط والله أعلم
                                                  
عنوان: والدہ کے انتقال کے بعد جائیداد میں حصہ مانگنا
سوال: والدہ کے مرنے کے بعد اولاد کا جائیداد میں اپنی ماں کا حصہ مانگنا؟
جواب: واضح رہے کہ شریعتِ مطہرہ میں جن ورثاء کا جو حق ہے وہ بیان کر دیا گیا ہے؛ لہذا صورتِ مسئولہ میں اگر والدہ کی حیات میں  والدہ کا کوئی مورث (جن سے والدہ کو شرعًا ان کی میراث ملنی تھی، مثلاً ان کا والد، والدہ، شوہر، وغیرہ) انتقال کر گیا ہو  اور والدہ کو ان کی میراث میں سے کوئی حصہ نہ ملا ہو تو اولاد کو یہ حق حاصل ہے کہ وہ ان کی میراث میں سے اپنی والدہ کے حق کا مطالبہ کرے، اور اگر والدہ کے انتقال کے بعد اس کے کسی مورث کا انتقال ہوا ہو تو پھر اس کی  اولاد کو کوئی حق حاصل نہیں ہے کہ وہ ان سے والدہ کی میراث کا مطالبہ کرے۔ فقط واللہ اعلم
                                                  
عنوان: گاڑی خریدی، لیکن نام نہیں ہوئی، ایسی گاڑی کو آگے بیچنے کا حکم
سوال: اگر گاڑی خریدتے وقت صرف اسٹامپ پیپر لکھوایا، اپنے نام نہیں کروائی، تو کیا اس طرح اس کو آگے بیچنا جائز ہے جب کہ گاڑی پر قبضہ بھی ہے؟
جواب: صورتِ مسئولہ میں گاڑی آگے بیچنا جائز ہے۔بدائع الصنائع في ترتيب الشرائع (5 / 233): فهو ثبوت الملك للمشتري في المبيع، وللبائع في الثمن للحال.فقط و الله أعلم
                                                  
عنوان: بیوہ دو بیٹے اور دو بیٹیوں میں ترکہ کی تقسیم
سوال: والد صاحب کی‎ ‎ایک بیوہ، 2 بیٹیاں اور 2 بیٹے ہیں، 2010 میں والد صاحب کا انتقال ہوا۔والد صاحب کی جائیداد میں ایک ‏گھر ہے جس میں ہم سب بہن بھائی رہتے ہیں۔انتقال پر دفتر سے 24 سے 25 لاکھ روپے ملے، اس مال سے میں نے ‏اپنی بڑی بہن کو والد صاحب کے ہی گھر کی اوپر کی منزل میں گھر بنا کے دیا، جس میں 7 سے 8 لاکھ لگ گئے، چھوٹی بہن کی ‏شادی کی جس میں 7 سے 8 لاکھ لگے، یہ بھی اسی گھر میں رہتی ہے، سسرال میں نہیں رہتی۔ گھر میں تعمیراتی کام کروایا  ‏جس میں 6 سے 7 لاکھ لگے۔2014 میں میری شادی ہوئی جس میں 5 لاکھ میں نے لیے۔والد صاحب کی پینشن والدہ ‏کے پاس آتی ہے۔1- اب ہم نے میراث تقسیم کرنی ہے۔‏2- اب میرا ‏‎ ‎ارادہ ہے کہ آدھا گھر والدہ اور دونوں بہنوں اور ان کے بچوں کو دے دوں اور آدھا گھر بیچ کر میں کسی ‏دوسری جگہ الگ رہنا چاہتا ہوں پردے وغیرہ کے مسائل اور میرے بچوں کی تربیت کا مسئلہ ہو رہا ہے ۔اس کی کیا ‏صورت ہو سکتی ہے؟
جواب: 1- صورتِ مسئولہ میں مرحوم کے  کل ترکہ منقولہ و غیر منقولہ  کو  48 حصوں میں تقسیم کرکے 6 حصے مرحوم کی بیوہ کو، 14 حصے مرحوم کے ہر ایک بیٹے کو اور 7 حصے ہر ایک بیٹی کو ملیں گے۔یعنی سو روپے میں سے ساڑھے بارہ روپے بیوہ کو، 29 عشاریہ 16 روپے ہر ایک بیٹے کو، اور  14 عشاریہ 58 روپے ہر ایک بیٹی کو ملیں گے۔2- سائل نے والدِ مرحوم کے ترکہ سے گھر میں جو اضافی تعمیرات کرائی ہیں، ان سمیت مکمل مکان مرحوم کا ترکہ شمار ہوگا، اور حصصِ شرعیہ کے تناسب سے تمام شرعی وارثوں میں تقسیم کیا جائے گا۔3- شادیوں کے موقع پر جو اخراجات مرحوم کے ترکہ سے کیے گئے، اگر اس صراحت کے ساتھ  کیے گئےتھے کہ یہ میراث کے حصہ میں سے ہیں، تو اس صورت میں شادی کے وہ اخراجات جن میں صاحبِ حصہ کو مالک بنادیا گیا جیسے زیور، فرنیچر، کپڑے وغیرہ، میراث کے حصہ میں شمار کیے جائیں گے، اور اگر میراث کا حصہ ہونے کی صراحت نہ تھی اور سب بالغ ورثہ نے باہمی رضامندی سے اخراجات کیے تھے تو نقد  ترکہ میں سے مذکورہ اخراجات کی  رقم سب ورثاء کی طرف سے ہدیہ شمار ہوگی،  یعنی اصل ترکہ میں سے ہر ایک کے حصہ کے تناسب سے شادی پر کیے جانے والے اخراجات منہا کردیے جائیں گے اور ہر ایک کی طرف سے ہدیہ شمار ہوگا، پس ترکہ کی تقسیم کے وقت وہ رقم ترکہ سے منہا ہوگی۔4- اور اگر دیگر ورثہ رضامند نہیں تھے تو اس صورت میں تمام اخراجات، کرنے والے کی جانب سے شمار ہوں گے، ترکہ سے منہا نہیں کیے جائیں گے۔5- بقیہ نقد ترکہ  حصصِ شرعیہ کے تناسب سے   تمام وارثوں میں تقسیم ہوگا۔6-  متروکہ گھر میں سائل کا جتنا حصہ بنتا ہے، تقسیم کے بعد اپنا حصہ اگر وہ فروخت کرنا چاہے تو فروخت کر سکتا ہے۔ یاد رہے کہ مذکورہ مکان میں سائل اور اس کی والدہ اور بہنوں کے ساتھ ساتھ  سائل کے بھائی کا بھی حصہ ہوگا۔ملحوظ رہے کہ پینشن چوں کہ شرعاً مرحوم کے ترکہ میں شامل نہیں، لہذا والدہ صاحبہ اس کی حق دار ہیں، ان کے علاوہ اس پر کسی کا حق نہیں۔مزید تفصیل کے لیے دیکھیے:پینشن کس کی ملکیت ہے؟ فقط واللہ اعلم
                                                  
عنوان: انٹرنیٹ کنیکشن کی سروس فراہم کرنا
سوال: میں انٹرنیٹ سروس پرووائڈرہوں، سکول،دفاتر،گھر،کالجز میں لوگوں کو انٹرنیٹ سروس دیتا ہوں، جیسے پی ٹی سی ایل دیتا ہے۔ یہ انٹرنیٹ کا کاروبار جائز ہے کہ ناجائز؟ اور اس میں ٹیلیفون اور ٹی وی کے چینل دینا جائز ہے یا ناجائز؟
جواب: واضح رہے کہ جس چیز کا جائز اور ناجائز دونوں طرح استعمال ہوسکتا ہو اس کی خرید وفروخت، سپلائی، ریپیرنگ وغیرہ جائز ہے، اگر کوئی شخص اس کا غلط استعمال کرتا ہے تو اس کا گناہ اسی پر ہوگا، لیکن جس چیز کا استعمال ہی ناجائز ہو یا وہ معصیت (گناہ) ہی کا آلہ شمار ہوتا ہو اس کی خرید وفروخت یا اس میں کسی قسم کا تعاون جائز نہیں ہے۔اس تفصیل کے بعد آپ کے سوال کا جواب یہ ہے کہ ٹی وی  کا استعمال جان دار کی تصاویر پر مشتمل پروگرام دیکھنے میں ہوتا ہے اور ان  پروگراموں میں  فحش تصاویر نہ بھی ہوں تب بھی بوجہ تصویر ہونے کے از روئے شرع ان کا دیکھنا اور دکھانا حرام ہے، جب کہ ٹی وی پر آنے والے اکثر پروگرام فحاشی، عریانیت اور بے حیائی پر مشتمل ہوتے ہیں، ٹی وی کا جائز استعمال نہ ہونے کے برابر ہے جب کہ اس کی غرض ہی ناجائز کے لیے ہے،  اس لیے ٹی وی معصیت کا آلہ ہے،  لہٰذا ٹی وی  کی خرید و فروخت اور کاروبار ہی جائز  نہیں ہے۔  جب ٹی وی ہی معصیت کا آلہ ہے تو ٹی وی کیبل اس کے لیے معاون ہے ، اور ٹی وی کیبل سپلائی کرنے والا براہِ راست اس گناہ کے کام میں تعاون کرنے والے ہوتا ہے، لہذا ٹی وی کیبل کا کام کرنا، یا اس کی سپلائی کرنا ناجائز ہے۔جب کہ انٹرنیٹ کیبل وغیرہ کا جائز اور ناجائز استعمال دونوں طرح ہے، انٹرنیٹ محض ٹی وی پروگرام دیکھنے کے لیے مختص نہیں ہے،  بلکہ انٹرنیٹ کے ذریعے بہت سے جائز کام بھی کیے جاسکتے ہیں، اس لیے انٹرنیٹ کیبل کی سپلائی اور شیئر کرنا جائز ہے، اگر اس کا کوئی ناجائز استعمال کرتا ہے تو اس کا گناہ اسی غلط استعمال کرنے والے پر ہوگا۔البحرالرائق میں ہے :"وقد استفيد من كلامهم هنا أن ما قامت المعصية بعينه يكره بيعه، وما لا فلا، ولذا قال الشارح: إنه لايكره بيع الجارية المغنية والكبش النطوح والديك المقاتل والحمامة الطيارة".(5/155)فتاوی شامی میں ہے :"وكذا لايكره بيع الجارية المغنية والكبش النطوح والديك المقاتل والحمامة الطيارة؛ لأنه ليس عينها منكراً، وإنما المنكر في استعمالها المحظور اهـ  قلت: لكن هذه الأشياء تقام المعصية بعينها لكن ليست هي المقصود الأصلي منها، فإن عين الجارية للخدمة مثلاً والغناء عارض فلم تكن عين المنكر، بخلاف السلاح فإن المقصود الأصلي منه هو المحاربة به فكان عينه منكراً إذا بيع لأهل الفتنة، فصار المراد بما تقام المعصية به ما كان عينه منكر بلا عمل صنعة فيه، فخرج نحو الجارية المغنية؛ لأنها ليست عين المنكر، ونحو الحديد والعصير؛ لأنه وإن كان يعمل منه عين المنكر لكنه بصنعة تحدث فلم يكن عينه". (4/268)فقط واللہ اعلم
                                                  
عنوان: آن لائن ایڈ پر کلک کرکے پیسے کمانا
سوال: آن لائن کیش کمانا کیسا ہے؟ 1000 روپے invest کیا ہے، مجھے روزانہ اپنا data استعمال کر کے 5 ads دیکھنے ہوتے هيں اور بدلے میں 1 ہفتے بعد 1390 روپے ملیں گے یعنی 1 ہفتے میں 390 کمائے. کیا یہ سود کے زمرے میں آتا؟
جواب: آپ اگر متعلقہ کمپنی کی تفصیل  بتاکر جواب معلوم کرتے تھے تو اس صورت میں اس کمپنی کے کام کا شرعی حکم حتمی طور پر بتایا جاسکتا ہے، تاہم جس قدر آپ نے سوال میں صورت لکھی ہے اس کے مطابق  مذکورہ  طریقہ سے پیسے کمانا جائز نہیں ہے، اس میں درج ذیل خرابیاں پائی جاتی ہیں:1۔۔   اس میں ایسے لوگ  پراڈکٹ کے اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2۔ اس میں کلک کرنے والا ایک ہی شخص کئی بار کلک کرتا ہے،  جس سے یہ تاثر دیا جاتا ہے کہ اشتہار دیکھنے والے بہت سے لوگ ہیں، جس سے اشتہار دینے والوں کی ریٹنگ بڑھتی ہے، حالاں کہ یہ بات بھی خلاف واقعہ اور دھوکا دہی ہے۔3۔۔ نیز ایڈ پر کلک ایسی چیز نہیں ہے جس منفعت مقصودہ ہے، اس لیے یہ اجارہ صحیح نہیں ہے۔4۔۔  اگر ان اشتہارات میں جان دار کی تصاویر یا خواتین کے تصاویر بھی ہوں تو یہ اس پر مستزاد قباحت ہے۔5۔۔  نیز ایک ہزار روپے انویسمنٹ کرکے متعینہ طور پر ایک ہفتہ میں 390 روپے کا نفع مل رہا ہے،  جب کہ شرعاً اس طرح کی انویسمنٹ ناجائز ہے۔ فقط واللہ اعلم
                                                  
عنوان: بینک گارنٹی کا حکم
سوال: بنک گارنٹی کا کیا حکم ہے؟
جواب: مروجہ بینک گارنٹی کا معاملہ (یعنی بینک کا آپس میں کوئی کاروباری معاملہ کرنے والے دو فریقوں میں سے ایک کی طرف سے دوسرے کے لیے ضامن بننا) شرعًا جائز نہیں ہے، کیوں کہ شریعتِ مطہرہ میں اگرچہ عقدِ کفالہ (کسی کی طرف سے ضمانت و گارنٹی دینا) جائز ہے، لیکن عقدِ کفالہ  چوں کہ  خالص تبرع ہے؛ اس لیے کفالہ (ضمانت) کے بدلے اجرت لینا جائز نہیں ہے، جب کہ بینک جس کی طرف سے گارنٹی لیتا ہے اس سے اس گارنٹی (ضمانت) کے عوض اپنی اجرت بھی وصول کرتا ہے جو کہ ناجائز ہے، بلکہ اگر بینک نے کسی فرد یا ادارے کی طرف سے رقم کی ادائیگی کی ضمانت لی ہو اور بینک اس فرد یا ادارے کی طرف سے خود ادائیگی کرنے کے بعد اس فرد یا ادارے سے ادا شدہ رقم کے ساتھ اپنی اجرت بھی وصول کرے تو یہ اجرت اس قرض کی ادائیگی کا معاوضہ کہلائے گی جو بینک نے اس فرد یا ادارے کی طرف سے کی تھی اور قرض کا عوض ہونے کی وجہ سے یہ اجرت لینا سود کے حکم میں ہوگی یعنی گویا بینک نے اپنی طرف سے اس فرد یا ادارے کا قرضہ ادا کیا اور پھر اس قرض پر معاوضہ وصول کرلیا جو کہ سود ہونے کی وجہ سے ناجائز اور حرام ہے۔الدر المختار وحاشية ابن عابدين (رد المحتار)(5/ 281):كتاب الكفالةمناسبتها للبيع لكونها فيه غالبا ولكونها بالأمر معاوضة انتهاء (هي) لغة الضم، وحكى ابن القطاع كفلته وكفلت به وعنه وتثليث الفاء. وشرعا (ضم ذمة) الكفيل (إلى ذمة) الأصيل (في المطالبة مطلقا) بنفس أو بدين أو عين كمغصوب ونحوه (قوله: لكونها فيه غالبا) الأولى حذف اللام، والأولى أيضا كونها عقبه غالبا. قال في الفتح: أوردها عقب البيوع؛ لأنها غالبا يكون تحققها في الوجود عقب البيع فإنه قد لا يطمئن البائع إلى المشتري فيحتاج إلى من يكفله بالثمن، أو لا يطمئن المشتري إلى البائع فيحتاج إلى من يكفله في المبيع وذلك في السلم، فلما كان تحققها في الوجود غالبا بعدها أوردها في التعليم بعدها.(قوله: ولكونها إلخ) عبارة الفتح: ولها مناسبة خاصة بالصرف، وهي أنها تصير بالآخرة معاوضة عما ثبت في الذمة من الأثمان، وذلك عند الرجوع على المكفول عنه، ثم لزم تقديم الصرف لكونه من أبواب البيع السابق على الكفالة. فقط والله أعلم
                                                  
عنوان: کتے کی خرید وفروخت اور اس کی رقم کا حکم
سوال: کتا فروخت کرنا کیسا ہے اور اس کی رقم لینا حلال ہے یا حرام؟
جواب: کتے سے متعلق شریعتِ مطہرہ کا حکم یہ ہے کہ جس کتے کو پالنا جائز ہو اس کی خرید و فروخت بھی جائز ہے اور جس کو پالنا جائز نہیں اس کی خرید و فروخت بھی جائز نہیں، اور کتے کو پالنے کی اجازت شکار کے لیے  ہے یا گھر اور کھیتی کی حفاظت کے لیے ہے؛ لہذا جو کتا مذکورہ امور کے لیے استعمال کیا جا سکتا ہو اس کی خرید و فروخت جائز ہے، ورنہ نہیں۔الدر المختار وحاشية ابن عابدين (رد المحتار) (5/ 68):’’لكن في الخانية: بيع الكلب المعلم عندنا جائز، وكذا السنور، وسباع الوحش والطير جائز معلماً أو غير معلم‘‘.الفتاوى الهندية (3/ 114):’’بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان‘‘.الفتاوى الهندية (3/ 114):’’وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي‘‘.فقط والله أعلم
                                                  
عنوان: بیعانہ دے کر پلاٹ آگے بیچنا
سوال: بیعانہ دے کر پلاٹ مکمل ادائیگی سے پہلے آگے بیچنا جائز ہے؟
جواب: واضح رہے کہ اگر کسی شخص نے کوئی پلاٹ خرید لیا اور مکمل قیمت ادا نہیں کی، بلکہ صرف بیعانہ ادا کیا ہے، لیکن مالکانہ حقوق کے ساتھ خرید وفروخت کا معاملہ ہو چکا ہے  تو خریدنے والا اس کا مالک بن جاتا ہے، اور اس کی قیمت خریدار کے ذمہ دین ہوتی ہے،  اب اگر خریدار اس کو کسی اور شخص کو فروخت کرنا چاہتا ہے تو  اس کے لیے  آگے فروخت کرنا جائز ہے۔ خواہ نقد فروخت کرے یا قسطوں پر  فروخت کرے۔"البحرالرائق " میں ہے:’’ (قوله : صح بيعالعقارقبل قبضه ) أي عند أبي حنيفة وأبي يوسف ، وقال محمد: لايجوز لإطلاق الحديث ، وهو النهي عن بيع ما لم يقبض، وقياسًا على المنقول وعلى الإجارة، ولهما أن ركن البيع صدر من أهله في محله ولا غرر فيه؛ لأن الهلاك في العقارنادر بخلاف المنقول ، والغرر المنهي غرر انفساخ العقد ، والحديث معلول به عملًا بدلائل الجواز‘‘۔(16/228)بدائع الصنائع میں ہے:’’( وأما ) بيع المشتري العقار قبل القبض فجائز عنه عند أبي حنيفة ، وأبي يوسف استحسانًا‘‘۔(11/259)فقط واللہ اعلم
                                                  
عنوان: شریعت کی رو سے پرائز بانڈ کا حکم
سوال: کیا پرائز بانڈ جائز ہے شریعت کی رو سے؟
جواب: پرائز بانڈ  کی خرید وفروخت اور اس پر ملنے والا انعام ناجائز اور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے، کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے، اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے، سود کی یہ تعریف ایک حدیث میں ان الفاظ کے ساتھ آئی ہے:”كل قرض جر منفعة فهو ربوا“یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں ’’جوا‘‘ بھی شامل ہے اور ’’جوا‘‘  ہر وہ معاملہ ہے جو نفع و ضرر کے درمیان دائر ہو، یعنی یہ احتمال بھی ہو کہ معمولی رقم کے عوض میں بہت سارا مال مل جائے اور یہ بھی احتمال ہو کہ کچھ نہ ملے، اور یہ ہی صورتِ حال پرائز بانڈ کی خرید و فروخت میں پائی جاتی ہے، کیوں کہ پرائز بانڈ خریدنے والے کی یہ طمع ہوتی ہے کہ اس کے بدلے ایک خطیر رقم وصول ہو جائے، اب اس میں یہ احتمال بھی ہوتا ہے کہ واقعۃً بڑی رقم حاصل ہو جائے اور یہ بھی احتمال ہوتا ہے کہ اس کے بدلے کوئی اضافی رقم وصول نہ ہو، لہذا جب یہ معاملہ ابتدا میں خطرے میں رہا، اس لیے اس میں جوا پایا گیا جو شرعاً حرام ہے۔أحكام القرآن للجصاص ط العلمية (2/ 582):وحقيقته تمليك المال على المخاطرة.واضح ہوا کہ  پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: شرکت میں منافع کی تقسیم کا طریقہ کار
سوال: ہم نے ایک کاروبار شروع کیا، دو بندوں پر مشتمل تھا، ایک بندے نے زیادہ پیسے اور دوسرے نے کم لگائے، اب منافع کیسے تقسیم ہو گا؟
جواب: اگر شرکت کے کاروبار کی ابتدا میں نفع کی شرح متعین نہ کی جائے تو وہ شرکت فاسد ہوتی ہے اور شرکتِ فاسدہ کا حکم یہ ہے کہ ہر شریک کا حصہ اس کے  سرمایہ کے اعتبار سے ہو گا، جس شریک کا سرمایہ زیادہ ہو گا اس کا منافع اس کے سرمایہ کی شرح کے اعتبار سے ہو گا اور جس شریک کا سرمایہ کم ہے اس کا منافع اس کے سرمایہ کی شرح کے اعتبار سے ہو گا۔اگر معاملہ جاری رکھنا ہے تو دوبارہ شرکت کا عقد کرلیجیے اور بوقتِ عقد نفع کی شرح باہم رضامندی سے طے کرلیجیے، مثلاً ایک فریق زیادہ کام کرتا ہو لیکن اس کا سرمایہ کم ہو، جب کہ دوسرے کا سرمایہ زیادہ ہو لیکن اس کی محنت کم  ہو، اور نفع برابر برابر ہو۔بدائع الصنائع في ترتيب الشرائع (6/ 62): إذا شرطا الربح على قدر المالين متساويا أو متفاضلا، فلا شك أنه يجوز ويكون الربح بينهما على الشرط سواء شرطا العمل عليهما أو على أحدهما والوضيعة على قدر المالين متساويا ومتفاضل.الدر المختار وحاشية ابن عابدين (رد المحتار) (4/ 326):(والربح في الشركة الفاسدة بقدر المال، ولا عبرة بشرط الفضل).فقط والله أعلم
                                                  
عنوان: بوفہ سسٹم کے تحت کھانا کھانا
سوال: بوفہ سسٹم کیا حلال ہے یا حرام؟
جواب: صورتِ مسئولہ میں ہوٹلز میں  ایک مقرر قیمت پر  بوفہ سسٹم کے تحت کھانا کھانے کی گنجائش ہے، اس میں ایک تو  جہالتِ یسیرہ ہے جو عاقدین کی باہمی رضامندی  کی وجہ سے مفضی الی النزاع نہیں ہے، اور عرف اور تعامل بھی اس کا مؤید ہے۔جہاں تک دعوت میں بوفہ سسٹم کی بات ہے، تو وہ جائز ہے، البتہ اس میں  کھانے لینے کی جلدی میں غیر مہذب طریقہ اختیار کرنے، دوسروں کو تکلیف دینے، ضرورت سے زائد کھانے لے کر ضائع کرنے وغیرہ سے اجتناب کرنا ضروری ہے۔تكملة فتح الملهم :وأجمعوا علي جواز دخول الحمام بالأجرة مع اختلاف الناس في استعمالهم المائ وفي قدر مكثهم، وأجمعوا علي جواز  الشرب من السقائ بالعوض مع جهالة قدر المشروب واختلاف عادة الشاربين وعكس هذا.قال العبد الضعيف عفا الله عنه :  ويخرج علي هذا كثير من المسائل في عصرنا  فقد جرت العادة في بعض الفنادق الكبيرة أنهم يضعون أنواعًا من الأطعمة في قدور كبيرة، ويخيرون المشتري في أكل ما شائ بقدر ما شائ، ويأخذون ثمنًا واحدًا معينًا من كل أحد، فالقياس أن لايجوز البيع ؛ لجهالة الأطعمة المبيعة وقدرها، ولكنه يجوز ؛ لأن الجهالة يسيرة غير مفضية إلي النزاع، وقد جري بها العرف والتعامل.(1/30، كتاب البيوع ، ط: دارالعلوم)فقط والله اعلم
                                                  
