عنوان: جی ٹی ایم ایپلیکیشن سے نفع کمانے کا حکم
سوال: پلے اسٹور پر ایک اپلیکیشن ہے جی ٹی ایم کے نام سے، اس میں پانچ ہزار،پندرہ ہزار ، مخصوص رقم طے کی ہوئی ہے اپلیکشن والو ں نے کہ اتنے پیسے لگا سکتے ہیں، اس سے کم زیادہ نہیں اور پانچ ہزار پر ہر مہینہ 6ہزار روپے دیتےہیں، پیسے اس شرط پر دیتے ہیں کہ وہ ہر روز ایک ٹاسک دیتے ہیں، جس میں یوٹیوب کی پانچ ویڈیو دیکھ کر لائیک کرنا ہوتا ہے اور اس چینل کو سبسکرائب کر کے اسکرین شاٹ لے کر انہیں بھیجنا ہوتا ہےاور وہ اس کام کے ہر روز 200 روپے دیتے ہیں جو مہینے کے چھ پزار روپے بنتے ہیں۔ اگر یہ کام نہیں کریں گے تو پیسے نہیں ملتے یہ کام کرنے پر پیسے دیتے ہیں اور چھ مہینے بعد 5000ہزار جو شروع میں لگائے تھے وہ واپس کر دیتے ہیں۔ آیا یہ کہ یہ پیسے ہمارے لیے حرام ہوں گے یا حلال؟
جواب: صورتِ مسئولہ میں "جی ٹی ایم ایپلیکیشن" سے نفع کمانا جائز نہیں، اس لیے کہ اس میں کئی قسم کے مفاسد ہیں:1- اس میں ویڈیوز کو لائک اور سبسکرائب کرنے کا ٹاسک دیا جاتا ہے، اور ان ٹاسک کو پورا کرنے پر رقم  حاصل ہوتی ہے، اور  یہ  ویڈیوز  جان  دار  کی تصویر  پر  بھی  مشتمل  ہوتی  ہے،  اور جان دار کی ویڈیوز کو دیکھنا ہی شرعًا جائز نہیں، نیز بغیر کسی مقصد کے چینل کے ریٹنگ کو بڑھانے کے  لیے  ویڈیوز کو  لائیک کرنا دھوکا  ہے۔2- اس میں ملٹی لیول مارکیٹنگ کے ذریعے بھی رقم حاصل ہوتی ہے، جوکہ جائزنہیں ہے۔3- اس ایپ میں کئی قسم کے پیکج ہیں، کسی ایک پیکج کو منتخب کرنے کے بعد اس پیکج سے متعلق  مختص رقم دی جاتی ہے، تو شرعی اعتبار یہ نہ تو مضاربت ہے اور نہ ہی کوئی اور شرعی معاملہ۔لہذا مذکورہ ایپ سے رقم کمانا جائز نہیں۔الموسوعة الفقهية الكويتية" میں ہے:"الإجارة ‌على ‌المنافع المحرمة كالزنى والنوح والغناء والملاهي محرمة وعقدها باطل لا يستحق به أجرة. ولا يجوز استئجار كاتب ليكتب له غناء ونوحا؛ لأنه انتفاع بمحرم."(‌‌إجارة‌‌، الإجارة على المعاصي والطاعات: 1/ 290، ط: وزارة الأوقاف والشئون الإسلامية)فقط واللہ اعلم
                                                  
عنوان: مال بکنے پر قیمت کی ادائیگی کی شرط کے ساتھ بیع کرنا
سوال: میرا ایک جنرل اسٹور ہے، اس میں سامان خریدنے میں بعض سپلائرز سے ہماری یہ ترتیب چلی آرہی ہے کہ ہم اُس سے مال لے لیتے ہیں اور یہ طے ہوتا ہے کہ جب یہ بِک جائے گا تو اس کی پیمنٹ ادا کردیں گے ،سامان کی قیمت اگر چہ پہلے سے ہی طے ہوتی ہے،یعنی وہ یہ کہہ دیتا ہےکہ یہ 20 ہزار کا مال ہے، جب بک جائے تو پیسے دے دینا، پھر ہم اُس میں منافع رکھ کر آگے فروخت کردیتے ہیں ،اوراَصل رقم اُس سپلائر کو دیتے ہیں ، کیا اس طرح خریدو فروخت کرنا جائز ہے؟
جواب: واضح رہے کہ ادھار خرید و فروخت کے درست ہونے کے لیے ضروری ہے کہ مبیع (جو چیز فروخت کی جارہی ہے) کی قیمت بھی متعین ہو اور قیمت کی ادائیگی کا وقت بھی متعین ہو، اگر قیمت متعین نہ ہو یا قیمت کی ادائیگی کا وقت متعین نہ ہو، تو ایسی بیع درست نہیں ہے، لہٰذا صورتِ مسئولہ میں  سپلائیر سے جو اس شرط پر مال خریدا جاتا ہے کہ جب مال بک جائے گا اس وقت پیسے دیں گے، تو اصولاً  تو یہ بیع  قیمت کی ادائیگی کا وقت متعین نہ ہونے کی وجہ سے درست نہیں ہونی چاہیے اور اگر مال ادھار کہہ کر نہیں خریدتا اور قیمت متعین ہوتی ہے اور قیمت بعد میں ادا کرتا ہے، تو جائز ہے، غرض کہ قیمت متعین کر کے نقد میں خریدلے اور خریداری سے فارغ ہونے کے بعد کہہ دے کہ بعد میں ادا کردیں گے، تو جائز ہے اور اگر ادھار خرید رہا ہے، تو ادائیگی کی مدت مقرر کرنا ضروری ہے۔فتاوی ہندیہ میں ہے:"ومنها أن يكون المبيع معلوما والثمن معلوما علما يمنع من المنازعة فبيع المجهول جهالة تفضي إليها غير صحيح كبيع شاة من هذا القطيع."( كتاب البيوع،الباب الأول في تعريف البيع وركنه وشرطه وحكمه وأنواعه، ج:3،ص:3، ط: دارالفكر)ہدایہ میں ہے:"قال: "‌ويجوز ‌البيع ‌بثمن ‌حال ‌ومؤجل ‌إذا ‌كان ‌الأجل ‌معلوما" لإطلاق قوله تعالى: {وأحل الله البيع وحرم الربا} [البقرة:٢٧٥] وعنه عليه الصلاة والسلام "أنه اشترى من يهودي طعاما إلى أجل معلوم ورهنه درعه". ولا بد أن يكون الأجل معلوما؛ لأن الجهالة فيه مانعة من التسليم الواجب بالعقد، فهذا يطالبه به في قريب المدة، وهذا يسلمه في بعيدها."(کتاب البیوع، ج:3، ص:24، ط:دار احیاء التراث العربی)الاشباہ والنظائر میں ہے:"ومنها لو باع التاجر في السوق شيئا بثمن، ولم يصرحا بحلول ولا تأجيل، وكان المتعارف فيما بينهم أن البائع يأخذ كل جمعة قدرا معلوما انصرف إليه بلا بيان."(القاعدة السادسة، العادة محكمة، ص:81، ط:دار الكتب العمية)فقط والله اعلم
                                                  
عنوان: عقد بیع میں شرط فاسد لگانا
سوال: ایک مکتبہ والوں نے ایک اصول اپنایا ہے کہ؛ مثلا اگر بخاری کا آرڈر دیا ہو ،تو اس آرڈر کے پورا ہونے کے لیے وہ یہ شرط رکھتے ہیں کہ؛ آپ ہم سے ہمارے ہی مکتبہ کی ایک خارجی کتاب لازمی خریدو، اگر آپ ایسا نہیں کرتے تو ہم آپ کو بخاری بھی نہیں بیچیں گے، کیا اس طرح سے کسی بھی مکتبہ کے لیے اصول بنالینا درست ہے؟ شرعاً اس کی کہاں تک اجازت ہے؟ براہ کرم رہنمائی فرمادیں۔
جواب: واضح رہے کہ خرید و فروخت کا معاملہ کرتے وقت ایسی شرط لگانا جس کا نہ عقد تقاضا  کرتا ہو ، اور نہ ہی وہ شرط اس معاملہ کے مناسبات میں سے ہو،  اور اس شرط کی وجہ سے بیچنے والے یا خریدنے والے کا کوئی فائدہ ہو، یا مبیع کا فائدہ ہو،تو ایسی شرط خرید و فروخت کے معاملہ کو فاسد کردیتی ہے، شرعاً ایسے معاملہ کو ختم  کر کے نئے سرے سے معاملہ کرنا لازم ہوتا ہے۔صورتِ مسئولہ میں مکتبہ والوں کا بخاری شریف کی کتاب کی بیع میں یہ شرط لگانا کہ بخاری کے ساتھ کوئی اور خارجی کتاب بھی خریدنی ہوگی، یہ شرط عقدِ بیع کے خلاف ہے،اورشرطِ فاسد ہے،اور  یہ شرط بائع یعنی مکتبہ والوں نے اپنے فائدہ کے لیے لگائی ہے،لہذا اس سے مذکورہ بیع فاسد ہو گی،اور شرعاً ایسے بیع کو ختم کرنا لازم  ہے۔الہدایہ میں ہے:"‌وكل ‌شرط ‌لا ‌يقتضيه ‌العقد وفيه منفعة لأحد المتعاقدين أو للمعقود عليه وهو من أهل الاستحقاق يفسده كشرط أن لا يبيع المشتري العبد المبيع."(كتاب البيوع، باب البيع الفاسد، ج:3 ص:48 ط: دار الإحیاءالتراث العربي)مجمع الانہر میں ہے:"(ولو) كان البيع (بشرط لا يقتضيه العقد وفي نفع لأحد المتعاقدين) أي ‌البائع ‌والمشتري (‌أو ‌لمبيع يستحق) النفع بأن يكون آدميا (فهو) أي هذا البيع (فاسد)."(كتاب البيوع، باب البيع الفاسد، بيع الملامسة والمنابذة وإلقاء الحجر، ج:2 ص:63 ط: دار الإحیاءالتراث العربي)فقط واللہ اعلم
                                                  
عنوان: ادھار خرید و فروخت کی صورت میں  زیادہ رقم لینے کا حکم
سوال: ادھار پر کوئی چیز خریدنا کیسا ہے؟ مثال کے طور پر ایک بائیک کی قیمت 160000 روپے ہے،مگر خریدنے اور بیچنے والا چھ ماہ کی مدت کے لیے اس کی قیمت 190000 روپے طے کر لیتے ہیں ۔اس صورت میں کیا یہ جائز ہے کہ سود ہے؟
جواب: واضح رہے کہ ادھار پر کسی بھی چیز کا خرید و فروخت کرنا جب کہ ادھار میں نقد کی بنسبت زیادہ رقم لی جاتی ہو مندرجہ ذیل شرائط کے ساتھ  جائز ہے؛1۔ جس چیز کا معاملہ کیا جارہا ہے اس کی قیمت متعین ہو۔2۔مدت متعین ہو۔3۔اور مقررہ وقت سے تاخیر کی صورت میں جرمانہ وغیرہ کے نام سے مقررہ رقم سے زائد کسی قسم کی اضافی رقم وصول نہ کی جائے۔لہذا صورتِ مسئولہ میں بائیک کی ادھار  خرید وفروخت ہونےکی صورت میں نقد کی بنسبت زیادہ رقم لینا جب کہ مذکورہ بالا شرائط کا لحاظ رکھا جائے تو کوئی حرج نہیں ۔بدائع الصنائع میں ہے:"إذا ‌قال: ‌بعتك ‌هذا ‌العبد ‌بألف درهم إلى سنة أو بألف وخمسمائة إلى سنتين؛ لأن الثمن مجهول....فإذا علم ورضي به جاز البيع؛ لأن المانع من الجواز هو الجهالة عند العقد وقد زالت في المجلس وله حكم حالة العقد فصار كأنه كان معلوما عند العقد وإن لم يعلم به حتى إذا افترقا تقرر الفساد."(كتاب البيوع، فصل في شروط الصحه، ج:5، ص:158، ط: دار الكتب العلمية)دررالحکام فی شرح مجلۃ الاحکام میں ہے:"إذا عقد البيع على تأجيل الثمن إلى كذا يوما أو شهرا أو سنة أو إلى وقت معلوم عند العاقدين كيوم قاسم أو النيروز صح البيع.يعني أن التأجيل إذا كان بالأيام أو الشهور أو السنين أو بطريق آخر فهو صحيح ما دام الأجل معلوما (بحر) وعلى هذا إذا باع إنسان من آخر متاعا وهو صحيح وسلمه إليه ثم توفي فليس لورثته أن يأخذوا الثمن من المشتري قبل حلول الأجل؛ لأن الأجل الذي هو حق المدين لا يبطل بوفاة الدائن علي أفندي وهذه المادة فرع للمادة."(الكتاب الأول في البيوع، الفصل الثاني في بيان المسائل المتعلقة بالبيع بالنسيئة والتأجيل (المادة ٢٤٦) كون المدة معلومة في البيع بالتأجيل والتقسيط، ج:1، ص:228، ط:دارالكتب العلمية)فقط و اللہ أعلم
                                                  
عنوان: فائیور مارکیٹ سے قرضہ لینے کا حکم
سوال: فائیور ایک مارکیٹ ہے جہاں ہم آن لائن مزدوری پر کام کرتے ہیں اگر وہ ہمیں (2500) ڈالر ادھار دے اس شرط پر وہ کچھ پیسے بڑھاکر لے گی اور ٹائم کوئی فکس نہیں جب جب مزدوری ملےگی وہ (40) فیصد کاٹ لیا کرے گی جب تک کے پیسے پورے نہ ہوجائیں،  کیا یہ جائز ہے؟
جواب: صورتِ مسئولہ میں جب مذکورہ مارکیٹ مخصوص رقم ادھار پر دینے کے بعداس رقم کو اضافی رقم کے ساتھ مزدوری سے وصول کرتی ہے، تو ان کی طرف سے مذکورہ رقم کے ساتھ اضافی رقم وصول کرنا سود ہے، اور سودپر مشتمل قرضہ لینا  اور دیناحرام ہے۔قرآنِ مجید میں ہے:" يمحق الله الربا ويربي الصدقات والله لا يحب كل كفار أثيم" .ترجمہ:اللہ تعالیٰ سود کو مٹاتے ہیں اور صدقات کو بڑھاتے ہیں، اور اللہ تعالیٰ پسند نہیں کرتے کسی کفر کرنے والے کو ( اور) کسی گناہ کے کام کرنے والے کو۔(سورۃ البقرۃ، رقم الآیۃ:276، ترجمہ:بیان القرآن)قرآنِ مجید میں ہے:" يا أيها الذين آمنوا اتقوا الله وذروا ما بقي من الربا إن كنتم مؤمنين فإن لم تفعلوا فأذنوا بحرب من الله ورسوله وإن تبتم فلكم رؤس أموالكم لا تظلمون ولا تظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون."" ترجمہ: اے ایمان والو اللہ سے ڈرو اور جو کچھ سود کا بقایا ہے اس کو چھوڑ دو اگر تم ایمان والے ہو۔  پھر اگر تم (اس پر عمل) نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے (یعنی تم پر جہاد ہوگا) اور اگر تم توبہ کرلو گے تو تم کو تمہارے اصل اموال مل جاویں گے، نہ تم کسی پر ظلم کرنے پاؤ گے اور نہ تم پر کوئی ظلم کرنے پائے گا۔اور اگر تنگ دست ہو تو مہلت دینے کا حکم ہےآسودگی تک، اور یہ کہ معاف ہی کردو اور زیادہ بہتر ہے تمہارے لئے اگر تم کو اس (اس کے ثواب کی) خبر ہو۔"(سورۃ البقرۃ، رقم الآیۃ:278/ 279/ 280، ترجمہ:بیان القرآن)  حدیث شریف میں ہے:"حدثنا حجاج، حدثنا شريك، عن الركين بن الربيع، عن أبيه، عن ابن مسعود، أن النبي صلى الله عليه وسلم، قال: " الربا وإن كثر، فإن عاقبته تصير إلى قل."(مسندِ احمد بن حنبل، مسند المكثرين من الصحابة، مسند عبد الله بن مسعود رضي الله تعالى عنه، رقم الحدیث:3754، ج:6، ص:297، ط:مؤسسۃ الرسالۃ)"ترجمہ: حضرت عبداللہ بن مسعود رضی اللہ عنہ سے مروی ہے کہ آپ صلی اللہ علیہ وسلم نے فرمایا:سود اگرچہ زیادہ ہو، بہرحال اس کا انجام قلت ہی ہے۔"فقط واللہ أعلم
                                                  
عنوان: سعودیہ سےایک بھائی نے رقم بھیجی، اُس سے گاڑی خریدی گئی تو وہ کس کی ملک ہوگی، جبکہ کھانا پینا سب کا مشترک تھا؟
سوال: ہم سب بھائی ایک ساتھ رہتے ہیں، سب کچھ مشترک ہے کھانا پیناوغیرہ، جو بھی  کماتا ہے سب ایک ساتھ کھاتے ہیں، ایک بھائی سعودیہ میں کام کرتا ہے، اس نے کچھ پیسے بھیجے، جس سے گاڑی خریدی گئی ،اب پوچھنا یہ ہے کہ کیا اس گاڑی میں سب بھائی شریک ہیں یا صرف اُسی کی ہے؟ قرآن وحدیث کی روشنی میں جواب دے مشکور فرمائیں۔
جواب: صورت ِ مسئولہ میں اگر سعودیہ والے  بھائی نے اپنی رقم سے سب بھائیوں کے لیے گاڑی خریدنے کا نہیں کہا تھا صرف اپنے لیے خریدنے کا کہا تھا تو اس صورت میں مذکورہ گاڑی  سعودیہ والے بھائی کی ہوگی،سب بھائیوں کی نہ ہوگی۔درر الحكام في شرح مجلة الأحكام ميں ہے:"فإذا كان الأب مزارعا والابن صانع أحذية فكسب الأب من المزارعة والابن من صنعة الحذاء، فكسب كل منهما لنفسه وليس للأب المداخلة في كسب ابنه لكونه في عياله......إن زيدا يسكن مع أبيه عمرو في بيت واحد ويعيش من طعام أبيه وقد كسب مالا آخر فليس لإخوانه بعد وفاة أبيه إدخال ما كسبه زيد في الشركة".(کتاب الشرکة،ج:3،ص:421،دار الجیل)فقط واللہ اعلم
                                                  
عنوان: مرکزی قومی بچت اسکیم  میں پیسہ رکھنے کا حکم
سوال: کیا ( National Savings schemes)  یعنی  مرکزی قومی بچت  اسکیم  میں پیسہ رکھنا جائز ہےیا نہیں؟
جواب: واضح رہے کہ قومی بچت یعنی نیشنل سیونگ اسکیم   کے معاملات سود پر مشتمل ہوتے ہیں اس لیے اس  اسکیم میں پیسے جمع کرواکر اس سے منافع حاصل کرنا ناجائز ہے۔قرآنِ کریم میں ارشادِ باری تعالیٰ ہے:"﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾." [البقرة:279]ترجمہ:" اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ "(بیان القرآن ) صحیح مسلم میں ہے:"عن جابر، قال: لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."( كتاب المساقاة، باب لعن آكل الربا ومؤكله، 1219/3، رقم الحديث: 1598، ط: دار إحياء التراث العربي)فقط والله أعلم
                                                  
عنوان: سودی قرضوں کی لین دین کرنے والی ایپ پر گیم کھیل کر منافع حاصل کرنے کا حکم
سوال: ایک ایپ ہے جس کا نام ہے "زندگی ایپ"،اس ایپ کے اندر ایک طشتری سی بنی ہوئی ہوتی  ہے جس کے اندر 2,5,10,30 کا آپشن ہے ،جس کو گھمانے کے بعد جس آپشن پر طشتری رُکے گی ،اتنے پیسے اکاؤنٹ میں چلے جائیں گے، اور اس پر کوئی سرمایہ کاری بھی نہیں ہوتی ہے، البتہ اکاؤنٹ میں کم از کم ایک روپیہ ہونا ضروری ہے تبھی یہ طشتری کام کرتی ہے، لیکن ایک روپیہ کی کٹوتی بھی نہیں ہوتی یعنی وہ اکاؤنٹ میں ہی رہتا ہے، بس ایپ اور انٹرنیٹ استعمال ہوتا ہے جس کے بعد یہ گیم نما عمل سے انکم یعنی منافع کا حصول ہوتا ہے، اور کبھی  try again (دوبارہ آزمائیں ) کے آپشن پررکتی ہے ،جس سے انکم نہیں ہوتی اور یہ عمل دن میں ایک دفعہ کیا جاسکتا ہے، لہذا مذکورہ ایپ سے پیسے کمانے کا شرعاً کیا حکم ہے؟
جواب: صورتِ مسئولہ میں زندگی ایپ میں مذکورہ گیم سے حاصل ہونے والا منافع سودہے اور سود  کی ممانعت قرآنِ کریم اور احادیث مبارکہ میں وارد ہوئی ہے، اسی وجہ سے اس کو کھیل کر کمائی حاصل کرناناجائز و حرام ہے، لہذا اس گیم اور مذکورہ ایپ سے مکمل اجتناب کرے؛ کیوں کہ ''زندگی ایپ'' نامی ایپ  بینک کے تحت کام کرتی ہے ، جو کہ بنیادی طور پر بذریعہ موبائل سودی قرضوں کی لین دین کے لیے استعمال ہوتی ہے، جو کہ شرعاً حرام ہے۔حدیث شریف  میں ہے:"عن جابر رضي الله عنه قال: لعن رسول الله صلى الله عليه وسلم ‌آ كل ‌الربا وموكله وكاتبه وشاهديه، وقال: هم سواء."(مشكاة المصابيح ،باب الربوا، ص: 243، ط: قدیمی)ترجمہ:" حضرت جابررضی اللہ عنہ سے روایت ہے کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ کو لکھنے والے اور اس پر گواہ بننے والے پر لعنت فرمائی اور فرمایا کہ: یہ سب (گناہ میں) برابر ہیں۔"فتاویٰ شامی (الدر المختار و رد المحتار) میں ہے:"وفي الأشباه كل قرض جر نفعا حرام فكره للمرتهن سكنى المرهونة بإذن الراهن.(قوله: كل قرض جر نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه".(کتاب البیوع، باب المرابحة والتولیة، مطلب كل قرض جر نفعا حرام، ج:5، ص:162، ط: سعید)فقط والله اعلم
                                                  
عنوان: بیمہ پالیسی کا حکم
سوال: بیمہ پالیسی صحیح ہے یا غلط؟مکمل وضاحت کے ساتھ رہنمائی فرمائیں۔
جواب: واضح رہے کہ از  روئے  شرع مروج انشورنس اور بیمہ کی تمام پالیسیوں  ( یعنی لائف انشورنس، ہیلتھ انشورنس، ایجوکیشن انشورنس، میرج انشورنس، گاڑی وغیرہ کی انشورنس یا اس کے علاوہ دیگر پالیسیوں)  کا طریقہ یہ ہے کہ  انشورنس کرانے والا معاہدہ کے تحت ماہانہ کچھ رقم انشورنس کرنے والے ادارے کو دیتا ہے، اگر اتفاق سے اس کا نقصان ہوجائے تو انشورنس ادارہ یا کمپنی اس نقصان کی تلافی کرتا ہے، اور اس کی جمع کی ہوئی رقم سے زیادہ رقم دیتی ہے اور اگر مقررہ مدت میں نقصان نہیں ہوا یا اس آدمی کا انتقال نہیں ہوا تو بعض صورتوں میں اس کی جمع کی ہوئی رقم ہی اس کو واپس کردی جاتی ہے ، اور بعض صورتوں میں اضافی رقم ملاکر واپس کی جاتی ہے، اور بعض صورتوں میں جمع کی ہوئی رقم بھی واپس نہیں کی جاتی۔انشورنس کی یہ تمام صورتیں شرعًا سود اور جوا کا مرکب اور مجموعہ ہیں ،لہذا کسی بھی قسم کی بیمہ پالیسی لینا جائز نہیں ،درج ذیل سطور میں اس کے شرعی مفاسد ملاحظہ فرمائیں :1: سود، کیوں کہ حادثہ اور موت واقع ہونے کی صورت میں پریمییم کے طور پر جمع کی گئی رقم سے زیادہ رقم ملتی ہے، یہ سود ہے۔2: جوا، کیوں کہ یہاں رقم داؤ پر لگادی جاتی ہے، یہ بھی ممکن ہے کہ اس پراضافہ مل جائے اور یہ بھی خطرہ ہے کہ اصل رقم ہی ڈوب  جائے۔3:دھوکا، کیوں کہ اس کا انجام غیر یقینی ہے، صورتِ حال واضح نہیں ہے۔اور مذکورہ بالا تینوں چیزیں از روئے قرآنِ کریم و حدیث شریف ممنوع و ناجائز ہیں۔قرآنِ کریم میں ہے:" يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون [المائدة: 90]""ترجمہ: اے ایمان والوں! شراب، اور جوا اور بت اور فال کے تیرسب شیطان کے گندے  کام ہیں،سو بچتے رہو تاکہ تم نجات پاؤ۔"صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ».""ترجمہ: حضرت جابر رضی اللہ عنہ سے مروی ہے کہ حضوراکرم صلی اللہ علیہ وسلم نے سود کھانے والے، اور کھلانے والے اور (سودکاحساب) لکھنے والے اور سود پر گواہ بننے والے پر لعنت فرمائی ہے،اور فرمایا: کہ وہ سب (گناہ میں) برابر ہیں۔"(صحیح مسلم، کتاب لمساقات، ج:3، ص:1219، ط:داراحیاءالتراث العرب)الجامع لاحکام القرآن (تفسير القرطبي) میں ہے:" {وَلَا تَأْكُلُوا أَمْوَالَكُمْ بَيْنَكُمْ بِالْبَاطِلِ وَتُدْلُوا بِهَا إِلَى الْحُكَّامِ لِتَأْكُلُوا فَرِيقًا مِنْ أَمْوَالِ النَّاسِ بِالْإِثْمِ وَأَنْتُمْ تَعْلَمُونَ} (188) الْخِطَابُ بِهَذِهِ الْآيَةِ يَتَضَمَّنُ جَمِيعَ أُمَّةِ مُحَمَّدٍ صَلَّى اللَّهُ عَلَيْهِ وَسَلَّمَ، وَالْمَعْنَى: لَا يَأْكُلُ بَعْضكُمْ مَالَ بَعْضٍ بِغَيْرِ حَقٍّ. فَيَدْخُلُ فِي هَذَا: الْقِمَارُ وَالْخِدَاعُ وَالْغُصُوبُ وَجَحْدُ الْحُقُوقِ، وَمَا لَاتَطِيبُ بِهِ نَفْسُ مَالِكِهِ، أَوْ حَرَّمَتْهُ الشَّرِيعَةُ وَإِنْ طَابَتْ به نفس مالكه، كهر الْبَغِيِّ وَحُلْوَانِ الْكَاهِنِ وَأَثْمَانِ الْخُمُورِ وَالْخَنَازِيرِ وَغَيْرِ ذَلِكَ...وَأُضِيفَتِ الْأَمْوَالُ إِلَى ضَمِيرِ المنتهى لَمَّا كَانَ كُلُّ وَاحِدٌ مِنْهُمَا مَنْهِيًّا وَمَنْهِيًّا عنه، كما قال:" تَقْتُلُونَ أَنْفُسَكُمْ ". وَقَالَ قَوْمٌ: الْمُرَادُ بِالْآيَةِ" وَلا تَأْكُلُوا أَمْوالَكُمْ بَيْنَكُمْ بِالْباطِلِ «3» " أَيْ فِي الْمَلَاهِي وَالْقِيَانُ وَالشُّرْبُ وَالْبَطَالَةُ، فَيَجِيءُ عَلَى هَذَا إِضَافَةُ الْمَالِ إِلَى ضَمِيرِ الْمَالِكِينَ. الثَّالِثَةُ- مَنْ أَخَذَ مَالَ غَيْرِهِ لَا عَلَى وَجْهِ إِذْنِ الشَّرْعِ فَقَدْ أكله بالباطل، ومن الأكل بالباطل أن يقتضى الْقَاضِي لَكَ وَأَنْتَ تَعْلَمُ أَنَّكَ مُبْطِلٌ، فَالْحَرَامُ لَا يَصِيرُ حَلَالًا بِقَضَاءِ الْقَاضِي، لِأَنَّهُ إِنَّمَا يَقْضِي بِالظَّاهِرِ. وَهَذَا إِجْمَاعٌ فِي الْأَمْوَالِ."(سورة البقرة، رقم الآية:188، ج:2، ص:338، ط:دارالكتب المصرية)فقط والله اعلم
                                                  
عنوان: جی پی فنڈ کو کٹوتی شدہ رقم میں اضافہ کے ساتھ وصول کرنے کا حکم
سوال: سرکاری ملازمین کی تنخواہوں سے ہرماہ جی پی فنڈ کی کٹوتی ہوتی ہے،اور سال پورا ہونے پر حکومت کی طرف سے اس پر 14پرسنٹ کا سود لگتا ہے،کیا یہ سود کھانا جائز ہے؟
جواب: صورتِ مسئولہ میں اگر  سرکاری ملازمین کی تنخواہ ہاتھ میں آنے سے قبل ہی اس میں سے کچھ مخصوص رقم جی پی فنڈ کے نام پر ان کے اختیار کے بغیرکاٹ لی جاتی ہو اور وہ اس کٹوتی کو بند بھی نہ کراسکتے ہوں،تو اس صورت میں چوں کہ وہ تنخواہ کے اتنے حصے کے مالک ہی نہیں بنے ہوتے،اس لیے اتنے حصے کو نفع کے ساتھ وصول کرناملازمین کےحق میں سود شمار نہیں کیاجائےگا،بلکہ یہ حکومت کی طرف سے تبرع شمار سمجھاجائے گا،تاہم چوں کہ اس رقم کا نفع حکومت عموماًسود ہی کی صورت میں وصول کرکے سرکاری ملازمین کو دیتی ہے،اس لیے اضافی رقم نہ لی جائے تو بہتر ہے۔البتہ اگر سرکاری ملازمین کی تنخواہ میں سے کچھ رقم ان کےقبضہ میں آنے کے بعد لی جاتی ہو،یاپھرتنخواہوں میں سے وہ مخصوص رقم ان کی اجازت اور اختیار سے کاٹی جاتی ہو،تو اس صورت میں اصل رقم کو وصول کرنا جائز ہوگا نفع کے نام سے سود وصول کرنا جائز نہیں ہوگا۔"البحر الرائق"میں ہے:"(قوله والأجرة لا تملك بالعقد) لأن العقد ينعقد شيئا فشيئا على حسب حدوث المنفعة ... (قوله بل بالتعجيل أو بشرطه أو بالاستيفاء أو بالتمكن) يعني لا يملك الأجرة إلا بواحد من هذه الأربعة."(ص:٣٠٠،ج:٧،کتاب الإجارة،ط:دار الكتاب الإسلامي)"رد المحتار علی الدر المختار"میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه، وإن كان مالا مختلطا مجتمعا من الحرام ولا يعلم أربابه ولا شيئا منه بعينه حل له حكما، والأحسن ديانة التنزه عنه."(ص:٩٩،ج:٥،كتاب البيوع،باب البيع الفاسد،مطلب فيمن ورث مالا حراما،ط:ايج ايم سعيد)"بدائع الصنائع"میں ہے:"(وأما) الذي يرجع إلى المقرض: فمنها القبض؛ لأن القرض هو القطع في اللغة، سمي هذا العقد قرضا لما فيه من قطع طائفة من ماله، وذلك بالتسليم إلى المستقرض؛ فكان مأخذ الاسم دليلا على اعتبار هذا الشرط."(ص:٣٩٤،ج:٧،کتاب القرض،فصل فی شرائط رکن القرض،ط:دار الكتب العلمية)"المحيط البرهاني في الفقه النعماني"میں ہے:"قال محمد رحمه الله في كتاب الصرف: إن أبا حنيفة كان يكره كل ‌قرض ‌جر منفعة قال الكرخي: هذا إذا كانت المنفعة مشروطة في العقد بأن أقرض عادلية صحاحاً أو ما أشبه ذلك، فإن لم تكن المنفعة مشروطة في العقد، فأعطاه المستقرض أجود مما عليه، فلا بأس به."(ص:١٢٦،ج:٧،کتاب البیوع،الفصل الثالث والعشرون،ط:دار الکتب العلمية)فقط والله أعلم
                                                  
عنوان: کرپٹو کرنسی کے شرعی حیثیت
سوال: کرپٹو کرنسی سے متعلق کیا حکم ہے؟ معاشی ماہرین کے مطابق ایک وقت ایسا آئے گا کہ ہر کسی کے پاس پیسہ کرپٹو کرنسی(بٹ کوائن،پائی کوائن،آئس کوائن)یا اس طرح کی اور بہت سی کرنسیاں ہیں کی شکل میں دستیاب ہوگا، اور مارکیٹ میں لین دین کے طور پر استعمال ہوگا،جیسے آج کل ایزی پیسہ یو پیسہ یا بینک بیلنس کی شکل میں ضرورت کے وقت پیسہ ایک جگہ سے دوسری جگہ استعمال ہو رہا ہے۔
جواب: ڈیجیٹل کرنسی  ، کرپٹو کرنسی یا بٹ کوئن کا  کوئی مادی وجود نہیں ہے، لہذااس کے ذریعہ لین دین یاسرمایہ کاری کرناجائز نہیں ہے،نیز  واضح رہے كه  مفتیان کرام اپنےزمانے میں پیش آنے والے مسائل کے  شریعت اسلامی کے مطابق حل بتانے کے پابند ہے، لہذا ڈیجیٹل کرنسی کی مستقبل میں کیا حیثیت ہو گی کیا نہیں یہ ایک موہوم بات ہے، اور موہوم بات کومدنظر رکھ کر  فتو ی نہیں دیا جاتا۔تجارت کے مسائل کا انسائیکلوپیڈیا میں ہے:"بٹ کوائن" محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر، اور الیکٹرونک مارکیٹ میں جو کاروبار چل رہا ہے، وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود، اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا، اور خرید و فروخت میں شامل ہونا جائز نہیں ہے۔"( تجارت کے مسائل کا انسائیکلوپیڈیا، ج: 2ص: 92  ط:بیت العمار کراچی)فقط واللہ اعلم
                                                  
عنوان: سیونگ اکاؤنٹس کے سودی منافع کو حلال قرار دینے کے اعذار اور اس بارے میں شیخُ الازہر مح سید طنطاوی کے فتویٰ کی حیثیت
سوال: آپ حضرات کے بقول بینکوں سے ملنے والا فکس پرافٹ سود کہلاۓ گا، جب کہ زمانۂ جہالت میں تو بینکنگ سسٹم نہیں تھا، پھر آج کل کوئی بزنس نہیں ہوسکتا،اور پھر بندہ رقم گھر  میں بھی نہیں رکھ سکتا،کیاکیا جاۓ؟ آپ یہ جواب نہ دیں کہ یہ سود ہے، کیوں کہ میرے پاس مصر کے مفتی طنطاوی کا فتویٰ  ہے کہ یہ سود نہیں ہے ،لہٰذااس میں سوچ سمجھ  کر مشورہ دیں ۔
جواب: واضح رہے کہ مروجہ بینکنگ کے نظام میں جو کام سودی ہیں ان میں ایک بینک ڈپازٹ بھی ہے،اور بینک میں فکس ڈپازٹ کے طور پر رکھوائی گئی رقم پر ملنے والا طے شدہ منافع   محض سود ہونے کی وجہ سے ناجائز  ہی ہے، اس میں کوئی دو راۓ نہیں،نہ ہی اس مسئلے کی وضاحت کے لیے مزید دلائل و براہین کی ضرورت ہے،اور سوال میں ذکر کردہ  مجبوریاں شرعاً و عقلاً اس قابل  ہی نہیں کہ انہیں کسی خاطر میں لایا جاسکے، چہ جاۓ کہ انہیں کسی ادنیٰ سے عذر کا بھی درجہ دیا جاۓ،کیوں کہ جہاں تک بزنس کی بات ہے تو  منافع کے حصول کے لیے  شریعت میں اگرایک  ناجائزراہ  انسانی معاشرے کی ا صلاح کی خاطر بند رکھی گئی ہے،تو وہاں  اس سے بدرجہا بہتر کئی جائز اور متبادل ذرائع بھی پیش کیےگئے ہیں،کہ مثلاً جو رقم انسان کی ملکیت میں ہے،اگر انسان اس سے تجارت کرکےازخود نفع نہیں کماسکتاتو وہ رقم کسی قابلِ اعتماد شخص کو نفع ونقصان میں شرکت کی بنیاد پر،مخصوص منافع مقرر کرکے شرکت یا مضاربت  کے لیے دےدی جائے،اور جائزاورپاکیزہ  طریقے سے منافع کا حصول ممکن بنایا جاۓ۔ عمومی احوال پر نظر کی جاۓ تو  عصرِ حاضر میں لوگوں کی اکثریت کو  بینکوں کے سودی منافع سے کوئی سروکار نہیں ہے،بلکہ وہ  گھروں میں بیٹھ کر مفت کےمنافع حاصل کرنےکےبجاۓ اپنے زورِ بازوپر حق حلال کی کمائی کوہی زیادہ پسند کرتےہیں،اسی طرح تمام لوگوں میں زیادہ سے زیادہ ایک تہائی افراد ہی اپنی رقوم حفاظت کی  غرض سے بینکوں میں رکھواتے ہیں،اوربقیہ لوگ اپنا پیسہ گھروں یا دیگر جگہوں میں ہی محفوظ رکھتے ہیں، جو ایک عام فہم بات ہے،لہٰذا یہ دونوں باتیں کسی صورت قابلِ قبول نہیں ۔باقی آپ نے مرحوم ڈاکٹر  محمد سید طنطاوی  رحمہ اللہ کے حوالے سے بینکوں کے انٹرسٹ کو حلال قرار دینے والے فتوے (جس میں ڈاکٹر محمد سیدطنطاوی صاحب مرحوم نے بینک انٹرسٹ کو منافع میں داخل کرے حلال قرار دینے کی کوشش کی ہے)  کی طرف جو اشارہ کیا ہےتو اس  فتوے کی   حقیقت و حیثیت ذیل میں واضح کی جارہی ہے: یہ فتویٰ  مرحوم طنطاوی ہی کا جاری کردہ فتویٰ ہے،عصری تعلیم میں ایم اے آنرز کی ڈگری حاصل کرنے کی وجہ سےمصری حکومت کی جانب سے انہیں 1986ء میں  مصر کے سرکاری عہدے "مفتی اعظم"کی نشست  پر بٹھادیا گیا تھا، 1989ءمیں مصر میں اسلامی معاشی نظام کے نفاذ کی پُرزور  تحریک شروع ہوئی اور   مذہبی و اقتصادی طبقات کی جانب سے بوسیدہ مغربی  نظام پر مشتمل سودی بینکاری کے خاتمے کا مطالبہ زور پکڑنے لگا،جس پر حکومت نے طنطاوی مرحوم کو فتویٰ جاری کرنے کے لیے کہا۔فقہ ، افتاء ،اقتصادومعاشیات سے کسی قسم کی مناسبت نہ ہونے کے باوجود ڈاکٹر صاحب مرحوم  نے 8 ستمبر  1989ء میں ایک فتوی جاری کیا، جس میں صرف حکومت کے سیکیورٹی بانڈز اور سیونگ اکاؤنٹ کے منافع کو جائز قرار دیا گیا  تھا مگر بینکوں کے قرضوں پر وصول کی جانے والی رقم کو سود ہی کہا گیا تھا،یہ فتوی  ان سیونگ سرٹیفکیٹس کے بارے میں تھا جو مصر کاسودی نیشنل بینک جاری کرتا ہے،ان کے اس فتوے کو خود مصر میں بھی کوئی پذیرائی نہ مل سکی،بلکہ اس فتوے کے شائع ہونے کے بعد عرب و عجم کے تمام علماء نے اسے سخت تنقید کا نشانہ بنایا اور اسے قرآن و سنت کی  صریح نصوص کے خلا ف قرار دے کر ٹھوس دلائل سے اس فتوے کو مسترد کردیا  اور بینکوں کے ہر قسم کے منافع کو سود قرار دیا۔جب کہ اس سے قبل  اسی دارالافتاء ازہر  سے مصر کے سابق مفتی شیخ جادالحق علی جاد الحق نے 14 مارچ 1979ء کو ایک فتوی جاری کیا تھا،جس میں کہا گیا تھا کہ"حکومت مقرر شدہ منافع کے وعدے پر جو سرٹیفکیٹ جاری کرتی ہے یہ اس قرض کی طرح ہیں جس پر سود ادا کیا جاتا ہے، اور شریعتِ اسلامی نے  ایسے قرض کو حرام قرار دیا ہےجس پر منافع پہلے سے طے کرلیے گیے ہوں،خواہ قرض دینے او ر لینے والا کوئی بھی ہو،کیوں کہ ایسے قرض کو کتاب اللہ ،سنت رسول ﷺاور اجماعِ امت تینوں نے حرام قرار دیا ہے."اس فتوے میں بینک ڈپازٹ پر  ملنے والے منافع کو بھی  سود ہونے کی وجہ سے ناجائز اور حرام قرار دیا گیا تھا ، 2 فروی 1998ء تک  اسی طرح کے چھ فتوےمزید   جاری کیے گئے، اور بعینہ یہی فتویٰ طنطاوی صاحب نے بھی سیونگ سرٹیفکیٹس اور بینک ڈپازٹس کے بارے میں  20 فروری 1998ء کو بذاتِ خود جاری کیا تھا ،چناں چہ علامہ یوسف قرضاوی  رحمہ اللہ نےاپنی کتاب "فوائد البنوك هي الربا الحرام"میں طنطاوی صاحب کامذکورہ فتوی نقل فرمایا ہے،جس میں  طنطاوی صاحب مسئلۂ ہذا سے متعلق  ایک استفتاء کے جواب میں   قرآن و حدیث سے ربا کی حرمت پر دلائل  پیش کرنے کے بعد  فرماتے ہیں:"...... وأجمع المسلمون على تحريم الربا، والربا في اصطلاح الفقهاء المسلمين هو زيادة مال في معاوضة مال بمال بدون مقابل‏ وتحریم الربا بهذا المعنى أمر مجمع عليه في كل الأديان السماوية.لما كان ذلك، وكان إيداع الأموال في البنوك أو إقراضها أو الاقتراض منها بأي صورة من الصور مقابل فائدة محددة مقدما زمنا ومقدارا يعتبر قرضا بفائدة و کل قرض بفائدة محددة مقدما حرام كانت تلك الفوائد التي تعود على السائل داخلة في نطاق ربا الزيادة المحرم شرعا بمقتضى النصوص الشرعية. وننصح کل مسلم بأن يتحرى الطریق الحلال لاستثمار ماله والبعد عن کل ما فیه شبهة الحرام؛ لأنه مسئول يوم القيامة عن ماله: من أين اکتسبه وفیما أنفقه. والله سبحانه وتعالي أعلم."(مناقشه علمية هادئة لفتوي فضيلة مفتي مصر بشأن شهادات الاستثمار، ص:90، ط:دار الصحوة للنشر والتوزيع - القاهرة)ترجمہ:"سود کی حرمت پر مسلمانوں کا اجماع ہے اور فقہاء کی اصطلاح میں  سود یہ ہے کہ  مال کے بدلے مال ہو تو اس ميں بلا مقابل كچھ زياده مال دے دينا۔اس طرح کے سود کی حرمت تمام آسمانی مذاہب میں متفق علیہ ہے،بینک سے قرض لینا یا اس کو دینا اور اس پر کسی صورت میں بھی پیشگی نفع طے کرلینے کوسودی قرض کہا جاۓ گا اور اس طرح جو بھی نفع حاصل کیا جاۓ گا وہ سود کی تعریف میں داخل ہوگا جو کہ شرعاً حرام ہے، نصوصِ قطعیہ بھی اس کی حرمت کا تقاضہ کرتی ہیں اس لیے ہم ہر مسلمان کو نصیحت کرتے ہیں کہ وہ سرمایہ کاری کے لیے حلال راستے تلاش کرے اور اس راستے سے دور رہے جس پر حرام کا شبہ ہو،کیوں کہ قیامت کے دن اس سے اس مال کے بارے میں پوچھا جاۓ گا کہ کہاں سے کمایا تھا اور  کہاں خرچ کیا تھا."پھر اس کے سات ،آٹھ ماہ بعد ستمبر میں طنطاوی صاحب کی راۓ بظاہریکسر بدل گئی اور انہوں نے خود علماء كے متفق علیہ فتوے کے خلاف بینک ڈپازٹس اور سیونگ سرٹیفکیٹس کوانتہائی رکیک دلائل کا سہارا لے کر حلال قراردیا،لیکن اپنےاس مذكوره فتوے كے ذریعے سے جو تھوڑی ب گنجائش طنطاوی صاحب نے حکومتی بانڈز اور سیونگ اکاؤنٹ پر منافع وغیرہ کی حلت كي نکالی،اللہ کے رسولﷺ کے فرمان"كل قرض جر منفعة فهو ربا" کی وجہ سےپوری امت کے ثقہ وسرکردہ  متدین  علماء،  اقتصادی،قانونی و معاشرتی ماہرین نے بالاتفاق  اسے سود ہونے کی وجہ سے ناجائز اور حرام قرار دیا۔نیزمرحوم طنطاوی صاحب کے اس فتوے کے بارے میں سب سے بہتر بات وہ ہےجو  مشہور محقق و مفکر،ماہرِ اقتصادیات ڈاکٹر علامہ محمود احمد غازی صاحب مرحوم نے فرمائی ہے،چناں چہ  اسلامی معیشت کے قیام کے حوالے سے بنیادی اقدامات کا تذکرہ کرتے ہوۓ غازی صاحب رقم طراز  ہیں:"اس وقت جہاں تک میرے علم میں ہے، دنیا ۓاسلام میں کوئی قابلِ ذکر عالم یا فقیہ سوائے موجودہ شیخ الازہر کے ایسا نہیں ہے جو بینک انٹرسٹ کو ربا نہ کہتا ہو، موجودہ شیخ الازہر سید محمد طنطاوی بینک انٹرسٹ کو ربا نہیں سمجھتے، ان کے بارے میں کہا جاتا ہے کہ وہ کہتے ہیں کہ بینک انٹرسٹ مضاربہ کی ایک جدید شکل ہے، لیکن ان کی کتاب میں نے پڑھی ہے، جس زمانے مِیں مَیں سپریم کورٹ کے بینچ میں شامل تھا اور سود کا فیصلہ لکھا جا رہا تھا تو اس زمانے میں یہ ساری کتابیں دیکھنے کا موقع ملا، ان لوگوں کی تحریریں جو بینک انٹرسٹ کو ربانہیں قرار دیتے،تفصیل سے دیکھنے کا موقع ملا، رشید رضا کی کتاب بھی  دیکھی،شیخ الازہر کی کتاب بھی۔سپریم کورٹ کے فیصلے کے وہ حصے جس میں ان دلائل کا جواب دیا گیا ہے ،ان کے لکھنے مِیں مَیں بھی شریک رہا ہوں ،شیخ الازہر کے بارے میں میرا حسنِ ظن ابھی تک یہی ہے کہ ان کو یہ نہیں معلوم کہ بینکنگ ہے کیا؟ اور بینک کیسے کام کرتے ہیں؟ ایسا معلوم ہوتا ہے کہ ان کو کچھ لوگوں نے ایک دستاویز تیار کر کے دے دی ،جس میں ان کو بتایا گیا کہ بینک کا کام یہ ہوتا ہے اور اس کا طریقہ کار یہ ہوتا ہے ،انہوں نے اس دستاویز کی بنیاد پر اپنی رائے دے دی ،خود انہوں نے وہ اقوال نقل کیے ہیں جو ان کو بتائے گئے ،اور ان کی بنیاد پر کہا ہے کہ بینک فلاں فلاں کام کرتا ہے، حالاں کہ بینک وہ کام نہیں کرتا، اس لیے میں شیخ الازہر کو ایک طرح سے اس فتوے سے بری الذمہ سمجھتا ہوں، ان کا اپنا میدان نہ فقہ ہے ،نہ معاشیات، ان کا اپنا میدان نہ بینکاری ہے نہ وہ ان معاملات کو خود براہ راست ماہرانہ انداز میں سمجھتے ہیں، ان کو جو چیز بتائی گئی اس کے مطابق انہوں نے فتوی دے دیا ،اس فتوے پر خود مصر اور عرب دنیا میں بہت سی تنقیدیں ہوئیں  اور عام طور پر عامۃالناس نے اس فتوے کو قابل قبول نہیں سمجھا۔شیخ الازہر کے علاوہ آج کوئی اور قابل ذکر دینی  یا علمی شخصیت ایسی نہیں ہے جو بینک انٹرسٹ کو ربا سمجھتی ہو، بعض متجددین البتہ ہمارے ہاں بھی ہیں اور جگہ بھی ہیں، جو اس بات کو دہراتے رہتے ہیں لیکن عامۃ  الناس میں ان کی بات کو کوئی پذیرائی ابھی تک حاصل نہیں ہوئی ."(اسلامی بینکاری ایک تعارف،اسلامی معیشت کے قیام کے لیے اقدامات، ص:154،155، طباعت:دارالعلم والتحقیق،سنِ اشاعت:اکتوبر 2019ء)درج بالا تفصیل کے مطابق یہ بات واضح ہوجاتی ہے کہ مفتی مصر، مرحوم محمد سید طنطاوی کا مذکورہ فتوی قرآن و سنت اور  جمہور علماۓ امت کے اجماع کے مخالف ہونے کی وجہ سے بہر صورت ناقابلِ قبول ہےاور بینکوں کا انٹرسٹ بھی سود کے زمرے میں داخل ہونے کی وجہ سے حرام ہے۔ اگر مرحوم طنطاوی کے قول کو  ان کا ذاتی تفرد کہہ کراختلاف ِ علماء پر محمول کرلیا جاۓ تو  پھر ایک عام آدمی جو اپنے دین  کی حفاظت کا خواہش مند ہواسے چاہیے کہ اس راۓ کو اختیار کرے جو  شرعی اصول  اور دلائل کے مطابق ہو،اوراگر  بالفرض جانبین کے دلائل میں سے کسی ایک کو ترجیح دینا بھی ممکن نہ ہو تو پھر ان معتدل ،اہلِ تقویٰ علماء کے قول کو اختیار کرے جنہیں فقہ میں مہارتِ تامہ   حاصل ہو  اور جن کی آراء پر مسلمانوں کی اکثریت  کااعتماد ہو۔نوٹ:(مرحوم طنطاوی صاحب کے فتوے کے سلسلے میں  ڈاکٹر علامہ یوسف القرضاوی مرحوم کی کتاب"فوائد البنوك هي الربا الحرام"سے  راہ نمائی لی گئی ہے،جس کا اردو ترجمہ "ربوا اور بینک کا سود" کے نام سے موجود ہے)فقط واللہ أعلم
                                                  
عنوان: میزان بینک میں کرنٹ اکاؤنٹ کھلوانے کا حکم
سوال: کیا میزان بینک میں رقم جمع کرنا جائز ہے؟
جواب: میزان بینک کے سیونگ اکاؤنٹ میں رقم رکھوانا جائز نہیں،ضرورت ہوتو  کرنٹ اکاؤنٹ میں رکھواسکتے ہیں۔مشکاہ المصابیح میں ہے:"عن جابر رضي الله عنه قال: ‌لعن ‌رسول ‌الله صلى الله عليه وسلم أكل الربا وموكله وكاتبه وشاهديه وقال: هم سواء . رواه مسلم.""ترجمہ : رسول اللہ صلی اللہ علیہ وسلم نے لعنت فرمائی سود کھانے والے، سود کھلانے والے، اور سود کے معاملے کو لکھنے والے اور اس میں گواہ بننے والے پر اور فرمایا: یہ سب گناہ میں برابر ہیں۔"(كتاب البيوع، باب الربا، الفصل الأول، ج: 2، ص: 855، ط: المكتب الإسلامي )حدیث شریف میں ہے: " إن الحلال بين وإن الحرام بين وبينهما مشتبهات لا يعلمهن كثير من الناس فمن اتقى الشبهات استبرأ لدينه وعرضه ومن وقع فى الشبهات وقع فى الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه."(أخرجه مسلم في باب أخذ الحلال وترك الشبهات (5/ 50) برقم (4178)، ط. دار الجيل)"ترجمہ: بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں۔"فقط والله اعلم
                                                  
عنوان: اشتہارات  کے ذریعے پیسے کمانے کا حکم
سوال: پلے اسٹور پر ایپلیکیشن بنا کر ڈالی جاتی ہیں پھر اس پر ان کے ایڈز چلتے ہیں، کیا اس ایپلیکیشن بنا کے ڈالنے کی آمدنی جائز ہے؟
جواب: واضح رہے کہ اگر ویب سائٹ/ایپلیکیشن پر اشتہارات نشر کرنے والاجان د ار  کی تصویر والا اشتہار نشر کرے، یا اس اشتہار میں میوزک  اور موسیقی ہو، یا اشتہار  غیر شرعی ہو، یا  کسی بھی غیر شرعی شے کا اشتہار ہو، یا اس کے لیے کوئی غیر شرعی معاہدہ کرنا پڑتا ہو، تو اس کے ذریعے پیسے کمانا جائز نہیں ہے اور ایسی صورت میں ان اشتہارات سے اگر کوئی کمائی کی ہو تو اسے صدقہ کردے۔عام طور پر اگر  اشتہار بنانے والے کی نشر کردہ اشتہار میں مذکورہ خرابیاں  نہ بھی ہوں تب بھی گوگل کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق  گوگل  پر ویب سائٹ بناتے وقت ہی معاہدہ کیا جاتاہے کہ  مخصوص مدت میں ویب سائٹ کے سبسکرائبرز اور  ویورز مخصوص تعداد تک پہنچیں گے تو گوگل  انتظامیہ اس ویب سائٹ پر مختلف لوگوں کے اشتہارات چلانے کی مجاز ہوگی، اور ویب سائٹ بنانے والا اس معاہدے کو تسلیم کرنے پر مجبور ہوتاہے، إلّا یہ کہ اشتہارات بند کرنے کے لیے وہ باقاعدہ فیس ادا کرے اور ویب سائٹ کو کمرشل بنیاد پر استعمال نہ کرے، اور ان اشتہارات کا انتخاب کسی بھی یوزر کی سرچنگ بیس یا لوکیشن یا مختلف لوگوں کے اعتبار سے مختلف ہوسکتاہے، ویب سائٹ  بناتے وقت چوں کہ اس معاہدے پر رضامندی پائی جاتی ہے، لہٰذا گوگل پر کمرشل بنیاد پر ویب سائٹ بنانا ہی درست نہیں ہے، اور ویب سائٹ بناتے وقت گوگل انتظامیہ کو جب ایڈ چلانے کی اجازت دی جائے تو اس کے بعد وہ  مختلف ڈیوائسز کی سرچنگ بیس یا لوکیشن یا ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں،  اور پاکستان میں ہی ایک شخص کی ڈیوائس پر الگ اشتہار  چلتاہے تو دوسرے شخص کی ڈیوائس پر دوسری نوعیت کا اشتہار چل سکتاہے، جس  میں بسااوقات حرام اور  ناجائز چیزوں کی تشہیر بھی کرتے ہیں، ان تمام مفاسد کے پیشِ نظر ویب سائٹ پر اشتہار نشر کرکے پیسے کمانے کی شرعًا اجازت نہیں ہے۔علاوہ ازیں ویب سائٹ  کے ذریعے اگر آمدن مقصود ہو تو اس سلسلے میں انتظامیہ سے اجارے کا جو معاہدہ کیا جاتاہے  وہ بھی شرعی تقاضے پورے نہ ہونے  (مثلًا: اجرت کی جہالت) کی وجہ سے جائز نہیں ہوتا۔تفصیل اس کی یہ ہے کہ ویب سائٹ  بنا کر اس پر اشتہار نشر کر کے  کمائی کی صورتیں  مندرجہ ذیل ہوتی  ہیں: ۱۔  ایڈورٹائزمنٹ کے ذریعہ کمائی: گوگل پر جب کوئی ویب سائٹ کھولتا ہے اور اس پر مواد ڈالتا ہے تو ویب سائٹ کھولنے والا گوگل کو اس بات کی اجازت دیتا ہے کہ گوگل مختلف قسم کے  ایڈز اس کے چینل  پر چلائے، گوگل ان ایڈز سے جو حاصل کرتاہے تو  حاصل ہونے والی آمدنی اس ویب سائٹ اور گوگل کے مابین تقسیم ہوتی ہے، گوگل   اشتہارات دینے والوں  سے لوگوں کے ہر کلک کے حساب سے رقم وصول کرتا ہے۔۲۔ گوگل کے جو   کسٹمرز ہیں گوگل ان سے سبسکرپشن فیس لیتا ہے اور جب وہ لوگ کسی ویب سائٹ کو دیکھتے ہیں تو  گوگل  اس  ویب سائٹ  والے کو اس سبسکرپشن فیس میں سے کچھ دیتا ہے۔اب ہر ایک کا حکم ترتیب وار ذکر ہے:۱۔ ایڈ کے ذریعہ کمائی  کی صورت شرعًا اجارہ کا معاملہ ہے جو گوگل اور ویب سائٹ کے مالک کے درمیان ہوتا ہے۔ گوگل  ویب سائٹ کے مالک کو اس کے ویب سائٹ کے استعمال پر  (ایڈ نشر کرنے کی صورت میں)  اجرت دیتا ہے۔یہ اجرت مندرجہ ذیل خرابیوں کی وجہ سے حلال نہیں ہے:الف:۔گوگل کو اختیار ہوتا ہے کہ وہ کسی قسم كا بھی ایڈ چلائے، ان میں جائز ،ناجائز ہرقسم کی چیزوں کی تشہیر کی جاتی ہے ،نیز  اکثر ایڈ  ذی روح یعنی جاندار  کی تصاویر پر مبنی ہوتی ہیں اور سائل کو انہیں ایڈز کی اجرت ملتی ہے، لہذا یہ اجرت کا معاہدہ  تعاون على الاثم  ہونے کی وجہ سے ناجائز  ہوگا اور کمائی بھی حلال  نہیں ہوگی۔ب:۔  اجرت مجہول ہوتی ہے؛ کیوں کہ گوگل ایک متعین اجرت نہیں طے کرتا،  بلکہ ایڈسنس اشتہار سے 68٪ رقم لیتے ہیں اور ویب سائٹ کے مالک کو 32٪ دیتے ہیں گوگل اسے اپنے پاس رکھتا ہے  اور گوگل کی کل اجرت مجہول ہوتی ہے تو  اس کا  32فیصد بھی مجہول ہوتا ہے، ویب سائٹ  کے استعمال کی اجرت کا تعلق وقت کے ساتھ ہونا چاہیے یعنی جتنی دیر اس پر ایڈ چلے اس حساب سے اجرت ملے؛ لہذا اگر ویب سائٹ پر چلنے والے ایڈز اگر سب کے سب  شرعی دائرہ کے اندر بھی ہوں تب بھی یہ معاملہ شرعًا اجارہ فاسد ہوگا اور اجرت حلال نہیں ہوگی۔۲۔  گوگل ممبر  سے بعض سہولیات (جو اشتہار  دیکھنے اور ڈاون لوڈ کرنے سے متعلق ہوتی ہیں)کے بدلہ سبسکرپشن فیس  (اجرت)  لیتا ہے  اور  جب یہ    ممبر  کسی ویب سائٹ  کو دیکھتا ہے تو گوگل اس پر ویب سائٹ والے کو رقم دیتا ہے، یہ رقم گوگل  ویب سائٹ  والے کو دیتا ہےویب سائٹ  استعمال کرنے کی اجرت ہے ، یہ اجرت بھی مندرجہ ذیل وجوہ سے شرعًا جائز نہیں ہے:الف:۔  ویب سائٹ پر موجود اشتہار اگر  جاندار  کی تصاویر پر مشتمل ہیں تو یہ  ’’اجرت علی المعاصی‘‘ ہونے کی وجہ سے حرام ہوگی۔ ب:۔ اگر اشتہار شرعی دائرہ کے مطابق ہو تب بھی اجرت مجہول ہونے کی وجہ سے ناجائز اور حرام ہوگی؛ کیوں کہ ویب سائٹ کے استعمال کی اجرت وقت کے ساتھ متعین ہونی چاہیے کہ اتنے وقت کی اتنی اجرت ہے یا پھر مکمل مہینہ یا سال کی اتنی اجرت ہے جب کہ مذکورہ صورت میں ہماری معلومات کے مطابق اس طرح ویب سائٹ والے کی اجرت متعین نہیں ہوتی۔فتاویٰ ہندیہ میں ہے: "و منها أن يكون مقدور الاستيفاء - حقيقة أو شرعًا فلايجوز استئجار الآبق و لا الاستئجار على المعاصي؛ لأنه استئجار على منفعة غير مقدورة الاستيفاء شرعا.... ومنها أن تكون المنفعة مقصودة معتادًا استيفاؤها بعقد الإجارة و لايجري بها التعامل بين الناس فلايجوز استئجار الأشجار لتجفيف الثياب عليها. .... ومنها أن تكون الأجرة معلومةً."(کتاب الاجارۃ ج:4،ص:411، ط:دار الفکر)فتاوی شامی ميں ہے:"(لا تصح الإجارة لعسب ‌التيس) وهو نزوه على الإناث (و) لا (لأجل المعاصي مثل الغناء والنوح والملاهي)."(کتاب الجارۃ ، باب الاجارۃ الفاسدۃ، ج:6،  ص:55،  ط:سعید)وفیه أیضاً:"لأن سبیل الکسب الخبیث التصدق إذا تعذر الرد علی صاحبه."(کتاب الحظر الاباحة، باب البیع، ج:6، ص:385، ط:سعید)وفیه أیضاً:"قال ابن مسعود: صوت اللهو و الغناء ينبت النفاق في القلب كما ينبت الماء النبات. قلت: و في البزازية: إستماع صوت الملاهي كضرب قصب و نحوه حرام ؛لقوله عليه الصلاة و السلام: استماع الملاهي معصية، و الجلوس عليها فسق، و التلذذ بها كفر؛ أي بالنعمة".(کتاب الحظر والإباحة ج:6، ص:348،349، ط: سعيد)وفیه أیضاً:"وظاهر كلام النووي في شرح مسلم: الإجماع علي تحريم تصوير الحيوان، و قال: وسواء لما يمتهن أو لغيره فصنعه حرام لكل حال؛ لأن فيه مضاهاة لخلق الله".(کتاب الصلاۃ، فرع لا بأس بتكليم المصلي وإجابته برأسه، ج:1، ص:647، ط: سعيد)فقط واللہ اعلم
                                                  
عنوان: سی پی فنڈ کا حکم
سوال: 7 جون 2022 سے سی پی فنڈ کے تحت بھرتی ملازمین سے سی پی فنڈ کی مد میں بیسک پے کے حساب سے 10 فیصد کٹوتی ہوگی اور حکومت اس کے  ساتھ 12 فیصد جمع کرے گی۔  ریٹائرمنٹ کے بعد ٹوٹل رقم کا کچھ محدود حصہ یکمشت ملے گا جب کہ باقی پینشن کی طرح ماہانہ قسطوں میں۔سمجھنے کے لیے نیچے چارٹ ملاحظہ  کیجیے:مثلاً ایک ملازم سے ماہانہ کٹوتی 2500 کٹوتی ہوتی ہے اور حکومت 3000 جمع کرتی ہے تو ملازم کے سی پی فنڈ اکاؤنٹ میں ٹوٹل 5500 ماہانہ جمع ہونگے۔ ہر سال مہنگائی کی 9 فیصد شرح نمو اور دیگر سالانہ انٹرسٹ کے اضافہ لگاتے ہوئے 25 سال سروس کے بعد ملازم ریٹائرمنٹ لیتا ہے تو اس کے اکاؤنٹ میں ٹوٹل رقم تقریبا 1 کروڑ 96 لاکھ 53 ہزار بنتی ہے۔ اب ریٹائرمنٹ پر ملازم اس رقم کا 20 فیصد رقم یکمشت نکال سکتا ہے یعنی تقریباً 39 لاکھ 30 ہزار باقی کی رقم آپ کو ماہانہ قسطوں میں ملے گی۔ ماہانہ قسط کتنی ہوگی  یہ سی پی فنڈ اکاؤنٹ میں بقایا جو 80 فیصد رقم بچی ہے، اس کے حساب سے ملے گی۔ نیچے مثال میں ماہانہ 1 لاکھ 66 ہزار کا حساب لگایا گیا ہے اس حساب سے اگر رقم وصول کرو تو یہ رقم تقریباً 94 ماہ تک آپ لے سکتے ہیں۔ مگر واضح رہے کہ اس میں 15 سے 16 فیصد انٹرسٹ کی صورت میں اضافہ ہوتا جائے گا جب تک رقم اکاؤنٹ میں ہوگی تو اس بناء پر ملازم 94 کے بجائے کئی ماہ تک وصول کرسکیں گے جب تک اکاؤنٹ میں رقم ختم نہ ہو اور انٹرسٹ ریٹ بھی بڑھتا رہے تب۔ یہاں واضح رہے کہ اس سی پی فنڈ سسٹم میں پرانے پینشن کی طرح فیملی پینشن کا کوئی تصور نہیں، بس یہ آپ کے اکاؤنٹ میں موجود رقم پر ڈیپنڈ کرتا ہے آپ اگر اپنی زندگی میں ساری رقم نکال دے تو فیملی کو نہیں ملے گا، اگر فنڈ کی رقم کے خاتمے سے قبل ملازم فوت ہوتا ہے تو فیملی کو فنڈ کی رقم ماہانہ ملتی رہے گی یا اگر فیملی چاہے تو یکمشت بھی باقی رقم نکال سکتی ہے، مزید برآں سی پی فنڈ رولز کےمطابق فرض کریں ملازم 60 سال پر ریٹائرمنٹ لے لیں تو وہ باقی 20 سال یعنی 80 سالہ عمر تک بقایا 80 فیصد رقم سے ماہانہ پینشن وصول کرے گا۔ 80 سال عمر ہوجائے تو باقی رقم یکمشت نکالنے کا حق حاصل ہوگا اگر فرض کریں ملازم کی ریٹائرمنٹ کے پانچ سال بعد یعنی 65 سال عمر میں انتقال ہوجائے تب فیملی کو اختیار حاصل ہوگا کہ اکاؤنٹ میں موجود رقم یکمشت وصول کرے یا ماہانہ قسطوں میں حاصل کرے۔ محکمہ خزانہ نے مختلف کمپنیوں کے ساتھ معاہدہ کیا ہوا ہے کہ وہ ملازمین سے کاٹی جانے والی رقم بمع محکمہ خزانہ کے 12 فیصد رقم پر انویسٹمنٹ کریں۔ اور جو اضافی رقم بنتی ہے وہ کمپنیاں ملازمین کے اکاؤنٹس میں جمع کرتے جائیں ریٹائرمنٹ پر مقررہ پلان کے مطابق ملازمین کو کچھ رقم یکمشت اور کچھ ماہانہ بطور پینشن دی جائے  یہ سود تو نہیں ہے ؟
جواب: واضح رہے کہ سرکاری اداروں کی طرف سے ملازمین کے لیے سی بی فنڈ  بھی جی پی (جنرل  پراویڈنٹ فنڈ) ہی کی طرح کا ایک فنڈ ہے ،اس کے جواز، عدم جواز کی چند صورتیں ہیں  :1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازم کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازم کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ، اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی ؛ لہٰذا اس کے لیے اضافی رقم لینا جائز ہوگا، البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے، اور ادارے نے اس کے ساتھ جتنی رقم اپنی طرف سے ملائی ہے یہ دونوں رقوم  وہ لے  سکتے ہیں، البتہ سود  کے نام سے  جو زائد رقم  ہے، اسے لینا شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے  اس پر ملنے والی زائد رقم لینا جائز نہیں ہوتا ۔البحر الرائق میں  ہے :"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(كتاب الإجارة ،ج:7،ص: 300، ط: دارالكتاب الإسلامي)جواہر الفقہ میں ہے:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے."(پراویڈنٹ فنڈپر زکوٰۃ اور سود کا مسئلہ ،ج:3،ص:258،ط:مکتبہ دار العلوم کراچی)فقط و اللہ اعلم
                                                  
عنوان: جو کمپنی حرام کاروبار کرتی ہو اس میں سرمایہ کاری کرنا
سوال: میں ہندوستان میں رہتا ہوں، اور ہم یہاں   اسٹاک مارکیٹ میں سرمایہ کاری کرتے ہیں،یہاں کچھ کمپنیاں ایسی ہیں، جن میں حلال پراڈکٹس  بنتی ہیں، مگر کچھ حرام پراڈکٹس بھی تیار کی  جاتی ہیں، البتہ یہ کمپنیاں دونوں پراڈکٹس کی الگ الگ کمائی اپنی رپورٹ میں نہیں بتاتی ہیں، ایسے وقت ہم اس کمپنی کے شیئر خریدنے کے لیے یہ طریقہ اپناتے ہیں کہ ہم ان کی ساری پروڈکٹس کو دیکھتے ہیں، پراڈکٹس کو دیکھ کر اگر ہماراغالب گمان یہ ہوتا ہے کہ ان کی حرام پراڈکٹس کی کمائی پانچ فیصد سے کم ہے،تو ایسی صورت میں  ہم ان کمپنیوں میں سرمایہ کاری کرتے ہیں ، اور اگر ہمارا ظنِ غالب یہ ہوتا ہے کہ  مذکورہ کمپنیوں کی حرام پراڈکٹس پانچ فیصد سے زائد ہیں، یا حرام پراڈکٹس کی آمدنی پانچ فیصد سے کم  یا زیادہ ہونے میں ہمیں شک ہوتا ہے، تو  پھرہم ان کمپنیوں میں انویسٹ کرنے سے پرہیز کرتے ہیں، مطلب جن کمپنیوں کی حرام اور حلال دونوں پراڈکٹس کی الگ الگ آمدنی ان کی رپورٹ سے معلوم نہیں ہوتی ، اس میں ہم  اپنےظنِ غالب کا استعمال کرکے اس کے مطابق عمل کرتے ہیں ۔سوال یہ ہے کہ کیا  ہمارا یہ طریقۂ کار  صحیح ہے؟ اگر صحیح ہےتو برائے کرم تائید فرمائیں، اور اگر ہمارا طریقۂ کار غلط ہے تو برائے مہربانی ہمیں صحیح طریقے کی طرف بالدلیل راہ نمائی فرمائیں ۔
جواب: سورتِ مسئولہ میں حرام مصنوعات والا کمپنیوں میں سرمایہ کاری کرنا شرعاً جائز نہیں ہے،اگرچہ حرام مصنوعات کا حجم حلال مصنوعات کے مقابلے میں کمتر ہی  کہیں نہ ہو، کیوں کہ جس طرح حرام سے بچنا ضروری ہے، اس طرح حرام کی آمیزش سے بھی بچنا ضروری ہے ۔مشكاة المصابيح میں ہے:"وعن ابن عمر قال: من اشترى ثوبا بعشرة دراهم ‌وفيه ‌درهم ‌حرام لم يقبل الله له صلاة ما دام عليه ثم أدخل أصبعيه في أذنيه وقال صمتا إن لم يكن النبي صلى الله عليه وسلم سمعته يقوله. رواه أحمد والبيهقي في شعب الإيمان."(باب الكسب وطلب الحلال، ج:2، ص: 849، ط: المكتب الإسلامي)ترجمه:" حضرت ابن عمر رضی اللہ عنہ کہتے ہیں کہ اگر کوئی شخص مثلا ایک کپڑا دس درہم میں خریدے اور ان میں ایک درہم بھی حرام مال کا ہو تو اللہ تعالی اس وقت تک اس شخص کی نماز نہیں قبول کرے گا جب تک کہ آدمی کے جسم پر وہ کپڑا ہو گا ،اس کے بعد حضرت ابن عمر رضی اللہ عنہ نے اپنی( شہادت کی )دونوں انگلیاں اپنے کانوں میں ڈالے اور کہا کہ یہ دونوں کان بہرے ہو جائے اگر میں نے یہ رسول اللہ صلی اللہ علیہ وسلم کو فرماتے ہوئے نہ سنا ہو ۔"(مظاہر حق، ج:3، ص:53، ط: داراشاعت)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)فقه المعاملات میں ہے:"يشترط في الموكل به - لصحة الوكالة - ثلاثة شروط:(أحدها) أن يكون إتيانه سائغًا شرعًا.وعلى ذلك فلايصح التوكيل بالعقود المحرمة والفاسدة والتصرفاتالمحظورة شرعًا؛ لأنّ الموكل لايملكه، فلايصحّ أن يفوضه إلى غيره، و لأن التوكيل نوع من التعاون، و التعاون إنما يجوز على البر والتقوى لا على الإثم والعدوان."(کتاب الوكالة، المؤكل به، ج:1، ص:1067)فقط واللہ اعلم
                                                  
عنوان: موٹر سائیکل قرعہ اندازی میں شمولیت کاحکم
سوال: پاکستان کے کئی دوسرے شہروں کی طرح ہماری تحصیل ماتلی ضلع بدین میں بھی موٹر سائیکل لکی ڈرا سکیموں کے نام سے کئی لوگوں نے کام شروع کیا ہے۔ اس سکیم کی تفصیل کچھ یوں ہے۔ ایک بندے نے 5ہزار روپے ماہوار کے حساب سے موٹر سائیکل لکی ڈرا سکیم کا اجراء کیا، جسکی مدت تکمیل 36 ماہ ہے۔اس کے کل 200 ممبر ہیں۔ پہلی کمیٹی جب مکمل ہوئی یعنی 200 ممبران نے 5ہزار روپے کے حساب سے رقم جمع کروا دی تو قرعہ اندازی کی گئی۔ 200 میں سے ایک ممبر کے نام کا قرعہ نکل آیا اور اُسے 5 ہزار میں موٹر سائیکل مل گیا۔ بقایا 35 کمیٹیاں اُس کی معاف ہو گئیں۔ اس طرح بالترتیب دوسرے ماہ ہوا۔199ممبران جو رہ گئے، اُن میں سے ایک ممبر کا موٹر سائیکل نکل آیا۔ اُسکی 2 کمیٹیاں ہوئی تھیں، یعنی 10ہزار روپے میں موٹر سائیکل کا مالک بن گیا اور اس کی باقی کمیٹیاں معاف ہو گئیں۔ اس طرح کرتے کرتے 36 نمبر تک یہ سلسلہ جاری رہا۔ 36 نمبر جب کمیٹی پوری ہوئی اُس ٹائم یعنی 36 ماہ بعد سب لوگوں کو جو لکی ڈرا سکیم سے رہ گئے تھے موٹر سائیکل دے دیا گیا۔ موٹر سائیکل کی ابھی جو اصل قیمت ہے وہ ایک لاکھ 65 ہزار ہے، جبکہ وہ ہر ممبر سے 36 ماہ میں 1 لاکھ 80 ہزار وصول کر رہے ہیں۔ اسلامی اصولوں کے مطابق کیا ہم ایسی کمیٹی میں شامل ہو سکتے ہیں اگر ان ممبران میں سے جس کو بغیر نام آۓ موٹر سائیکل چاہیے تو اس کو 35 ہزار دینے ہوں گے اور اس کو ایڈوانس گاڑی دی جاۓ گی ، کیا شرعاً یہ جائز ہے؟
جواب: صورت مسئولہ میں موٹر سائیکل کی مذکورہ  اسکیم شرعاً جائز نہیں ہے؛  کیوں کہ ممبران کی طرف سے جمع کرائی گئی رقم کی حیثیت قرض کی ہے، اور جس ممبر کا پہلے نام نکل رہا ہے، اس کی بقایا اقساط معاف ہوجاتی ہیں تو  اس ممبر کو یہ فائدہ قرض کی وجہ سے ہو رہا ہے، اور قرض پر مشروط نفع سود ہے۔اور اس میں قمار (جوئے) کی مشابہت بھی پائی جاتی ہے، قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے  کی بنیاد  پرہو، اور اس اسکیم میں بھی ممبر نفع اور موٹر سائیکل سستی حاصل کرنے  کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ نفع ہوگا یا نہیں؛ لہذا یہ اسکیم شرعاً ناجائز ہے۔ اس اسکیم کو چلانا اور اس کا حصہ بننا دونوں جائز نہیں ہے۔ چوں کہ مذکورہ معاہدہ اور معاملہ سود اور قمار پر مشتمل ہے اس لیے آخری قسط تک شامل ہونے کی نیت سے بھی اس میں شمولیت جائز نہیں ہے۔اسی طرح جس کو قرعہ اندازی کے بغیر موٹر سائیکل چاہیے تو وہ پینتیس ہزار   دے گا ، تو کیا موٹر سائیکل کی کل قیمت پینتیس ہزار ہے  یا کچھ پیسے جمع کرا نے پڑتے ہیں؟ اس سوال کی مکمل  تفصیل لکھ کر بھیجیں ۔ قرآن کریم میں ہے :یٰاَیُّہَا الَّذِیۡنَ اٰمَنُوۡۤا اِنَّمَا الۡخَمۡرُ وَ الۡمَیۡسِرُ وَ الۡاَنۡصَابُ وَ الۡاَزۡلَامُ رِجۡسٌ مِّنۡ عَمَلِ الشَّیۡطٰنِ فَاجۡتَنِبُوۡہُ لَعَلَّکُمۡ تُفۡلِحُوۡنَo(المائدۃ، الآیۃ: 90)فتاوی شامی میں ہے:"(قوله: کل قرض جر نفعاً فهو  حرام) أی اذا کان مشروطاً."(باب المرابحۃ والتولیۃ ،مطلب کل قرض جر نفع حرام ،166/5،سعید) فقط واللہ اعلم
                                                  
عنوان: گرافک ڈیزائننگ (Graphic Designing) کا کام جائز ہے یا ناجائز؟
سوال: گرافک ڈیزائننگ کا کام جائز ہے یا ناجائز؟
جواب: گرافک ڈیزائننگ کا خود کام کرنا یا دوسروں کو سکھانے کا حکم یہ ہے کہ   گرافک ڈیزائننگ کے کام  میں اگر جان دار کی تصویر  نہ بنائی جائے، اور ویڈیو وغیرہ کے ذریعے سکھانے میں بیک گراؤنڈ میوزک اور جاندار کی تصویر کا استعمال نہ کیا جائے تو گرافک ڈیزائننگ کا پیشہ اختیار کرنا، سیکھنا اور سکھانا اور اس پر ان لوگوں سے  طے شدہ اجرت لینا جائز ہے۔ اس لیے اگر آپ گرافک ڈیزائنرہیں اور یہ ہنر دوسروں کو سکھاتے ہیں تو اس میں ان دو چیزوں کا خیال رکھیں تو آپ کے لیے یہ ہنر سکھانا اور طے شدہ اجرت لینا  جائز ہوگا۔ اور اگر  گرافک ڈیزائننگ کے کام  میں اگر جان دار کی تصویر  بنانی پڑے اور  ویڈیو وغیرہ کے ذریعے سکھانے  کی صورت میں بیک گراؤنڈ میوزک یا جاندار کی تصویر کا استعمال  کیا جائے تو گرافک ڈیزائننگ کا پیشہ اختیار کرنا جائز نہ ہو گا اور نہ ہی اس کی آمدنی حلال ہو گی۔ مشکاۃ المصابیح میں ہے:"عن عبد الله بن مسعود قال: سمعت رسول الله صلى الله عليه وسلم يقول: «أشد الناس عذاباً عند الله المصورون»".(باب التصاویر، ج:2، ص:385، باب التصاویر، ط:قدیمی)ترجمہ:" حضرت عبداللہ بن مسعودؓ کہتے ہیں کہ میں نے رسول کریم صلی اللہ علیہ وسلم  کویہ فرماتے ہوئے سنا کہ ”اللہ تعالیٰ کے ہاں سخت ترین عذاب کا مستوجب، مصور (تصویر بنانے والا)ہے۔"(مظاہر حق جدید، ج: 4، ص:   230  ، ط:  دارالاشاعت)وفیہ ایضاً:"عن ابن عباس قال: سمعت رسول الله صلى الله عليه وسلم يقول: «كل مصور  في النار يجعل له بكل صورة صورها نفسا فيعذبه في جهنم".(مشكاة المصابيح، باب التصاویر، ج: 2، ص: 385، ط: قدیمي)ترجمہ:" حضرت ابن عباسؓ کہتے ہیں کہ  میں نے رسول کریم صلی اللہ علیہ وسلم کو یہ فرماتے  ہوئے سنا کہ” ہر مصور دوزخ میں ڈالا جائے گا، اور اس کی بنائی  ہوئی ہر تصویر کے بدلے ایک شخص پیدا کیا جائے گا جو تصویر بنانے والے کو دوزخ میں عذاب دیتا رہے گا“۔"(مظاہر حق جدید، ج:4، ص:230، ط:دارالاشاعت)وفیہ ایضاً:"وعن عائشة عن النبي صلى الله عليه وسلم قال: «أشد الناس عذاباً يوم القيامة الذين يضاهون بخلق الله»".(باب التصاویر، ج:2، ص:385، ط: قدیمي)ترجمہ: "حضرت عائشہ ؓ  ، رسول کریم صلی اللہ علیہ وسلم سے روایت کرتی ہیں کہ  آپ  صلی اللہ علیہ وسلم نے فرمایا: قیامت کے دن سب لوگوں سے زیادہ سخت عذاب  ان لوگوں کو ہوگا جو تخلیق میں اللہ تعالیٰ کی مشابہت اختیار کرتے ہیں۔"(مظاہر حق جدید ،ج:4، ص:229، ط:دارالاشاعت)البنایہ شرح الہدایه لبدر الدین العینی  میں ہے:"م: (لأنه استئجار على المعصية والمعصية لا تستحق بالعقد) ش: إذ لا يستحق على أخذ شيء يكون به عاصيا شرعا. وقال شيخ الإسلام الأسبيجابي في شرح " الكافي ": ولاتجوز الإجارة على شيء من الغناء والنوح والمزامير والطبل أو شيء من اللهو ولا على الحداء وقراءة الشعر ولا غيره ولا أجر في ذلك، وهذا كله قول أبي حنيفة وأبي يوسف ومحمد، لأنه معصية ولهو ولعب".(كتاب الاجارات، باب الاجارة الفاسدة، ج:10، ص:283، ط:دار الكتب العلمية)تبیین الحقائق شرح کنز الدقائق میں ہے:"قال - رحمه الله - (ولا يجوز على الغناء والنوح والملاهي) لأن المعصية لا يتصور استحقاقها بالعقد فلا يجب عليه الأجر من غير أن يستحق هو على الأجير شيئا إذ المبادلة لا تكون إلا باستحقاق كل واحد منهما على الآخر، ولو استحق عليه للمعصية لكان ذلك مضافا إلى الشارع من حيث إنه شرع عقدا موجبا للمعصية تعالى الله عن ذلك علوا كبيرا ولأن الأجير والمستأجر مشتركان في منفعة ذلك في الدنيا فتكون الإجارة واقعة على عمل هو فيه شريك ذكره في النهاية معزيا إلى الذخيرة، وإن أعطاه الأجر وقبضه لا يحل له ويجب عليه رده على صاحبه".(كتاب الاجارة، باب الاجارة الفاسدة، ج:5، ص:125، ط:المطبعة الكبرى الأميرية - بولاق، القاهرة) فقط واللہ اعلم
                                                  
عنوان: بنک الفلاح کی طرف سے ملنے والے کریڈٹ کارڈ کا حکم
سوال: ہمیں  بینک الفلاح کی طرف سے ایک کارڈ جاری کیا گیا ہے ،جس کارڈ کا نام ہے کریڈٹ کارڈ ،اس کارڈ میں مبلغ 400000 روپے بیلنس دیا جاتاہے۔اول: اس کارڈ کی فیس ہے مبلغ 13000روپے جواس کارڈ سے مائنس کی جاتی ہے ،اگر ہم اس کارڈ پر مارکیٹ سے تین مہینے کے اندر مبلغ 80000 روپے کی خریداری کرلیں، تو اس شرط پر مبلغ 13000روپے اس کارڈ کی فیس واپس دی جاتی ہے ۔دوم :اس کارڈ پر ہم مارکیٹ سے مبلغ 400000روپے کی خریداری کرسکتے ہیں ،اس شرط پر کہ ہم 35 دن کے اندر یہ رقم واپس جمع کریں گے، اگر ہم نے مقررہ مدت میں جمع نہیں کی ، تومذکورہ مبلغ بمع 2% ادا کرنا ہوگا ۔سوم :اس کارڈ پر ہم بینک الفلاح سے موٹرسائیکل فریج، موبائل وغیرہ 6مہینے کی قسط پرحاصل کرسکتے ہیں ،مثلا ایک موٹرسائیکل کی جملہ مبلغ 200000روپے ہے، مذکورہ مبلغ 6 اقساط ادا کرنا ہوگا ،اگر ہم نے مقررہ مدت تک اد نہیں کیں، تو بمع2% جرمانہ ادا کرنا ہوگا۔نوٹ :ہماری پوری کوشش ہے کہ مقررہ مدت سے پہلے پہلے قیمت ادا کی جائے۔چہارم :مذکورہ مبلغ 400000روپے سے مبلغ200000روپے نقد حاصل کرسکتے ہیں ،اس نقد رقم بمع2%منافع 35دن کی اندر ادا کرنا ہوگا۔نوٹ :اس آپشن  کو کبھی بھی استعمال نہیں کریں گے۔
جواب: کسی معاملے کے حلال وحرام ہونے کا مدار درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے بینک اور دیگر اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا، جس طرح سود کا لینا حرام ہے اسی طرح اس کا معاہدہ کرنا بھی شرعا ناجائز اور حرام ہے، اس بنیاد پر بالفرض اگر کریڈٹ کارڈ لینے والا  شخص  لی گئی رقم مقررہ مدت میں واپس  بھی کردے، تو بھی معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے، اور اگر مقررہ مدت کے بعد سود کے ساتھ رقم واپس کرتا ہے تو اس میں سودی معاہدہ کرنے کے ساتھ ساتھ سودی لین دین کا گناہ بھی ملے گا، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا یا اس  کارڈ کے ذریعے سے  مراعات حاصل کرناناجائز ہے۔عمدۃ القاری میں ہے:"إن آيات الربا التي في آخر سورة البقرة مبينة لأحكامه وذامة لآكليه، فإن قلت: ليس في الحديث شيء يدل على كاتب الربا وشاهده؟ قلت: لما كانا معاونين على الأكل صارا كأنهما قائلان أيضا: إنما البيع مثل الربا، أو كانا راضيين بفعله، ‌والرضى ‌بالحرام ‌حرام."(كتاب البيوع، باب آكل الربا وشاهده وكاتبه، ج:11، ص:200، ط:دار إحياء التراث العربي)تفسیرِ قرطبی میں ہے :"(إنكم إذا مثلهم) أي إن الرضا ‌بالمعصية ‌معصية، ولهذا يؤاخذ الفاعل والراضي بعقوبة المعاصي حتى يهلكوا بأجمعهم."(تفسیر سورۃ النساء ،‌‌سورة النساء (4): الآيات 140 الى 141،ج:4،ص:418 ،ط:دارالکتب المصریۃ)وفي الدرر السنية:"وفي الحديث، إن رسول الله صلى الله عليه وسلم قال: لعن الله آكل الربا وموكله، وكاتبه وشاهديه، وقال: هم سواء۔۔۔۔فدل هذا الحديث: أن السكوت والرضا ‌بالمعصية ‌معصية، وأن من لم ينكر على العاصي، أو المرابي فهو مثله."(كتاب النصائح،ج:14،ص:58 ،ط:بيروت)وفي تفسير القرآن إعرابه وبيانه:"أن الرضا ‌بالمعصية ‌معصية، والسكوت عليها ممّن يستطيع تغييرها معصية أيضا."(تفسير سورة مريم :19،ج:5،ص:599 ،ط:دارابن كثير )وفي التفسير المنير  للزحيلي :"أن الرضا ‌بالمعصية ‌معصية."(‌‌فقه الحياة أو الأحكام،ج:4،ص:189 ،ط:دارالفكر)فتاوی شامی میں ہے:"وفي الأشباه كل قرض جر نفعًا حرام فكره للمرتهن سكنى المرهونة بإذن الراهن.(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."(مطلب كلّ قرض جر نفعًا حرام، ج:5،ص:166،ط:سعید)الاشباہ والنظائر میں ہے:"ماحرم فعله حرم  طلبه".(‌‌القاعدة الرابعة عشرة: ما حرم أخذه حرم إعطاؤه،ص:132 ،ط:دارالكتب العلمية)البحر الرائق میں ہے:"و لايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام".( فصل في بيان التصرف في المبيع و الثمن 6/ 133، ط:دار الكتب الإسلامي)فقط والله اعلم
                                                  
عنوان: بینک انٹرسٹ کا حکم
سوال: کیا بینک انٹرسٹ کے پیسے کسی غریب بہن بھائی کو دے سکتا ہے؟
جواب: واضح رہے کہ بینک میں سیونگ اکاؤنٹ کھولنا جائز  ہی نہیں ،اگر سائل  نےسیونگ اکاؤنٹ کھولا ہے تو اس پر استغفار بھی کرے اور اسے فورًا بند کردے یا کرنٹ اکاؤنٹ سے تبدیل کروادے،بینک  کے   منافع  (سود)   سے  متعلق  اصل حکم  یہ  ہے  کہ  اُس کو  بینک سے وصول ہی نہ کیا جائے، لیکن اگر  وہ   وصول کر لیا ہو تو کسی مستحق کو ثواب  کی نیت کے بغیر دے  دیا جائے،لہذا اگر  سائل  نےلاعلمی میں سودی رقم  وصول کر لی ہے، تو  ثواب کی نیت کے بغیر وہ رقم اپنے کسی مستحق بھائی،بہن کو اس کی ذاتی استعمال کے لیے دے سکتا  ہے۔صحیح مسلم میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»".(كتاب المساقاة، باب لعن آکل الربوٰ و موکلہ، ج:3 ص:1219 ط: داراحیاءالتراث العربی)فتاوی شامی میں ہے:‌"و الحاصل ‌أنه ‌إن ‌علم ‌أرباب ‌الأموال وجب رده عليهم، وإلا فإن علم عين الحرام لايحل له ويتصدق به بنية صاحبه."(كتاب البيوع، باب البيع الفاسد، مطلب رد المشترى فاسدا إلى بائعه فلم يقبله، ج: 5 ص: 99 ط: سعید)فقط واللہ اعلم
                                                  
عنوان: اسلامک میوچل فنڈ اور بینکوں کی دوسری اسلامی اسکیموں کا حکم
سوال: آج کل مختلف اسلامی بنک اور دیگر کنونشنل بنکوں کے اسلامی بنکاری کے شعبے 'اسلامک میوچل فنڈز' اور ماہانہ آمدنی کے حوالے سے اسکیم میں سرمایہ کاری کی ترغیب دیتے ہیں، اور اس کو عین شرعی بھی بتاتے ہیں اور مختلف اکابرین کے فتاوی بھی دیتے ہیں، برائے مہربانی اس حوالے سے شرعی احکامات بتا دیں۔
جواب: واضح رہے کہ مروجہ غیر سودی بینکوں میں  روایتی سودی   بینکوں کے  میوچل فنڈ، و دیگر منافع بخش اسکیموں   میں پیسہ لگاناشرعًا ناجائز  ہے اور ان سے حاصل ہونے والی آمدن حلال نہیں۔اللہ تعالٰی کا فرمان ہے:"﴿يَاأَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ وَإِنْ تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ وَإِنْ كَانَ ذُو عُسْرَةٍ فَنَظِرَةٌ إِلَى مَيْسَرَةٍ وَأَنْ تَصَدَّقُوا خَيْرٌ لَكُمْ إِنْ كُنْتُمْ تَعْلَمُونَ ﴾."[البقرة: 278-280]تفسیرِقرطبی  میں ہے:"الآيات الثلاث تضمنت أحكام الربا وجواز عقود المبايعات، والوعيد لمن استحل الربا وأصر على فعله. وفي ذلك ثمان وثلاثون مسألة: الأولى- قوله تعالى: (الذين يأكلون الربا) يأكلون يأخذون، فعبر عن الأخذ بالأكل، لأن الأخذ إنما يراد للأكل. والربا في اللغة الزيادة مطلقا،... وقياس كتابته بالياء للكسرة في أوله، وقد كتبوه في القرآن بالواو. ثم إن الشرع قد تصرف في هذا الإطلاق فقصره على بعض موارده، فمرة أطلقه على كسب الحرام، كما قال الله تعالى في اليهود:" وأخذهم الربوا وقد نهوا عنه "... وإنما أراد المال الحرام، كما قال تعالى:" سماعون للكذب أكالون للسحت " يعني به المال الحرام من الرشا، وما استحلوه من أموال الأميين حيث قالوا:" ليس علينا في الأميين سبيل ". وعلى هذا فيدخل فيه النهي عن كل مال حرام بأي وجه اكتسب. والربا الذي عليه عرف الشرع شيئان: تحريم النساء، والتفاضل في العقود... وهذا كله محرم باتفاق الأمة. الثانية- أكثر البيوع الممنوعة إنما تجد منعها لمعنى زيادة إما في عين مال، وإما في منفعة لأحدهما من تأخير ونحوه. ومن البيوع ما ليس فيه معنى الزيادة، كبيع الثمرة قبل بدو صلاحها، وكالبيع ساعة النداء يوم الجمعة، فإن قيل لفاعلها: آكل الربا فتجوز وتشبيه."(الجامع لأحكام القرآن، البقرة، ج3، ص348، ط: دار الكتب المصرية - القاهرة)مسندِ دارِمی میں ہے:"عن ابن عباس، قال: أخبرني أسامة بن زيد، أن رسول الله صلى الله عليه وسلم قال: "إنما ‌الربا في الدين"، قال عبد الله: معناه درهم بدرهمين."(ج3، ص1680، ط: دار المغني - سعودي عرب)مصنَّف ابن ابی شیبہ میں ہے:"عن عون بن أبي جحيفة عن أبيه -رضي الله عنه- قال: لعن النبي صلى الله عليه وسلم آكل ‌الربا ومؤكله."(أکل الربا و ما جاء فيه، ج12، ص230،  ت: ناصر بن عبد العزيز الشثري، ط: دار كنوز إشبيليا-السعودية)تفصیل کے لیے دیکھیے:"مروّجہ اسلامی بینکاری"  ۔مفتی احمد ممتاز صاحب کی کتاب "غیر سودی بینکاری، ایک منصفانہ علمی جائزہ"۔ ڈاکٹر مفتی عبد الواحد رحمہ اللہ کی کتاب "جدید معاشی مسائل/اسلامی صکوک"۔فقط واللہ اعلم
                                                  
عنوان: ہاؤسنگ اسکیمز میں پانچ ہزار کی ممبر شپ کے ذریعہ پلاٹ خریدنے کی قرعہ اندازی میں حصہ لینے کا حکم
سوال: ہاؤسنگ سکیمز میں کہا جاتا ہے کہ پلاٹس خریداری کے لئے قرعہ اندازی ہوگی، قرعہ اندازی میں حصہ لینے کے لئے ممبر شپ کے 5 ہزار روپے ادا کرنے ہونگے۔ اگر قرعہ اندازی میں آپ کا نام آگیا تو آپ کو پلاٹ خریدنے کا موقع ملے گا، بصورت دیگر آپ کے ممبر شپ کے 5 ہزار ناقابل واپسی ہونگے۔ اس معاملے کی شرعا ًکیا حیثیت ہے ؟
جواب: سوال میں مذکورہ معاملہ قمار (جوئے) کی ایک صورت ہے، کیونکہ پانچ ہزار روپے کے بدلہ قرعہ اندازی میں شامل ہونے کا موقع ملے گا، اگر قرعہ اندازی میں نام نکل آیا تو سستی قیمت میں پلاٹ خریدنے کا موقع مل جاتا ہے، اور اگر نام نہ نکلا تو جمع کرائے گئے تمام پیسے ضائع ہوجاتے ہیں، چاہے وہ ممبر شپ کے نام سے لئے جائیں یا کوئی دوسرا نام دے دیا جائے، بہرحال مذکورہ معاملے کے ذریعہ گھر خریدنے سے اجتناب کرنا لازم ہے۔فتاویٰ شامی میں ہے:"لأن القمار من القمر الذي يزداد تارةً وينقص أخرى، وسمي القمار قماراً لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (کتاب الحظر و الاباحۃ، فصل فی البیع، ج:۶ ؍۴۰۳ ،ط:سعید )فقط واللہ اعلم
                                                  
عنوان: اس نیت سے سونا خریدنا کے قیمت بڑھ جانے کے بعد بیچ دوں گا جائز ہے
سوال: 50 تولہ سونا خرید کر اس نیت سے رکھنا کہ مہنگا ہونے کی صورت میں فروخت کرو ں گا، یہ جائز ہے یا ناجائز ؟
جواب: صورتِ مسئولہ میں سونا خرید کر مہنگے داموں میں بیچنا جائز ہے اور یہ ذخیرہ اندوزی کے حکم میں نہیں ہے۔بدائع اصنائع میں ہے :"‌للمالك ‌أن ‌يتصرف في ملكه أي تصرف شاء."(كتاب الدعوى،فصل في بيان حكم الملك والحق الثابت في المحل،ج6،ص264،ط:دار الكتب العلمية)و فیہ ایضاً :"والكلام في ‌الاحتكار في موضعين أحدهما في تفسير ‌الاحتكار.....فهو أن يشتري طعاما في مصر ويمتنع عن بيعه وذلك يضر بالناس."(كتاب الاستحسان،ج5،ص129،ط:دار الكتب العلمية)فقط واللہ اعلم
                                                  
عنوان: ادھار کی صورت میں نقد کی بنسبت زیادہ قیمت وصول کرنا
سوال: ایک شخص کھاد کی بوریاں خریدتا ہے، اور اس کھاد کی فی بوری کی نقد  قیمت ستاسی  سو روپے(8700) ہے، لیکن جب مُزارع اس سے وہ کھاد کی بوری ادھار کی صورت میں خریدتا  ہے، تو وہ ایک بوری کے  ستانوے سو روپے (9700)لگاتا ہے، اس طرح ادھار کی صورت میں فی بوری 1000 روپے زیادہ بیچنا اور لینا شرعاً جائز ہے یا نہیں؟
جواب: صورتِ مسئولہ میں کھاد کی خریدوفروخت کرنے والے مذکورہ شخص کا نقد کی صورت میں  8700 روپے فی بوری اور ادھار پرفروخت کرنے کی صورت میں 9700 روپے میں فروخت کرنا شرعاً جائز ہے،نقد معاملہ کی بنسبت ادھار والے معاملہ میں کھاد کی فی بوری پر 1000 روپے زائدوصول کرنے میں شرعاً کوئی حرج نہیں ہے،بشرطیکہ بوری کی  قیمت متعین ہو اور مقررہ وقت سے تاخیر کی صورت میں جرمانہ وغیرہ کے نام سے مقررہ رقم سے زائد کسی قسم کی اضافی رقم وصول نہ کی جائے۔ بدائع الصنائع میں ہے:"إذا ‌قال: ‌بعتك ‌هذا ‌العبد ‌بألف درهم إلى سنة أو بألف وخمسمائة إلى سنتين؛ لأن الثمن مجهول....فإذا علم ورضي به جاز البيع؛ لأن المانع من الجواز هو الجهالة عند العقد وقد زالت في المجلس وله حكم حالة العقد فصار كأنه كان معلوما عند العقد وإن لم يعلم به حتى إذا افترقا تقرر الفساد."(كتاب البيوع، فصل في شروط الصحه، ج:5، ص:158، ط: دار الكتب العلمية)دررالحکام فی شرح مجلۃ الاحکام میں ہے:"إذا عقد البيع على تأجيل الثمن إلى كذا يوما أو شهرا أو سنة أو إلى وقت معلوم عند العاقدين كيوم قاسم أو النيروز صح البيع.يعني أن التأجيل إذا كان بالأيام أو الشهور أو السنين أو بطريق آخر فهو صحيح ما دام الأجل معلوما (بحر) وعلى هذا إذا باع إنسان من آخر متاعا وهو صحيح وسلمه إليه ثم توفي فليس لورثته أن يأخذوا الثمن من المشتري قبل حلول الأجل؛ لأن الأجل الذي هو حق المدين لا يبطل بوفاة الدائن علي أفندي وهذه المادة فرع للمادة."(الكتاب الأول في البيوع، الفصل الثاني في بيان المسائل المتعلقة بالبيع بالنسيئة والتأجيل  (المادة ٢٤٦) كون المدة معلومة في البيع بالتأجيل والتقسيط، ج:1، ص:228، ط:دارالكتب العلمية)فقط و اللہ أعلم
                                                  
عنوان: کسی کو باہر ملک بھیجنے کے اخراجات اٹھا کر اس کی آمدن میں سے ماہانہ مخصوص فی صد لینے کا حکم
سوال: اگر کوئی شخص دوسرے شخص کا بیرون ملک جانے کا تمام خرچ اس شرط پر برداشت کرے کہ وہاں جاکر وہ شخص ایک متعینہ مدت تک محنت مزدوری کرکے جو بھی کمائے گا تو اس کمائی کا کچھ فیصد حصہ خرچ برداشت کرنے والے کو ادا کرتا رہے گا ،تو کیا یہ صورت جائز ہے؟ نیز اس کی معاشرتی و اخلاقی قباحت بھی بیان کردیں۔
جواب: واضح رہے کہ جو شخص کسی دوسرے شخص کو بیرون ملک لے جانے کا خرچہ  اٹھاتا ہے، تو اگر قرض کی صراحت نہیں کی گئی ہو تو یہ تبرع شمار ہوگا ، اور اگر قرض کی صراحت کی ہو تو یہ قرض شمار ہوگا، لہذا صورتِ مسئولہ میں مذکورہ خرچ بیرونِ ملک لے جانے والے کی جانب سے قرض شمار ہوگا، اور قرض پر اضافی رقم لینا یا نفع اٹھانا سود کے زمرے میں آتا ہے جو ناجائز اور حرام ہے، لہذا اگر بیرون ملک جانے والے پر یہ شرط لگائی جائے کہ مذکورہ خرچے کی رقم قسطوں میں اپنی کمائی سے فی صد کے اعتبار سے ادا کرے گا، اور جب خرچے  (قرض) کی رقم وصول  ہوجائے تو مزید کچھ بھی وصول نہیں کیا جائے گا تو یہ صورت جائز ہے، البتہ اگر ہمیشہ کے لیے یعنی قرض وصول  ہونے کے بعد بھی فی صد کے اعتبار سے وصول کرنے کا شرط ہو تو یہ صورت ناجائز ہے۔مرقاۃ المفاتیح  میں  ہے:‌‌"و عن أنس قال: قال رسول الله صلى الله عليه و سلم: «‌إذا ‌أقرض ‌أحدكم ‌قرضًا فأهدي إليه أو حمله على الدابة فلايركبه و لايقبلها إلا أن يكون جرى بينه و بينه قبل ذلك» ... (قبل ذلك) أي الإقراض لما ورد " كلّ قرض جرّ نفعًا فهو ربا". قال مالك: لاتقبل هدية المديون ما لم يكن مثلها قبل أو حدث موجب لها."(كتاب البيوع، باب الربا، الفصل الثالث، ج:6، ص:69، ط:مكتبة امداديه)بدائع الصنائع میں ہے:"(أما) ركنه فهو الإيجاب، و القبول، و الإيجاب قول المقرض: أقرضتك هذا الشيء، أو خذ هذا الشيء قرضًا، و نحو ذلك، و القبول هو أن يقول المستقرض: استقرضت، أو قبلت، أو رضيت، أو ما يجري هذا المجرى."(كتاب القرض، ركن القرض، ج:7، ص:394، ط:دار الكتب العلمية)وفيه يضاً:"فتعين أن يكون الواجب فيه رد المثل ... (و أما) الذي يرجع إلى نفس القرض: فهو أن لايكون فيه جرّ منفعة، فإن كان لم يجز، نحو ما إذا أقرضه دراهم غلة على أن يرد عليه صحاحًا أو أقرضه و شرط شرطًا له فيه منفعة؛ لما روي عن رسول الله صلى الله عليه وسلم أنه «نهى عن قرض جرّ نفعًا»؛ و لأنّ الزيادة المشروطة تشبه الربا؛ لأنها فضل لايقابله عوض، و التحرز عن حقيقة الربا و عن شبهة الربا واجب، هذا إذا كانت الزيادة مشروطةً في القرض."(كتاب القرض، فصل في شرائط ركن القرض، ج:7، ص:395، ط:سعيد)درر الحكام شرح غرر الأحكام میں ہے:"أنّ الديون تقضى بأمثالها."(الكتاب الرابع عشر الدعوى، (المادة 1613) الدعوى هي طلب أحد حقه من آخر في حضور القاضي، ج:2 ص:261، ط: دار إحياء الكتب العربية)شرح المجلہ میں ہے:"کل یتصرف في ملکه کیف شاء".(مادہ:1192،  الفصل الأول في بیان بعض قواعد في أحکام الأملاك، ج:4، ص:132، ط: رشیدیة)فتاوی  شامی میں ہے:"فإن الديون تقضى بأمثالها فيثبت للمديون بذمة الدائن مثل ما للدائن بذمته فيلتقيان قصاصًا."(كتاب الرهن، ‌‌فصل في مسائل متفرقة، ج:6، ص:525، ط: سعید)فقط والله أعلم
                                                  
عنوان: بنک میں زمین کے کاغذات رکھوا کر قرض لینا
سوال: زید کی  زرعی زمین پر کوئی با اثرظالم ناجائز قبضہ کر کے اس زمین کو ہڑپ کرنا چاہتا ہے، جب کہ زید اپنی زمین اس سے آزاد کرانے سے قاصر ہے، اور زیداپنی زندگی کا گزر  بسراسی زمین سے کرتاہے،  زید کو کسی دوست نے مشورہ دیا، آپ اسی زمین کے کاغذات کسی بینک میں گروی رکھوا کر بینک سے، قرضہ لےلو،  قرضہ ادا نہ کرنے کی صورت میں بینک  یہ زمین نیلام کر کے اپنے پیسے وصول کر لےگا اور قبضہ بھی چھڑا لے گا ،اب سوال یہ ہے کہ:کیا اس مجبوری میں زید کا بینک سے قرضہ لینا جائز ہے؟ ورنہ کروڑوں کی زمین وہ ظالم مفت میں ہڑپ کر  جائے گا اور زید کنگال۔
جواب: واضح رہے کہ سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے، اور بینک  سے   ملنے والا قرض سراسر سود پر مشتمل ہوتا ہے،اور بینک سے قرض لینا سودی معاملہ ہے،  اور سودی قرض لینا جائز نہیں  خواہ کوئی چیز گروی رکھوا کر لیا جائے یا بغیر گروی  رکھے  لیا جائے۔لہذا صورتِ مسئولہ میں  زید کے لیے بنک سے سودی قرضہ لینا جائز نہیں ہے ،بلکہ سائل کو چاہیے کہ اپنی زمین بازیاب کرانے کے لیے ذی اثر لوگوں کا تعاون حاصل کرے اور مذکورہ شخص کو سمجھانے بجھانے  کی کوشش کرے ،  پھر بھی مذکورہ شخص اپنی کاروائی سے باز نہ آئے تو زیدکوقانونی کاروائی کر نے کا اختیار ہے۔نیز آدمی  اگر حرام سے بچنے  کے لیے ہمت بلند رکھے اور اللہ تعالیٰ پر بھروسہ رکھے تو اللہ کی طرف سے مدد ہوتی ہے، اور اللہ تعالی ایسی جگہ سے بندوبست کرتے ہیں جو اس کے وہم و گمان میں بھی نہیں ہوتی۔ارشادِ باری تعالیٰ ہے:"{ وَمَنْ يَتَّقِ اللَّهَ يَجْعَلْ لَهُ مَخْرَجًا ، وَيَرْزُقْهُ مِنْ حَيْثُ لَا يَحْتَسِبُ وَمَنْ يَتَوَكَّلْ عَلَى اللَّهِ فَهُوَ حَسْبُهُ إِنَّ اللَّهَ بَالِغُ أَمْرِهِ قَدْ جَعَلَ اللَّهُ لِكُلِّ شَيْءٍ قَدْرًا }" [الطلاق: 2، 3]ترجمه:"اور جو شخص اللہ سے ڈرتا ہے اللہ تعالیٰ اس کے لئے (مضرتوں سے ) نجات کی شکل نکال دیتا ہے "۔(بیان القرآن:2)حدیث مبارک میں ہے:"عن جابر قال: «لعن رسول الله صلَّى الله علَيهِ وسلَّم آكل الرّبا، ومُؤكِله، وكاتبه، وشاهديْهِ» ، وقال: «هم سوَاء»".(الصحیح لمسلم، کتاب المساقات،3/1219،دار احیاء التراث )      مشكاة المصابيح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءا أيسرها أن ینکح الرجل أمه»."(کتاب البیوع ،باب الربوا،1/246 ، ط؛ قدیمی)اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".( کتاب الحواله، باب کل قرض جر  منفعة،14/513،ط؛ ادارۃ القرآن)      الاشباہ والنظائر میں ہے:"وفي القنية و البغية: يجوز للمحتاج الاستقراض بالربح (انتهى)".(ص؛93، الفن الاول، القاعدة الخامسة، ط:قدیمی)فقط والله أعلم
                                                  
عنوان: آن لائن گیمز کی ارننگ کا حکم
سوال: آن لائن گیمز سے حاصل ہونے والی ارننگ(کمائی) حلال ہے یا حرام ؟
جواب: واضح رہے کہ   عام طور سےگیمز  میوزک اور جان دار اشیاء کی  تصاویر پر مشتمل ہوتے ہیں اور اگر میوزک اور جاندار کی تصاویر نہ بھی ہوں، تب بھی اس میں وقت کا ضیاع ہے،عبث اور لایعنی کام ہے مسلمان کی شان یہ ہے کہ وہ لایعنی اور فضول کاموں سے اجتناب کرتاہے ۔حدیث شریف میں رسول کریم صلی اللہ علیہ وسلم  کا ارشاد گرامی ہے:'' انسان کے اسلام کی خوبی یہ ہے کہ وہ اس چیز کو چھوڑ دے جو بے فائدہ ہے "۔اس لیے  آن لائن گیمز کھیل کر اس سے ارننگ کرنا شرعاً جائز نہیں اور اس کی کمائی حلال نہیں ۔البحر الرائق میں ہے :"وظاهر كلام النووي في شرح مسلم الإجماع على تحريم تصويره صورة الحيوان وأنه قال: قال أصحابنا وغيرهم من العلماء: ‌تصوير ‌صور ‌الحيوان حرام شديد التحريم وهو من الكبائر لأنه متوعد عليه بهذا الوعيد الشديد المذكور في الأحاديث يعني مثل ما في الصحيحين عنه - صلى الله عليه وسلم - «أشد الناس عذابا يوم القيامة المصورون يقال لهم أحيوا ما خلقتم» ثم قال وسواء صنعه لما يمتهن أو لغيره فصنعته حرام على كل حال لأن فيه مضاهاة لخلق الله تعالى وسواء كان في ثوب أو بساط أو درهم ودينار وفلس وإناء وحائط وغيرها اهـ. فينبغي أن يكون حراما لا مكروها إن ثبت الإجماع أو قطعية الدليل لتواتره."(باب مایفسد الصلاۃ وما یکرہ فیہا ،ج:2،ص:29،دارالکتاب الاسلامی)الموسوعۃ الفقہیۃ الکویتیۃ میں ہے :"الإجارۃ علی المنافع المحرمة کالزنی والنوح والغناء والملاهی محرمة وعقدہا باطل لا یستحق به أجرۃ، ولا یجوز استئجار کاتب لیکتب له غناءا ونوحًا ، لأنه انتفاع بمحرم. وقال أبو حنیفة : یجوز ، ولا یجوز الاستئجار علی حمل الخمر لمن یشربها ، ولا علی حمل الخنزیر."(کتاب الاجارۃ،الاجارۃ علی المعاصی ،ج:1،ص:290،دارالسلاسل)فقط واللہ اعلم
                                                  
عنوان: جاز کیش پر ملنے والے فری منٹس کا حکم
سوال: جاز کیش ایپ میں پیسے ڈپازٹ کرنے پر جاز کال مفت دی جاتی ہے تو کیا یہ جائز ہے یا نہیں ؟  اور  جتنے زیادہ پیسے رکھوائے جاتے  ہیں، اتنے ہی فری منٹ آپ کو دیے جاتے ہیں!
جواب: صورتِ  مسئولہ میں جاز  کیش موبائل اکاؤنٹ میں اگر  مخصوص رقم جمع کرانے کی شرط پر کمپنی کی طرف سے مختلف سہولیات (مثلاً: فری منٹس، انٹرنیٹ ایم بی ، میسج، کیش بیک وغیرہ) فراہم کی جاتی ہوں  تو چوں کہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ شرعًا ناجائز ہے؛ اس لیے کہ قرض پر شرط لگاکر نفع  کے لین دین  کو نبی کریم ﷺ نے سود قرار دیا ہے ،لہٰذا  کمپنی کی طرف سے ملنے والی مشروط سہولیات (فری منٹس، انٹرنیٹ ایم بی ، میسج، کیش بیک وغیرہ) کو استعمال کرنا جائز  نہیں ہے،  صرف اصل رقم کے بقدر  استفادہ کرسکتے  ہیں، ہاں اگر بلاشرط اپني مرضي  سے   دے تو  جائز ہے۔فتاوی شامی میں ہے:"(قوله : كل قرض جر نفعاً حرام) أي إذا كان مشروطاً كما علم مما نقله عن البحر".(مطلب كل قرض جر نفعاً حرام ، ج: ۵، صفحہ: ۱۶۶،  ط: سعيد)''البحر الرائق'' میں ہے:"ولايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام".(فصل في بيان التصرف في المبيع و الثمن، ج: ۶، صفحه : ۱۳۳، ط:دار الكتب الاسلامي)فقط واللہ اعلم
                                                  
عنوان: ہوٹل والوں کی طرف سے ملنے والی اشیاء کا حکم
سوال: ہم نے ایک ہوٹل کا کمرہ آٹھ دن کیلئے بک کیا،ہوٹل والے ہمیں روزانہ استعمال کیلئے صابن شیمپوز وغیرہ دیتے ہیں ، کیا یہ صابن، شیمپو ہم استعمال کرنے کے بجائے اپنے بیگ میں رکھ سکتے ہیں؟
جواب: واضح رہے کہ ہوٹلوں میں عموماًجو چیزیں مثلاً صابن،شیمپو وغیرہ جو ضرورت کی اشیاءمہیا کی جاتی ہیں،بطورِ اباحت کےدی جاتی ہے،یعنی  ہوٹل میں رہائش پذیر لوگوں کو سہولت فراہم کرنے،اور اُسی جگہ ہی استعمال کرنے کے لیےدی جاتی ہیں، نہ کہ مالکانہ طور دی جاتی ہیں،لہذا  ان اشیاء کو جمع کرنا، اوربیگ میں رکھ  کرساتھ لے جانا  شرعاًجائز نہیں ،ہاں  اگر  ہوٹل کی طرف سےبطورِ تملیک دی جاتی ہوں اس کی صراحت کر دی گئی ہو  یا باقاعدہ رہائش لیتے وقت ان چیزوں کی بھی کٹوتی ہوتی ہو،تو اس صورت میں ساتھ لے جانے ،اور بیگ میں رکھنا جائز ہوگا ۔مجلۃ الاحکام میں ہے:"(المادة 836) ‌الإباحة هي عبارة عن إعطاء الرخصة والإذن لشخص أن يأكل أو يتناول شيئا بلا عوض."(الكتاب السابع: في الهبة، المقدمة في بيان الإصلاحات الفقهية المتعلقة بالهبة، ص: 161 ط: نور محمد کراچی)دررالحکام  فی شرح مجلۃ الاحکام میں ہے:"ولكن بما أن هذه الأشياء ستبقى في ملكية مالكها فلصاحبها استردادها من يد الآخذ إذا وجدت عينا، لأن رميها إباحة وليس تمليكا. وفي ‌الإباحة حيث إن المال الذي أبيح لا يخرج من ملكية صاحب المال فحق استرداده باق (فتح القدير)."(الكتاب السادس الأمانات، الباب الأول في بيان بعض الأحكام العمومية المتعلقة بالأمانات،(المادة 769) وجد شيئا في الطريق أو في محل آخر وأخذه على أنه مال له، ج:2 ص:242 ط: دار الجیل)فقط واللہ اعلم
                                                  
عنوان: مذہب اسلام اور شریعت محمدیہ کی رو سے سود کا حکم
سوال: سود کے متعلق کیاحکم ہے؟
جواب: قرآن و حدیث کی قطعی نصوص کی روشنی میں  سود  نہ صرف قطعی طور پر حرام  اور گناہ کبیرہ ہے، بلکہ شریعت نےاُسے اللہ اور اس کے رسول کے ساتھ جنگ کرنے کے مترادف قرار دیاہے، جیسا کہ قرآنِ مجید میں ہے:"{يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ ، فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}."[البقرة: 278، 279]ترجمہ:"اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔"(از بیان القرآن)ارشاد باری تعالیٰ ہے:"{يَمْحَقُ اللَّهُ الرِّبَا وَيُرْبِي الصَّدَقَاتِ}."[البقرة: 276] ترجمہ:"اللہ سود کو مٹاتے ہیں،  اور صدقات کو بڑھاتے ہیں"۔(از بیان القرآن)حدیثِ مبارک میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»".(صحیح مسلم ،باب لعن آکل الربا۔۔۔۔،ج:3،ص:1219،داراحیاء التراث )ترجمہ:"حضرت جابر رضی اللہ تعالیٰ عنہ سے روایت ہے کہ  رسولِ کریم ﷺ نے  سود  کھانے (لینے) والے پر،  سود کھلانے (دینے)  والے پر،  سودی لین دین  لکھنے والے پر اور اس کے گواہوں پر سب ہی پر لعنت فرمائی ہے نیز آپ ﷺ نے فرمایا کہ یہ سب (اصل گناہ میں) برابر ہیں۔"لہذا کسی سے سودی رقم کا لین دینے کرنا، یا سودی کاروبار کرنا یا پھر سودی معاملہ میں کسی بھی قسم کی معاونت کرنا شریعت محمدیہ کی رو سے حرام اور ناجائز ہے، اس سے اجتناب کرنا ضروری ہے۔سود کے حوالہ سے مزید تفصیل کے لیے مندرجہ ذیل لنک پر موجود فتوی اور مضمون ملاحظہ کیجیے:سود کا حکمسود انسانوں کو ہلاک کرنے والا گناہفقط واللہ اعلم
                                                  
عنوان: غبنِ فاحش کسے کہتے ہیں؟
سوال: غبنِ فاحش کسے کہتے ہے؟
جواب: "غبنِ فاحش" سے مراد یہ ہے کہ  کسی چیز کی بازار میں جو زیادہ سے زیادہ  قیمت لگائی جاتی ہے،اس سے بھی زیادہ قیمت وصول کی جاۓ،مثلاً ایک چیز مارکیٹ میں 100 سے 120 روپے کے درمیان فروخت ہوتی ہے ،120 سے  زیادہ کی فروخت نہیں ہوتی ،لیکن کوئی شخص وہی چیز  200 یا300 روپے میں فروخت کرتا ہےتو یہ غبنِ فاحش ہے،اس طرح خرید و فروخت کرنے سے خرید و فروخت جائز ہوگی اور نفع بھی فروخت کنندہ کے لیے حلال ہوگا،لیکن یہ عمل شرعاًمکروہ ہے۔مبسوطِ سرخسی میں ہے:"فالبيع ما شرع إلا لطلب الربح والفضل فالفضل الذي ‌يقابله ‌العوض حلال ككسبه بالبيع."(كتاب البيوع، أنواع الربا، 119/12،ط: دارالمعرفة)الفقہ علی المذاہب الاربعہ میں ہے:"‌الحنفية - ‌قالوا: ‌الغبن ‌الفاحش هو ما لا يدخل تحت تقويم المقومين، كما إذا اشترى سلعة بعشرة فقومها بعض أهل الخبرة بخمسة، وبعضهم بستة، وبعضهم بسبعة، ولم يقل أحد إنها بعشرة فالثمن الذي اشتريت به لم يدخل تحت تقويم أحد."(‌‌كتاب أحكام‌‌ البيع وما يتعلق به، ‌‌مبحث البيع بالغبن الفاحش،256/2، ط: دارالکتب العلمیة)فقط واللہ أعلم
                                                  
عنوان: No Cost EMI Scheme سے خریداری کا حکم
سوال: ایک شخص نے بجاج کمپنی سے نو کوسٹ ای ایم آئی اسکیم کے ذریعے اے سی خریدا، درمیان میں فائنانس کمپنی کا واسطہ تھا، فائنانس کمپنی نے اپنی خدمات پیش کرنے کے لیے کچھ سروس چارج بھی لیا۔“ کیا اس طرح کا معاملہ کرنا درست ہے؟ اگر اس طرح کا معاملہ کرنا درست نہیں ہے تو اب یہ شخص کیا کرے جب کہ یہ لاعلمی میں معاملہ کر چکا ہے؟
جواب: ہماری معلومات کے مطابق (No Cost EMI) نو کوسٹ ای ایم آئی اسکیم (جس میں بغیر سود کے، صرف اصل قرضہ لوٹانے کا معاہدہ سمجھا جاتا ہے) میں بجاج کمپنی سے یہ معاہدہ ہوتا ہے کہ اگر مقررہ مدت تک  قرض کی ادائیگی نہ ہوسکی تو قرض لینے والے شخص کو بقیہ اقساط کے ساتھ سود بھی ادا کرنا ہوگا۔ سائل نے سوال میں مکمل معاہدے کی وضاحت نہیں کی ہے، تاہم اگر اس طرح کی شرط معاہدے میں ہو تو ایسا معاہدہ کرنا سودی معاہدے پر رضامندی کی وجہ سے ناجائز ہے۔اگر ایسا معاہدہ کر لیا ہے اور  اب غلطی کا احساس ہوا تو سب سے پہلے سچے دل سے توبہ و استغفار کرے۔ پھر اگر معاہدہ ختم کرنے کی صورت ہو تو ختم کر دے۔ ختم کرنے کی صورت نہ ہو تو جلد از جلد اسے پورا کرے اور کوشش کرے کہ مقررہ وقت میں ہی قسطوں کی ادائیگی ہوجائے تاکہ عملاً سود دینے والا نہ بن جائے۔عمدة القاري میں ہے:"حدثنا محمد بن بشار قال حدثنا غندر قال نزلت حدثنا شعبة عن منصور عن أبي الضحى عن مسروق عن عائشة رضي الله تعالى عنها قالت لما آخر البقرة قرأهن النبي صلى الله عليه وسلم عليهم في المسجد ثم حرم التجارة في الخمر. .مطابقته للآية التي هي مثل الترجمة من حيث إن آيات الربا التي في آخر سورة البقرة مبينة لأحكامه وذامة لآكليه، فإن قلت: ليس في الحديث شيء يدل على كاتب الربا وشاهده؟ قلت: لما كانا معاونين على الأكل صارا كأنهما قائلان أيضا: إنما البيع مثل الربا، أو كانا راضيين بفعله، والرضى بالحرام حرام أو عقد الترجمة لهما ولم يجد حديثا فيهما بشرطه، فلم يذكر شيئا."(كتاب البيوع، باب آكل الربا وشاهده وكاتبه، ج11، ص200، دار إحياء التراث العربي)فقط والله أعلم
                                                  
عنوان: کرایہ کا مکان آگے زیادہ کرائے پر دینا
سوال: اگر کوئی  شخص کسی  کو 3 لاکھ ایڈوانس  دے اور کرایہ کم دے اور مثلاً پندرہ سو کرایہ لے ، اور وہی کرایہ دار اس گھر کو کسی دوسرے شخص کو بارہ ہزار کرائے  پر دے تو کیا یہ جائز ہے؟
جواب: واضح رہے کہ ایڈوانس زیادہ دینے کی شرط پر  کرائے میں  کمی کرنا سود ہونے کی وجہ سے ناجائز ہے؛ اس لیے کہ ایڈوانس رقم درحقیقت مالکِ مکان کے ذمہ قرض ہوتی ہے اور قرض کے عوض کسی قسم کا مشروط نفع اٹھانا سود ہونے کی وجہ سے حرام ہے، لہذا  صورت ِ مسئولہ میں ایڈوانس کی  زیادتی کی شرط لگا کرکرایہ میں کمی کرناشرعاً ناجائز ہے ،اس طرح کے معاملہ سے اجتناب کیا جائے، اور اگر ایڈوانس زیادہ دینے کی شرط پر کرایہ کی رقم کم  نہ  ہو تو  جائز ہے،  نیز   اگر  کرایہ  دار  کسی دوسرے شخص کو آگے کرایہ پر دیتا ہے تو اس کے لیے دو شرطیں ہیں:(1) وہ کسی ایسے شخص کو دکان کرایہ پر نہیں دے سکتا جس کے کام سے دکان میں نقصان ہو۔(2) دکان کا کرایہ، اصل کرایہ سے زیادہ نہ لے، ورنہ زیادتی اس کے لیے حلال نہیں ہوگی۔تاہم دو صورتوں میں وہ پہلے کرایہ سے زیادہ پر بھی آگے کرایہ پر دے سکتا ہے :(1) دوسرا کرایہ پہلے کی جنس میں سے نہ ہو، یعنی پہلے کرایہ روپے میں ہو تو یہ آگے پیسے کے بجائے کسی اور چیز پر کرایہ مقرر کرے۔(2) کرایہ دار نے اس کرایہ کی دکان میں کچھ اضافی کام (مثلاً رنگ،  ٹائلز، یا اس میں کوئی اضافہ یادیگر تعمیراتی کام) کرایا ہو، تو ایسی صورت میں وہ پہلے کرایہ سے زیادہ پر بھی دوسرے کو کرایہ پر دے سکتا ہے۔النتف فی الفتاوی میں ہے :"أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک) الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه."(انواع الربا،الربا فی القروض ،ج:1،ص:484،دارالفرقان )المحيط البرهاني للإمام برهان الدين میں ہے:"قال محمد رحمه الله: وللمستأجر أن يؤاجر البيت المستأجر من غيره، فالأصل عندنا: أن المستأجر يملك الإجارة فيما لايتفاوت الناس في الانتفاع به؛ وهذا لأنّ الإجارة لتمليك المنفعة والمستأجر في حق المنفعة قام مقام الآجر، وكما صحت الإجارة من الآجر تصح من المستأجر أيضاً فإن أجره بأكثر مما استأجره به من جنس ذلك ولم يزد في الدار شيء ولا أجر معه شيئاً آخر من ماله مما يجوز عند الإجارة عليه، لاتطيب له الزيادة عند علمائنا رحمهم الله". (‌‌‌‌كتاب الإجارات، الفصل السابع: في إجارة المستأجر، 7 / 429، ط: دار الكتب العلمية، بيروت)فتاوی عالمگیری میں ہے:"‌وإذا ‌استأجر ‌دارا ‌وقبضها ‌ثم ‌آجرها فإنه يجوز إن آجرها بمثل ما استأجرها أو أقل، وإن آجرها بأكثر مما استأجرها فهي جائزة أيضا إلا إنه إن كانت الأجرة الثانية من جنس الأجرة الأولى فإن الزيادة لا تطيب له ويتصدق بها، وإن كانت من خلاف جنسها طابت له الزيادة ولو زاد في الدار زيادة كما لو وتد فيها وتدا أو حفر فيها بئرا أو طينا أو أصلح أبوابها أو شيئا من حوائطها طابت له الزيادة، وأما الكنس فإنه لا يكون زيادة وله أن يؤاجرها من شاء إلا الحداد والقصار والطحان وما أشبه ذلك مما يضر بالبناء ويوهنه هكذا في السراج الوهاج". (كتاب الإجارة، السابع في إجارة المستأجر، 4/ 425، ط: دار الفكر بيروت)فقط واللہ أعلم
                                                  
عنوان: کریڈٹ کارڈ کا حکم
سوال: کریڈٹ کارڈ کا کیا حکم ہے؟
جواب: واضح رہے کہ کسی معاملے کے حلال وحرام ہونے کا مدار درحقیقت وہ معاہدہ ، شرائط اور قواعد ہوتے ہیں  جو فریقین کے درمیان طے پاتے ہیں، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ معاہدہ کرتا ہے کہ: اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا اور دینا  حرام ہے اسی طرح اس کا معاہدہ کرنا بھی شرعاً ناجائز اور حرام ہے۔ اس بنیاد پر  اگر کریڈٹ کارڈ لینے والا لی گئی رقم  بالفرض مقررہ مدت میں واپس بھی کردے تو بھی معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ صحیح مسلم  میں ہے : ” من اشترط شرطاً لیس فی کتاب اللّٰه فهوباطل و إن کان مائة شرط“۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے؛ اس لیے ادائیگی کی صورت کوئی بھی ہو  اس سےاور اس کے استعمال سے قطع نظر نفس معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔تفسیر قرطبی میں ہے:"وقد روي عن عمر بن عبد العزيز [رضي الله عنه] أنه أخذ قوما يشربون الخمر، فقيل له عن أحد الحاضرين: إنه صائم، فحمل عليه الأدب وقرأ هذه الآية (إنكم إذا مثلهم) أي إن الرضا ‌بالمعصية ‌معصية."(النساء، آیت نمبر 140، جلد: 5، صفحہ: 418، طبع: دار الکتب المصریۃ)جامع العلوم والحكم میں ہے:"«لأن الرضا بالخطايا من أقبح المحرمات»."(ج:2، ص:245، ط: مؤسسة الرسالة)فقط واللہ اعلم
                                                  
عنوان: قرض دار کا قرض واپس کرتے وقت اپنی خوشی سے اضافے کے ساتھ قرض واپس کرنا
سوال: میں نے ایک دوست کو دوماہ کے لیے ایک لاکھ روپے قرض دیے، اس نے مجھے پیسے دو ماہ کے بعد لوٹا دئیے ،ساتھ میں مجھے پانچ ہزار روپے بھی دیے، اورکہا: میری طرف سے آپ کی خدمت ہے، میں نے کہا: کہیں یہ پانچ ہزار  ایک لاکھ کے عوض میں تو نہیں  دے رہے ؟ اس نے کہا: میرا دل چاہ رہا تھا ،اس کا آپ کے قرض کے ساتھ کوئی تعلق نہیں ہے،تو کیا میں یہ پانچ ہزار روپے لے سکتا ہوں ؟
جواب: صورتِ مسئولہ میں اگر آپ کا مقروض کے ساتھ قرض واپس کرتے وقت زیادتی  کا معاہدہ نہیں ہواتھا،اور نہ ہی آپ  کے عرف میں یہ رواج ہے کہ قرض ادا کرتے وقت زیادتی کرنی پڑتی ہے،بلکہ بغیر کسی معاہدہ اور عرف کے مقروض اپنی خوشی سے پانچ ہزار کی زیادتی دے رہا ہے ،تو اس کا لینا آپ کے لیے جائز ہے،اورمقروض کو اس پر اجر اور ثواب ملے گا،احادیث میں اس کی ترغیب وارد ہوئی ہے ،چنانچہ آپ ﷺ نے فرمایا :تم میں سے بہترین شخص وہ ہے جو قرض کی ادائیگی زیادہ اچھے طریقہ سے کرنے والا ہو۔  صحیح مسلم میں ہے:"عن أبي رافع  أن رسول الله صلى الله عليه وسلم استسلف من رجل بكرا، ‌فقدمت ‌عليه ‌إبل من إبل الصدقة، فأمر أبا رافع أن يقضي الرجل بكره، فرجع إليه أبو رافع فقال: لم أجد فيها إلا خيارا رباعيا، فقال: أعطه إياه، إن خيار الناس أحسنهم قضاء ."(‌‌باب من استسلف شيئا فقضى خيرا منه، وخيركم أحسنكم قضاء، ج:5، ص:45، ط:دار الطباعة العامرة)فقط واللہ اعلم
                                                  
عنوان: دودھ پیتے ہوئے بچہ ماں کے نیچے دب کر مرجائے تو کفارہ کا حکم
سوال: میرا سوال ہے 25سال پہلے ایک عورت کا بچہ چھاتی سے دودھ پیتے ہوئے فوت ہوگیا تھا کیا توبہ استغفار سے معافی ہوجائے گی ؟
جواب: صورت مسئولہ میں اگر بچہ  چھاتی سے دودھ پیتے ہوئے غلطی سے سوتے میں ماں کے نیچے دب کر فوت ہوجائےتو یہ قتل جاری مجری خطا ہے، اس میں  توبہ استغفار کے ساتھ عاقلہ پر دیت اور والدہ پر  کفارہ لازم ہے،  دیت کی مقدارسو اونٹ یا دس ہزار درہم یا ایک ہزار دینار(موجودہ زمانے کے اعتبار سے 30 کلو 618 گرام چاندی)  یا اس کے برابر قیمت ہے،   دیت میں حاصل شدہ مال مقتول کے ورثہ میں شرعی اعتبار سے تقسیم ہو گا۔ ماں بچے کی میراث سے محروم ہوگی۔اورجو وارث اپنا حصہ معاف کر دے گا اس قدر معاف ہو جائے گا اوراگر سب نے معاف کر دیا تو سب معاف ہو جائے گا۔  کفارے میں مسلسل ساٹھ روزے رکھنا   لازم ہو گا،  کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے، ہاں! عورت کے حیض کی وجہ سے تسلسل ختم نہیں ہو گا، یعنی اگرعورت   60 روزے کفارہ میں رکھ رہی ہے تو  60 روزے رکھنے کے دوران ماہ واری کے آنے سے کوئی فرق نہیں پڑے گا وہ ماہ واری سے فراغت کے بعد 60 روزوں کو جاری رکھے گی۔اوراگربچہ چھاتی سے دودھ پیتے ہوئے ماں کے نیچے دب کرفوت نہیں ہواہے تواس کے علاوہ کیا صورت ہے ؟ مسئلہ کی مکمل وضاحت کرکے دوبارہ جواب معلوم کریں۔فتاوی شامی میں ہے :"(و) الرابع (ما جرى مجراه) مجرى الخطأ (كنائم انقلب على رجل فقتله) ؛ لأنه معذور كالمخطئ (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة(قوله والرابع ما جرى مجراه إلخ) فحكمه حكم الخطأ في الشرع، لكنه دون الخطأ حقيقة فإن النائم ليس من أهل القصد أصلا، وإنما وجبت الكفارة لترك التحرز عن نومه في موضع يتوهم أن يصير قاتلا، والكفارة في قتل الخطأ إنما تجب لترك التحرز أيضا، وحرمان الميراث لمباشرة القتل وتوهم أن يكون متناعسا لم يكن نائما قصدا منه إلى استعجال الإرث، والذي سقط من سطح فوقع على إنسان فقتله أو كان في يده لبنة أو خشبة فسقطت من يده على إنسان أو كان على دابة فأوطأت إنسانا فقتله مثل النائم لكونه قتلا للمعصوم من غير قصد كفاية (قوله لترك العزيمة) وهي هنا المبالغة في التثبت. قال في الكفاية: وهذا الإثم إثم القتل؛ لأن نفس ترك المبالغة في التثبت ليس بإثم، وإنما يصير به آثما إذا اتصل به القتل فتصير الكفارة لذنب القتل وإن لم يكن فيه إثم قصد القتل اهـ تأمل".(رد المحتار علی الدر المختار ، کتاب الجنایات،ج:6،ص:531،سعید)فتاوی ہندیہ میں ہے :"وأما ما جرى مجرى الخطأ فهو مثل النائم ينقلب على رجل فيقتله فليس هذا بعمد، ولا خطأ كذا في الكافي وكمن سقط من سطح على إنسان فقتله، أو سقط من يده لبنة، أو خشبة، وأصابت إنسانا وقتلته، أو كان على دابة فوطئت دابته إنسانا هكذا في المحيط - وحكمه - حكم الخطأ من سقوط القصاص ووجوب الدية والكفارة وحرمان الميراث كذا في الجوهرة النيرة".(الفتاوی الھندیۃ ، کتاب الجنایات،ج:6،ص:3،المطبعۃ الکبرٰ ی الامیریۃ)وفيه ا أيضاّ:"وكل دية وجبت بنفس القتل يقضى من ثلاثة أشياء في قول أبي حنيفة - رحمه الله تعالى - من الإبل والذهب والفضة كذا في شرح الطحاوي.قال أبو حنيفة - رحمه الله تعالى -: من الإبل مائة، ومن العين ألف دينار، ومن الورق عشرة آلاف، وللقاتل الخيار يؤدي أي نوع شاء كذا في محيط السرخسي وقالا: ومن البقر مائتا بقرة، ومن الغنم ألفا شاة، ومن الحلل مائتا حلة كل حلة ثوبان كذا في الهداية".(الفتاوي الهندية ، کتاب الجنایات،الباب الثامن فی الدیات،ج:6،ص:24،المطبعۃ الکبرٰ ی الامیریۃ)فتاوی شامی میں ہے :"عفو الولي عن القاتل أفضل من الصلح والصلح أفضل من القصاص، وكذا عفو المجروح. لا تصح توبة القاتل حتى يسلم نفسه للقود وهبانية(قوله عفو الولي عن القاتل أفضل) ويبرأ القاتل في الدنيا عن الدية والقود؛ لأنهما حق الوارث بيري".(رد المحتار علي الدر المختار ، کتاب الجنایات،ج:6،ص:548،سعید)فقط واللہ اعلم
                                                  
عنوان: ٹورنامنٹ کے لیے انٹری فیس لینے کا حکم
سوال: 1) ٹورنامنٹ میں مختلف ٹیموں سے انٹری فیس  لی جاتی ہے،  کیا یہ جائز ہے یا نہیں؟(اس انٹری فیس سے  میدان کا کرایہ، جیتنے والی ٹیم  اور اچھی کارکردگی دکھانے والے کھلاڑیوں کے لیے  انعام وغیرہ کا انتظام کیا جاتا ہے۔)2) اگرکوئی  شخص اپنی زمین ٹورنامنٹ منعقد کرانے  کے لیے دے دے  اور ہر سال اس بندے کو اس کے عوض مخصوص رقم  دی جاتی ہے،  کیا ان پیسوں کو لینا زمین مالک  کے لیے جائز ہے یا نہیں؟
جواب: 1) جائز کھیل کے لیے کھیل کی جگہ کا کرایہ  کا لینا اور جیتنے والوں کے لیے انعام وغیرہ کا اہتمام کرنا  جائز ہے، لہذا صورتِ مسئولہ میں  جائز  کھیل کے ٹورنامنٹ  میں شرکت کرنے والی ٹیموں سے  انٹری فیس لینا جائز ہے، البتہ ناجائز کھیل کے لیے لینا درست نہیں۔2) صورتِ مسئولہ میں  جائز کھیل کے ٹورنامنٹ کے لیے جگہ کرائے پر دینا جائز ہے، بشرط کہ اس میں کھیلے جانے والے میچز میں شرعاً کوئی خرابی نہ ہو، جیسے جوے کا لین دین وغیرہ۔اللہ تعالی کا ارشاد ہے:"وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ." ﴿المائدة: ٢﴾"اور گناہ اور زیادتی میں ایک دوسرے کی اعانت مت کرو اور اللہ سے ڈرا کرو بلاشبہ اللہ سخت سزا دینے والے ہیں۔"(ترجمہ از بیان القرآن)  تکملۃ فتح الملہم شرح صحیح المسلم میں ہے:"فالضابط في هذا . . . أن اللهو المجرد الذي لا طائل تحته، وليس له غرض صحيح  مفيد في المعاش ولا المعاد حرام اور مكروه تحريماً، . . . وما كان فيه غرض  ومصلحة دينية أو دنيوية، فإن ورد النهي  عنه من الكتاب أو السنة . . . كان حراماً أو مكروهاً تحريماً، ... وأما مالم يرد فيه النهي عن الشارع وفيه فائدة ومصلحة للناس، فهو بالنظر الفقهي علي نوعين ، الأول ما شهدت التجربة بأن ضرره أعظم من نفعه ومفاسده أغلب علي منافعه، وأنه من اشتغل به الهاه عن ذكر الله  وحده وعن الصلاة والمساجد التحق ذلك بالمنهي عنه لاشتراك العلة فكان حراماً أو مكروهاً، والثاني ماليس كذالك  فهو أيضاً إن اشتغل به بنية التلهي والتلاعب فهو مكروه، وإن اشتغل به لتحصيل تلك المنفعة وبنية استجلاب المصلحة فهو مباح،  بل قد ير تقي إلى درجة الاستحباب أو أعظم منه ... وعلي هذا الأصل فالألعاب التي يقصد بها رياضة الأبدان أو الأذهان جائزة في نفسها مالم يشتمل علي معصية أخري، وما لم يؤد الانهماك فيها إلى الاخلال بواجب الإنسان في دينه و دنياه."( کتاب الرؤیا، ج:4، ص:435،  ط:  دارالعلوم کراچی)فقط واللہ اعلم
                                                  
عنوان: ویڈیوز لائک کرنا اور کمنٹ کرکے پیسہ کمانے کا حکم
سوال: انٹرنیٹ پر ویڈیوز  دیکھنے اور لائک اور کمنٹ کر کے ایک ویب سائٹ  کو اس کا سکرین شوٹ بھیجنا کہ ہم نے یہ ویڈیو پر کام کر لیا ہے، اس کے عوض میں وہ ویب سائٹ ہر ویڈیو پر ہمیں پیسے دیتی ہے، جتنی ویڈیو پر لائک اور کمنٹ کریں گے اتنے پیسے زیادہ ملیں  گے تو ایسا کمانا جائز ہے؟
جواب: صورت ِ مسئولہ میں مذکورہ  طریقہ سے رقم حاصل کرنا درج ذیل  مفاسد کی وجہ سے  ناجائز ہے : صورت مسئو لہ میں  روزانہ لائک  اور کمنٹ کرنے کے لیے جو ٹاسک ملتا ہے اور اس پر کلک کرنے پر بطور معاوضہ پیسہ دیا جاتا ہے اور  لائک اور کمنٹ  کرنا  فی نفسہ کوئی  مفید عمل نہیں جس پر اجارہ کو درست کہا جا سکے۔اور دوسری خرابی یہ ہے کہ     ویڈیوز    جاندار کی  یا نامحرم کی تصویر پر مشتمل  ہوتی ہیں جن کودیکھ کر اس کو لائک کیا جاتا ہے ۔اور جان دار اشیاء اور غیر محرم کی تصاویر دیکھنا اور اس کو لائک کرنا شرعاً جائز ہی  نہیں ہے چہ جائیکہ اس عمل کوآمدن کاذریعہ بنایا جائے ۔فتاوی شامی میں ہے :"‌والأجرة ‌إنما ‌تكون ‌في ‌مقابلة ‌العمل".(باب المہر،ج:3،ص:156،سعید)البحر الرائق میں ہے :"وظاهر كلام النووي في شرح مسلم الإجماع على تحريم تصويره صورة الحيوان وأنه قال: قال أصحابنا وغيرهم من العلماء: ‌تصوير ‌صور ‌الحيوان حرام شديد التحريم وهو من الكبائر لأنه متوعد عليه بهذا الوعيد الشديد المذكور في الأحاديث يعني مثل ما في الصحيحين عنه - صلى الله عليه وسلم - «أشد الناس عذابا يوم القيامة المصورون يقال لهم أحيوا ما خلقتم» ثم قال وسواء صنعه لما يمتهن أو لغيره فصنعته حرام على كل حال لأن فيه مضاهاة لخلق الله تعالى وسواء كان في ثوب أو بساط أو درهم ودينار وفلس وإناء وحائط وغيرها اهـ. فينبغي أن يكون حراما لا مكروها إن ثبت الإجماع أو قطعية الدليل لتواتره."(باب مایفسد الصلاۃ وما یکرہ فیہا ،ج:2،ص:29،دارالکتاب الاسلامی)الموسوعۃ الفقہیۃ الکویتیۃ میں ہے :"الإجارۃ علی المنافع المحرمۃ کالزنی والنوح والغناء والملاہی محرمۃ وعقدہا باطل لا یستحق بہٖ أجرۃ۔ ولا یجوز استئجار کاتب لیکتب لہٗ غنائً ونوحًا ، لأنہٗ انتفاع بمحرم۔ وقال أبو حنیفۃ : یجوز ، ولا یجوز الاستئجار علی حمل الخمر لمن یشربہا ، ولا علی حمل الخنزیر."(کتاب الاجارۃ،الاجارۃ علی المعاصی ،ج:1،ص:290،دارالسلاسل)فقط واللہ  اعلم
                                                  
عنوان: میزان بینک کے مسئلے میں کون سا فتاوی پر عمل کریں؟
سوال: کسی بھی ایک مسئلے پر مختلف علماء کی مختلف آراء ہوتی ہیں، اس صورت حال میں عوام کس کی بات مانیں  مثلاً: میزان بینک کے بارے میں بنوری ٹاون کا فتوی ہے کہ اس کے منافع نا جائز  ہیں،جب کہ دارلعلوم کراچی اس کو جائز قرار دیتا ہے۔ اس صورت میں عوام کہاں جائے؟
جواب: مروجہ اسلامی بینکاری کے حوالہ سے علماء کا ا ختلاف راجح مرجوح کا اختلاف نہیں، بلکہ یہ اختلاف، حلال اور حرام کا اختلاف ہے،  علماء کی ایک  جماعت  حرام قرار دیتی ہے اور بعض علماء حلال قرار دیتے ہیں، ایسے مسئلہ میں کہ جب حلال و حرام میں اختلاف ہو اور  کوئی شخص کسی ایک رائے کو قوتِ دلیل کی بنا پر ترجیح نہیں  دے سکتا ہو  تو اس صورت میں احتیاط اور سلامتی کی راہ یہ ہے کہ حرام کو مقدم رکھا جائےاور وہ کام چھوڑ دیا جائے کیوں کہ   بالفرض اگر حلال کہنے والوں کے موقف کو تسلیم کیا جائے تو اسلامی بینک کے ذریعہ سرمایہ کاری زیادہ سے زیادہ مباح عمل ہے۔  دوسری طرف حرام میں وقوع کا امکان ہے، مباح کو اختیار کرنا ضروری نہیں اس لیے مباح کو اختیار کرنے کی بجائے حرام سے بچا جائے کیوں کہ حرام سے  بچنا فرض ہے۔الفروق للقرافی میں ہے:فان اختلف العلماء فی فعل هل هو مباح او حرام فالورع الترک.( الفرق السادس والعشرون والمئتان من الفروق، ج: ۴، ص: ۲۷۔ ط:عالم الکتب) الأشباہ و النظائر لابن نجیم میں ہے:ما اجتمع محرم ومبيح إلا غلب المحرم "والعبارة الأولى لفظ حديث أورده جماعة {ما اجتمع الحلال والحرام إلا غلب الحرام الحلال} .قال العراقي: لا أصل له وضعفه البيهقي، وأخرجه عبد الرزاق موقوفا على ابن مسعود رضي الله عنه، وذكره الزيلعي شارح الكنز في كتاب الصيد مرفوعا. فمن فروعها ما إذا تعارض دليلان أحدهما يقتضي التحريم، والآخر الإباحة قدم التحريم، وعلله الأصوليون بتقليل النسخ؛ لأنه لو قدم المبيح للزم تكرار النسخ لأن الأصل في الأشياء الإباحة، فإذا جعل المبيح متأخرا كان المحرم ناسخا للإباحة الأصلية، ثم يصير منسوخا بالمبيح.(ص:۹۳، ط: دار الکتب العلمیۃ بیروت)فقط واللہ اعلم
                                                  
عنوان: سودی رقم نہ لوٹانا
سوال: کیا سود کی رقم نہ لوٹانے پر گناہ ہوگا؟
جواب: صورت مسئولہ میں سودی رقم نہ لوٹانے پر گناہ ہوگا، لہذا جلد سے جلد یہ رقم اس کے مالک کو لوٹا دے، اگر مالک موجود نہ ہو تو اس کے ورثاء کو دے دے، اور اگر مالک کو لوٹانا ممکن نہ ہو تو اس صورت میں کسی مستحق غریب کو ثواب کی نیت کے بغیر صدقہ کردے۔فتاوی شامی میں ہے:"قال بعض مشايخنا: كسب المغنية كالمغصوب لم يحل أخذه، وعلى هذا قالوا لو مات الرجل وكسبه من بيع الباذق أو الظلم أو أخذ الرشوة يتورع الورثة، ولا يأخذون منه شيئا وهو أولى بهم ويردونها على أربابها إن عرفوهم، وإلا تصدقوا بها لأن ‌سبيل ‌الكسب الخبيث التصدق إذا تعذر الرد على صاحبه اهـ."(‌‌كتاب الحظر والإباحة‌‌، باب الاستبراء وغيره‌‌، فصل في البيع: 6/ 385، ط: سعید)فقط واللہ اعلم
                                                  
عنوان: پھیری والوں سے کوپن کے ذریعے سامان خریدنے کا حکم
سوال: ہمارے یہاں محلوں میں پھیری والے کوپن لےکر آتے ہیں، کوپن کی قیمت مثلاً 50 روپیہ ہوتی ہے،  اسے کوئی خریدتا ہے تو پچاس روپے ادا کرنے ہوں گے،  اور اس کے بعد اسے کُھرچا جاتا ہے، تو اس میں کوئی نہ کوئی سامان مثلاً: پنکھا، کولر،  گیس چولہا نکلتا ہے،  جس کی قیمت الگ سے ادا کرنا پڑتی ہے،  اور پھیری والے پہلے قیمت بتا بھی دیتے ہیں کہ نکلنے والے سامانوں کی قیمت اتنی ہوگی،  اگر سامان نکلنے کے بعد نہ لے تو کوئی بات نہیں،  لیکن کوپن والے پچاس روپے واپس نہیں  ملتے،  اگر کوئی پھیری والے سے کوپن خریدتا ہے، تو اس میں جو گیس چولہا نکلتا ہے، تو اس گیس چولہا کا استعمال کرنا شرعاً کیسا ہے؟  اور پھیری والوں سے لوگوں کا اس طرح کا معاملہ کرنا قمار میں داخل ہے یا بیع میں؟
جواب: صورتِ مسئولہ میں مذکورہ کوپن خریدنے کی صورت میں یہ احتمال بھی ہے کہ کوئی سامان(پنکھا وغیرہ) نکل آئے اور یہ احتمال بھی ہے کہ کچھ نہ نکل آئے،  لہذا  مذکورہ کوپن خریدنے میں قمار کا پہلو پایا جاتاہے،  اس لیے مذکورہ طریقہ پر کوپن  کے ذریعے سامان خرید نا جائز نہیں ہے۔'احکام القرآن للجصاص' میں ہے:"ولا خلاف بين أهل العلم في تحريم القمار وأن المخاطرة من القمار; قال ابن عباس: إن المخاطرة قمار وإن أهل الجاهلية كانوا يخاطرون على المال، والزوجة، وقد كان ذلك مباحا إلى أن ورد تحريمه."(سورة البقرة، ‌‌باب تحريم الميسر، ج: 1، ص: 398، ط: دار الكتب العلمية)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، فصل في البيع، ج: 6، ص: 403، ط: سعید)فقط والله أعلم
                                                  
عنوان: پراویڈنٹ فنڈ کا حکم
سوال: میں ایک سرکاری ملازم ہوں۔ ہماری تنخواہ سے ہر ماہ مخصوص رقم GP FUND کے نام سے کٹوتی ہوتی ہے۔اور اتنی ہی رقم ادارہ بھی ملاتا ہے،جس پر ہر سال intrest لگتا ہے۔جو کہ ملازمت پوری ہونے پر ریٹائرمنٹ پر intrest کے ساتھ ملتا ہے۔ سوال میرا یہ ہے کہ ریٹائرمنٹ پر ملنے والی یہ رقم سود شمار ہوگی یا نہیں ؟ اکثر اس بارے میں یہ رائے عام ہے کہ یہ رقم سود میں شمار نہیں ہوتی۔کیوں کہ سرکار آپ کی یہ رقم آپ کی مرضی کے بغیر کٹوتی کررہی ہے تو جو رقم موجودہ وقت میں Value رکھتی ہے وہ جب آپ کو ریٹائرمنٹ پر ملتی ہے اس کی وہ Value نہیں رہتی اس لیے وہ تمام پیسہ سرکار کی طرف سے آپ کو احسان کی مدمیں ملتا ہے نہ کہ وہ سود شمار ہوگا۔میں ذاتی طور پر اس سے ملنے والی اضافی رقم کو نہیں وصول کرنا چاہتا ہوں۔ مگر ادارہ intrest میں دلچسپی نہ رکھنے کے باوجود لا محالہ intrest لگاتا ہے۔ایسی صورت میں کیا کرنا بہتر ہے؟یہ سود میں شمار ہوگا ؟ اصلاح فرمائیے۔
جواب: صور تِ  مسئولہ میں اگرسرکاری  ادارے میں سائل کی ماہانہ تنخواہ سے جو رقم کاٹی جاتی ہے    اس میں سائل کا اختیار نہیں ہوتا  بلکہ  جبری کٹوتی  ہوتی ہے تو  ملازمت ختم ہونے کے بعد اس فنڈ سے سائل کوجتنی بھی رقم ملے گی وہ سائل کے  لیے حلال ہوگی،سود نہیں ہوگی ،اس کو  لینا اور استعمال کرنا جائز ہوگا ۔جواہر الفقہ میں ہے:"جبری پراویڈنٹ فنڈ پر جو سود کے نام پر رقم ملتی ہے ، وہ شرعا سود نہیں بلکہ اجرت( تنخواہ) ہی کا ایک حصہ ہے اس کا لینا اوراپنے استعمال میں لانا جائز ہے، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا ہے اور ذریعہ سود بنا لینے کا خطرہ بھی ، اس لیے اس سے اجتناب کیاجائے۔"(پراویڈنٹ فنڈ پر زکوۃ اور سود کا مسئلہ جلد ۳ ص:۲۵۸ ط:مکتبہ دارالعلوم کراچی)البحرا لرائق میں ہے:"(قوله بل بالتعجيل أو بشرطه أو بالاستيفاء أو بالتمكن) يعني لا يملك الأجرة إلا بواحد من هذه الأربعة والمراد أنه لا يستحقها المؤجر إلا بذلك كما أشار إليه القدوري في مختصره لأنها لو كانت دينا لا يقال أنه ملكه المؤجر قبل قبضه وإذا استحقها المؤجر قبل قبضها فله المطالبة بها وحبس المستأجر عليها وحبس العين عنه وله حق الفسخ إن لم يعجل له المستأجر كذا في المحيط لكن ليس له بيعها قبل قبضها."(کتاب الاجارۃ جلد 7 ص: 300 ط: دارالکتاب الإسلامي)فقط واللہ اعلم
                                                  
عنوان: آن لائن ڈالر کے  کاروبار والی کمپنی میں  انویسمنٹ کرنا
سوال: آن لائن کاروبار کی ایسی صورت کہ جس میں کسی کمپنی میں ڈالر انویسٹ کیے جائیں اور آ گے بھی انویسٹمنٹ کے لیے ممبران بنائےجائیں جس کا فائدہ کمپنی اور ممبران کو مشترکہ ہوگا ، کمپنی ڈالر کی خرید وفروخت کا کاروبار کرتی ہےاورجوس کا کاروبار بھی کرتی ہے ،کیا یہ کاروبار جائز ہے؟
جواب: کرنسی کی خرید وفروخت شرعا  "بیعِ صرف"  کہلاتی ہے، جس  میں بدلین (خریدی ہوئی کرنسی اور بیچی جانے والی کرنسی) پر مجلس میں قبضہ ضروری ہے،  دونوں جانب سے یا کسی ایک جانب سے ادھار ناجائز ہے، لہذا کرنسی کی آن لائن ٹریڈنگ  جس میں کرنسی کی خرید و فروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا، ایسے سودے فاسد ہیں اور ان کا نفع حلال نہیں ہے،اس طرح کی کمپنیوں میں انویسمنٹ جائز نہیں ہے۔  نیز مذکورہ کمپنی میں شرعی حساب سے اور بھی کئی خرابیاں موجود ہیں، جن میں سے بعض کی تفصیل کے لیے درج ذیل لنک پر جامعہ کا فتوی ملاحظہ کیا جائے:اسٹاک سنز کمپنی کے ساتھ کام کرنا
                                                  
عنوان: جیز کیش میں رقم رکھوانے کی صورت میں ملنے والی رقم کا حکم
سوال: میں جیز کیش ایپ استعمال کررہا ہو ں اور اس ایپ میں پچاس ہزار رکھنے سے مجھے روزانہ پانچ روپے ملتے ہیں ،اگر ایک لاکھ رکھوں تو دس روپے روزانہ ،میرا سوال یہ ہے کہ کیا وہ پانچ روپے سود میں آئیں گے یا نہیں؟
جواب: صورت ِ مسئولہ میں  جیز کیش ایپ میں رقم رکھوانے کی حیثیت شرعاً قرض کی ہے   اور  قرض دینا تو فی نفسہ جائز ہے، لیکن کمپنی اس پر  روزانہ کے حساب سے جو  پانچ یا دس روپے دیتی  ہے، یہ شرعاً ناجائز  اور سود ہے،اور سود کا لینا دینا شرعاً جائز نہیں ۔فتاوی شامی میں ہے :"وفي الأشباه كل قرض جر نفعاً حرام."(کتاب البیوع،فصل فی القرض،ج:5،ص:166،سعید)فقط واللہ اعلم
                                                  
عنوان: کرپٹو کرنسی کا حکم
سوال: کیا کرپٹو کرنسی حلال ہے؟
جواب: ڈیجیٹل کرنسی  ، کرپٹو کرنسی یا بٹ کوئن کا  کوئی مادی وجود نہیں ہے اور ایک مشتبہ معاملہ ہے؛ لہذااس کے ذریعہ لین دین یاسرمایہ کاری کرناجائز نہیں ہے۔تجارت کے مسائل کا انسائیکلوپیڈیا میں ہے:’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: بینک میں رقم جمع کروانا
سوال: کیا بینک میں پیسے جمع کروانا سود ہے ؟
جواب: کسی بھی بینک میں ضرورت کے وقت کرنٹ اکاؤنٹ کھلواکر اس میں رقم رکھوانا جائز ہے۔ البتہ سیونگ  اکاؤنٹ یا کسی اور نام سے نفع کے حصول کے لیے کسی بھی بینک میں اکاؤنٹ کھلواکر رقم رکھ کر اس پر نفع حاصل کرنا جائز نہیں ہے بلکہ سود ہے ، اور سود کا لینا حرام ہے ۔ اگر سوال سے مقصود اس کے علاوہ ہوتو وضاحت کے بعد دوبارہ جواب طلب کرلیں۔صحیح مسلم میں ہے:"عن جابر قال: لعن رسول الله صلى الله عليه وسلم آكل الربا وموكله وكاتبه وشاهديه، وقال هم سواء".(صحیح مسلم، کتاب المساقات، ج:3، ص:1219، ط: دار إحیاء التراث العربی)ترجمہ:" حضرت جابر رضی اللہ عنہ سے مروی ہے کہ حضوراکرمﷺ نے سود کھانے والے، اور کھلانے والے اور (سودکاحساب) لکھنے والے اور سود پر گواہ بننے والے پر لعنت فرمائی ہے،اور فرمایا: کہ وہ سب (گناہ میں) برابر ہیں۔"الأشباه والنظائرمیں ہے:’’الأولى: الضرورات تبيح المحظورات ... الثانية: ما أبيح للضرورة يقدر بقدرها.‘‘(ص:73، ط:دار الكتب العلمية، بيروت - لبنان)فقط واللہ اعلم
                                                  
عنوان: اسٹیٹ لائف انشورنس کروانے کا حکم
سوال: کیا  انشورنس اسٹیٹ لائف کروانا جائز ہے یاناجائز ؟
جواب: واضح رہے کہ اسٹیٹ لائف انشورنس سمیت انشورنس/بیمہ کے جتنے مروجہ طریقے ہیں وہ سود اور قمار (جوا) کا مرکب ہیں، سود اور قمار کا لین دین شریعت مطہرہ میں بنصِ قرآنی حرام ہے؛  لہٰذا کسی بھی شخص کے لیے کسی بھی انشورنس کمپنی کے ساتھ کسی بھی قسم کی انشورنس/بیمہ کا کوئی معاہدہ کرنا جائز نہیں ہے۔قرآنِ کریم میں ہے: "يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون."[المائدة: آیت:90]اور دوسری جگہ ارشادِ باری تعالیٰ ہے:"اَلَّذِیْنَ یَاْكُلُوْنَ الرِّبٰوا لَا یَقُوْمُوْنَ اِلَّا كَمَا یَقُوْمُ الَّذِیْ یَتَخَبَّطُهُ الشَّیْطٰنُ مِنَ الْمَسِّؕ-ذٰلِكَ بِاَنَّهُمْ قَالُوْۤا اِنَّمَا الْبَیْعُ مِثْلُ الرِّبٰواۘ-وَ اَحَلَّ اللّٰهُ الْبَیْعَ وَ حَرَّمَ الرِّبٰواؕ."(سورہ بقرۃ: آیت:275)صحيح مسلم  میں ہے:"عن ‌جابر قال: « لعن رسول الله صلى الله عليه وسلم ‌آكل ‌الربا ‌ومؤكله، وكاتبه وشاهديه، وقال: هم سواء."(‌‌كتاب البيوع, ‌‌باب لعن آكل الربا ومؤكله، ج:5، ص:50، ط:دار طوق النجاة)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(کتاب البیوع  والأقضیة، ج:4، ص:483، ط: مکتبة رشد، ریاض)البحر الرائق میں ہے:"‌وسمي ‌القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه فيجوز الازدياد والانتقاص في كل واحد منهما فصار قمارا.وهو حرام بالنص."(مسائل شتى، مسائل في المسابقة والقمار، ج:8، ص:554، ط:دار الكتاب الإسلامي)فقط والله أعلم
                                                  
عنوان: بیمہ کا حکم
سوال: بیمہ کے حق میں دلائل   دیں۔
جواب: بیمہ چوں کہ سود اور جوے کا مجموعہ ہےاور  شریعت میں یہ دونوں چیزیں حرام ہیں ،لہذا بیمہ کرانا شرعا ناجائز اور حرام ہے۔بیمہ کی حرمت کے دلائل :قرآن کریم میں ہے:"يا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ·" [البقرة : ۲۷۸ إلى ۲۸٠ ]ترجمہ:" اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے. اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔" (بیان القرآن )قرآنِ کریم میں ہے:"﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾."[المائدة: 90]أحکام القرآن  میں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه".     ( باب تحریم المیسر، سورۃ البقرۃ، 1/ 398،  ط: دار الکتب العلمیة )فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".  ( کتاب الحظروالإباحة، 6 / 403،ط: سعید)فقط واللہ اعلم
                                                  
عنوان: این جی او کی ملازمت کا حکم
سوال: این، جی، او کی نوکری کرنا NGO کی نوکری کرنا کیسا ہے؟
جواب: واضح رہے کہ کسی بھی   این جی او کے ساتھ  کام کرنے کے جائز و ناجائز ہونے کا مدار   اس بات پر ہے کہ وہ این جی او اپنے ملازم سے کیا کام لیتی ہے؟ اور اس این جی او کے اغراض و مقاصد کیا ہیں؟  لہذا:  جس "این جی او"میں ملازم سے  خلافِ شریعت کام نہ لیا جاتا ہو اور اس این جی او کے پسِ پردہ مقاصد اسلام کے خلاف نہ ہوں یعنی ادیان باطلہ کی تبلیغ وتعلیم کے ذریعہ  مسلمانوں میں بے حیائی اور فحاشی کی اشاعت اور ان کے ایمان پر ڈاکہ ڈالنا مقصد نہ  ہو   تو اس میں نوکری کرنا جائز ہے، لیکن جس این جی او میں ملازم سے خلافِ شرع (ناجائز)  کام لیا جاتا ہو یا اس این جی او کے مقاصد خلافِ شریعت ہوں تو اس این جی او میں ملازمت کرنا جائز نہیں۔  تفسیر ابن کثیر میں ہے :"وقوله تعالى:وتعاونوا على البر والتقوى ولا ‌تعاونوا ‌على الإثم والعدوان يأمر تعالى عباده المؤمنين بالمعاونة على فعل الخيرات وهو البر، وترك المنكرات وهو التقوى وينهاهم عن التناصر على الباطل والتعاون على المآثم والمحارم".(ج:3،ص:10،دارالکتب العلمیۃ)خلاصۃ الفتاوٰی میں ہے :"المسلم إذا آجر نفسه من الكافر ليخدمه جاز ويكره ،قال الفضلي:لا يجوز في الخدمة وما فيه إضلال".( کتاب الاجارات،ج:3،ص:149،رشیدیہ)فتح الباری میں ہے:"أورد فيه حديث خباب وهو إذ ذاك مسلم في عمله للعاص بن وائل وهو مشرك وكان ذلك بمكة وهي إذ ذاك دار حرب واطلع النبي صلى الله عليه وسلم على ذلك وأقره ولم يجزم المصنف بالحكم لاحتمال أن يكون الجواز مقيدا بالضرورة أو أن جواز ذلك كان قبل الإذن في قتال المشركين ومنابذتهم وقبل الأمر بعدم إذلال المؤمن نفسه وقال المهلب: كره أهل العلم ذلك إلا لضرورة بشرطين: أحدهما أن يكون عمله فيما يحل للمسلم فعله والآخر أن لا يعينه على ما يعود ضرره على المسلمين وقال بن المنير: استقرت المذاهب على أن الصناع في حوانيتهم يجوز لهم العمل لأهل الذمة ولا يعد ذلك من الذلة بخلاف أن يخدمه في منزله وبطريق التبعية له والله أعلم."(باب ہل یؤاجر الرجل نفسہ من مشرک فی ارض الحرب،ج:4،ص:452،دارالمعرفۃ)فقط واللہ اعلم
                                                  
عنوان: انسانی بالوں کی خرید وفروخت کا حکم
سوال: لوگ اپنے بالوں میں کنگھی کرنے کے بعد اکھڑے ہوئے اور پھٹے ہوئے بالوں کو گٹر اور کوڑے دان میں پھینک دیتے ہیں۔ ان بالوں کو بہت سے غریب لوگ جمع کرکے بال کے تاجروں کو فروخت کرتے ہیں۔ اس صورت میں سوال یہ ہے کہ بال انسانی عضو ہے جس کا احترام کیا جانا  چاہیے،  تو  کنگھی کرنے کے بعد اکھڑے ہوئے بالوں کو پھینک دینا کیسا ہے؟ گندی جگہوں پر پڑے بالوں کو جمع کرکے اس کو بیچنا اور تاجروں  کے لیے اس کو  خریدنا کیسا ہے؟ واضح رہے کہ مقامی ایک مفتی صاحب کا دعویٰ ہے کہ ایسے پڑے ہوئے بالوں کی خرید و فرخت جائز ہے؛ کیوں کہ  اس طرح کے گرے پڑے بالوں کی تجارت تکریمِ  انسان  کے منافی نہیں ہے!
جواب: صورتِ  مسئولہ میں ٹوٹے یا نکلے ہوئے بالوں کو دفن کرنا یا  دریا برد کردینا چاہیے، یا ایسی جگہ مٹی میں ڈال دیں جہاں بے توقیری نہ ہو، گٹر یا نالی وغیرہ میں بہانا جائز نہیں۔ نیز  انسانی بالوں کی خرید و فروخت شرعاً جائز نہیں ہے، بلکہ  بال انسانی جسم کا حصہ ہونے کی وجہ سے قابلِ احترام ہیں،  نیز اجنبی مرد کے لیے عورت کے ٹوٹے ہوئے بالوں کو دیکھنا بھی جائز نہیں ہے، اس لیے سر میں کنگھی کرتے ہوئے عورتوں کے جو بال گر جائیں انہیں کسی جگہ دفنا دینا  چاہیے، اگر دفنانا مشکل ہو تو کسی کپڑے وغیرہ میں ڈال کر ایسی جگہ ڈال دیے جائیں   جہاں کسی اجنبی کی نظر نہ پڑے۔فتاوی شامی میں ہے :"(كما بطل) (بيع صبي لا يعقل ومجنون) شيئًا و بول (و رجيع آدمي لم يغلب عليه التراب) فلو مغلوبا به جاز كسرقين وبعر، واكتفى في البحر بمجرد خلطه بتراب (وشعر الإنسان) لكرامة الآدمي ولو كافرا ذكره المصنف وغيره في بحث شعر الخنزير.(قوله: وشعر الإنسان) ولا يجوز الانتفاع به لحديث «لعن الله الواصلة والمستوصلة» وإنما يرخص فيما يتخذ من الوبر فيزيد في قرون النساء وذوائبهن هداية.[فرع] لو أخذ شعر النبي صلى الله عليه وسلم ممن عنده وأعطاه هديةً عظيمةً لا على وجه البيع فلا بأس به، سائحاني عن الفتاوى الهندية... (قوله: ذكره المصنف) حيث قال: والآدمي مكرم شرعًا وإن كان كافرًا فإيراد العقد عليه وابتذاله به وإلحاقه بالجمادات إذلال له. اهـ أي وهو غير جائز وبعضه في حكمه وصرح في فتح القدير ببطلانه ط. قلت: وفيه أنه يجوز استرقاق الحربي وبيعه وشراؤه وإن أسلم بعد الاسترقاق، إلا أن يجاب بأن المراد تكريم صورته وخلقته، ولذا لم يجز كسر عظام ميت كافر وليس ذلك محل الاسترقاق والبيع والشراء، بل محله النفس الحيوانية فلذا لا يملك بيع لبن أمته في ظاهر الرواية كما سيأتي فليتأمل".(باب البيع الفاسد، مطلب في بيع المغيب في الأرض، ج: ۵، صفحہ: ۵۸، ط: ایچ، ایم، سعید) حاشیة الطحطاوي علی مراقي الفلاح میں ہے:"وفي الخانیة: ینبغي أن یدفن قلامة ظفره ومحلوق شعره، وإن رماه فلابأس به".(حاشیة الطحطاوي علی مراقي الفلاح، ج: ۱، صفحہ: ۵۲۷)فتاوی ہندیہ میں ہے:"یدفن أربعة: الظفر، والشعر، وخرقة الحیض والدم".(الباب التاسع عشر، ج: ۵، صفحہ۳۵۸، ط: دارالفکر)فتاوی محمودیہ میں ہے:’’بال اورناخن کو جلانا جائز نہیں، ایسی عورتیں جو دفن نہیں کرسکتیں وہ کسی کپڑے یا کاغذ میں لپیٹ کر کہیں ڈال دیں، لیکن بالوں کے ٹکڑے ٹکڑے کردیں۔‘‘(فتاوی محمودیہ ج:٩ص:٤٠١)فقط واللہ اعلم
                                                  
