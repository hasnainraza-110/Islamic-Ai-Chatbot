عنوان: گھر اور مکان کو کرائے پر دینا
سوال: کیا کراۓ پر گھر یا مکان دیا جاسکتاہے؟
جواب: گھر  اور مکان کو کرائے پر دینا جائز ہے۔ فقط واللہ اعلم
                                                  
عنوان: سرکاری ملازم کی وفات پر ادارہ سے ملنے والے فنڈ میں وراثت کا حکم
سوال: عبداللہ سرکاری ملازم تھا، جوانتقال کرچکاہے. سرکاری محکمے کی طرف سے عبداللہ کو سرکاری فنڈ ملاہے، اہلِ خانہ  میں عبداللہ کی بیوہ، 2بچے اور3بچیاں شامل ہیں۔  پوچھنایہ ہےکہ: کیاعبداللہ کے اہلِ خانہ کوجوفنڈملاہے،کیااس فنڈمیں عبداللہ مرحوم کےوالدین کاکوئی شرعی حق بنتاہے کہ نہیں؟ اگربنتاہے توکس تناسب کابنتاہے؟
جواب: صورت مسؤلہ میں مرحوم عبداللہ کےاہل خانہ کو ملنے والا فنڈ اگرمحکمہ والے صرف بیوہ یا اولاد کے لیے مخصوص کر دیتے ہیں، جیسا کی گریجویٹی یا بینوولنٹ فنڈ تو پھر یہ سب کچھ اُسی کو ملے گا جس کے لیے انہوں نے مخصوص کر دیا۔ اس لیے کہ ان دونوں کی حقیقت یہ ہے کہ یہ ادارے کی طرف سے انعام ہوتا ہے،اور انعام  اسی کا ہوتا ہے جسے دینے والا دیتا ہے ؛ اس لیے یہ فنڈز ان ہی کے  ہوں گے جن کو ادارہ نامزد کرے گا،کسی اور کا اس میں حق نہیں ہوگا۔اور  اگر وہ کسی کے لیے مخصوص نہیں کرتے،جیسا کہ پراویڈنٹ فنڈ اور ایمپلائز ویلفئر فنڈ  تو اس رقم کا حکم یہ ہے کہ : یہ ملازم کا ترکہ ہوتی ہے اور اس کے پسماندگان میں وراثت کے اصولوں کے تحت تقسیم ہوتی ہے، چناں چہ اگر یہ دوسری صورت ہےکہ اس فنڈ کو اولاد یا بیوہ کے لیے مخصوص نہیں کیا گیا تو مرحوم عبداللہ کے والدین میں سے ہر ایک کو اس فنڈ اور دیگر ترکہ میں سے چھٹا حصہ دیا جائے گا۔ فقط واللہ اعلم
                                                  
عنوان: میزان بنک سے لین دین کرنا
سوال: کیا بینکوں میں کوئی ایسا بنک ہے  جہاں سود نہ ہو؟میزان بنک والے کہتے ہیں کہ : ان کےپاس فتویٰ ہے، ہمارا کاروبار صحیح ہے۔
جواب: ہمارے علم کے مطابق اس وقت کوئی بھی بنک [بشمول میزان بنک کے]ایسا نہیں جو مکمل اسلامی اصولوں کے تحت لین دین  کرتا ہو۔ لہذا کسی بھی بنک سے تجار تی معاملہ نہ کیا جائے۔ فقط واللہ اعلم
                                                  
عنوان: بینک سے قرضہ لینا
سوال: کیا بینک سےقرض لے کر کاروبار میں لگا سکتے ہیں؟  میری دوکان ہے، میں اضافہ کرنا چاہتا ہوں، بینک سے چالیس ہزار لے کر پچاس ہزاردینے پڑتے ہیں، کیا یہ جائز ہے؟
جواب: بینک سے قرض لے کر جو اضافی رقم دی جاتی ہے وہ سود ہے، جس  کا لینا ، دینا شرعاً ناجائز اور حرام ہے ،قرآن کریم اور احادیث مبارکہ میں  سودی معاملات کرنے والوں کے لیے سخت وعیدیں وارد ہوئی ہیں ؛ اس لیے اس سے احتراز  لازم اور ضروری ہےانجام کارسودی قرضہ کاروبار میں ترقی کے بجائے تنزلی کا ذریعہ بنتاہے؛ لہذااپنی وسعت کے مطابق کام کریں، سودی قرضہ نہ لیں۔فقط واللہ اعلم
                                                  
عنوان: نیٹ ورک مارکیٹنگ یا ڈائریکٹ سیلنگ کاحکم
سوال: آج کل پاکستان میں بہت سی کمپنیاں ایسی ہیں جو نیٹ ورک مارکیٹنگ یا ڈائریکٹ سیلنگ کے طریقۂ کار کے مطابق کام کرتی ہیں۔ کیا اسلام میں نیٹ ورک مارکیٹنگ یا ڈائریکٹ سیلنگ حلال ہے؟ براہ کرم قرآن و حدیث کی روشنی میں جواب عنایت فرمائیں۔
جواب: نیٹ ورک مارکیٹنگ اور ڈائریکٹ سیلنگ   اگر اسلامی اصولوں کے مطابق ہو تو جائز ہے، لیکن آج کل  کمپنیاں جس طریقہ سے یہ کام کررہی ہیں وہ ناجائز ہے۔اس موضوع سے متعلق تفصیلی فتویٰ مندرجہ ذیل لنک پر ملاحظہ ہو:http://www.banuri.edu.pk/readquestion/%D9%B9%D8%A7%D8%A6%D9%86%D8%B2-%D9%86%D8%A7%D9%85%DB%8C-%DA%A9%D9%85%D9%BE%D9%86%DB%8C-%DA%A9%DB%8C-%D9%85%D9%85%D8%A8%D8%B1%D8%B4%D9%BE-%D8%AD%DA%A9%D9%85/2015-11-09فقط واللہ اعلم
                                                  
عنوان: پینٹ شرٹ کے کاروبار کا حکم
سوال: پینٹ شرٹ اور ٹائی کے کاروبار کا کیا حکم ہے؟
جواب: پینٹ شرٹ اور ٹائی صلحاء کا لباس نہیں ہے،اس کا کاروبار کرنامکروہ ہے،اجتناب کرناچاہیے۔[فتاوی دارالعلوم دیوبند]فقط واللہ اعلم
                                                  
عنوان: کریڈٹ کارڈ credit card بنوانا اور اُسے استعمال کرنا
سوال: کیا کریڈٹ کارڈ credit card بنوانا اور اُسے استعمال کرنا جائز ہے ؟
جواب: واضح رہے کہ کسی معاملے کے حلال وحرام ہونے کا مدار درحقیقت وہ معاہدہ ، شرائط اور قواعد ہوتے ہیں  جو فریقین کے درمیان طے پاتے ہیں، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ معاہدہ کرتا ہے کہ: اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا اور دینا  حرام ہے اسی طرح اس کا معاہدہ کرنا بھی شرعاً ناجائز اور حرام ہے۔ اس بنیاد پر  اگر کریڈٹ کارڈ لینے والا لی گئی رقم  بالفرض مقررہ مدت میں واپس بھی کردے تو معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ صحیح مسلم  میں ہے : ” من اشترط شرطاً لیس فی کتاب اللّٰه فهوباطل و إن کان مائة شرط“۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے؛ اس لیے ادائیگی کی صورت کوئی بھی ہو  اس سےاور اس کے استعمال سے قطع نظر نفس معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔ فقط واللہ اعلم
                                                  
عنوان: چار بیٹوں اور دو بیٹیوں میں ترکہ کی  تقسیم
سوال: کیا فرماتے ہیں مفتیان کرام مندرجہ ذیل مسئلہ میں:  زید چار بھائی اور دو بہنیں ہیں، والدین کا انتقال ہوگیا، اب ان سب کو کتنا کتنا حصہ وراثت سے ملےگا ؟ براہ کرم قرآن وحدیث کی روشنی میں مدلل و مفصل جواب عنایت فرمائیں!
جواب: صورت مسؤلہ میں مرحوم والدین کے ترکہ میں سے ان کی تجہیز وتکفین کا خرچہ نکالنے کے بعد اگران پر  کوئی قرضہ ہو تو اس کو ادا کرنے بعد اگر انہوں نے  کوئی جائز وصیت کی ہو تو ایک تہائی ترکہ سے اس کو پورا کرنے کے بعد باقی ترکہ کو کل دس حصوں میں تقسیم کیا جائے گا اور ہر ایک  بیٹے  کو دوحصے اور ہر ایک بیٹی کو ایک حصہ دیا جائے گا۔ یعنی سو رپیہ میں سے ہر ایک بیٹے کو بیس روپے اور ہر ایک بیٹی کو دس روپے دیے جائیں گے۔ فقط واللہ اعلم
                                                  
عنوان: ڈیجیٹل کرنسی کا کاروبار
سوال: کیا ڈیجیٹل کرنسی کاکاروبار حلال ہے یا نہیں؟
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے ؛ اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdfفقط واللہ اعلم
                                                  
عنوان: بینک کے ذریعہ مکان خریدنا
سوال: میں بینک کے ذریعے مکان قسطوں پر لے سکتا ہوں یا نہیں؟
جواب: بینک کے ذریعہ قسطوں پر مکان لینا درست نہیں۔فقط واللہ اعلم
                                                  
عنوان: موبائل ایزی لوڈ کا حکم
سوال: بعض علماء کرام ایزی لوڈ کو حرام کہتے ہیں اور کارڈ خرید کر ڈالنے کو جائز کہتے ہیں،جب کہ پیسوں کی کٹوتی دونوں صورتوں میں ہوتی ہے۔ تفصیلی جواب عنایت فرمائیں۔
جواب: موبائل کمپنی نقد رقم وصول کرکے صارف کو اس کے بدلے ادھار نہیں دیتی، بلکہ کمپنی کی طرف سے جو رقم صارف کے موبائل میں ظاہر ہوتی ہے وہ در حقیقت گفتگو کا حق اور حاصل کردہ سہولت کی علامت ہوتی ہے۔ گویا کہ کارڈ ڈالنے یا ایزی لوڈ کروانے والے شخص نےکمپنی سے نقد رقم نہیں لی،  بلکہ رقم کے بدلہ میں ایک متعین خدمت لی ہے،اور ایزی لوڈ اور کارڈ ڈالنے کی صورت میں کچھ رقم کی کٹوتی کمپنی کے سروس چارجز اور حکومتی ٹیکس  کی مد میں ہوتی ہے۔لہذا دونوں صورتوں  میں جو زائد رقم کمپنی وصول کرتی ہے اس پر سود کا حکم لاگو نہیں ہوتا۔فقط واللہ اعلم
                                                  
عنوان: موبائل سم کے ذریعہ ایڈوانس رقم لینا
سوال: کیا فرماتے ہیں مفتیان عظام اس مسئلے کے بارے میں کہ : موبائل میں ایڈوانس لینا ٹھیک ہے یا نہیں؟سود میں تو نہیں آتا؟
جواب: موبائل سم میں ایڈوانس بیلنس حاصل کرنے کی صورت میں کمپنی کچھ رقم اضافی لیتی ہے، اگریہ رقم سروس چارجز (خدمات کامعاوضہ)کی مد میں لی جاتی ہے یاپیشگی سروس دینے میں ٹیلی کام کمپنی نے اجرت زیادہ رکھی ہے تو شرعاً ایڈوانس لینا دینا جائز ہے۔فقط واللہ اعلم
                                                  
عنوان: ون کوائن onecoin کا حکم
سوال: ون کوائن کے نام سے آج کل کرنسی اور اسکیمیں متعارف ہیں۔ان کے بارے میں آپ کیا فرماتے ہیں؟اگر اس بارے میں کوئی تفصیلی مواد ہو تو برائے مہربانی وہ بھی ارسال فرمائیں۔
جواب: ون کوائنonecoin(ڈیجیٹل کرنسی) کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔ تفصیلی فتویٰ  ہمارے ماہنا مہ "بینات " میں شائع ہوچکا ہے۔درج  ذیل لنک سے آپ حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdfفقط واللہ اعلم
                                                  
عنوان: ٹیکس سے بچنے کے لیے غیرقانونی طریقہ ادائیگی اختیار کرنے والے ادارہ میں ملازمت کی تنخواہ کا حکم
سوال: میں ایک ادارہ میں اکاونٹینٹ ہوں جو کہ ادائیگیوں کے لیے غیر قانونی طریقہ استعمال کرتے ہیں اور ٹیکس وغیرہ سے بچنے کے لیے  بینکنگ چینل سے اجتناب کرتے ہیں ،  کیا میری تنخواہ حلال ہے؟
جواب: اگر ادارے  کا اپنا کام جس پر آپ کو تنخواہ ملتی ہے وہ جائز ہو  اور  آپ  بحیثیت  اکاونٹینٹ حسابات میں کسی قسم کی غلط بیانی اور دھوکہ دہی نہ کریں ، صرف ٹیکس سے بچنے کے لیے  بینک کا راستہ اختیار نہ کریں تو آپ کی آمدنی حلال ہوگی، ادارہ کی ادائیگیوں کے طریقہ کار سے آپ کی کمائی پر فرق نہیں پڑےگا۔ فقط واللہ اعلم
                                                  
عنوان: چار بھائی اور تین بہنوں میں میراث کی تقسیم
سوال: ترکہ کی کل رقم 1000000 ہے تین بہن اور چار بھائی ہیں کیسے میراث تقسیم ہوگی؟
جواب: کل ترکہ گیارہ حصوں میں تقسیم کیا جائے گا ،جس میں سے دو، دو حصے ہر ایک بھائی کو اور ایک ، ایک حصہ ہر ایک بہن کو ملے گا ۔یعنی ترکہ کی رقم دس لاکھ روپے میں سے181818.182روپے ہرایک بھائی کو  اور90909.091 روپے ہر ایک بہن کو ملیں گے۔فقط واللہ اعلم
                                                  
عنوان: سودی قرضہ لے کر لگائے گئے باغ کے پھل کھانا
سوال: میرے ماموں نے سود پر قرض لیا تھا،جس زمین میں باغ ہے،وہ بھی سود کے بدلے میں پلج ہے،تو کیا ہمارے لیے ماموں کے گھر سے کھانا یا ان سے لین دین رکھنا جائز ھے؟نیز باغ کا پھل کھانا کیسا ہے؟ ماموں سرکاری نوکری بھی کرتے ہیں,سود پر قرض لے کر جو زمین خریدی گئی ہو ،اس کی فصل کا کیا حکم ہے؟
جواب: سائل کے ماموں کے گھر کھانا کھانا یا ان کے باغ کا پھل کھانا جائز ہے۔ فقط  واللہ اعلم
                                                  
عنوان: مرحوم شوہرکی میراث
سوال: میری بہن کی شادی کے دس ماہ بعد اس کے شوہر کا انتقال ہوگیا ۔ اب جو زیورات، تحائف، کار وغیرہ اور اٗس کے شوہر کی جائیداد  ہے اس میں میری بہن کا کیا حصہ ہے۔ اس کا شوہر اکلوتا تھا، ماں باپ حیات ہیں، دو بہنیں شادی شدہ ہیں۔ شریعت کی روسےمیری بہن کا  جو حصہ بنتا ہے وہ بیان کردیں۔
جواب: سائل کی بہن کو جو تحائف  اس کے شوہر نے دیے تھے وہ تو اسی کی ملکیت ہیں۔  زیوارت کے بارے میں شوہر کے خاندان کا عرف دیکھا جائے گا کہ دلہن کو زیورات  بطور عاریت صرف استعمال کے لیے دیتے ہیں یابطور تحفہ ملکیت بھی دے دی جاتی ہے، اگر مالک بنا دیا جاتا ہے تب تو یہ زیورات بھی بیوہ ہی  کی ملک ہیں، دیگر ورثاء کا اس میں حق نہیں، اور اگر صرف استعمال کے لیے دیے جاتے ہیں تو پھر ان زیورات میں سے بھی دیگر ترکہ کی طرح دلہن کو چوتھائی حصہ ملے گا۔ نیز گاڑی بھی اگر مرحوم نے سائل کی بہن کو تحفۃً دے دی تھی تو گاڑی بھی بیوہ کی ملکیت ہے، اور اگر تحفۃً نہیں دی تھی تو  گاڑی اور باقی ترکہ میں سے چوتھائی حصہ(۲۵فیصد) بیوہ کو ملے گا۔ یعنی کل ترکہ کو   بارہ  حصوں میں تقسیم کریں گے،جس میں سے تین حصے بیوہ کو اور (چھٹا حصہ یعنی) دوحصے والدہ کو اوربقیہ والد کو ملیں گے۔ فقط واللہ اعلم
                                                  
عنوان: نابالغہ غیر مشتہاۃ سے زنا کرنے کی سزا
سوال: اسلام میں غیرمشتھاۃ نابالغہ بچی سے شادی شدہ مرد کے زنا کی کیا سزا ہے؟
جواب: "زنا" مشتہاۃ سے کیا جائے یا غیر مشتہاۃ سے بہرصورت کبیرہ گناہ ہے، نابالغہ غیرمشتہاۃ بچی سے زنا کی صورت میں اس کی قباحت اور سنگینی مزید بڑھ جائے گی، البتہ نابالغہ غیر مشتہاۃ بچی کے ساتھ زنا کیا گیا تو حد جاری کرنے کی شرائط مکمل نہ ہونے کی وجہ سے شرعی حد  لازم نہیں ہوگی، لیکن حاکم اور قاضی ایسے شخص پرتعزیری سزا جاری کرے گا،  تعزیری سزا جرم کی نوعیت کو مدنظر رکھ کر دی جائے گی۔دررالحکام میں ہے:''( كتاب الحدود ) ( الحد ) لغةً المنع، وشرعاً ( عقوبة مقدرة ) خرج به التعزير؛ إذ لا تقدير فيه أي ليس له قدر معين ۔۔۔ ( تجب ) أي على الإمام إقامتها ( حقاً لله تعالى ) فإن المقصد الأصلي من شرعه الانزجار عما يتضرر به العباد خرج به القصاص ؛ لأنه حق العبد ( والزنا ) الموجب للحد ( وطء مكلف ) خرج به وطء المجنون والصبي والوطء يتناول الإيلاج المجرد عن الإنزال فإنه ليس بشرط هاهنا كما في الجناية ( في قبل مشتهاة ) خرج به وطء غير المشتهاة كصغيرة لا تشتهى والميتة والبهائم فإن وطأها لا يوجب الحد''۔(5/283)فتاویٰ عالمگیری میں ہے:''التعزیر هوالتادیب دون الحد ویجب فی جنایة لیست موجبة للحد''۔(2/167،ط:ماجدیہ)فقط واللہ اعلم
                                                  
عنوان: تین بھائیوں اور چار بہنوں میں میراث کی تقسیم
سوال: میرے والد صاحب کے انتقال کو  ایک سال ہو گیا ہے ، ھم 3 بھائی اور 4بہنیں ہیں، 1 مکان اور گھریلو ضرورتوں کا کچھ سامان ہے ، اس کی تقسیم کا طریقہ کار سمجھا دیجیے ۔
جواب: مذکورہ صورت میں اگر محض یہی شرعی ورثاء ہیں اور  مرحوم کی بیوہ وغیرہ نہیں ہیں، تو مرحوم کے ذمہ اگر قرض ہو،  اسے ادا کرنے کے بعد ، اگر انہوں نے وصیت کی ہے تو بقیہ ترکے کے تہائی حصے  سے ان کی وصیت نافذ کرنے کے بعد  باقی مال  کو  دس حصوں میں تقسیم کیا جائے گا،  دو دو حصے ہر بھائی کو اور ایک ایک حصہ ہر بہن کو ملے گا، مکان اور ترکہ کے دیگر سامان کی مارکیٹ ویلیو کے اعتبار سے قیمت لگا کر اسی حساب سے تقسیم کی جائے گی۔ فقط واللہ اعلم
                                                  
عنوان: غیر حاضر اور ناکام طلبہ  سے مالی جرمانہ لینا
سوال: میں اسکول میں ٹیچر ہوں، عام طور پر اسکول میں رواج ہے کہ :غیر حاضر یا فیل ہونے والے بچوں سے پیسوں کی صورت میں جرمانہ لیا جاتا ہے، کیا شرعاً یہ درست ہے؟دوسری بات یہ ہے کہ: اگر یہ ناجائز ہے تو جو پیسے ہم نے لیے ہیں ان کا ریکارڈ ہمارے پاس نہیں ہے کہ کن بچوں سے لیے  ہیں، تو کیا ہم ا ن پیسوں کو اسکول کے اجتماعی کام میں لگا سکتے ہیں؟
جواب: غیر حاضر طلباء یا ناکام ہوجانے والے طلباٗء  سے  جرمانہ وصول کرنا  ناجائز ہے، جن سے جرمانے کی رقم وصول کی گئی ہے انہی کو مذکورہ رقم واپس کرنا لازم ہے، البتہ اگر بالغ طالب علم یا نابالغ کا سرپرست بخوشی وہ رقم اسکول میں لگانے کی اجازت دے دے تو اسکول  میں یہ رقم لگائی جاسکتی ہے ، بصورت دیگر اسکول کے کاموں میں اسے لگانے کی اجازت نہیں ، بلکہ واپس کرنا لازم ہوگا۔اگر کسی طریقے سے بھی اصل حق دار معلوم نہ ہو تو پھر یہ رقم اسکول میں لگانےکے بجائے صدقہ کردی جائے۔ولا یکون التعزیر بأخذ المال من الجانی فی المذهب۔ (مجمع الأنہر ، کتاب الحدود / باب التعزیر ۱؍۶۰۹ بیروت)وفی شرح الآثار: التعزیر بأخذ المال کانت فی ابتداء الاسلام ثم نسخ۔ (البحر الرائق /باب التعزیر41/5 )والحاصل أن المذہب عدم التعزیر بأخذ المال۔ (شامی / باب التعزیر، مطلب فی التعزیر بأخذ المال،ج: ۴، ص: ۶۱)لا یجوز لأحد من المسلمین أخذ مال أحد بغیر سبب شرعی۔ (شامی / باب التعزیر، مطلب فی التعزیر بأخذ المال،ج: ۴، ص: ۶۱) فقط واللہ اعلم
                                                  
عنوان: مروجہ تکافل کا حکم
سوال: تکافل جائزہےیا نہیں؟
جواب: مروجہ تکافل جائز نہیں۔ فقط واللہ اعلم
                                                  
عنوان: پانی کی خرید وفروخت کا حکم
سوال: پانی بیچنے کا کاروبار کرنا شرعا کیسا ہے؟
جواب: ویسے تو پانی ان اشیاء میں سے ہے جن کو اللہ پاک نے ہر ایک کے لیے مباح بنایا ہے، اس کی خرید وفروخت منع ہے، لیکن  اگر کوئی شخص پانی کو   برتن ، مشکیزہ، ٹینک ،کین وغیرہ میں محفوظ کرلیے تو وہ اس کی ملکیت قرار پاتا ہے۔ اب اس کو اختیار ہے خواہ مفت دے یا مال کے عوض بیچے، اس صورت میں ازروئے شرع اس کی خرید وفروخت کی جاسکتی ہے ۔اگر پانی جمع کیا ہوا نہیں، بلکہ کنویں وغیرہ میں ہے تو کنویں وغیرہ پر آکر پانی لینے والوں کوروکنا شرعاً جائز نہیں ۔جیسا کہ جامع ترمذی شریف میں حدیث مبارک ہے :عن ابی هریرة ان النبی صلی الله علیه وسلم قال: لا یمنع فضل الماء ۔ترجمہ:سیدنا ابوہریرہ رضی اللہ عنہ سے روایت ہے کہ حضرت نبی اکرم صلی اللہ علیہ وسلم نے ارشاد فرمایا: زائد پانی کو نہ روکاجائے۔نیزردالمحتار ج : ۵،  کتاب البیوع، باب البیع الفاسد، مطلب صاحب البئر لایملک الماء ص: ۶۷ میں ہے:   ان صاحب البئرلایملک الماء۔ ۔ ۔ و هذامادام فی البئر أمااذا اخرجه منها بالاحتیال کمافی السوانی فلاشک فی ملکه له لحیازته له فی الکیزان ثم صبه فی البرک بعد حیازته ۔ فقط واللہ اعلم
                                                  
عنوان: شرابِ حرام کی خالی  بوتلوں کی خرید و فروخت
سوال: شرابِ حرام کی خالی  بوتلوں کی خرید و فروخت کباڑی کے لیے جائز ہے یا نہیں؟
جواب: شراب کی خالی بوتل کی  خرید وفروخت فی نفسہ درست ہے، (بشرطیکہ ممانعت کی کوئی دوسری وجہ موجود نہ ہو)۔کما فی الرد المحتار: وجاز بیع عصیر ممن یعلم انہ یتخذ ہ الخمر لان المعصیۃ  لاتقوم بعینہ ۔۔۔۔ وقیل یکرہ لاعانتہ علی المعصیۃ ( ج: ۶، ص: ۳۹۰) فتاوی محمودیہ، کتاب البیوع، باب البیع الباطل والفاسد والمکروہ، ج: ۱۶، ص: ۱۳۳)  ۔ فقط واللہ اعلم
                                                  
عنوان: ڈیجیٹل کرنسی، ون کوائین یا بٹ کوائین کی شرعی حیثیت
سوال: علمائے کرام سے ایک اہم مسئلہ کے بارے میں رہنمائی مطلوب ہے:آج کل انٹرنیٹ پر ڈیجیٹل کرنسی کی کئی کمپنیاں کام کر رہی ہیں، بقول ان کے ایک ایسا دور آنے والا ہے یا آچکا ہے جب دنیا میں کاغذ کے نوٹ ختم ہو جائیں گے اور اس کی جگہ ڈیجیٹل کرنسی لے لیگی، اور واقعی دنیا کے کئی بڑے بڑے بینکوں نے اس کرنسی کو قبول کر بھی لیا ہے اور وہ رجسٹرڈ ہو چکی ہیں ۔ اور کئی ممالک میں ڈیجیٹل کرنسی کے ذریعے آن لائن خرید و فروخت شروع ہو چکی ہے ۔ ان کمپنیوں میں سے ایک کمپنی ون کوئین "OneCoin" کے نام سے کام کر رہی ہے ، جو اپنی ایک ڈیجیٹل کرنسی متعارف کروارہی ہے . اور بہت سارے لوگ منافع کمانے کی غرض سے دھڑا دھڑ اس کمپنی کے ممبر بنتے جا رہے ہیں ۔ اس کمپنی کا ماننا ہے کہ: ڈیجیٹل کرنسی تبھی عام ہوگی جب لوگ اس کو استعمال کرنا شروع کریں گے؛ اس لیے  اس کمپنی نے لوگوں کی توجہ حاصل کرنے کے لیے  اس میں سرمایہ کاری کرنے پر کئی منافع بخش طریقے فراہم کیے ہیں :1. پہلا طریقہ : منافع حاصل کرنے کا پہلا طریقہ یہ ہے کہ: جو اس کمپنی کی رکنیت حاصل کرنا چاہتا ہے تو اسے 100 یورو سے لے  کر 28000 یورو تک میں کوئی ایک پکیج حاصل کرنا ہوتا ہے.(کمپنی ان پیکجز کو ایجوکیشن پیکجز یا تعلیمی پیکجز کا نام دیتی ہے) اس کے ساتھ ساتھ ان پیکجز کے بدلے کمپنی اس ممبر کو ٹوکنز Tokens بھی دیتی ہے. ان ٹوکنوں کی تعداد ہر پیکج کے حساب سے الگ الگ ہے ، پھر کچھ عرصہ (تقریبا 90 دن) گزرنے کے بعد کمپنی ان ٹوکنوں کو دوگنا کر دیتی ہے. ٹوکنز دگنا ہونے کے بعد ممبران کو اختیار حاصل ہوتا ہے کے وہ ان ٹوکنز کو ڈیجیٹل کوئینز(سکّوں) میں تبدیل کروا لیں ، جو کمپنی فری میں کر کے دیتی ہے ۔ ڈیجیٹل کوئینز حاصل کرنے کے بعد ہر صارف کو اختیار حاصل ہوتا ہے کے وہ ان کوئینز کو بیچ سکے، اس طرح صارف کو تقریبا دوگنا فائدہ حاصل ہوتا ہے ؛ کیوں کہ کوئینز اچھی قیمت میں بک جاتے ہیں ۔2.دوسرا طریقہ : منافع حاصل کرنے کا دوسرا طریقہ Compensation Plan کا ہے ،جو کہ اختیاری ہے لازمی نہیں ہے، یعنی اگر کسی کو فائدہ حاصل کرنا ہو تو وہ اس طریقے کو اختیار کرے ورنہ نہیں ۔ پھر اس کی بھی تین صورتیں ہیں۔ پہلی صورت Direct sale کی ہے: یعنی جو بندہ کمپنی کی رکنیت حاصل کرلے اور اس کے بعد وہ کسی کو بھی کمپنی کے بارے میں بتائے اور وہ بندہ اس کے اکاؤنٹ کے تحت کمپنی کا ممبر بن جائے تو وہ نیا آنے والا ممبر جتنے پیسوں کی سرمایہ کاری کرتا ہے اس کا دس فیصد 10% کمپنی پہلے والے ممبر کو دیتی ہے جو اس کے آنے کا سبب بنا ، اور یہ ادائیگی ایک دفعہ ہوتی ہے۔ دوسری صورت Network Bonus کی ہے: اس صورت میں کسی بھی ممبر کے تحت دائیں اور بائیں جانب جتنے بھی لوگ بالواسطہ یا بلاواسطہ ممبر بنتے ہیں ان کی ہفتہ وار مجموعی سرمایہ کاری کا دس فیصد 10% حصہ کمپنی اس پہلے درجے والے ممبر کو ادا کرتی ہے جس کے نیچے ان کی رکنیت واقع ہوئی، اور یہ ادائیگی کمپنی ہفتے میں ایک دفعہ کرتی ہے۔ تیسری صورت Matching Bonus کی ہے: اس کی تفصیل یہ ہے کہ کوئی ممبر رکنیت حاصل کرنے کے بعد جن لوگوں کو ڈائریکٹ سپانسر کرکے کمپنی کا ممبر بنواتا ہے تو اس کو کمپنی کی اصطلاح میں First generation (پہلی نسل) کہتے ہیں، اور پہلی نسل یا درجے والے جن لوگوں کو ڈائریکٹ سپانسر کرکے کمپنی میں لاتے ہیں وہ پہلے والے ممبر کی دوسری نسل کہلاتے ہیں اسی طرح تیسری اور پھر چوتھی نسل تک سلسلہ ہوتا ہے۔ تو پہلی نسل یا درجے کے ممبر ہفتہ وار Network Bonus سے جتنا کماتے ہیں اس کا دس فیصد 10% پہلے والے ممبر کو ملتا ہے ۔اسی طرح دوسری تیسری اور چوتھی نسل والوں کی ہفتہ وار کمائی کے حساب سے پہلے والے رکن کو ملتا رہتا ہے ۔اور یہ Matching Bonus بونس ہفتے میں ایک دفعہ اور چار نسلوں یا درجوں تک دس فیصد کے حساب سے ملتا ہے چار سے زیادہ نہیں ۔ اس کے علاوہ کمپنی کبھی کبھار ڈیجیٹل کرنسی (Coins) کے حامل ممبران کے لیے  ایک اور اضافی پیشکش بھی کرتی ہے کہ :کمپنی میں ان کے جتنے بھی کوئینز موجود ہیں، مقررہ تاریخ کو وہ تعداد دوگنی ہو جائے گی۔ اس کے ساتھ ساتھ کمپنی کئی ایک کئی قسم کے بونس اور ایوارڈ مختلف ممبران کو وقتا فوقتاً ان کی کارکردگی کے حساب سے دیتی رہتی ہے۔برائے مہربانی اس ساری تفصیل کی روشنی میں چند سوالات کے جوابات مرحمت فرمائیں:سوال 1 : اس کمپنی میں منافع حاصل کرنے کا جو پہلا طریقہ مذکور ہے اس کی شرعی حیثیت کیا ہے ؟سوال 2 : منافع حاصل کرنے کے دوسرے طریقے کی تین صورتیں ہیں ہر ہر صورت کا شرعی حکم کیا ہے ؟سوال 3 : تمام ممبران کے کوئینز کو کسی مقررہ تاریخ پر دوگنا کرنے کی شرعی حیثیت کیا ہے؟سوال 4 : اہم سوال یہ ہے کہ اگر کوئی اس کمپنی میں صرف کوئینز حاصل کرنے کے لیے  رکنیت حاصل کرلے اور Networking کے ذریعے مزید لوگوں کو کو رکن نہ بنائے تو کیا شرعًا ایسا کرنا صحیح ہو گا؟سوال 5 : عمومی طور پر اس کمپنی میں سرمایہ کاری کرنا شریعت اسلامیہ کی نظر میں کیسا ہے؟
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے ؛ اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdfفقط واللہ اعلم
                                                  
عنوان: کیا مرض الموت میں مبتلا بھائی اپنے بھائی  کي  میراث کا مستحق ہے؟
سوال: دوبھائیوں میں سے ایک مرض الموت میں مبتلا ہے اور دوسرے کا انتقال ہو جائے ،صرف دو بیٹیاں ہیں تو کیا مرض الموت میں مبتلا بھائی اپنے بھائی  کی میراث کا مستحق ہے؟
جواب: جی ہاں ، مرض الموت میں مبتلابھائی اپنے بھائی کی وراثت کامستحق ہے۔ فقط واللہ اعلم
                                                  
عنوان: ڈیبٹ کارڈ پر ملنے کی رعایت کا حکم
سوال: (1) آج کل بینک کے ڈیبٹ کارڈ پر جو  ڈسکاؤنٹ مل رہاہے اس کاکیاحکم ہے؟تفصیل سے بیان کردیں ، مطلب یہ ہے کہ: بینک کارڈ استعمال کرنے پر بیس یا دس فیصد ڈسکاؤنٹ ہوگااس کا کیاحکم ہے؟(2) قربانی کا جانور تول کرخریدسکتے ہیں یانہیں؟
جواب: 1۔ ڈیبٹ کارڈ کا مطلقاً استعمال توٹھیک ہے، البتہ ڈیبٹ کارڈ پرملنے والے ڈسکاؤنٹ کودیکھا جائے کہ یہ ڈسکاؤنٹ بینک کی طرف سے ہے یا جس ادارے سے  چیز خریدی جارہی ہے(مثلاً : ہوٹل یاشاپنگ مالز وغیرہ) یہ رعایت اس ادارے کی جانب سے ہے! اگر بینک کی طرف سے ڈسکاؤنٹ مل رہاہو تو یہ شرعاً سود کے زمرے میں شامل ہونے کی  بنا پر ناجائزہوگا،اور اگرمتعلقہ ادارے کی طرف سے یہ رعایت مل رہی ہو توجائز ہے، البتہ اگر یہ واضح نہ ہو کہ ڈسکاؤنٹ بینک طرف سے ہے یا متعلقہ ادارے کی جانب سے،  تب احتیاط اسی میں ہے کہ اس سہولت کو استعمال نہ کیا جائے۔۲۔ قربانی کے جانور کو وزن کرکے خریدنا درست ہے۔فقط واللہ اعلم
                                                  
عنوان: فائنانس کمپنی سے کار خریدنا
سوال: میں ایک کار پسند کرتاہوں اور فائنانس  کمپنی اس کار کو خرید لیتی ہے،پھروہ مجھے قسطوں پر یہ کاردیتی ہے ،اورطے یہ ہوتاہے کہ: میں ماہانہ پندرہ ہزارروپے پانچ سال تک کمپنی کو اداکرتارہوں گا۔کمپنی کار کواپنے نام پر کرتی ہے اور طے یہ ہوتاہے کہ: قسطیں مکمل ہونے پر کارمیرے نام پر منتقل ہوگی،کمپنی کار کاانشورنس بھی کرواتی ہے اور کارچوری ہونے کی صورت میں کلیم میں ملنے رقم میں سے کمپنی اپنی رقم کاٹ کر باقی رقم مجھے دے دے گی،انشورنس سمیت تمام کاغذات کمپنی میرےکھاتے میں ڈالے گی،اور قسطوں میں اسے شامل کرکے مجھ سے پانچ سالوں میں وصول کرے گی،اور اگر میں تین سالوں میں قسط ادا کردوں تومجھے ڈسکاؤنٹ بھی ملے گا،ایسی صورت میں کیااس طرح خرید جائزہے یانہیں؟
جواب: فائنانس کمپنی سے مذکورہ بالاطریقے  کے مطابق گاڑی خریدناجائز نہیں۔فقط واللہ اعلم
                                                  
عنوان: اسلامی یا سودی بینک میں شریعہ ایڈوائزر کی ملازمت کا حکم
سوال: کیا کسی اسلامی یا مروجہ بینک میں شرعی ایڈوائزر کے طور پر ملازمت کرنا درست ہے یا نہیں؟
جواب: ہمارے دارالافتا کی تحقیق کے مطابق مروجہ اسلامی بینکاری کے معاملات بھی شرعاً جائز نہیں؛  اس لیے ان میں یا سودی بینکوں میں شریعہ ایڈوائزر کی ملازمت  بھی جائز نہیں۔ فقط واللہ اعلم
                                                  
عنوان: معمولی تاخیر پر ملازم کی پورے دن کی تنخواہ کاٹنا
سوال: ہم جس کمپنی میں کام کرتے ہیں اس میں مہینے میں تین دن دیر سے آنے پر ایک دن کی تنخواہ کی کٹوتی کردی جاتی ہے ،چاہے تین دن کا کل وقت صرف پانچ منٹ ہی کیوں نہ ہو۔ اسی طرح جلدی جانے پر آدھے دن کی کٹوتی ہوتی ہے چاہے ملازم صرف پانچ منٹ پہلے گیا ہو۔ برائے مہربانی راہ نمائی فرمادیں۔
جواب: معمولی تاخیر پر پورے دن کی تنخواہ کاٹ لیناجائزنہیں ہے،جیساکہ سائل نے لکھاہے محض پانچ منٹ کے دورانیے کی تاخیر پرمکمل دن کی تنخواہ کاٹ دی جاتی ہے، یہ ایک طرح کی مالی سزا(جرمانہ)ہے اور شرعاًمالی جرمانہ عائد کرنادرست نہیں۔البتہ اگرکمپنی ملازم کی تنخواہ تاخیر کے دورانیے کے مطابق کاٹے  یعنی جتناوقت ملازم نے نہیں دیااس کے مطابق تنخواہ کاحصہ کاٹے اور ملازمین کو پیشگی مطلع کردے تو یہ طریقہ درست ہوگا ۔فقط واللہ اعلم
                                                  
عنوان: ایزی پیسہ اور موبی کیش کا حکم
سوال: 1۔ ٹیلی نار سم کا ایزی پیسہ موبائل اکاؤنٹ یا جیز سم کا موبی کیش موبائل اکاؤنٹ کھلوانا کیسا ہے ؟2۔  موبائل اکاؤنٹ میں پیسے رکھنے پر جو منٹ،ایم بی اور ایس ایم ایس ملتے ہیں؟ ان کا استعمال جائز ہے یا نہیں؟ سود ہے یا نہیں؟ راہ نمائی فرمائیں۔
جواب: 1۔ اگرایزی پیسہ اور موبی کیش سے مقصود فقط رقم کی منتقلی ہوتواس حد تک اس اکاؤنٹ کااستعمال درست ہے،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرتی ہے تو یہ بھی درست ہے۔2۔  موبائل اکاؤنٹ میں رکھی گئی  رقم قرض ہے، اور اس پر ملنے والے اضافی فوائد(منٹ،انٹرنیٹ،میسج) سود ہیں؛ اس لیے مذکورہ اکاؤنٹ میں رکھی رقم پر ملنے والے منافع حاصل کرنا جائز نہیں ہوگا۔فقط واللہ اعلم
                                                  
عنوان: قبضہ میں آنے سے قبل پلاٹ فروخت کرنا
سوال: میں نے ایک پلاٹ خریداہے اور دس فیصد پیشگی ادائیگی کردی ہے،باقی رقم تیس دن کے اندراداکروں گا،مالکانہ حقوق کے ساتھ بیع وفروخت کاتحریری معاہدہ ہواہے،کیااب میں بقایارقم کی ادائیگی اور مالکانہ حقوق کی منتقلی سے پہلے اس پلاٹ کوکسی تیسرے شخص پر فروخت کرسکتاہوں؟
جواب: صورت مسئولہ میں جب بیع وفروخت کامعاہدہ مکمل ہوچکاہے،اور سائل پیشگی کچھ رقم بھی اداکرچکاہے تو سائل اس پلاٹ کو تیسرے شخص پر فروخت کرسکتاہے۔"البحرالرائق " میں ہے:’’ (قوله : صح بيعالعقارقبل قبضه ) أي عند أبي حنيفة وأبي يوسف ، وقال محمد لا يجوز لإطلاق الحديث ، وهو النهي عن بيع ما لم يقبض، وقياسا على المنقول وعلى الإجارة ، ولهما أن ركن البيع صدر من أهله في محله ولا غرر فيه لأن الهلاك فيالعقارنادر بخلاف المنقول ، والغرر المنهي غرر انفساخ العقد ، والحديث معلول به عملا بدلائل الجواز‘‘۔(16/228)بدائع الصنائع میں ہے:’’( وأما ) بيع المشتري العقار قبل القبض فجائز عنه عند أبي حنيفة ، وأبي يوسف استحسانا‘‘۔(11/259)فقط واللہ اعلم
                                                  
عنوان: زنابالجبر میں بھی سزا کے لیے چار گواہ لازم ہیں
سوال: کیا زنا بالجبر کی سزا کے لیے بھی چار عینی شاہدین کی ضرورت ہوتی ہے؟
جواب: زنابالجبرکی صورت میں بھی  ثبوت کے لیے چارگواہوں یااقرارکاہوناضروری ہے، اس کے بغیر شرعی حد  جاری نہیں ہوسکتی۔البتہ زنابالجبر میں عورت چوں کہ مکرَہ(مجبور)ہوتی ہے ؛ اس لیے اس پر حد لاگونہیں ہوگی۔فقط واللہ اعلم
                                                  
عنوان: موبائل کمپنیوں سے ایڈوانس لینا
سوال: ٹیلی فون کمپنیوں سے ایڈوانس لینا کیسا ہے؟ سود ہے یا نہیں؟ راہ نمائی فرمائیں۔
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے یعنی سروس چارجز کی مد میں زائد رقم لیتی ہے توایڈوانس لینا جائز ہے، اوراگر قرض دے کر اس کا عوض وصول کرتی ہے تو سود ہے اور ایڈوانس لیناناجائزہے۔فقط واللہ اعلم
                                                  
عنوان: تنخواہ کی وصولی کے لیے بنک اکاأنٹ کھلوانا
سوال: بعض کمپنیوں میں اصول ہوتا ہے کہ :جب ان کے ملازمین کی تنخواہ 15 ہزار ہو جاتی ہے تو وہ کمپنی اپنے ملازمین کو بینک بھیج دیتی ہے اور ان کا بینک اکاؤنٹ کھلوا دیا جاتا ہے،اے ٹی ایم انہیں دے دیا جاتا ہے کہ اب آپ کی تنخواہ اکاؤنٹ میں آئے گی،بینک اکاؤنٹ کے علاوہ نہیں دیتے،کہتے ہیں کہ : بینک اکاؤنٹ کھلوائیں، ایسی صورت میں بینک اکاؤنٹ کھلوانا جائز ہے یا نہیں؟ راہ نمائی فرمائیں۔
جواب: مذکورہ صورت میں تنخواہ کی وصولی کے لیے اکاؤنٹ  کھلوانادرست ہے۔فقط واللہ اعلم
                                                  
عنوان: پرائز بانڈ خریدنا جائز نہیں
سوال: مجھے  پرائزبانڈ کے بارے میں بتایاجائے کہ پرائز بانڈ خریدناجائز ہے یا نہیں ؟
جواب: پرائزبانڈکے ذریعہ حاصل ہونے والی رقم میں" سود " اور  "جوا" دونوں حیثیتیں موجودہیں؛اس لیے پرائزبانڈکی خریدوفروخت ناجائزاورحرام ہے۔فقط واللہ اعلم
                                                  
عنوان: ٹی وی چینل کی ملازمت کا حکم
سوال: ٹیلی ویژن چینل میں خبریں پڑھنے کی نوکری کرنا کیساہے؟اور خبریں ٹائپ کرنے کی نوکری کرنا کیساہے؟
جواب: 1۔ٹی وی چینل  میں ملازمت کرناجائز نہیں۔2۔خبریں اگر حقیقت پر مشتمل ہوں توٹائپ کرناجائزہے، البتہ اگر تنخواہ چینل کی کمائی سے حاصل ہورہی ہوتو ناجائزہے۔فقط واللہ اعلم
                                                  
عنوان: گاڑی کی انشورنس کا حکم
سوال: میں سعودیہ میں ملازمت کرتا ہوں، یہاں کار ڈرائیو کرنے کے لیے اس کا انشورنس کرانا لازمی ہے، ایکسیڈنٹ ہوجائے تو گاڑی کی رپئیرنگ کروائی جاتی ہے، اور کار انشورنس نہ کرائی گئی ہو تو اس پر جیل میں بھی بھیجا جاسکتا ہے، اس کا کیا حکم ہے؟
جواب: کار انشورنس بھی جوئے کی ایک صورت  ہے اور اپنے اختیار سے کار انشورنس کراناشرعاً جائز نہیں، لیکن جبری اور قانونی طور پر اگر کار کی انشورنس کرانا لازمی ہو تو (دل سے ناجائز سمجھتے ہوئے انشورنس کرانے والے مجبور شخص کو)  اس کا گناہ نہیں ہوگا،  البتہ ایکسیڈنٹ کی صورت میں صرف اپنی جمع کی ہوئی رقم کے بقدر ہی فائدہ اٹھاسکتے ہیں۔ فقط واللہ اعلم
                                                  
عنوان: کریڈٹ  اور ڈیبٹ کارڈ کا حکم
سوال: کیا کریڈٹ کارڈ اور ڈیبٹ کا رڈ استعمال کرنا جائز ہے؟
جواب: کریڈٹ کا رڈ کا استعمال تو جائز نہیں، اس لیے کہ اس میں تو ابتدائی معاہدہ ہی سود کے لین دین کا ہوتا ہے، اور مقررہ مدت میں رقم ادا نہ کرسکنے کی صورت میں سود  دینا پڑتا ہے۔ البتہ  ڈیبٹ کارڈ کا استعمال جائز ہے، لیکن اس پر ڈسکاؤٹ لینا درست نہیں۔ فقط  واللہ اعلم
                                                  
عنوان: ٹیکسی ڈرائیور کا شراب خانہ اور جوئے خانہ کی سواریاں لے جانا
سوال: میں کینیڈا میں رہتا ہوں اور ٹیکسی چلاتا ہوں، رات کے وقت شراب خانے اور جوۓ خانے کی سواریاں ملتی ہیں،  کیا ان سے حاصل آمدنی حلال ہے یا حرام ؟
جواب: صورتِ  مسئولہ میں حاصل شدہ آمدن حلال ہے؛ اس لیے کہ شراب نوشی یا جوا کھیلنا ان کا ذاتی فعل ہے، لے جانے والا اس کا جواب دہ نہیں۔کذا في الهندیة:"وإذا استاجر الذمي من المسلم دارًا یسکنها فلا بأس بذلك، و إن شرب فیه الخمر أو عبد الصلیب أو أدخل فیها الخنازیر ولم یلحق المسلم في ذلك بأس؛ لأن المسلم لایواجر لذلك". ( ج: ۴، ص: ۴۵۰)وفي خلاصة الفتاوی: وکذا کل موضع تعلق المعصیة بفعل فاعل مختار". ( ج: ۳، ص: ۱۴۹) فقط والله أعلم
                                                  
عنوان: انڈے لے کر بذریعہ میشن چوزے نکال کرآپس میں تقسیم کرنا
سوال: ہم اگر دوسروں سے انڈے لے کر چوزے نکالنے والی مشین میں رکھتے ہیں اور ان سے یہ معاہدہ کرلیں کہ جتنے چوزے نکلیں گے آدھے تمہارے اور آدھے ہمارے تو کیا ایسا کرنا جائز ہے؟یا ہم ان سے انڈے خرید کر پھر مشین میں رکھیں؟
جواب: پہلی صورت درست نہیں،یعنی دوسروں سے انڈے لے کر یہ معاہدہ کرناکہ ان سے جو چوزے نکلیں گے وہ آدھے آدھے تقسیم کریں گے ایسا کرناجائزنہیں۔انڈے خرید کرمشین میں رکھے جائیں یہ جائز ہے۔فقط واللہ اعلم
                                                  
عنوان: زندگی میں جائیداد کی تقسیم
سوال: میرے نانا کی ایک جائیداد ہے ، اور ان کے تین لڑکے اور دو لڑکیاں ہیں، بیٹے جائیداد میں رہ رہے ہیں اور نانا نے اپنی زندگی میں انہیں ایک ، ایک دکان بھی دی ہوئی ہے،جس کا کرایہ تینوں ماموں وصول کرتے ہیں، میرا سوال یہ ہے کہ بیٹیوں کا شرعی حصہ کیا ہوگا؟اور اگر ماموں جائیداد سے فائدہ اٹھارہے ہیں تو کیا بیٹیوں کا حصہ بھی ناناکو  زندگی میں  دے دیناچاہیے؟یاوہ ناانصافی کررہے ہیں؟جائیدا د تقریباً ایک کروڑ کی ہے۔
جواب: زندگی میں جائیدادکی تقسیم درست ہے،اس بارے میں شرعی حکم یہ ہے کہ : یہ تقسیم وراثت نہیں، بلکہ ھبہ(گفٹ)ہے،لہذا بیٹوں اوربیٹیوں کوبرابرکاحصہ دیاجائے،بلاکسی شرعی سبب کے کمی بیشی نہ کی جائے،البتہ اگراولادمیں سے بعض فرمانبردار،نیک تابع دار اوردین دارہیں یامالی اعتبار سے دوسروں کی بہ نسبت کمزورحیثیت رکھتے ہیں تواس صورت میں بعض کوبعض پرترجیح دی جاسکتی ہے،لہذامذکورہ صورت حال میں اگر سائل کے نانا نے مذکورہ جائیداداپنے بیٹوں کودے دی ہےتو وہ ان کی ملکیت  ہوچکی ہے، مگر اولاد میں مساوات قائم رکھنےکے لیے انہیں بیٹیوں کو بھی اپنی جائیداد میں حصہ دیناچاہیے۔بہتر یہ ہے کہ: جتنا حصہ بیٹوں کو دیا ہے اتناہی بیٹیوں کو بھی دیاجائے۔اگر نانا نے صرف کرایہ وصولی کاحق بیٹوں کو دیا ہے تو جائیداد تاحال ان ہی کی ہے ، تاہم اگر بیٹیاں محتاج ہیں تو ان کے ساتھ بھی تعاون کرنا چاہیے۔فقط واللہ اعلم
                                                  
عنوان: مروجہ بینکوں کے منافع کا حکم
سوال: کس بینک کا پیسہ منافع کے حوالے سے حلال ہے؟
جواب: مروجہ تمام بینکوں سے متعلق ہمارے ادارے کی  رائے یہی ہے کہ ان سے حاصل ہونے والا نفع سود ہے جوکہ حلال نہیں ۔فقط واللہ اعلم
                                                  
عنوان: تکافل کا حکم
سوال: تکافل کی صحت کی  کیا شرائط ہیں؟پاک قطر فیملی تکافل کا کیا حکم ہے؟کیا ان کی پالیسی لینا جائز ہے؟
جواب: ہمارے دارالافتاء کی تحقیق کے مطابق انشورنس کی طرح تکافل بھی شرعاً جائز نہیں،خواہ پاک قطر فیملی تکافل ہو یا کوئی اورہو۔بہرحال تکافل پالیسی لینا جائز نہیں ہے۔فقط واللہ اعلم
                                                  
عنوان: ملازمت کے وقت میں کوتاہی اور ذاتی مشاغل کا حکم
سوال: کمپنی کا وقت صبح نو سے شام چھ تک ہے، تو کیا صبح دیر سے مثلاً: دس بجے آکر شام کو وقت پر چلے جانا جائز ہے؟ یا صبح دیر میں آنے کا تدارک شام کو ایک گھنٹہ زیادہ دینے سے ہوجائے گا؟ جب کہ اس صورت میں  چوں کہ  کام سب مل کرتے ہیں تو صبح جلدی آنے والے لوگوں کو بھی ایک گھنٹہ مزید رکنا پڑتا ہے اور کمپنی کی بجلی بھی زائد خرچ ہوتی ہے؟بعض لوگ کمپنی کے وقت میں اس کے کمپیوٹر پر اپنی پسندیدہ کتابیں پڑھتے ہیں، اس میں بھی کمپنی  کے آفس کا انٹرنیٹ استعمال ہوتا ہے، کیا ایسا کرنا جائز ہے؟
جواب: کمپنی میں کام کرنے والے ملازمت کے آغاز میں باہم طے پانے والے معاہدے کے شرعاً پابند ہیں، جتنا وقت اس موقع پر طے ہوا ہے وہ ادارے کی امانت ہے اور اتنا وقت کمپنی کو دینا اور اس میں ادارے  کا ہی کام کرنا شرعاً لازم ہے، صبح دیر سے آکر شام میں جلد جانے کی صورت میں اتنے وقت کی تنخواہ لینا شرعاً جائز نہیں ۔ اسی طرح شام میں زائد وقت دینے کی صورت میں بھی  شرعی اعتبار سے صبح کے وقت کی تلافی نہ ہوگی ،خاص طور پر جب کہ زائد بجلی خرچ کرنے  کی بنا پر کمپنی کے اخراجات بھی بڑھ رہے ہوں اور دیگر ملازمین کو بھی زائد وقت دینے کی تکلیف اٹھانی پڑے تو اس عمل کی قباحت مزید بڑھ جاتی ہے،  نیز معاہدے کی خلاف ورزی  اور شرعی پہلو سے بھی ناجائز ہے۔اسی طرح کمپنی کو دیے ہوئے وقت میں ذاتی کام کرنا ، کتابیں وغیرہ پڑھنا اور اس کے لیے کمپنی کا کمپیوٹر اور انٹرنیٹ استعمال کرنا بھی جائز نہیں، کمپنی کی اشیا ء معاہدہ کے مطابق کمپنی کے ہی کام کے لیے استعمال کی جاسکتی ہیں، مالکان کی اجازت کے بغیر ذاتی استعمال جائز نہیں۔ فقط واللہ اعلم
                                                  
عنوان: کاروبار میں نفع متعین کرکے دینا
سوال: پراپرٹی کے کاروبار میں ایک طریقہ کار یہ چل رہا ہے کہ :آج کل  انوسٹر کچھ لوگوں سے یہ ڈیل  کرلیتا ہے کہ:  پانچ یا دس لاکھ لگادو ،اورپھر ایک یا دو لاکھ فکس نفع ملے گا، خواہ فائدہ ہو یا نقصان، عموما فائدہ ہی ہوتا ہے، اس طرح بزنس کیا جاسکتا ہے؟
جواب: یہ معاملہ خالص سودی ہے، ہونا یہ چاہیے  کہ : جو رقم لگائی جائے  اس  کے حصے میں کل جتنا منافع آتا ہے اس  نفع کاکچھ حصہ مثلاً: نصف یا تہائی رقم لگانے والے  کو دیا جائے گا تو  جائز ہوگا ، نفع فکس کرکے دیا جائے تو جائز نہیں ۔فقط واللہ اعلم
                                                  
عنوان: سوفٹ وئیر کمپنی میں ملازمت کا حکم
سوال: میں سوفٹ وئیر کمپنی میں ملازمت شروع کررہا ہوں ، وہاں بینک کے سوفٹ وئیر سسٹم بھی بنتے ہیں ، میرے لیے وہاں کام کرنا صحیح ہے یا نہیں؟ اور اگر میں یہ شرط رکھ دوں کہ میں بنک کے سوفٹ وئیر  پر کام نہیں کروں گا تو کیا بنک کے علاوہ  دوسرے سسٹمز میں کام کرنا ٹھیک ہوگا؟
جواب: مذکورہ کمپنی میں بینک کے علاوہ دوسرے سسٹمز  میں کام صحیح ہےاور تنخواہ حلال ہے۔فقط واللہ اعلم
                                                  
عنوان: ڈیجیٹل کرنسی کے کاروبار کا حکم
سوال: ایک بہت نازک اور تحقیق طلب مسئلہ کے بارے میں آپ سے رابطہ کررہے ہیں، آج کل ڈیجیٹل کرنسی کا کاروبار عروج پر ہے، اس میں پاکستان سمیت مختلف ممالک کے مسلمانوں کے بھی لاکھوں ڈالرلگے ہوئے ہیں، اور اب بات کروڑوں ڈالر تک پہنچ چکی ہے، لیکن اس کاروبارمیں اب تک بہت سارے ابہام ہیں، براہ کرم اس بارے میں تفصیلی فتویٰ جاری فرمائیں۔
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے اس لیے اس کی خریدوفروخت سے گریز چاہیے۔تفصیلی فتوی آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdfفقط واللہ اعلم
                                                  
عنوان: ایم،سی،بی عارف حبیب سیونگ اکاؤنٹ میں رقم رکھواکر اس پر نفع لینا
سوال: مجھے ایم،سی،بی بینک کے عارف حبیب اکاؤنٹ کے بارے میں پوچھنا تھا, یہ ایک سیونگ اکاؤنٹ ہے اور اس میں رقم انویسمنٹ کریں گے تو ضرورت پڑنے پر وہ رقم نکلوا بھی سکتے ہیں ، اور اس میں منافع بھی ملتا ہے ، مگر یہ منافع فکس نہیں ہوتا بلکہ نفع نقصان کی بنیاد پر ہوتاہے ، اور روزانہ کے اعتبار سے ہوتاہے، کیا یہ ٹھیک ہے یا نہیں؟
جواب: مروجہ بینکنگ نظام اسلامی اصولوں کے خلاف ہے، اور ان بینکوں میں سیونگ اکاؤنٹ میں رقم رکھوا کر اس پر نفع حاصل کرنا درست نہیں, بلکہ سود میں شامل ہے۔لہذا ایم،سی،بی عارف حبیب سیونگ اکاؤنٹ میں رقم انویسمنٹ کرکے اس پر نفع حاصل کرناجائز نہیں ہے۔فقط واللہ اعلم
                                                  
عنوان: قیمت کی ادائیگی میں تاخیر پر جرمانہ سود ہے
سوال: زید نے بکر کو ایک سال کے ادھا رپرایک لاکھ تیرہ ہزار(113000)قیمت پر موٹر سائیکل فروخت کیا، لیکن بکر نے مقررہ وقت میں قیمت ادا نہیں کی ، اس دوران تین سے پانچ سال گزرگئے ، اس دوران دوستوں نے مشورہ کیا کہ اب بکر ، زید کو ایک لاکھ تریسٹھ ہزار(163000)روپے دو ماہ میں ادا کردے گا، یعنی پچاس ہزار زائد دے گا۔اب سوال یہ ہے کہ: زید  ان پچاس ہزارروپے کی رقم کو کس طرح استعمال کرے؟کیوں کہ زید ،بکر سے یہ رقم لینا چاہتاہے۔
جواب: موٹر سائیکل کی مقررہ قیمت ایک لاکھ تیرہ ہزار روپے سے زائد رقم لینا زید کے لیے جائز نہیں ہے، یہ زائد رقم سود ہے جوکہ ناجائز اور حرام ہے، لہذا پچاس ہزار روپے کی زائدرقم  وصول نہ کی جائے۔اگر وصول کرلی ہے توزید کےلیے اس کااستعمال ناجائز ہے۔مذکورہ رقم بکر کو واپس لوٹائی جائے۔فقط واللہ اعلم
                                                  
عنوان: میزان بنک سے کفالہ کی خدمات لینے کاحکم
سوال: میزان بینک میں کفالہ کے نام سے ایک سروس ہے کیا یہ جائز ہے؟ راہ نمائی فرمائیں ۔
جواب: ہماری رائے میں کفالہ کے نام سے فراہم کردہ سروس روایتی انشورنس کی طرح ناجائز ہے۔ فقط واللہ اعلم
                                                  
