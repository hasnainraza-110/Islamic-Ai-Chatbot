عنوان: تقسیمِ میراث کی ایک صورت
سوال: میرے سسر کا انتقال ہوگیا ہے اور ان کے ترکہ کی تقسیم کا کام میرے ذمہ لگایا گیا ہے، ان کے ورثاء میں ایک بیوہ، ایک بیٹی، تین بہنیں اور دو بھائی ہیں۔ان کی چیزیں ان شکلوں میں ہیں کہ ایک کمپنی میں شیئرز ہیں ان کے نام کے، ان کی بیوی کے نام کے، ان کی بیٹی کے نام کے، میرے نام کے(ان کا داماد) اور ان کے  بھتیجے کے نام کے۔اسی طرح بینک بیلنس ہے  جوائنٹ اکاونٹ میں اپنی بیوی اور بیٹی کے ساتھ۔کچھ سونا ہے جو کہ بیوہ اور بیٹی کے پاس مشترکہ طور پر ہے۔کچھ نقدی رقم انہوں نے اپنے سسر کے پاس رکھوائی تھی جو بیرونِ ملک میں رہ رہے ہیں، اس بات کے ساتھ کے جب ان کے سسر اپنی جائیداد بیچیں گے تو اس وقت اس رقم کے معاملات کا حساب کرلیں گے۔زندگی میں میرے سسر اپنی بیوی، بیٹی اور مجھ سے کہتے تھے کہ جو کچھ بھی ہے وہ ہمارا (ہم تین) کا ہے چاہے لکھا ہوا نہ ہو۔آپ شرعی راہ نمائی فرمائیں۔
جواب: آپ کے سسر کی جائیداد کی شرعی تقسیم یہ ہے کہ قرضوں کی ادائیگی اور جائز وصیت پر شریعت کے مطابق عمل کرنے کے بعد(سوال میں مذکور وصیت کی تفصیل آگے بیان کی جائے گی) باقی ماندہ ترکہ کا 12.5% مرحوم کی بیوہ کو، 50% بیٹی (آپ کی بیوی) کو، 15% ہر بھائی کو اور 7.5% ہر بہن کو ملےگا۔مرحوم نے جو کمپنی کے شیئرز  دوسروں کے نام کیے، اگر ان شیئرز کا قبضہ بھی دوسروں کو دے دیا ہو تو وہ مرحوم کے ترکہ میں شامل نہیں ہوں گے اور قبضہ نہ دینے کی صورت میں وہ مرحوم کے ترکہ میں شامل ہوں گے۔جوائنٹ اکاونٹ کے پیسے بھی ترکہ میں شامل ہوں گے۔اگر سونا بطور ملکیت کے بیوہ یا بیٹی کو دے دیا تھا تو وہ ترکہ میں شامل نہیں ہوگا اور اگر ملکیت مرحوم کی تھی، صرف بطور استعمال کے دیا تھا تو وہ سونا ترکہ میں شامل ہوگا۔جو پیسے مرحوم نے اپنے سسر  کو رکھوائے تھے، اگر بطور امانت کے تھے تو وہ پورے پیسے ترکہ میں شامل ہوں گے۔ اگر ان سے کوئی لین دین کا حساب ہو تو اس کے مطابق حساب کرکے اگر  پیسے بچ جائیں تو وہ بھی ترکہ میں شامل ہوں گے۔باقی جس وصیت کا آپ نے ذکر کیا  تو واضح رہے کہ اپنے وارث کے حق میں وصیت دیگر ورثاء کی اجازت کے بغیر نافذ نہیں ہوتی؛ لہذا اگر دیگر ورثاء اجازت دیں تو آپ، آپ کی بیوی اور آپ کی ساس (یعنی مرحوم کا داماد، بیٹی اور بیوہ) کل ترکہ کو آپس میں تقسیم کرسکتے ہیں اور اگر اجازت نہیں دیں تو اس وصیت کی بنا پر آپ کی بیوی اور ساس اپنے شرعی حصے سے زیادہ کی مستحق نہیں ہوں گی۔ رہی بات جو وصیت انہوں نے آپ کے لیے کی ہے، تو اگر مرحوم کی تحریر، یا کسی شرعی ثبوت سے آپ وہ وصیت ثابت کردیں یا دیگر ورثاء اس کا اقرار کرلیں تو وصیت کی بنا  پر ترکہ کا ایک تہائی حصہ آپ کو دیا جائے گا اور پھر باقی ترکہ ورثاء میں تقسیم کیا جائے گا۔ فقط واللہ اعلم
                                                  
عنوان: ویڈیو پر کلک کرکے پیسہ کمانا
سوال: آج کل ایک نئی ایپلی کیشن کلک ہے کے نام سے بنی ہے،جس میں ایک ہزار، دس ہزار اور اسی طرح مختلف پیسوں سے اکاؤنٹ کھلتا ہے، اس میں روزانہ چالیس اسلامی ویڈیوز آتی ہیں، ہرایک کوکلک کرنا ہوتا ہے،تو پھر تین ماہ بعد مختلف رقوم دیتے ہیں، کیا یہ از روئے شریعت درست ہے؟
جواب: سوال میں مذکور طریقے پر کمانا ناجائز ہے، تفصیل کے لیے درج ذیل لنک ملاحظہ ہو :ایڈ پر کلک کرکے پیسہ کمانافقط واللہ اعلم
                                                  
عنوان: کاروبار میں نفع کی شرعی حد
سوال: میرے کلینک پر ایک ڈاکٹر کلینک کرتا ہے جو بچوں کو دوائی لکھتا ہے اور میں دیتا ہوں، اس میں ایک قسم کی دوائی لکھتا ہے جو کہ پورے ڈبے میں 120 گولیاں ہوتی ہیں اور پورے 120 گولیوں کی کسی بھی مریض کو کوئی ضرورت نہیں ہوتی ،لہذا ہم گولیوں کو تقسیم کرکے ایک ایک لفافے میں 15 گولیاں ڈالتے ہیں، پورے ڈبے کی قیمت 300 روپے ہے، ہم نے ایک ایک لفافے میں جتنی گولیاں بند کی ہیں اس کی قیمت 50 روپے بنتی ہے تو کیا ہم اپنا منافع بڑھانے کے لیے اس کی قیمت کس حد تک بڑھا سکتے ہیں کہ ہمیں جائز منافع ہو ؟
جواب: کاروبار میں نفع کی حد مقرر نہیں ، لہذا اگر سائل 15 گولیاں ایک لفافے میں ڈال کر 50 روپے میں بیچتا ہے تو اس کی اجازت ہے، تاہم اس سلسلے میں دھوکا دہی نہ ہو، نیز اگر مریضوں کو مذکورہ دوا کی زیادہ ضرورت ہو اور وہ بآسانی دست یاب نہ ہو تو اس کی رائج قیمت سے زیادہ اتنی قیمت نہ رکھی جائے کہ مریضوں کی دست رس سے دور ہو۔فتاوی رشیدیہ میں ہے:’’سوال: نفع لینا شرع میں کہاں تک جائز ہے؟جواب: نفع جہاں تک چاہے لے ، لیکن کسی کو دھوکا نہ دے‘‘۔  (فتاوی رشیدیہ، جواز اور حرمت کے مسائل 555 ط: عالمی مجلس تحفظ اسلام) فقط و اللہ اعلم
                                                  
عنوان: ٹیلی نار کے علاوہ ایزی اکاؤنٹ کا حکم
سوال: ٹیلی نار کے علاوہ کسی اور سم پر (ایزی اکاؤنٹ) کھلوانے کا کیا حکم ہے جائز ہے یا ناجائز؟
جواب: سوال میں اس بات کی وضاحت نہیں کہ ایزی اکاؤنٹ کھلوانے اور پیسے رکھوانے پر کمپنی کی طرف سے کوئی سہولت دی جاتی ہے یا نہیں؟ اگر دی جاتی ہے تو یہ سود میں شامل ہونے کی وجہ سے یہ سہولت لینا شرعاً جائز نہیں۔فتاویٰ شامی میں ہے:"مطلب كل قرض جر نفعاً حرام"(قوله:كل قرض جر نفعاً حرام) أي إذا كان مشروطاً كما علم مما نقله عن البحر". (رد المحتار، ج: 5، ص: 166، ط: سعيد) فقط والله أعلم
                                                  
عنوان: حرام پیسوں سے خریدی گئی دکان میں کاروبار کرنے کا حکم
سوال: کسی نے حرام پیسے سےدکان کے لیے زمین خریدی ہے اور اس میں جو مال لگایا ہے وہ حلال پیسے کا ہے تو اس دکان سے تجارت کرنا کیسا ہے؟
جواب: صورتِ  مسئولہ میں حلال مال کے فروخت ہونے سے حاصل ہونے والا نفع حلال ہوگا،  تاہم دوکان چوں کہ حرام کی ہے اس لیے اس کا استعمال ناجائز ہوگا، حرام مال بلاعوض حاصل ہوا ہو تو اصل مالک تک اتنی رقم پہنچائی جائے، مالک نہ ہو تو اس کے ورثہ کو اتنی رقم حوالہ کی جائے، اگر پوری کوشش کے باوجود مالک اور ورثہ نہ مل سکیں تو حرام رقم کے بقدر رقم، ثواب کی نیت کے بغیر مستحقِ زکات کو دے دے، تو دکان کا استعمال جائز ہوگا۔ فقط واللہ اعلم
                                                  
عنوان: کسی کو رقم دے کر اس پر ماہانہ فکس (متعین) نفع لینا
سوال: ایک دوست نے ایک سال  پہلے مجھے اس معاہدے پر دس لاکھ دیے کہ مجھے  فکس تیس ہزار ماہانہ چاہیے، نقصان نفع تمہارا، آج ایک سال ہوگیا ہے ، اب میں اس کی رقم دینا چاہتا ہوں تو  اس نے کہا جب تک آپ پیسے نہیں دوگے  تب تک پروفٹ (نفع)  دیتے رہوگے  یا جتنے دو گے اس کا پروفٹ ختم ہو،  میں نے اس کے پیسوں کے لیے پانچ مہینہ کا وقت مانگا تھا، شرعی راہ نمائی فرمائیں کہ اس کا حق ہے پانچ مہینے کے وقت پر یا نہیں؟
جواب: واضح رہے کہ کسی کاروبار میں رقم لگا کر نفع حاصل کرنے کے جائز ہونے کے لیے یہ ضروری ہے کہ  نفع کے ساتھ نقصان میں بھی شرکت ہو  اور  نفع بھی فکس رقم کی صورت میں مقرر نہ ہو ، بلکہ مضاربت (انویسمنٹ) میں  نفع کی تعیین نفع کے فیصد کے اعتبار سے کرنا ضروری ہے، اگر نفع کی تعیین ایک مقرر  رقم کے ذریعے کی جائے، یا نقصان کی شرط کام کرنے والے ہی پر لگائی جائے، یا کاروبار ہی نہ ہو، بلکہ محض رقم دے کر نفع لیا جائے تو یہ جائز نہیں ہے، بلکہ یہ قرض دے کر اس پر نفع حاصل کرنا ہے، اور قرض دے کر اس پر مشروط نفع حاصل کرنا سود ہے، اور سود کا لینا،دینا، اس کا معاملہ کرنا ناجائز، حرام اور گناہِ  کبیرہ ہے۔لہذا آپ نے سوال میں جو صورت ذکر کی ہے وہ شرعاً ناجائز تھی، آپ کے پاس آپ کے دوست کی جو رقم ہے وہی آپ کو واپس کرنا ضروری ہے۔حدیثِ مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»". (الصحیح لمسلم، 3/1219، باب لعن آكل الربا ومؤكله، ط:، دار احیاء التراث ، بیروت)(مشکاۃ المصابیح،  باب الربوا، ص: 243، قدیمی)الجامع الصغير  میں ہے: "كل قرض جر منفعةً فهو رباً". (الجامع الصغیر للسیوطی، ص:395، برقم :9728، ط: دارالکتب العلمیہ، بیروت)بدائع الصنائع  میں ہے:"(ومنها) : أن يكون الربح جزءًا شائعًا في الجملة، لا معينًا، فإن عينا عشرةً، أو مائةً، أو نحو ذلك كانت الشركة فاسدةً؛ لأن العقد يقتضي تحقق الشركة في الربح والتعيين يقطع الشركة لجواز أن لايحصل من الربح إلا القدر المعين لأحدهما، فلايتحقق الشركة في الربح". (6/ 59، کتاب الشرکة، فصل في بيان شرائط جواز أنواع الشركة، ط: سعید) فقط والله أعلم
                                                  
عنوان: کرنٹ پلس اکاؤنٹ میں رقم رکھواکر سہولیات حاصل کرنا
سوال: بینک آف خیبر میں کمال پلس کرنٹ اکاؤنٹ کے نام سے ایک اکاؤنٹ ہے۔ بنک والوں کا کہنا ہے کہ اگر اس اکاؤنٹ میں پچیس ہزار روپے موجود ہوں تو آپ سے کسی قسم کی سروس چارجز کی وصولی نہیں ہوگی، اس اکاؤنٹ کی شرعی حیثیت کیا ہے؟
جواب: اگر بینک کی جانب سے سہولیات کے حصول کے لیے ایک مقررہ رقم اکاؤنٹ میں رکھوانے کی شرط رکھی گئی ہے اور اسی شرط کی بنیاد پر رقم رکھوانے کی صورت میں بینک اپنے اکاؤنٹ ہولڈر کومفت  سروس کی سہولیات دیتی ہے ، تو ان سہولیات سے فائدہ اٹھانا جائز نہیں ہے؛ کیوں کہ اکاؤنٹ میں رکھی گئی رقم کی حیثیت قرض کی ہے اور قرض کی بنیاد پر نفع اٹھانا شرعاً حرام ہے۔فقط واللہ اعلم
                                                  
عنوان: جاز کیش اکاؤنٹ کے ذریعہ رقم بھجوانے کا حکم
سوال: جاز کیش کا اکاؤنٹ جس کا مقصد صرف رقم کی ٹرانزیکشن ہے اور کوئی بھی فائدہ نہیں لینا چاہتا،  اس کے بارے میں کیا حکم ہے؟
جواب: واضح رہے کہ موبائل فون میں کال کرنے کی سہولت فراہم کرنے والی مختلف کمپنیوں کی جانب سے مختلف ناموں سے اکاؤنٹ کھولنے کی سہولت فراہم کی جاتی ہے، (مثلاً جاز کیش اکاؤنٹ، ٹیلی نار ایزی پیسہ اکاؤنٹ وغیرہ)، جس میں طے شدہ بیلنس  رکھنے  کی شرط پر کمپنی کی طرف سے  مختلف سہولیات اکاؤنٹ ہولڈر  کو مہیا کی جاتی ہیں؛ جیسے: فری منٹ، فری ایس ایم ایس و غیرہ، تو ایسے اکاؤنٹ کھلوانے کا حکم یہ ہے کہ اگر کسی کمپنی کی طرف سے مقررہ  رقم رکھنے کی شرط پر سہولیات فراہم ہی نہیں کی جائیں تو  اس صورت میں ایسا اکاؤنٹ کھلوایا جا سکتا ہے، تاہم اگر کمپنی کی طرف سے مقررہ سہولیات فراہم کی جاتی ہوں چاہے کوئی لینا چاہے یا نہ چاہے تو ایسی صورت میں ایسا اکاؤنٹ درحقیقت سودی ہوتا ہے، (سوال میں مذکورہ اکاؤنٹ بھی اسی نوعیت کا ہے)  جسے کھلوانے کی شرعاً اجازت نہیں؛ کیوں کہ کمپنی میں اکاؤنٹ ہولڈر کی جانب سے جو  رقم جمع کرائی جاتی ہے وہ کمپنی کے ذمہ قرض ہوتی ہے اور اکاؤنٹ ہولڈر جب اپنی رقم واپس لینا چاہے کمپنی رقم واپس کرنے کی پابند ہوتی ہے، اور قرض پر کسی بھی قسم کا مشروط نفع از روئے شرع سود ہونے کی وجہ سے حرام ہوتا ہے؛ لہذا صورتِ مسئولہ میں ایسا اکاؤنٹ کھلوانا جائز نہیں، چاہے فری منٹ و دیگر فراہم کردہ سہولیات سے اکاؤنٹ ہولڈر فائدہ اٹھائے یا نہ اٹھائے ، اگر کسی نے ایسا اکاؤنٹ کھلوا رکھا ہے اسے فوری طور پر سچے دل سے توبہ و استغفار کرتے ہوئے مذکورہ اکاؤنٹ بند کروا دینا چاہیے۔ فقط واللہ اعلم
                                                  
عنوان: بیٹی، بھتیجے اور بھتیجیوں میں تقسیم وراث
سوال: محمد مرتضیٰ،شمس الحق اور عبدالجبار تین سگے بھائی تھے۔عبد الجبار کے دونوں بھائیوں کا عبدالجبار کے سامنے ہی انتقال ہو گیا تھا اور مرتضیٰ نے اپنے پیچھے چار بیٹی اور دو بیٹے چھوڑے، اور شمس الحق نے تین بیٹے اور تین بیٹی چھوڑیں، اور اب عبدالجبار کا انتقال ہوا ہے انہوں نے اپنے پیچھے صرف ایک لڑکی چھوڑی ہے معلوم کرنا ہے کہ عبدالجبار کی وراثت کس طرح تقسیم کی جائے گی؟  وراثت مذکورہ لوگوں میں ہی تقسیم کرنا ہے؛ کیوں کہ اصول و فروع میں ان کے علاوہ کوئی اور موجود نہیں ہے۔
جواب: صورتِ مسئولہ میں عبد الجبار کے ترکہ سے حقوقِ متقدمہ (قرض، وصیت وغیرہ) کی ادائیگی کے بعد بقیہ ترکہ میں سے 50% اس کی بیٹی کو اور 10% اس کے ہر بھتیجے کو ملے گا۔بھتیجوں کی موجودگی میں بھتیجیاں عبدالجبار کے شرعی ورثاء میں شامل نہیں ہیں۔نوٹ : یہ تقسیم اس صورت میں ہے جب کہ عبدالجبار کے ورثاء میں اس کی بیوہ نہ ہو۔الفتاوى الهندية (6 / 451):
"وإذا اجتمع جماعة من العصبة في درجة واحدة يقسم المال عليهم باعتبار أبدانهم لا باعتبار أصولهم مثاله ابن أخ وعشرة بني أخ آخر أو ابن عم وعشرة بني عم آخر المال بينهم على أحد عشر سهماً لكل واحد سهم".الجوهرة النيرة على مختصر القدوري (2 / 309):
"[باب ذوي الأرحام]
قال - رحمه الله -: (وإذا لم يكن للميت عصبة ولا ذو سهم ورثه ذوو الأرحام) والأصل في هذا أن ذوي الأرحام أولى بالميراث من بيت المال؛ لقوله تعالى: {وأولو الأرحام بعضهم أولى ببعض في كتاب الله} [الأنفال: 75]. (قوله: وهم عشرة ولد البنت وولد الأخت وبنت الأخ". فقط والله أعلم
                                                  
عنوان: سیونگ اکاؤنٹ کا حکم
سوال: اگر آدمی کا بینک میں سیونگ اکاؤنٹ ہو،  وہ اس میں رقم ڈلوائے اور مہینے کے اندر اندر وہ رقم نکلوائے،  اکاؤنٹ کے منافع حاصل نہ کرے تو کیا اس طرح درست ہے؟
جواب: بینک میں سیونگ اکاؤنٹ کھلونا اہی جائز نہیں ہے، کیوں کہ اس میں سودی معاہدہ کرنا پڑتاہے، اور  سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے؛ لہٰذا بینک میں سیونگ اکاؤنٹ کھلوانے کی ہی اجازت نہیں ہے،اگر چہ وہ سود وصول نہ کیا جائے۔اگر مذکورہ اکاؤنٹ کھلوالیا گیا ہو تو اسے جلد از جلد بند کردیا جائے، اور بالفرض اسے بند کروانا اختیار میں نہ ہو (مثلاً: جس ادارے میں ملازم ہوں اس نے لازمی طور پر سیونگ اکاؤنٹ از خود کھولا ہو) تو پھر اصل رقم کی حد تک اس سے استفادے کی اجازت ہوگی، سودی رقم اگر اکاؤنٹ میں آبھی جائے تو اسے نکالنا اور استعمال کرنا جائز نہیں ہوگا، ساتھ ساتھ استغفار کا بھی اہتمام کرتے رہیے۔ فقط واللہ اعلم
                                                  
عنوان: تقسیم وراثت: چار بیٹے، پانچ بیٹیاں اور بیوہ
سوال: میرے والد صاحب کے والد کا ایک گھر ہے اور میری دادی ابھی حیات ہیں، میری دادی اس گھر کا بٹوارہ کرنا چاہتی ہیں.میرے والد صاحب چار بھائی اور پانچ بہنیں ہیں اور ایک میری دادی خود ہیں.مکان کی مالیت.25 لاکھ ہے تو اس رقم کی کس طرح تقسیم ہوگی؟
جواب: صورتِ مسئولہ میں دادا مرحوم کے ترکہ سے حقوقِ  متقدمہ (قرض، وصیت وغیرہ) کی ادائیگی کے بعد باقی ترکہ میں سے (25 لاکھ روپے کے حساب سے) 312,500.00 (تین لاکھ بارہ ہزار پانچ سو) روپے مرحوم کی بیوہ (آپ کی دادی) کو، 336,538.46 (تین لاکھ چھتیس ہزار پانچ سو اڑتیس روپے چھیالیس پیسے) اس کے ہر بیٹے (آپ کے والد اور ہر چچا) کو اور 168,269.23 (ایک لاکھ اڑسٹھ ہزار دو سو انہتر روپے تئیس پیسے) اس کی ہر بیٹی (آپ کی ہر ایک پھوپھی) کو ملیں گے۔ فقط واللہ اعلمنوٹ : یہ تقسیم اس صورت میں ہے جب کہ مرحوم کے انتقال کے وقت اس کے ورثاء میں ایک بیوہ، چار بیٹے اور پانچ بیٹیاں تھے۔ اگر کوئی وارث اس وقت زندہ تھا اور اب موجود نہیں ہے یا سوال میں اس کا ذکر نہیں ہے تو دوبارہ تفصیل ارسال کرکے سوال کرلیں۔
                                                  
عنوان: مروجہ اسلامی بینک میں مضاربہ یا تکافل میں حصہ لینا
سوال: میرا اکاؤنٹ ہے جس میں آن لائن تعلیم فراہم کرنے کی وجہ سے فیس ملتی ہے اور بینک والے مجھے اکثر کہتے ہیں کہ آپ ہمارے ہاں مضاربہ یا تکافل میں حصہ لیں، ہمارے ہاں بہت سے علماء اور مفتیانِ کرام شامل ہیں۔
جواب: مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماءِ کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے، لہذا روایتی بینکوں کی طرح ان میں بھی سرمایہ کاری کرنا (مضاربہ کا حصہ بن کر ہو یا تکافل کا) جائز نہیں ہے  ،اور اس سے حاصل ہونے والا نفع  حلال نہیں ہے۔ فقط واللہ اعلم
                                                  
عنوان: اوقاف کی جانب سے مقرر استاذ کی مستقل غیر حاضری پر تنخواہ کا حکم
سوال: اوقاف یا کسی اور  کی طرف سے ایک مدرسہ  میں تین اساتذہ مقرر کیے گئے ہیں اور ان  کی تنخواہ   15000 روپے ہے، لیکن  ان کے نہ  آنے کی  وجہ  سے مدرسہ  کے مہتمم نے ان میں سے ہر ایک  پر 3000 روپےمقرر کیے ہیں اور ان  9000 روپوں کے عوض ایک  اور استاذ  رکھ لیا ہے  ان کی جگہ  پر!تو  کیا اب ایک  استاذ ان تینوں کے قائم مقام بن سکتا ہے اور ان اساتذہ   کے لیے اپنی بقایا رقم لینے کا کیا حکم ہے?
جواب: واضح رہے کہ استاذ کی حیثیت اجیر خاص کی ہے جس کا شرعی حکم یہ ہے کہ اگر اوقاتِ ملازمت سے غیر حاضر رہے تو وہ تنخواہ کا شرعاً حق دار نہیں ہوتا، پس صورتِ مسئولہ میں مذکورہ ادارے میں 15000 روپے نامزد اساتذہ  کی تنخواہ کے طور پر موصول ہوتے ہیں، لہذا اگر مذکورہ اساتذہ مستقل غیر حاضر رہتے ہوں تو ایسی صورت میں وہ نہ کل تنخواہ کے حق دار  ہوں گے اور نہ ہی بعض تنخواہ کے،  اور نہ ہی ان کے نام پر آنے والی تنخواہ  میں سے بعض پر کسی اور کا تقرر کرنے کا حق مہتمم صاحب کو ہے۔پس مہتمم صاحب اوقاف کی طرف سے نامزد اساتذہ کو حاضری کا پابند کریں، بصورتِ دیگر اوقاف کی جانب سے کسی اور استاذ کی تقرری کا مطالبہ کریں۔ فقط واللہ اعلم
                                                  
عنوان: میزان بینک میں سیونگ اکاؤنٹ کھلوانے کا حکم
سوال: میزان بینک میں سیونگ اکاؤنٹ کھولنا جائز ہے یا نہیں؟
جواب: ’’میزان بینک‘‘ سمیت مروجہ اسلامی بینکوں میں سے کسی بھی بینک میں سیونگ اکاؤ نٹ کھلوانا اور اس سے منافع حاصل کرنا جائز نہیں؛  کیوں کہ مروجہ اسلامی بینکوں کے معاملات پوری طرح شریعت کے موافق نہیں ہیں۔فقط واللہ اعلم
                                                  
عنوان: ایزی پیسہ اکاونٹ کھلوانا، اس سے بل جمع کرانا اور ایزی لوڈ کرنا
سوال: ایزی پیسہ اکاؤنٹ کھولنا اور اس سے بل جمع کرنا اور ایزی لوڈ کرنا کیسا ہے؟
جواب: ’’ایزی پیسہ اکاؤنٹ ‘‘  ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم رکھوانے  کی شرط کے بغیر ہی کھولا جائے،  یا کمپنی نے از خود کھول دیا ہو تو  پھر رقم کی منتقلی، بلوں کی ادائیگی اور دیگر اس طرح کے جائز کاموں کےلیے  اس اکاؤنٹ کا استعمال جائز ہوگا، اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اس جگہ سے مل رہی ہو جہاں سے خریداری وغیرہ کی گئی ہو  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت ایزی پیسہ کمپنی یا اس کی پشت پر موجود  بینک کی طرف سے مل رہی ہے تو  پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور (اس صورت میں یعنی جب کہ اکاؤنٹ کھلوانا ناجائز معاملے کے ساتھ مشروط نہ ہو) جب تک معلومات نہ ہوں ان کیش بیک اور سہولیات کے استعمال سے اجتناب کیا جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ واضح رہے کہ عموماً ایزی پیسہ اکاؤنٹ پہلی صورت والا ہوتاہے، اس لیے  ’’ایزی پیسہ اکاؤنٹ‘‘ کھلوانے سے اجتناب کیا جائے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط: سعید)وفیہ ایضا (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا".  (14/513، باب کل قرض جر  منفعةً، کتاب الحوالة، ط: إدارة القرآن)فقط واللہ اعلم
                                                  
عنوان: شوہر، چار بیٹوں اور چار بیٹیوں میں ترکہ تقسیم کرنے کا طریقہ
سوال: ایک عورت جوانی میں بیوہ ہوئی، دوسری شادی سے 9 بچے ہیں، پانچ بیٹے اور چار بیٹیاں ہیں، اب عورت کا انتقال ہو گیا ہے اور اس کو پہلے شوہر کی وراثت میں سے حصہ ملا ہے، پانچ بیٹوں میں سے ایک کا انتقال پہلے ہو چکا ہے جو کہ کنوارا تھا۔عورت کے ورثاء یہ ہیں: شوہر، چار بیٹے، چار بیٹیاں۔میراث  کی تقسیم کا طریقہ بتا دیں۔
جواب: صورتِ مسئولہ میں مرحومہ کی جائیداد کی تقسیم کا طریقہ یہ ہے کہ اولاً ان کے ذمہ کوئی قرض ہو تو اس کو ادا کیا جائے پھر اگر مرحومہ نے کوئی جائز وصیت کی ہو تو اس کو ایک تہائی سے نافذ کیا جائے، اس کے بعد کل ترکہ منقولہ و غیر منقولہ کو  48 حصوں میں تقسیم کر کے 12 حصے شوہر کو، 6 حصے ہر ایک بیٹے کو اور 3 حصے ہر ایک بیٹی کو ملیں گے۔یعنی فیصد کے اعتبار سے 25 فیصد شوہر کو، 12 اعشاریہ 5 فیصد ہر ایک بیٹے کو اور 6 اعشاریہ 25 فیصد ہر ایک بیٹی کو  ملے گا۔ فقط واللہ اعلم
                                                  
عنوان: قفیز الطحان میں حاصل شدہ آٹے کا استعمال
سوال: ’’قفیز الطحان‘‘  میں حاصل شدہ آٹے کا استعمال کیسا ہے؟اور اس کا دوسرے آدمی کے لیے خریدنا کیسا ہے؟
جواب: قفیز طحان اجارہ فاسدہ کی ایک صورت ہے ، اس میں  عامل کو اجرت مثل دی جائے گی اور تمام آٹا مالک کی ملکیت میں ہوگا۔ مالک  کے لیے اس آٹے کا استعمال جائز ہوگا اورآگے کسی دوسرے آدمی کو بیچنا بھی جائز ہوگا، اس آٹے میں سے اجیر کو کچھ نہ دیا جائے گا۔البتہ اگر اس مالک نے آٹا  پیسنے والے کو اجرت میں دےدیا تو یہ اجارہ فاسدہ کی کمائی ہے، اس صورت میں لازم ہے کہ وہ یہ آٹا مالک کو واپس کرے ، اجیر  کا  خود استعمال کرنا جائز نہیں ہے، البتہ وہ چوں کہ مالک کا آٹا پیس چکا ہے؛ اس لیے اپنی اجرت مثل وصول کرلے۔تاہم اس معاملے کے جواز کی دو صورتیں ہیں:1-  معاملہ کرتے وقت مطلقاً یوں کہے: ’’اجرت میں تمہیں ایک کلو آٹا دوں گا‘‘، یوں نہ کہے: اس آٹے میں سے دوں گا، جو تم پیسوگے۔  تو بھی اجارہ درست ہے اور اس آٹے کا استعمال کرنا بیچنا جائز ہے۔2-  آٹا پیسنے سے پہلے ہی کچھ مقدار گندم وغیرہ کی علیحدہ کرکے دے دے کہ یہ تمہاری اجرت ہے، پھر اجیر خواہ اسے پیسے یا ویسے ہی اپنے استعمال میں لے آئے۔  تو یہ صورت بھی جائز ، اور اس آٹے کا استعمال بھی جائز ہے۔الدر المختار وحاشية ابن عابدين (رد المحتار) (6/ 56):
"(ولو) (دفع غزلاً لآخر لينسجه له بنصفه) أي بنصف الغزل (أو استأجر بغلاً ليحمل طعامه ببعضه أو ثوراً ليطحن بره ببعض دقيقه) فسدت في الكل؛ لأنه استأجره بجزء من عمله، والأصل في ذلك نهيه صلى الله عليه وسلم عن قفيز الطحان، وقدمناه في بيع الوفاء. والحيلة أن يفرز الأجر أولاً أو يسمي قفيزاً بلا تعيين ثم يعطيه قفيزاً منه فيجوز، (وحكم الأول)  وهو الفاسد (وجوب أجر المثل بالاستعمال) لو المسمى معلوماً، ابن كمال (بخلاف الثاني) وهو الباطل فإنه لا أجر فيه بالاستعمال حقائق (ولاتملك المنافع بالإجارة الفاسدة بالقبض، بخلاف البيع الفاسد) فإن المبيع يملك فيه بالقبض، بخلاف فاسد الإجارة، حتى لو قبضها المستأجر ليس له أن يؤجرها، ولو آجرها وجب أجر المثل ولايكون غاصبًا، وللأول نقض الثانية، بحر معزياً للخلاصة وفي الأشباه: المستأجر فاسداً لو آجر صحيحاً جاز وسيجيء".المحيط البرهاني في الفقه النعماني (7/ 467):
"وجميع ما كان فاسداً من ذلك إذا باع واشترى فله أجر المثل لايجاوز به المسمى، كما في سائر الإجارات الفاسدة، ويطيب له ذلك؛ لأنه بدل عمله فيطيب له كما تطيب قيمة المبيع للبائع في البيع الفاسد عند عجز المشتري عن رد العين؛ لأنه بدل ملكه، لكن يأثم بمباشرته هذا العقد؛ لأنه معصية".الدر المختار وحاشية ابن عابدين (رد المحتار) (6/ 55):
"وفي المنتقى: امرأة نائحة أو صاحبة طبل أو زمر اكتسبت مالاً ردته على أربابه إن علموا وإلا تتصدق به، وإن من غير شرط فهو لها: قال الإمام الأستاذ لايطيب، والمعروف كالمشروط اهـ. قلت: وهذا مما يتعين الأخذ به في زماننا لعلمهم أنهم لايذهبون إلا بأجر ألبتة ط".الدر المختار وحاشية ابن عابدين (رد المحتار) (6/ 57):
"(قوله: والحيلة أن يفرز الأجر أولاً) أي ويسلمه إلى الأجير، فلو خلطه بعد وطحن الكل، ثم أفرز الأجرة ورد الباقي جاز، ولايكون في معنى قفيز الطحان إذ لم يستأجره أن يطحن بجزء منه أو بقفيز منه، كما في المنح عن جواهر الفتاوى. قال الرملي: وبه علم بالأولى جواز ما يفعل في ديارنا من أخذ الأجرة من الحنطة والدراهم معاً ولا شك في جوازه اهـ. (قوله: بلا تعيين) أي من غير أن يشترط أنه من المحمول أو من المطحون فيجب في ذمة المستأجر، زيلعي". فقط واللہ اعلم
                                                  
عنوان: فوڈ آئٹم، کاسمیٹک، ادویات اور کیمیکل رجسٹرڈ کیے بغیر بناکر فروخت کرنا
سوال: کیا غیر قانونی کام سے کمایا گیا مال حرام ہے؟ تفصیل یہ کہ بندہ ایک فیکٹری بنائے اور سرکاری اداروں سے اپروول کرائے تو کروڑوں کا خرچ آجاتا ہے اور پراڈکٹ رجسٹریشن کے لیے حکومتی اداروں کو پیسہ دینا پڑتا ہے تو  کیا ہم بغیر فیکٹری کے بغیر رجسٹریشن کے مشین گھر پر رکھ کر فوڈ آئٹم،کاسمیٹک،ادویات اور کیمیکل وغیرہ بنا سکتے ہیں؟
جواب: صورتِ مسئولہ میں اگر مذکورہ اشیاء گھر میں بنائی جائیں، اور ان میں کوئی حرام اجزاء یا مضر صحت اشیاء شامل نہ ہو اور صحت انسانی سے متعلق اصولوں کی مکمل رعایت کی جائے (اور تجربے سے اس چیز کا غیر مضر یا مفید چیز کا مفید ہونا ثابت ہوجائے) تو ایسی اشیاء بنانا اور  فروخت کرنا شرعاً جائز ہے اور اس کی آمدنی بھی حرام نہیں ہوگی۔  البتہ چوں کہ قانوناً ان پراڈکٹ  کی رجسڑیشن ضروری ہے، تو عزتِ نفس کی حفاظت اور اپنے آپ کو ذلت کے مواقع سے بچانے کے لیے غیر قانونی کاموں سے احتراز  شرعاً بھی ضروری ہے،  نیز   قانونی پیچیدگیوں سے بچنے کے لیے قانونی ماہرین سے رجوع کرلیا جائے۔فقط واللہ اعلم
                                                  
عنوان: اولاد کا والدہ کی پینشن لینا
سوال: والدہ گورنمنٹ ملازم تھیں ان کی وفات کے بعد اولاد کا والدہ کی پینشن لینا جائز ہے کیا؟
جواب: ان کے انتقال کے بعد پنشن لینے کا مطلب اگر یہ ہے کہ حکومت ان کو  زندہ سمجھ کر پنشن کی رقم دے رہی ہے اور بچے وہ وصول کررہے ہیں، جب کہ حکومت کے قانون کے مطابق یہ درست نہیں، تو ایسا کرنا دھوکا دینا ہے، اس سے بچنا لازم ہے۔تاہم پنشن کی وہ رقم جو ان کی زندگی میں ان کے پاس جمع تھی، وہ رقم ان کے ورثاء میں تقسیم ہوگی۔البتہ اگر ادارے والوں کو والدہ کی وفات کا علم ہے اور ادارے کا ضابطہ کسی ایک فرد کے نام پنشن جاری کرنا ہے، تو ادارے کے ضابطے کے مطابق جو پنشن کا مستحق ہو، اسے نامزد کرنا جائز ہوگا، اس کے بعد ادارے جسے پنشن جاری کرے وہی اس رقم کا مالک ہوگا، اس رقم میں دیگر ورثاء کا شرعی حق نہیں ہوگا۔ فقط واللہ اعلم
                                                  
عنوان: جرمانہ کی رقم سے باقی طلبہ کی حوصلہ افزائی کرنا
سوال: اگرقاری صاحب بچوں سےنماز  نہ پڑھنے پرجرمانہ عائدکردیں اوروہی جرمانہ پھربچوں کی حوصلہ افزائی کےلیے(جس نے نمازپوری پڑھی ہو)انعام کےطورپر دیں تو کیا یہ درست ہے؟
جواب: نماز نہ پڑھنے پر مالی جرمانہ مقرر کرنا ہی شرعاً جائز نہیں، چہ جائے کہ جرمانہ کی رقم کو حوصلہ افزائی کے لیے صرف کرنے کا سوال ہو، جرمانے میں وصول کردہ رقم اصل مالکان کو واپس لوٹانا لازم ہے۔"ولایکون التعزیر بأخذ المال من الجانی فی المذهب"۔  (مجمع الأنہر ، کتاب الحدود / باب التعزیر ۱؍۶۰۹ بیروت)"وفی شرح الآثار: التعزیر بأخذ المال کانت فی ابتداء الاسلام ثم نسخ"۔ (البحر الرائق /باب التعزیر41/5 )"والحاصل أن المذہب عدم التعزیر بأخذ المال"۔ (شامی، باب التعزیر، مطلب فی التعزیر بأخذ المال،ج: ۴، ص: ۶۱)"لایجوز لأحد من المسلمین أخذ مال أحد بغیر سبب شرعی"۔ (شامی، باب التعزیر، مطلب فی التعزیر بأخذ المال،ج: ۴، ص: ۶۱)فقط واللہ اعلم
                                                  
عنوان: ماہانہ اقساط پر اشیاء کی خریداری
سوال: کیا ماہانہ قسطوں  پر گھریلو سامان خرید سکتے ہیں ؟
جواب: گھریلو سامان یا  دیگر اشیاء کی خریداری قسطوں پر لینا جائز ہے، تاہم شرط یہ ہے کہ عقد  یعنی بیع وفروخت کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے۔ مذکورہ شرائط نہ پائی جائیں تو قسطوں پر  بیع ناجائز اور سود کے حکم میں ہوگی۔ واضح رہے کہ یہ شرائط عام اشیاء کے بارے میں ہیں، نقدی یا سونا چاندی قسطوں پر خریدنا جائز نہیں ہے۔فقط واللہ اعلم
                                                  
عنوان: ایک یتیم پوتے کے لیے وصیت کرنا
سوال: دادا (زید) فوت ہو چکا ہے،  اور زید کا ایک یتیم ہوتا ہے، زید نے اس پوتے کے لیے ثلثِ مال کی وصیت کی ہے، اور  زید کا ایک  زندہ بیٹا عمرو ہے، جس کے چار بیٹے ہیں۔  تو دادا کی وصیت کے مطابق کہ، میرے کل مال میں سے 1/3 حصہ یتیم پوتے کو دیا جائے، اور باقی دو حصے دیگر ورثاء میں تقسیم کیے جائیں ، اب پوتے کے حق میں تو وصیت ثلثِ مال نافذ ہوگی۔ زندہ بیٹے عمرو کی اولاد کے بارے میں کیا حکم ہے؟ کیوں کہ باپ کی موجود گی میں وہ وارث نہیں بن سکتے، مگر ان کے حق میں وصیت نافذ ہو گی یا نہیں؟  اگر نافذ ہے تو یتیم پوتے کے ساتھ ثلثِ مال میں شریک یا دوسری وصیت میں وارث کی اجازت پرموقوف ہے ؟
جواب: صورتِ مسئولہ میں چوں کہ مرحوم زید  نے اپنے یتیم پوتے کے لیے ثلثِ مال کی وصیت کی ہے،جیساکہ سوال میں وضاحت ہے، اس لیے یہ وصیت درست ہے اور زید کا یہ یتیم پوتا زید کے حقیقی بیٹے عمر و کی موجودگی میں مرحوم زید  کے کل مال میں سے ایک تہائی کا مستحق ہوگا۔اور وصیت کے مطابق ایک تہائی مال اس یتیم پوتے کو دینا لازم ہے۔البتہ چوں کہ زید نے باقی پوتوں کے لیے کوئی وصیت نہیں کی؛ اس لیے باقی مال میں (دیگر ورثاء کی موجودگی میں ان کے ساتھ )مرحوم زید  کا حقیقی بیٹا عمر و تو وارث بنے گا، لیکن عمرو کی اولاد کو  مرحوم زید کے ترکہ سے کچھ نہیں دیاجائے گا۔ اس لیے کہ مرحوم نے وصیت فقط ایک یتیم پوتے کے لیے کی ہے نہ کہ دیگر پوتوں کے لیے ۔ فقط واللہ اعلم
                                                  
عنوان: سونا قرض لے کر واپس کرنا جب کہ مقدار معلوم نہ ہو
سوال: میں نے شادی کے بعد اپنی بیوی سے سونے کے کچھ زیورات لیے تھے اور کچھ پیسے بھی لیے تھے، اب میری بیوی کا انتقال ہو گیا ہے، میں وہ سونا اور پیسے واپس کرنا چاہتا ہوں اور بیوی کے ترکہ میں شامل کرنا چاہتا ہوں، مجھے معلوم کرنا ہے کہ واپسی کا کیا طریقہ کار ہوگا ؟ جب میں نے بیوی سے سونے کے زیورات لیے تھے اس وقت سونے کی قیمت غالب امکان کے مطابق 66000 روپے تولہ تھی اور اس وقت سنار کی طرف سے کٹوتی وغیرہ کر کے وہ زیورات 70000 روپے کے فروخت ہوئے تھے، جب کہ مجھے اور میرے سسرال والوں کو سونے کا وزن معلوم نہیں ہے، چوں کہ سونے کے زیورات میں پتھر بھی استعمال ہوا تھا؛ لہذا سنار نے خریدتے وقت ان پتھروں کا وزن سونے سے منہا کر دیا تھا اور ان کی اپنی کٹوتی ہوتی ہے وہ بھی کی تھی جب کہ آج سونے کی قیمت 91000 روپے فی تولہ ہے؛ لہذا مجھے قرآن و حدیث کی روشنی میں اس مسئلے کا حل بتا دیں۔ اس کے علاوہ میں نے جو پیسے لیے تھے ان کی مالیت وہی واپس کرنی پڑے گے یا نہیں؟
جواب: آپ نے اپنی اہلیہ سے جو سونا قرض لیا تھا، اس سونے کو واپس کرنے کا اصل طریقہ تو یہ ہی ہے کہ قرض  لیے ہوئے سونے کی مقدار سونا ان کے ترکہ میں واپس کر دیا جائے، اب اگر اس سونے کی مقدار اور وزن معلوم کرنا متعذر ہو تو  یہ حساب لگا لیا جائے کہ جس زمانے میں سونا 66000 روپے فی تولہ تھا اس زمانے میں کتنا سونا 70000 کا فروخت ہوتا تھا، پھر  اتنا وزن سونا یا اس کی رقم  ( جو آج 91000 روپے فی تولہ کے حساب سے بنتی ہے اس کو) ترکہ میں لوٹا دیا جائے۔اور جو کیش آپ نے اپنی اہلیہ سے قرض لیا تھا اس کو اسی قدر واپس کرنا ضروری ہو گا۔الدر المختار وحاشية ابن عابدين (رد المحتار) (5/ 177):"فإذا استقرض مائة دينار من نوع فلا بد أن يوفي بدلها مائة من نوعها الموافق لها في الوزن أو يوفي بدلها وزناً لا عدداً". فقط واللہ اعلم
                                                  
عنوان: حد رجم کا ثبوت
سوال: کیا رجم کی آیت قرآنِ مجید میں نازل ہوئی تھی؟  یا یہ تورات کا حکم ہے جسے آپ صلی اللہ علیہ وسلم نے برقرار رکھاہے؟  یا یہ سنتِ متواترہ سے ثابت ہے؟
جواب: صحیح بخاری اور صحیح مسلم میں حضرت عبداللہ بن عباس رضی اللہ تعالی  عنہما سے روایت ہے کہ حضرت عمر بن خطاب رضی اللہ تعالی عنہ نے ارشاد فرمایا: ’’اللہ سبحانہ و تعالی نے محمد صلی اللہ علیہ وسلم کو حق کے ساتھ  مبعوث کیا اور ان پر کتاب نازل فرمائی اور اللہ تعالی نے جو نازل کیا اس میں رجم کی آیت بھی تھی، جسے ہم نے پڑھا، سمجھا اور یاد کیا،   رسول اللہ  صلی اللہ علیہ  وسلم نے رجم کیا،  اور آپ کے بعد ہم نے بھی رجم کیا، مجھے خدشہ ہے کہ کچھ عرصہ  گزرنے کے بعد کوئی کہنے والا یہ نہ کہنے لگے: اللہ کی قسم ہم تو  کتاب اللہ میں رجم کی آیت نہیں پاتے، تو اللہ کا نازل کردہ فریضہ ترک کرنے کی وجہ سےوہ گم راہ ہو جائیں گے، اور شادی شدہ  مرد اور عورت  کو زنا کرنے پر گواہ  ثابت ہو جانے یا حمل ظاہر ہوجانے یا اقرار پر رجم کرنا کتاب  اللہ میں حق ہے ‘‘. (صحیح  بخاری، رقم الحدیث:  6830 ، صحیحمسلم، رقم الحدیث: 1691 )سنن ابو داود کی روایت میں یہ الفاظ بھی ہیں:’’اللہ کی قسم!  اگر لوگ یہ نہ کہیں کہ عمر نے کتاب  اللہ میں اضافہ کردیاتو میں اسے لکھ دیتا‘‘۔ (سنن ابو داود ، رقم الحدیث:  4418 )اس بنا پر علمائے اصول نے لکھا ہے کہ رجم کی آیت کی صرف تلاوت منسوخ ہے، اس کا حکم برقرار ہے۔ "وَالنَّسْخُ قَدْ یَکُوْنُ فِي التِّلَاَوَة مَعَ بَقَاءِ الْحُکُم". (أحكام القرآن للجصاص: ١/ ٦٧) نیز رجم کے متعلق تقریباً باون صحابہ سے منقول روایات ہیں جو کہ معنوی تواتر ہے۔(تکملہ فتح الملہم)خلاصہ یہ کہ رجم کی سزا قرآن اور سنتِ متواترہ دونوں سے ثابت ہے، نیز قرآنِ مجید میں جہاں رجم کے حکم کے حوالے سے یہودیوں کی تورات میں تحریف کا ذکر اور ان کی مذمت ہے، وہیں اللہ پاک نے اسے حکمِ خداوندی سے تعبیر فرمایاہے، اور جس حکم کو  باری تعالیٰ خود قرآنِ مجید میں ’’حکم اللہ‘‘ فرمائیں، اس کے بارے میں بجا طور پر کہا جاسکتاہے کہ یہ حکم قرآنِ مجید میں اب بھی مذکور ہے، کیوں کہ شرائعِ من قبلنا کا نسخ اگر نص میں موجود نہ ہو تو وہ بھی حجت ہوتے ہیں، جب قرآنِ مجید میں اس کے ذکر کے بعد  اسے منسوخ نہیں کیا گیا، بلکہ حکم اللہ سے تعبیر فرمایا گیا تو معلوم ہوا کہ رجم کا حکم قرآنِ مجید، سنتِ متواترہ اور شرائع من قبلنا تمام ادلہ سے ثابت ہے۔ فقط واللہ اعلم
                                                  
عنوان: کلک کے ذریعہ کمانا
سوال: کیا فرماتے ہیں مفتیانِ کرام اس مسئلہ کے بارے میں کہ https://partners.inspedium.com/93453-5.html اس ویب سائٹ پر سائن اَپ ہوکر وہ آپ کو ہزار روپے دیتے ہیں، اسی طرح اگر اور لوگوں کو بھی اس میں شامل کیا جائے تو آپ کی رقم میں اضافہ ہوتا چلا جائے گا شرعاً اس رقم کی کیا حیثیت ہے؟
جواب: مذکورہ ویب سائیٹ پر کلک کے ذریعہ روپیہ کمایا جاتاہے، جو کہ ناجائز ہے، مزید تفصیل کے لیے درج ذیل فتوی ملاحظہ کیجیے:ایڈ پر کلک کرکے پیسہ کمانافقط واللہ اعلم
                                                  
عنوان: پروجیکٹ میں کام کرنے والے کو آخر میں نفع /بونس دینا
سوال: ایک شخص کوئی پروجیکٹ تیار کر رہا ہے جس کو مکمل کرنے میں چار سال لگ جائیں گے، وہ اپنے دوست سے کہتا ہے کہ تم میرے ساتھ کام کرو، میں تمہیں تنخواہ بھی دوں گا اور جب پروجیکٹ مکمل ہوجائے گا تو نفع میں سے 25 فیصد بھی دوں گا تو کیا یہ معاملہ درست ہے کہ آدمی اپنے ملازم کو تنخواہ بھی دے اور منافع میں سے حصہ بھی دے؟
جواب: اگر مذکورہ شخص اپنے دوست کو  کاروبار میں شریک نہیں بناتا اور اسے تنخواہ کے ساتھ ساتھ  پروجیکٹ مکمل ہونے کے بعد اضافی  بونس (نفع)بھی دیتا ہے  تو ایسا کرنا جائز ہے۔ فقط واللہ اعلم
                                                  
عنوان: صحت انشورنس
سوال: کمپنی کی جانب سے  ایک سال کے لیے صحت انشورنس دی جا رہی ہے، سال کے چارجز  1000 روپے ہیں،  بدلے میں سال کے اندر علاج کی صورت میں 35000  تک  رقم دے رہی ہے   کمپنی،  کیا یہ اسلام میں جائز ہے؟
جواب: صحت انشورنس شرعاً ناجائز ہے۔انشورنس میں   "سود" اس اعتبار سے ہے کہ حادثہ کی صورت میں جمع شدہ  رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہو تو  جمع شدہ  رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم کا  انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والأقضیة، ط: مکتبة رشد، ریاض)فتاوی شامیمیں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، کتاب الحظر والاباحۃ، ط: سعید)فقط واللہ اعلم
                                                  
عنوان: اگر امانت  گن پوائنٹ پر چھین لی جائے تو کیا ضمان آئے گا یا نہیں؟
سوال: دس سال پہلے احمد نے زید کو کچھ رقم دی ہو کہ کسی کو پہنچانی ہے،  پہنچانے کے دوران وہ رقم گن پوائنٹ پر اس سے چھین لی گئی، احمد اور اس کے احباب نے کچھ رنجش تو دکھائی،  مگر اس وقت اس سے رقم کا مطابہ نہیں کیا،  مگر اب وہ اچانک  سے کہیں کہ وہ رقم لوٹائی جائے  اور  وہ جو رقم تھی وہ کسی اور ملک کی کرنسی تھی، اب اس صورت میں زید کیا کرے؟  اب تو کرنسی بھی بہت بڑھ گئی ہو گی، جواب ذرا تفصیل سے بتایئے گا!
جواب: واضح رہے کہ شریعتِ مطہرہ نے امانت کے رکھوائے جانے اور اس کے ضائع ہونے کی صورت میں امین کے ضامن ہونے کے ضوابط بیان فرمائے ہیں، من جملہ ان ضوابط  میں سے ایک ضابطہ یہ بھی ہے کہ  امین کا امانت کے مال کو لے کر ایسے راستے پر جانا جس کا غیر مامون ہونا معروف ہو، موجبِ ضمان ہے، اسی طرح امانت رکھوانے والے کی اجازت کے بغیر  امانت کی چیز  کو ساتھ لے کر نکلنا بھی موجبِ ضمان ہے۔لہذا صورتِ مسئولہ میں جس راستے سے گزرتے ہوئے امین سے وہ رقم گن پوائنٹ پر چھن لی گئی، اگر اس راستے یا علاقے کا غیر مامون ہونا مشہور و معروف ہو  اور وہاں اس قسم کے واقعات پہلے بھی ہوتے رہے ہوں تو  ایسی صورت میں امین ضامن ہو گا اور اس کے ذمہ امانت کی رقم اپنی جیب سے لوٹانا ضروری ہو گا، اور اگر ایسا نہیں ہے بلکہ کسی امن والے راستے میں یہ حادثہ پیش آ گیا تو ایسی صورت میں امین ضامن نہ ہو گا۔ملحوظ  رہے  کہ جس صورت میں امین پر ضمان لازم ہو گا اس صورت میں وہ حوالہ شدہ رقم کی مقدار کے بقدر ہی ضامن ہو گا،  کرنسی کے ریٹ کے بڑھ جانے سے اس مسئلہ  پر کوئی فرق نہ پڑے گا، یعنی جو کرنسی امانت رکھوائی تھی وہی کرنسی اتنی مقدار میں ادا کرے گا۔الدر المختار وحاشية ابن عابدين (رد المحتار) (5/ 671):
"(و) المودع (له السفر بها) ولو لها حمل درر (عند عدم نهي المالك و) عدم (الخوف عليها) بالإخراج".الفتاوى الهندية (4/ 342):
"إن أمكنه حفظ الوديعة في المصر الذي أمر بالحفظ فيها مع السفر بأن يترك عبدا له في المصر المأمور به أو بعض من في عياله، فإذا سافر بها والحالة هذه ضمن، وإن لم يمكنه ذلك بأن لم يكن له عيال أو كان، إلا أنه احتاج إلى نقل العيال فسافر فلا ضمان، كذا في التتارخانية".الفتاوى الهندية (4/ 346):
"وإن سرقت الوديعة عند المودع ولم يسرق معها مال آخر للمودع لم يضمن عندنا، كذا في الكافي".الفتاوى الهندية (4/ 343):
"ولو توجهت اللصوص نحو المودع فدفن الوديعة حتى لا تؤخذ من يده وفر من خوفهم ثم رجع فلم يظفر بالمكان الذي دفن الوديعة فيه إن أمكنه أن يجعل له علامة فلم يجعل ضمن، وإن لم يمكنه ذلك إن أمكنه العود في أقرب الأوقات بعد انقطاع الخوف فلم يعد ثم جاء ولم يجد الوديعة كان ضامنًا، كذا في الظهيرية". فقط واللہ اعلم
                                                  
عنوان: چوری کی رقم سے کاروبار کرنا
سوال: ایک آدمی نے رقم چوری کی, پھر اس چوری کی رقم سے کاروبار کیا، اب اس کاروبار سے حاصل شدہ نفع حلال ہو گا یا حرام؟
جواب: اگر کوئی آدمی چوری کر کے کوئی رقم حاصل کرتا ہے، پھر اس رقم سے کاروبار شروع کرتا ہے تو ایسا کرنا سخت گناہ کا کام ہے، اس کو  چاہیے کہ اس عمل سے خوب توبہ و استغفار کرے، ورنہ سخت گناہ گار ہو گا اور توبہ کے ساتھ  اس پر یہ بھی واجب ہے کہ جس قدر رقم چوری کی تھی اتنی رقم اپنے کاروبار  سے نکال کر اصل مالک تک پہنچا دے، اور اگر مالک مرگیا ہو تو اس کے ورثاء تک پہنچائے، انہیں تلاش کرنے میں اپنی پوری کوشش صرف کرے، اگر وہ مل جائیں تو انہیں وہ رقم حوالہ کردے،  اور اگر پوری طاقت اور وسائل صرف کرنے کے باوجود اس کے مالک یا ورثاء کا بالکل علم نہ ہو، اور نہ ہی ان سے رابطے کی امید ہو تو اتنی رقم اصل مالک کی طرف سے صدقہ کردے، خود اپنے ثواب کی نیت نہ کرے، جب ایسا کر لے گا تو اس کاروبار  سے حاصل شدی منافع حلال ہوجائے گا۔    فتاوی شامی میں ہے:"(قوله: اکتسب حراماً الخ)توضیح المسألة ما في التتارخانیة حیث قال: رجل اکتسب مالاً من حرام ثم اشتری فهذا علی خمسة أوجه، إما إن دفع تلك الدراهم إلی البائع أولاً ثم اشتری منه بها أو اشتری قبل الدفع بها ودفعها، أو اشتری قبل الدفع بها ودفع غیرها، أو اشتری مطلقاً ودفع تلك الدراهم، أو اشتری بدراهم أخر ودفع تلك الدراهم، قال أبونصر: یطیب له ولایجب علیه أن یتصدق إلا في الوجه الأول … وقال الکرخي في الوجه الأول والثاني: لایطیب، وفي الثلاث الأخیرة یطیب، وقال أبوبکر: لایطیب في الکل.  لکن الفتوی الآن علی قول الکرخی دفعاً للحرج عن الناس". (ردالمحتار ۴:۲۴۴ مطلب إذا اکتسب حراماً ثم اشتری فهو علی خمسة أوجه) فقط واللہ اعلم
                                                  
عنوان: زمین فروخت کرنے پر کمیشن لینا
سوال: میں ایک کمپنی کے ساتھ کمیشن ایجنٹ کےطور پرکام کر رہا ہوں جس کی اپنی ہاؤسنگ سوسائٹی ہے اور اس سوسائٹی میں کمپنی کے ذاتی ملکیت پلاٹ ہیں، جن کی قیمت 18 لاکھ روپے سے شروع ہوتی ہے، کمپنی کہتی ہے کہ آپ اگر ہمارے یہ پلاٹ فروخت کروادو تو ہم آپ کو ہرپلاٹ فروخت کرنے کی صورت میں 40ہزار روپے دیں گے،  کیا میرا یہ پلاٹ فروخت کرواکرکمیشن لینا جائز ہے؟واضح رہے کہ میری کمپنی میں حیثیت کمیشن ایجنٹ کی ہے، میں باقاعدہ کمپنی کا ملازم نہیں ہوں۔دوسرا مسئلہ یہ کہ کمپنی کےپلاٹ کی قیمت بھی واضح ہے اور میری اجرت بھی واضح ہے جو کہ میں پلاٹ فروخت کروانے کے بدلے میں لوں گا،  یہاں پے معلوم نہیں کہ پلاٹ کب فروخت ہو گا اور نہ ہی کمپنی نے وقت کی پابندی لگائی کہ تب تک فروخت کر دو،  بلکہ وہ کہتے ہیں کہ جب بھی فروخت ہو گا ،  تب ہم آپ کو کمیشن دیں گے،  کیا یہ معاملہ جائز ہے؟  اور کیا اس میں کوئی جہالت تو نہیں جس سے معاملہ مجہول ہو جائے؟
جواب: بصدقِ واقعہ مسئولہ صورت میں پلاٹ فروخت کروانے پر آپ کے لیے اجرت لینا جائز ہوگا، تاہم جس پلاٹ کو فروخت کیا جا رہا ہو، اس کی حدودِ اربعہ متعین ہونا شرعاً ضروری ہے، محض بکنگ کی فائلیں حدودِ اربعہ کی تعیین کے بغیر  آگے فروخت کرنا جائز نہیں، اور نہ ہی ایسے سودے پر کمیشن لینا جائز ہوگا۔نیز  آپ کے لیے بازاری اصطلاح میں جسے  ٹاپ مارنا  کہا جاتا ہے، یہ بھی جائز نہ ہوگا۔فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً:’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦) فقط واللہ اعلم
                                                  
عنوان: ایزی پیسہ کیش بیک کا حکم
سوال: ایزی پیسہ کیش بیک کا کیا حکم ہے؟ اس کو لینا جائز ہے یا نہیں؟
جواب: مذکورہ رقم قرض کے بدلہ میں ملنے والا نفع ہے جو کہ شرعاً سود ہے؛ لہذا یہ رقم لینا اور اس کا استعمال کرنا، دونوں ناجائز اور حرام ہے۔تفصیل کے لیے درج ذیل لنک میں جامعہ کا فتوی دیکھیں :ایزی پیسہ کا کیش بیکفقط واللہ اعلم
                                                  
عنوان: آن لائن گیم کھیل کر پیسے کمانے کا حکم
سوال: اسٹریم کار کے نام سے ایک گیم ہے، اس میں لوگ آن لائن کاروبار کر رہے ہیں یعنی وہ ٹارگٹ دیتے ہیں ایک مہینے کا 15دن ویلڈ روزانہ ایک گھنٹے کے حساب سے اور 60 گھنٹے مہینے میں اور 10دس لاکھ گفٹنگ اور مہینے کی سیلری 16000 یہ کیسا ہے؟اس  میں زیادہ تر لڑکیاں ہے جو آن لائن ہوتی ہیں وہ لڑکوں کے ساتھ گپ شپ کرتی ہیں اور جو گفٹنگ ہے وہ یعنی اپنے پیسوں سے کوئنس خرید کر خود کو کرو یا گیم کھیل کر وہ کوئنس بڑھائیں پھر خود کو بھی ٹارگٹ کرو اور اپنے دوستوں کو بھی اس طرح جو آپ کا ٹارگٹ ہوگا، پھر مہینے کے بعد سیلری آتی ہے جتنا ٹارگٹ اتنی سیلری۔
جواب: مذکورہ گیم میں کیا ٹارگٹ ملتا ہے؟ روزانہ ایک گھنٹےکا جو وقت طے ہے اس میں کیا کرنا پڑتا ہے یعنی عمل کیا ہے؟  گفٹنگ سے کیا مراد ہے؟مذکورہ  وضاحت خاص اس معاملہ کی نوعیت جانچنے کے لیے ہیں، ورنہ اصولی طور پر  یہ جواب ہے:  کسی بھی قسم کا کھیل جائز ہونے کے لیے مندرجہ ذیل شرائط کا پایا جانا ضروری ہے، ورنہ وہ کھیل لہو ولعب میں داخل ہو نے کی وجہ سے شرعاً ناجائز اور حرام ہوگا:1۔۔  وہ کھیل بذاتِ خود جائز ہو، اس میں کوئی ناجائزبات نہ ہو، مثلاً جان دار کی تصاویر ہوں تو وہ جائز ہی نہیں ہوگا۔2۔۔  اس کھیل میں کوئی دینی یا دنیوی منفعت  ہو مثلاً جسمانی  ورزش وغیرہ ، محض لہو لعب یا وقت گزاری کے لیے نہ کھیلا جائے۔3۔۔  کھیل میں غیر شرعی امور کا ارتکاب نہ کیا جاتا  ہو، مثلاً جوا وغیرہ۔4۔۔ کھیل میں اتنا غلو نہ کیا جائے  کہ شرعی فرائض میں کوتاہی یا غفلت پیدا ہو۔مذکورہ گیم محض لہو لعب  ہے، پھر اس میں جان دار  کی تصاویر، نامحروں سے بات چیت گپ شپ وغیرہ قباحتیں الگ پائی جاتی ہیں،  جو کہ ناجائز اور حرام ہیں،  نیز اس میں کوئینس خریدے جاتے ہیں جب کہ  خرید و فروخت  کے جائز ہونے کی بنیادی شرطوں میں سے ایک یہ بھی ہے کہ  مبیع (جس  چیز کو بیچا جارہا ہے) اور ثمن( جس کے ذریعے  کسی چیز کو خریدا جارہا ہے)   خارج میں مادی شکل میں  موجود ہوں، اور وہ مالِ متقوم ہو، محض فرضی چیز نہ ہوں، لہذا جس چیز کا خارج میں وجود نہ ہو اور نہ ہی اس کے پیچھے کوئی جامد اثاثے ہوں  تو شرعاً ایسی  چیزوں کی خرید وفروخت جائز نہیں ہے، لہذا گیم کے کوئنس کی خریدوفروخت بھی جائز نہیں ہے۔اور اگر گیم سے مقصد اشتہارات پر کلک کرکے پیسے کمانا ہوتویہ بھی ناجائز ہے، اس لیے کہ:1۔۔ اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2۔۔  جان دار کی تصویر  کسی بھی طرح کی ہو اس کا دیکھنا جائز نہیں۔لہذا اس پر جو اجرت  لی جائے گی وہ بھی جائز نہ ہوگی۔3۔۔ ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔       شریعت میں بلا محنت کی کمائی کی حوصلہ شکنی کی گئی ہے اور اپنی محنت کی کمائی حاصل کرنے کی ترغیب ہے اور اپنے ہاتھ کی کمائی کو افضل کمائی قراردیا ہے،لہذا اس طرح کے طریقوں سے پیسے کمانے سے اجتناب کرنا ضروری ہے۔فقط واللہ اعلم
                                                  
عنوان: گروی مکان لینا اور اس میں رہائش رکھنا
سوال: گروی مکان لینا اور اس میں رہائش رکھنا کیسا ہے،  جب کہ میں گروی  کے ساتھ رینٹ (1000) بھی pay کر رہا ہوں؟
جواب: اگر آپ کے پاس کوئی شخص مکان گروی رکھتا ہے اور کچھ قرض وغیرہ لیتا ہےتو یہ مکان مرہون (گروی)ہے اور آپ مرتہن ہیں، اور بلا اجرت اس گھر کا استعمال کرنا آپ کے لیے جائز نہیں ہے۔ لیکن   رہن کے مکان میں راہن کی اجازت سے کرایہ پر رہ سکتے ہیں، لیکن اس صورت میں  پہلا معاملہ (عقدِ رہن) کا ختم ہوجائے گا، اور اس پر اِجارہ (کرایہ داری) کے اَحکام جا ری ہوں گے، اور اگر گروی کے عوض ہی اس میں رہائش رکھی گئی تو یہ اپنے قرض سے نفع اٹھانا ہے جو شرعاً سود کے حکم میں ہے۔ نیز  اس مکان کا کرایہ بھی مارکیٹ ریٹ کے مطابق ہونا ضروری ہے، اگر کم رکھا جائے تو یہ قرض کی وجہ سے کرایہ میں ڈسکاؤنٹ اور ناجائز ہوگا۔حاشية رد المحتار على الدر المختار (5/ 166):
’’لايحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملاً فتبقى له المنفعة فضلاً؛ فتكون رباً، وهذا أمر عظيم، 
 قلت: وهذا مخالف لعامة المعتبرات من أنه يحل بالإذن إلا أن يحمل على الديانة وما في المعتبرات على الحكم.
ثم رأيت في جواهر الفتاوى: إذا كان مشروطاً صار قرضاً فيه منفعة وهو رباً، وإلا فلا بأس به ا هـ ما في المنح ملخصاً‘‘. 
  ’’وَالْغالِبُ مِنْ اَحْوَالِ النَّاسِ اَنَّهَمْ اِنَّمَا یُرِیْدُونَ عِنْدَ الْدَفْعِ اَلاِنْتِفَاعَ وَلَولَاه لَمَا اَعْطَاه الْدَّرَاهمَ وَهذا بِمَنْزِلَةِ الْشَرْطِ؛ لِأَنَّ الْمَعْرُوفَ کَالْمَشْرُوطِ وَهوَ یُعِیْنُ الْمَنْعَ‘‘. (الدر المختار مع ردالمحتار، ج۵/ ص۳۱۱) فقط واللہ اعلم
                                                  
عنوان: والدین کے انتقال کے بعد بیٹا اور بیٹی کا حصہ
سوال: والدین کے انتقال کے بعد بیٹی اور بیٹے کے سارے حصے کیا ہوتے ہیں، زمین کے حصے میں،پیسوں میں، سامان میں ؟
جواب: والدین کے انتقال کےبعد  ان کی مکمل جائیداد ان کا ترکہ ہے، جس میں سے  سب سے پہلے ان کی تجہیز وتکفین کے اخراجات نکالنے کے بعد،  اگر ان پر کوئی قرض ہو تو وہ کل ترکہ سے ادا کرنے کے بعد،  اگر انہوں نے کوئی جائز وصیت کی ہو تو اس کو ایک تہائی ترکہ سے نافذ کرکے باقی کل منقولہ وغیر منقولہ ترکہ (یعنی زمین، پیسے، سامان، گاڑی وغیرہ سب) ان کے ورثاء میں تقسیم ہوگا، ورثاء میں اگر صرف ایک بیٹا اور ایک بیٹی ہی ہو  (مرحوم والدین کے والدین بھی ان سے پہلے ہی فوت ہوچکے ہوں)تو  ان  کا مکمل ترکہ ان دونوں (بیٹا اور بیٹی) میں دو  ایک کے حساب سے تقسیم ہوگا، یعنی بیٹے کو بیٹی کی بنسبت دگنا ملےگا۔زمین، سامان، اور رقم سب کا یہی حکم ہے، نیز ان کو قیمت لگاکر بھی باہم تقسیم کیا جاسکتا ہے اور دونوں اگر عاقل بالغ ہوں تو باہمی رضامندی سے کمی بیشی سے بھی تقسیم کرسکتے ہیں۔فقط واللہ اعلم
                                                  
عنوان: دوسرے علاقے کی پانی کی لائن سے کنکشن لینا اور اس سے وضو کرکے نماز پڑھنے کا حکم
سوال: ہمارے گھر کے آگےسے ایک بہت بڑی پانی کی لائن گزر رہی ہے۔ جب کہ ایک لائن ہماری ہے ، ہماری لائن میں پانی نہیں آتا،  جب کہ دوسری لائن میں جو ہمارے علاقے سے گزر کر کر برا بر والے علاقے کی طرف جاتی ہے اس لائن میں پانی آتا ہے۔ کیا اس لائن سے کنکشن لینا اور اس کنکشن سے پانی حاصل کر کے کے نماز پڑھنا پینا جائز ہے ؟
جواب: صورتِ مسئولہ میں  مذکورہ پانی کی بڑی لائن اگر حکومت کی جانب سے باقاعدہ اُس برابر والے  علاقے کے لیےمختص نہیں ہے، بلکہ سب کو استعمال کرنے کا اختیار ہے تو پھر آپ  کو اختیار ہوگا کہ  اس پانی کی لائن سے کنکشن لے کر معروف طریق پر استعمال کریں، بشرطیکہ اس علاقے والوں کو  پانی کی کمی کا سامنا نہ ہو، اوراگر حکومت کی جانب سے پانی کی وہ لائن  صرف ساتھ والے علاقے کے لیے ہی مختص ہے تو  اس صورت میں آپ کے لیے اس علاقے سے پانی کی لائن لانا درست نہیں ہوگا، بلکہ کوئی اور متبادل صورت اختیار کیجیے، یا قانونی اجازت لے کر اس لائن سے پانی حاصل کیجیے۔  یہ اس صورت میں ہے جب باقاعدہ پانی کی لائن وغیرہ ہو، اگر دریا یا بڑے چشموں وغیرہ کا پانی ہے جو کسی کی ملکیت میں نہیں ہے تو  وہ مباح ہے، اس کے استعمال کی سب کو اجازت ہے۔بہر صورت اگر اس پانی سے وضو کرلیا تو نماز ادا ہوجائے گی،لوٹانے کی ضرورت نہیں ہوگی، لیکن پانی کے استعمال کے ناجائز ہونے کی صورت میں آئندہ اس پانی سے وضو وغیرہ کرنے سے احتراز کیا جائے۔ فقط واللہ اعلم
                                                  
عنوان: مضاربت سے بنائی گئی جائیداد کا حکم
سوال: ابتدائی سرمایہ سے جو  جائے داد خریدی گئی وہ کس کی ملکیت ہے؟ 35  سال تک جو کاروبار میں اضافہ اور منافع ہوا کیا میں اس میں شراکت رکھتا ہوں؟تفصیل یہ ہے کہ جب سرمایہ فراہم کیا گیا تھا تو  مقصد شراکت اور کاروبار تھا جس میں بھائی کی محنت اور میرا سرمایہ تھا، ابتدائی سرمایہ میں نے فراہم کیا جس سے کاروبار کے  لیے جائیداد خریدی گئی اور بزنس شروع کیا گیا۔ 15  سال تک بھائی کاروبار میں اضافہ کرتے رہے اور اپنے اخراجات بھی چلاتے رہے، لیکن میرا حصہ کا منافع کاروبار میں استعمال کرتے رہے۔ بھائی نے اس کاروبار کے ذریعہ اپنی رہائش بھی کرلی اور مزید جائیداد بھی خریدتے رہے۔ مجھے اس بات کا یقین دلاتے رہے کہ کاروبار کے اضافہ میں میرا حصہ ہو گا۔  15  سال بعد مجھ کو معمولی رقم دینا شروع کی، لیکن حساب کتاب سے گریز کرتے رہے۔ اب اس معاملہ کو  35  سال گزر گئے ہیں۔
جواب: بصورتِ صدقِ سوال آپ کا ذکر کردہ معاملہ شرعی طور پر ’’مضاربت‘‘  ہے۔ اگر آپ نے اپنے بھائی سے معاملہ کرتے وقت نفع  کی تقسیم طے کی تھی تو طے آپ طے شدہ نفع کے مستحق ہیں،  نیز ابتدائی سرمایہ سے خریدی گئی جائیداد کے مالک آپ ہی ہیں، البتہ بعد میں ہونے والے نفع میں سے جو  جائیداد بھائی نے اپنے حصے سے خریدی ہو، وہ اس کا مالک ہوگا۔اور اگر نفع کی تقسیم طے نہیں کی تھی تو  یہ مضاربت فاسدہ ہے جس میں کل نفع آپ کا ہوگا اور آپ کے بھائی کو اجرتِ مثل ملے گی (یعنی عرف میں وہ کام کرنے پر جو اجرت ملتی ہے)۔الدر المختار وحاشية ابن عابدين (رد المحتار) (5 / 645):
"(عقد شركة في الربح بمال من جانب) رب المال (وعمل من جانب) المضارب".الدر المختار وحاشية ابن عابدين (رد المحتار) (5 / 646):
"(وإجارة فاسدة إن فسدت فلا ربح) للمضارب (حينئذ بل له أجر) مثل (عمله مطلقا) ربح أو لا". فقط واللہ اعلم
                                                  
عنوان: سود کی ادائیگی سے بچتے ہوئے کریڈٹ کارڈ کا استعمال
سوال: بینک کچھ مدت کے لیے کسی بھی کریڈٹ کارڈ سے خریدی گئی چیزوں پر   0% مارک اپ آفر کر رہی ہے، اگر اس مخصوص وقت تک ادائیگی نہ کی گئی تو مارک اپ لگا دیں گے،  کیا 0% مارک اپ کی حد تک رہتے ہوئے کریڈٹ کارڈ کی یہ سہولت استعمال کر سکتے ہیں؟
جواب: کریڈٹ کارڈ کے حصول کے لیے بینک سے یہ معاہدہ کرتے ہوئے اصل معاملہ کے ساتھ ہی یہ طے کرنا پڑتا ہے کہ اگر مقررہ مدت کے اندر کارڈ ہولڈر نے رقم کی ادائیگی نہ کی تو وہ مقررہ اضافی رقم (سود) ادا کرے گا، تو جس طرح سود کا لین دین شرعاً حرام ہے، اسی طرح سودی لین دین کا معاہدہ کرنا بھی حرام ہے، لہٰذا کریڈٹ کارڈ کا حاصل کرنا اصولی طور پر جائز نہیں ہے، چاہے بعد میں سود دینے کی نوبت آئے یا نہ آئے؛ کیوں کہ کسی معاملہ کے جائز یا ناجائز ہونے کا مدار صرف نتیجے پر ہی نہیں ہوتا، بلکہ معاملہ طے پانے کی کیفیت پر بھی مدار ہوتا ہے، لہٰذا کریڈٹ کارڈ کے استعمال کے نتیجے میں سود کی ادائیگی سے قطع نظر کریڈٹ کارڈ بنانے کا معاہدہ اور اس کا استعمال ہی ناجائز ہے۔ مزید برآں عام طور پر دیکھا یہ گیا ہے کہ کارڈ لینے کے بعد چارو ناچار اُنہیں سود کی ادائیگی کی نوبت آجاتی ہے۔بدائع الصنائع في ترتيب الشرائع (7 / 395):
"(وأما) الذي يرجع إلى نفس القرض: فهو أن لايكون فيه جر منفعة، فإن كان لم يجز، نحو ما إذا أقرضه دراهم غلة، على أن يرد عليه صحاحاً، أو أقرضه وشرط شرطاً له فيه منفعة؛ لما روي عن رسول الله صلى الله عليه وسلم أنه «نهى عن قرض جر نفعاً» ؛ ولأن الزيادة المشروطة تشبه الربا؛ لأنها فضل لايقابله عوض، والتحرز عن حقيقة الربا، وعن شبهة الربا واجب هذا إذا كانت الزيادة مشروطةً في القرض". فقط واللہ اعلم
                                                  
عنوان: ٹیوشن پڑھانے کا حق پیسے لے کر فروخت کرنا
سوال: کسی کو کوئی ٹیوشن ملی ہو، وہ اس کو پیسے لے کر کسی دوسرے کو دے سکتا ہے یا نہیں؟
جواب: ٹیوشن پڑھانا اور اس پر عوض لینا اجارہ کا معاملہ ہے،  جس شخص کا ٹیوشن پڑھانے کا معاملہ ہوگا وہی اجرت کا مستحق ہوگا، اور نفسِ ٹیوشن ایک حقِ مجرد ہے،  اور حقوقِ مجردہ کی خرید وفروخت جائز نہیں ہے۔البتہ اگر کسی شخص کے پاس کوئی ٹیوشن ہو اور وہ ان سے واضح طور پر یہ معاملہ کرے کہ میں آپ کے بچے کی تعلیم کا انتظام میرے ذمے ہے، چاہے خود پڑھاؤں یا کسی اور سے پڑھاؤں، پھر وہ اپنے طور پر کسی شخص سے کم میں معاملہ طے کرکے اس بچے کو پڑھادے تو اس صورت میں ٹیوشن پڑھانے والوں کا معاملہ پہلے شخص سے ہوگا، اور  دوسرا شخص اس پہلے شخص کا ملازم ہوگا، لہذا اس معاملہ میں یہ طریقہ اختیار کیا جاسکتا ہے۔الاشباہ والنظائر میں ہے :’’الحقوق المجردة لايجوز الاعتياض عنها ‘‘. (1/212)فتاوی شامی میں ہے :’’وفيها: وفي الأشباه: لايجوز الاعتياض عن الحقوق المجردة، كحق الشفعة، وعلى هذا لايجوز الاعتياض عن الوظائف بالأوقاف‘‘.  (4/518) فقط واللہ اعلم
                                                  
عنوان: اسٹیٹ بینک سے پرائز بانڈ لینا
سوال: کیا ہم اسٹیٹ بینک آف پاکستان سے پرائز  بانڈ لے سکتے ہیں؟ یہ حلال ہے یا حرام؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔ فقط واللہ اعلمتفصیل کے لیے درج ذیل لنک پر جامعہ کا فتوی ملاحظہ کریں : پرائز بانڈ کی شرعی حیثیت
                                                  
عنوان: اسلامی بینک اور بینک سے قرض لینے کا حکم
سوال: کیا اسلامی اور شرعی نقطۂ  نگاہ سے اسلامی بینکنگ سے کام کیا جا سکتا ہے؟ بینک سے قرض لے کر کاروبار کیا جا سکتا ہے؟
جواب: مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماءِ کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً ایک جیسے ہیں، لہذا روایتی بینکوں کی طرح ان میں بھی سرمایہ کاری کرنا جائز نہیں ہے، اور اس سے حاصل ہونے والا نفع  حلال نہیں ہے۔ہمارے علم کے مطابق تاحال  پاکستان میں کوئی بھی بینک صحیح شرعی اصولوں کے مطابق نہیں ہے۔(تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے۔)نیزکسی  بھی بینک سے  قرضہ لینے کی صورت میں سود کا معاہدہ کرنا پڑتا ہے گو وہ کسی دوسرے نام سے کیا جاتا ہو، اس لیے کسی بینک سے قرضہ لینااور اس سے کاروبار کرنا جائز نہیں ہے، لہذا اگر قرض لینا ہی ہو تو بینک کے علاوہ کسی اور  سے غیر سودی قرضہ حاصل کر لیں۔ فقط واللہ اعلم
                                                  
عنوان: چار بیٹوں میں وراثت کی تقسیم
سوال: مرحوم کے حقوق متقدمہ یعنی تجہیز و تکفین کا خرچہ نکالنے کے بعد اگر مرحوم کے ذمہ کوئی قرض ہو اسے ادا کرنے کے بعد اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد باقی کل ترکہ کو 32 حصوں میں تقسیم کرکے مرحوم کی پہلی بیوی کے تین بیٹوں میں سے ہر بیٹے کو /7 حصے ( 21.87%) اور دوسری بیوی کے بیٹے کو /11 حصے (34.87%) ملیں گے۔
جواب: اگر زید کےوالدین حیات نہیں ہیں، بلکہ اس کے ورثاء میں فقط  یہی چار لڑکے ہیں تو زید کے کل ترکہ کو چارحصوں میں تقسیم کیاجائے گا ،ہر ایک بیٹے کو ایک ایک حصہ ملے گا۔یعنی ہر سوروپے میں سے5 2۔25 روپے کرکے ہر ایک بیٹے کو دیے جائیں گے۔فقط واللہ اعلمنوٹ: ہمیں آپ کا سوال اتنا ہی موصول ہواہے جو اوپر درج ہے، اگر آپ سوال میں مزید کچھ شامل کرنا چاہ رہے تھے، یا  مناسخہ کا مسئلہ ہے (یعنی میراث تقسیم ہونے سے پہلے ہی کسی وارث کا انتقال ہوگیا، اور آگے مزید وارث بھی ہیں) تو وضاحت کرکے دوبارہ سوال ارسال کردیجیے، ان شاء اللہ اس کی روشنی میں جواب دے دیا جائے گا۔
                                                  
عنوان: فرنچائز کا بینک کے لیے کام کرنا/ بینک یا لاٹری کی رقم سے تنخواہ دینا
سوال: 1- یہاں پر جرمن پوسٹ Deutsche Post فرنچائز دیتی  ہے، اگر میرے پاس کوئی جگہ ہے تو میں جرمن پوسٹ کو کہوں گا تو وہ اس جگہ  کا معاینہ کر تے ہیں کہ جگہ کیسی ہے, پھر وہ آپ کو فرنچا ئز کھول دیتے ہیں، جرمن پوسٹ کو فرنچائز میں آپ کو چھوٹاسا  ایریا بینک کا  بھی دیتےہیں جو الگ ہوگا ، اس بینک میں آپ صرف کسٹمر کا  اکاؤنٹ کھول سکتے ہیں یعنی اکاؤنٹ کےحساب کتاب کا اندراج باقی سارےکام بینک  سےہوتے ہیں، اس فرنچائز سےنہیں جیسےکہ قرض یا  ادھار وغیرہ یا پھر کوئی چیک  کیش کروانے آئے تو اس کو کیش کرتے ہیں یا کوئی پیسے نکلوا نے آئے تو وہاں ATM مشین لگی ہوئی ہے تو اگر atm  خراب ہو  تو  بینک کا کاؤنٹر  کیش نکال کر دے دیتا ہے ، مہینے کے آخر میں جرمن پوسٹ والے آپ کو رقم دیتے ہیں پوسٹ کے کام  اور بینک کے کام کے بدلے میں، جیسے کسی نے اکاؤنٹ کھولا  یا پیسے نکلوائے یا پیسے رکھوائے، بینک اور پوسٹ کی جو آپ کو رقم دیتے ہیں وہ بالکل الگ الگ ہوتی ہے، اس میں لکھا ہوتا ہے کے بینک کا کتنا نفع آیا اور پوسٹ کا کتنا نفع آیا، اصل کمپنی جرمن پوسٹ ہے جو آپ کوپیسے دے رہی ہے لیکن جیسا کہ میں نے کہا کہ شرط یہ ہے کہ بینک کا چھوٹا سا حصہ ساتھ رکھنا ہوگا ، اگر بینک کا جو نفع آرہا ہے اس کو غیر مسلم ملازمین کی تنخواہوں میں دے  دیں اور جو پوسٹ کی کمائی ہے اس کو اپنے خرچہ پورے کریں تو کیا اس سے کھانا پینا کریں تو جائز ہے ؟2-  اس طرح سے یہاں پر ایک صاحب ہیں انہوں نے ایک شاپ لی ہوئی ہے، اس شاپ میں انہوں نے لاٹری رکھی ہوئی ہے جو کہ میرے خیال میں جائز نہیں،لیکن اس کے ساتھ انہوں نے بوتلیں، چاکلیٹ، اسٹیشنری ، اخبار ،میگزینز، سگریٹ اور  آئس کریم وغیرہ رکھی ہوئی ہیں  تو جو لاٹری  کی کمائی آتی ہے اس سے وہ اپنے ملازمین کو تنخواہ دیتے ہیں اور باقی چیزوں کی کمائی ہے جو الگ ہوتی ہے، کیا اس کو گھر کے خرچوں میں استعمال کرسکتے ہیں؟
جواب: 1۔ فرنچائز کھولنے والا شخص Deutsche post  کے لیےجوڈاک کا کام کرتا ہے   اس پر ملنے والی اجرت (نفع )   حلال ہے، لیکن بینک کا کام کرنا اور اس پر اجرت لینا حلال نہیں، لہذا اس سے اجتناب کرے، بینک کا نفع غیرمسلم ملازمین کی تنخواہ میں دینا بھی جائز نہیں، اگر جرمن پوسٹ سے کیے جانے والا معاہدہ بینک کا کاؤنٹر کھولنے کے ساتھ مشروط ہے تو یہ معاہدہ ہی جائز نہیں ہوگا، اور عقد فاسد ہوجائے گا، اس لیے اگر صرف ڈاک کے کام کا جداگانہ معاہدہ نہ ہوسکتا ہو تو یہ معاہدہ نہ کیا جائے۔2۔ لاٹری جوا ہے،  لہذا اس کی کمائی حرام ہے، مسلمان کے لیے لاٹری رکھ کر اس سے کمانا اور اس کی کمائی سے ملازمین کی تنخواہ دینا شرعاً درست نہیں۔ فقط واللہ اعلم
                                                  
عنوان: کیا مورث کی زندگی میں اپنا حصہ لینے سے کوئی دوسرا اس میں شریک ہو گا؟
سوال: جائیداد ماں کے نام ہے،  اولاد میں صرف ‍‍‍‍‍‍ ایک بیٹے نے اپنا حصہ مانگا تو ماں نے اسے حوالہ کردیا، کیا یہ بیٹا اپنے حصے کا جداگانہ مالک ہے؟ یا اس کے ساتھ کوئی اور بھی شریک ہے؟ ماں اب بھی حیات ہے ماشاءاللہ۔
جواب: زندگی میں ہر شخص اپنی املاک کا خود مالک ہوتا ہے، کسی کو اس میں سے کسی بھی قسم کے مطالبہ کا کوئی حق نہیں ہوتا، اور مطالبہ کی صورت میں اس کے مطالبہ کو پورا کرنا ضروری  بھی نہیں ہوتا، تاہم اگر کوئی شخص اپنے  مورث کی زندگی میں اپنے حصے کا مطالبہ کر کے اپنا حصہ وصول کر لے  اور مورث مکمل اختیارات کے ساتھ  اس کا حصہ اس کو حوالہ کر دے تو  وہ اس حصہ کا مالک ہو جائے گا  اور اس حصے میں اس کے ساتھ کوئی شریک بھی نہیں ہو گا۔اگر حصہ لینے والے بیٹے نے حصے لیتے وقت صراحت کی ہو کہ وہ میراث کے حصے کے طور پر لے رہاہے، یعنی والدہ کی وفات کے بعد وہ میراث میں اپنے حصے کا مطالبہ نہیں کرے گا، تو زندگی میں حصہ لے کر دست برداری معتبر ہوگی، اور والدہ کی وفات کے بعد اس بیٹے کو میراث میں سے مطالبے کا حق نہیں ہوگا۔  فقط واللہ اعلم
                                                  
عنوان: اکاونٹ میں جمع کی جانے والی رقم امانت ہے یا قرض؟
سوال: کیا فرماتے  ہیں علمائے کرام اس مسئلے کے بارے میں کہ ایزی پیسہ اکاؤنٹ میں ایک آفر ہے کہ اگر آپ ایزی پیسہ سے اپنے ٹیلی نار سم پر لوڈ کرتے ہیں تو  آپ کو اس لوڈ کے ساتھ ایک جی بی انٹرنیٹ اور ہزار ٹیلی نار منٹس ایس ایم ایس اور ملیں گے؟ واضح رہے کہ ایزی پیسہ میں رقم بطور امانت کے ہیں نہ کہ بطور قرض کے!
جواب: واضح رہے کہ ایزی پیسہ اکاؤنٹ میں رکھی جانے والی رقم  امانت نہیں، بلکہ قرض ہوتی ہے؛ کیوں کہ امانت اسے کہتے ہیں جو حفاظت کے لیے رکھوائی جاتی ہے اور جس کے پاس امانت رکھوائی جائے اگر اسے استعمال کی اجازت نہ دی جائے تو اس کے لیے امانت استعمال کرنے کی اجازت نہیں ہوتی، اور استعمال کی اجازت ہو یا نہ ہو اگر امانت کی رقم امین کی زیادتی کے بغیر ہلاک ہوجائے تو اس پر ضمان نہیں آتا۔ جب کہ قرض استعمال کے لیے دیا جاتا ہے، اور قابلِ ضمان ہوتاہے۔اور کسی بھی ادارے  کی پالیسیوں کے تحت اکاؤنٹ کھولا جاتا ہے تو اس ادارے کو وہ رقم استعمال کرنے کا اختیار ہوتا ہے اور عام طور پر وہ ادارہ اس رقم کو استعمال کرتا بھی ہے، نیز ادارہ اس رقم کے لوٹانے کا بہر صورت ضامن بھی ہوتاہے، اگر ادارہ یہ اعلان کردے کہ صارفین کی رقم ہماری زیادتی کے بغیر ضائع ہوگئیں تو ہم ضامن نہیں ہوں گے، تو اکثر صارفین یہ اکاؤنٹ ہی نہیں کھولیں گے؛  بہرحال مذکورہ بالا تفصیل سے یہ بات واضح ہوگئی کہ اکاؤنٹ میں رکھی گئی رقم "قرض" ہے نہ کہ "امانت"۔جب اکاؤنٹ میں رکھی ہوئی رقم قرض ہے تو  اس پر قرض کے اَحکام بھی جاری ہوں گے، اور  قرض دے کر اس سے کسی بھی قسم کا نفع اٹھانا از روئے احادیثِ مبارکہ ناجائز  اور سود کے حکم میں ہے، (مصنف بن أبی شیبہ، رقم:۲۰۶۹۰ )؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے۔الدر المختار وحاشية ابن عابدين (رد المحتار) (5 / 161):
"فصل في القرض (هو) لغة: ما تعطيه لتتقاضاه، وشرعا: ما تعطيه من مثلي لتتقاضاه وهو أخصر من قوله (عقد مخصوص) أي بلفظ القرض ونحوه (يرد على دفع مال) بمنزلة الجنس (مثلي) خرج القيمي (لآخر ليرد مثله) خرج نحو وديعة وهبة".الدر المختار وحاشية ابن عابدين (رد المحتار) (5 / 161):
"(قوله: خرج نحو وديعة وهبة) أي خرج وديعة وهبة ونحوهما كعارية وصدقة، لأنه يجب رد عين الوديعة والعارية ولا يجب رد شيء في الهبة والصدقة". فقط واللہ اعلم
                                                  
عنوان: مرحوم نے ترکہ میں سیونگ سرٹیفیکیٹ چھوڑے
سوال: میرے والد محترم کا انتقال اسی سال 19 جنوری کو ہوا،  امی سے طلاق کے بعد وہ الگ اکیلے رہا کرتے تھے اپنے ذاتی گھر میں،  شروع وقتوں میں پاپا نے ہم سے رابطہ رکھا، ملنے آجاتے تھے،  ہم چلے جاتے تھے،  میں اور میرا بھائی بس ہم دو ہی اولاد ہیں ان کی۔ پھر کچھ عرصہ پہلے پاپا سے کسی بات کے اختلاف پر ہم نے پاپا سے رابطہ کافی کم کردیا، سال میں کبھی خبر لے لیا کرتے تھے، 3 سال گزر گئے، ہم فاصلوں سے ملتے، پاپا کے گھر پر کچھ غلط قسم کے کرائے داروں نے قبضہ کر لیا، پاپا کو گھر آدھی قیمت پر بیچ کر جان چھڑانی پڑی، پاپا اپنی بنائی ہوئی بہن کے گھر رہنے لگے، دو سال رہے، پھر پاپا کا ابھی انتقال ہوا تو ہمیں انتقال والے دن بتایا، ان کے کچھ سیونگ سرٹیفیکیٹ بینک میں تھے، جن کے نامزد  افراد میں میں،  میرا بھائی اور والد کی منہ بولی بہن کی بیٹی ہے۔ کل رقم 7 لاکھ تھی جس میں سے والد کی منہ بولی بہن کی بیٹی کے شوہر  نے ڈیڑھ  لاکھ  ہم سے پاپا کے پیسوں میں سے مانگے کہ پاپا کا کفن دفن اسپتال کا خرچہ اور موت کے دن کا کھانا تیجہ کا کھانا کیا۔ ہم دونوں بہن بھائی نے خاموشی سے یہ سوچ کے ادا کردیے بینک کے مطابق ہماری رقوم کچھ اس طرح سے ترتیب میں آئیں۔ میرے  471000، میرے بھائی کے 221000  اور   والد کی منہ بولی بہن کی بیٹی کے 120000، تو محترم علماءِ کرام ،ہمارے  لیے کیا واجب تھا ؟ کیا حکم تھا ہمارے  لیے شریعت کی رو سے؟ تقسیم کیسے  ہونی چاہیے تھی؟ قرض کوئی نہیں تھا میرے پاپا کا، کیا پاپا کے پیسوں سے تیجہ اور پہلے دن کا کھاناہونا چاہیے تھا؟ اب بھی والد کی منہ بولی بہن کی بیٹی کے شوہر کا تقاضا  ہے پیسوں کا کہ میرے پاپا کے نام سے مسجد میں بورنگ کروائے گا۔ مجھے بتائیے کہ ایسی صورت میں کیا کرنا چاہیے؟
جواب: صورتِ مسئولہ میں مرحوم کے ترکہ میں شامل تمام سودی اموال سیونگ سرٹیفکیٹس کی سودی رقم ورثاء کے لیے اپنی ملکیت میں لینا جائز نہیں ہے، لہذا اگر سودی رقم متعلقہ ادارے  کو  لوٹائی جاسکتی ہو تو سودی رقم ان کو واپس کردی جائے، اور اصل رقم ورثاء میں ان کے حصصِ شرعیہ کے اعتبار سے یعنی فی بیٹا دو حصے اور فی بیٹی ایک حصہ کر کے تقسیم کردیا جائے، اور اگر سودی رقم واپس کرنا ممکن نہ ہو تو مذکورہ تمام سودی رقم ثواب کی نیت کے بغیر مستحقِ زکات افراد پر صدقہ کر کے اصل رقم ورثاء میں تقسیم کر دی جائے۔نیز  والد مرحوم نے منہ بولی بہن کی بیٹی کو  چوں کہ نامزد کیا ہے تو یہ ان کی جانب سے وصیت شمار ہوگی، لہذا اگر مرحوم والد کی طرف سے کوثر بانو کے لیے مقررہ رقم سیونگ سرٹیفیکیٹس کی اصل رقم کا ایک تہائی یا اس کے اندر اندر ہے تو وہ پوری رقم والد کی منہ بولی بہن کی بیٹی کو  ملے  گی، اور اگر والد  کی بیان کردہ رقم سرٹیفیکیٹس کی اصل رقم کی ایک تہائی سے زیادہ ہے تو  والد کی منہ بولی بہن کی بیٹی کو صرف ایک تہائی رقم ہی ملے گی، اس سے زیادہ نہیں، اور بقیہ کل اصل رقم  مرحوم کے اصل وارث بیٹے اور بیٹی میں  ایک اور آدھے کے تناسب سے تقسیم کیا جائے گا۔مرحوم کے کفن دفن کا انتظام ان کے ترکہ سے کرنا درست عمل تھا،  تاہم پہلے دن کے کھانے اور  تیجہ و غیرہ کا انتظام ان کے ترکہ سے کرنا درست نہ تھا،  پس اگر اصل  وارثوں نے اپنی رضامندی سے ان کے ترکہ سے یہ خرچہ کردیا تو  اب وہ  والد کی منہ بولی بہن کی بیٹی کے شوہر سے اس کا مطالبہ نہیں کرسکتے، تاہم تیجہ چوں کہ بدعت ہے، اس کا انتظام کرنے پر توبہ کرنا ضروری ہوگا۔مرحوم کی طرف سے مسجد میں بورنگ کروانا ان کے لیے صدقہ جاریہ ہے، تاہم ورثاء پر لازم نہیں، اگر وہ اپنے خوشی سے ایسا کرنا چاہیں تو کر سکتے ہیں، لہٰذا والد کی منہ بولی بیٹی کے شوہر  کو  انہیں مجبور کرنے کا حق نہیں۔ فقط واللہ اعلم
                                                  
عنوان: حکومت سے یوتھ اسکیم کے تحت قرضہ لینا
سوال: گورنمنٹ پاکستان کی جانب سے مجھے 2لاکھ روپے کا قرضہ مل رہا یے جوکہ کامیاب جوان پروگرام کے تحت 6فیصد اضافی رقم کے ساتھ 4 سال اقساط میں واپسی کرنے کی شرط پر دے  رہے ہیں. اس کے بارے میں شرعی رائے دیں. سرکاری سطح پر ضرورت مند عوام کو قرض اضافی رقم پر دیا جارہا ہے،  اس کو لینا جائز ہوگا?  اگر لے لیا تو کیا صورت ہوگی؟
جواب: سوال میں ذکر کردہ بیان اور دیگر ذرائع کے مطابق ’’وزیر اعظم کا کامیاب نوجوان‘‘ کے  عنوان سے جو اسکیم شروع ہوئی وہ  سودی معاملے پر مشتمل ہے؛ اس لیے اس اسکیم کے تحت قرضٰہ لینا شرعاً ناجائز  اور حرام ہے۔ ارشاد باری تعالی ہے : ﴿ أَحَلَّ اللّٰهُ الْبَیْْعَ وَحَرَّمَ الرِّبَا﴾ (البقرة:275)
ترجمہ:” اللہ  تعالیٰ نے بیع کو حلال اور سود کو حرام قرارا دیا ہے ۔“﴿ فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللّٰهِ وَرَسُولِه﴾ (البقرة:278)ترجمہ:” اگر تم سودی کاروبار سے باز نہیں آؤ گے تو اللہ  تعالیٰ اور اس کے رسول کی طرف سے اعلان جنگ سن لو۔“﴿یَمْحَقُ اللّٰهُ الْرِّبَا وَیُرْبِیْ الصَّدَقَاتِ﴾ (البقرة:276)
ترجمہ:” اللہ تعالیٰ سود کو گھٹاتے ہیں اور صدقات کو بڑھاتے ہیں۔“
اسی طرح بہت سی احادیثِ مبارکہ میں آپ صلی اللہ  علیہ وسلم نے سود کی قباحت بیان فرمائی ہے، ان میں سے چند احادیث مندرجہ ذیل ہیں:"عن جابر بن عبدالله رضی الله تعالیٰ عنه قال: لعن رسول الله صلی الله علیه وسلم آکل الرّبا وموکله وکاتبه وشاهدیه، وقال: هم سواء“.  (رواه مسلم)  (البیوع، باب لعن آکل الرّبا وموکله، ص:297، رقم الحدیث:1598، ط: دارالسلام)ترجمہ:”حضرت جابر بن عبداللہ رضی اللہ عنہ سے مروی ہے کہ رسول اللہ  صلی اللہ  علیہ وسلم نے سود کھانے اور سود دینے اور سودی حسابات یا تحریر لکھنے والے اور سودی لین دین پر گواہ بننے والوں پر لعنت فرمائی ہے، اور فرمایا کہ یہ سب لوگ گناہ میں برابر ہیں۔“"عن أنس بن مالك رضي الله تعالیٰ عنه قال: ”خطبنا رسول الله صلی الله علیه وسلم فذکر أمر الرّبا وعظَّم شانه وقال: إن الدّرهم یصیبه الرّجل من الرّبا أعظم عندالله الخطیئة من ستّة وثلاثین زنیةً یزنیها الرّجل، وإن أربی الرّبا عرض الرّجل المسلم“. ( الزواجر، الکبیرة الرابعة والثمانون بعد المائة، أکل الربا وإطعامه الخ:378/1،ط:دارالفکر)
ترجمہ:” حضرت انس بن مالک رضی اللہ عنہ فرماتے ہیں کہ آپ صلی اللہ  علیہ وسلم نے ہم سے خطاب فرمایا اور سود کا خاص تاکید او راہتمام سے ذکرکرتے ہوئے فرمایا:  ایک سودی درہم حاصل کرنا اللہ  کی نظر میں چھتیس (36) مرتبہ زنا کرنے سے زیادہ سخت گناہ ہے۔  اور فرمایا: سب سے بڑا سود یہ ہے کہ مسلمان کی آبرو پر حملہ کیا جائے۔“اگر قرض لے لیا ہے تو جلد از جلد اس سے جان خلاصی کی کوشش اور خوب توبہ و استغفار کیا جائے۔ فقط واللہ اعلم
                                                  
عنوان: سونا نقدی کے مقابلہ میں بیع صرف ہے
سوال: کیاسونےکونقدرقم کےمقابلہ خریدنایافروخت کرنا بیع الصرف شمارہوگا؟
جواب: جی ہاں، سونے کو نقد رقم کے مقابلہ میں خریدنا یا فروخت کرنا بیعِ صرف ہے۔فتاویٰ مفتی محمودؒ میں ہے:
’’سوال: کیا فرماتے ہیں علماء دین دریں مسئلہ کہ آج مثلاً سونے کا حاضر بھاؤ ۶۰۰ روپے فی تولہ ہے، ایک سنار ہم سے ۱۰ تولہ سونا مانگتاہے، ایک ماہ کے ادھار پر ہم ا س سے کہتے ہیں کہ میں تو ۶۴۰ روپے فی تولہ دوں گا۔ وہ کہتا ہے کہ دے دو، رقم ایک ماہ میں ادا کردوں گا۔ ہم اس کو سونا دیتے ہیں تو عرض یہ ہے کہ آج کے بھاؤ سے ہمیں ۱۰ تولہ سونے میں ۴۰۰ روپے بچت ہوتی ہے، کیا یہ ہمارے لیے جائز ہے یا نہیں؟
جواب:یہ تو بیع صرف ہے، اس میں اُدھار جائز نہیں۔بیع سابق صحیح نہیں ہے، فاسد ہے، اس میں جو نفع ہوا ہے‘ خیرات کردیا جائے‘‘۔(فتاویٰ مفتی محمودؒ ،ج:۸، ص:۴۰۱،ط:جمعیۃ پبلیکیشنز، لاہور)   فقط واللہ اعلم
                                                  
عنوان: بیٹے کے انتقال کی صورت میں والدہ کی جائیداد میں بہو اور پوتی کا حصہ
سوال: اگر والدہ کی زندگی میں بیٹے کا انتقال ہو جائے تو والدہ کی پراپرٹی میں بہو اور پوتی کا کوئی حصہ ہو گا؟ اور اگر ہوگا تو اس کا کیا شئیر ہے؟
جواب: اگر والدہ کی حیات میں بیٹے کا انتقال ہو جائے تو والدہ کے انتقال کی صورت میں ان کی پراپرٹی  میں ان کی  بہو اور پوتی کا شرعاً حصہ مقرر نہیں ہے،  ہاں! اگر والدہ  اپنی زندگی میں بہو اور پوتی کو کوئی چیز ہدیۃً دے دے  تو وہ اس کی مالک ہو گی، یا ان کے لیے ایک تہائی ترکے کے اندر اندر کسی مقدار کی وصیت کرجائے  تو والدہ کی وفات کے بعد قرض وغیرہ کی ادائیگی کے بعد ایک تہائی ترکے میں وصیت نافذ کی جائے گی۔اگر والدہ زندگی میں بھی بہو اور پوتی کو کچھ نہ دے اور ان کے حق میں وصیت بھی نہ کرے، اور پوتی ضرورت مند ہو تو دیگر ورثاء (مرحوم بیٹے کے بھائی بہن وغیرہ) کو چاہیے کہ تبرع اور احسان کے طور پر پوتی کو بخوشی کچھ دے دیں۔ فقط واللہ اعلم
                                                  
عنوان: کھلونوں کی تصویر بنا کر یوٹیوب پر ڈال کر پیسے کمانے کا حکم
سوال: میں کھلونے خرید کر ان کی ویڈیوز  بنا کر یو ٹیوب پہ بھیجتا ہوں اور وہاں لوگ دیکھتے ہیں تو کیا ایسی آمدن حلال ہے یا حرام؟ کام کرنا ٹھیک ہے یا غلط؟
جواب: سائل کے سوال سے بظاہر یہی سمجھ آرہاہے کہ وہ یوٹیوب پر کھلونوں کی تصاویر اَپ لوڈ کرنے کے ساتھ  آن لائن انہیں فروخت نہیں کرتا، بلکہ وہ صرف تصاویر اَپ لوڈ کرکے ہی کمائی کر رہاہے، تو اس کا حکم یہ ہے کہ یو ٹیوب پر جو پیسہ کمایا جاتا ہے اس میں درحقیقت صارف اپنا مواد  ویڈیو  کی شکل میں بنا کر یوٹیوب کو دیتا ہے اور یوٹیوب کے صارفین اس مواد کو زیادہ دیکھتے ہیں،  یا پسند کرتے ہیں تو اس پر "یوٹیوب" صارف کو  طے شدہ رقم ادا کرتا ہے۔اس ادائیگی کے لیے وہ گوگل ایڈ سینس کا اکاؤنٹ استعمال کرتا ہے، لہذا اپنی ویڈیوز کے ذریعے پیسے کمانے کے لیے ان شرائط کا لحاظ ضروری ہے:1-ویڈیوز میں کسی جان دار کی  تصویر نہ ہو۔2-ویڈیو میں کسی غیر شرعی اور ناجائز امر کی ترویج نہ   کی گئی ہو۔3- ویڈیو میں موسیقی نہ ہو۔4- پیسوں کی وصولی یا ادائیگی  کرنے میں کوئی سودی معاملہ  یا فاسد عقد نہ کرنا پڑتا ہو۔5-  جان دار کی تصاویر والے یا کسی طور پر بھی غیر شرعی اشتہارات اس چینل پر نہ چلتے ہوں۔اگر ان شرائط کا لحاظ رکھ کر چینل چلایا جاسکتاہے تو اس کی کمائی جائز ہوگی۔ہماری معلومات کے مطابق یوٹیوب پر ایسا چینل چلانا موجودہ دور میں تقریباً  ناممکن ہے، کیوں کہ اپنے تئیں اگر ان شرائط کا لحاظ رکھ بھی لیا جائے تو یوٹیوب انتظامیہ کی طرف سے چینل پر اپنی مرضی سے اشتہارات چلائے جاتے ہیں، جو مختلف ممالک اور علاقوں کے اعتبار سے تبدیل بھی ہوتے ہیں، جن میں بہت سے غیر شرعی امور پر مشتمل اشتہارات ہوتے ہیں، لہٰذا یوٹیوب پر چینل بناکر اس کے ذریعے کمانے سے اجتناب کیا جائے۔فقط واللہ اعلم
                                                  
عنوان: مالکِ مکان اور کرایہ دار کے ذمہ امور
سوال: کرایہ دار اور مالک مکان کے ذمہ کیا امور ہیں؟
جواب: کرایہ داری کا معاہدہ جس میں کرایہ اور مدت باہمی رضامندی سے طے کرلی جاتی ہے، اس معاہدہ ہوجانے کے بعد  مالک مکان کے ذمہ یہ امور ہیں:1- جس سامان کا معاہدہ میں ذکر نہ ہو، اس سے گھر کو خالی کرکے مقررہ وقت پر مکان کرایہ دار کے حوالے کرنا۔2- ان تعمیرات کے اخراجات برداشت کرنا جن کا تعلق براہِ راست مکان سے ہو، اور اس کا فائدہ مالکِ مکان کو بھی ہو۔ مثلاً عمومی تعمیرات وغیرہ۔ کرایہ دار کے ذمہ یہ امور ہیں :1- گھر کو عرف اور عادت کے مطابق استعمال کرنا۔2- گھر کے استعمال میں گھر کو کوئی ضرر پہونچنے کا اندیشہ ہو تو پہلے سے اس کی اجازت مالک مکان سے لینا۔3- رہائش کی خاطر ہونے والے خرچے جن کا فائدہ کرایہ دار سے متعلق ہو، ان کے اخراجات برداشت کرنا، مثلاً:  باورچی خانے میں چولہے وغیرہ بنانا۔4- معاہدے کے مطابق وقت مکمل ہونے پر اگر مالکِ مکان گھر خالی کرنے کا مطالبہ کرے تو وقت پر گھر خالی کرکے مالک کے حوالے کرنا۔موجودہ زمانے میں گیس بجلی وغیرہ کے بل کے حوالے سے اگر باہم معاہدہ طے ہوجائے یا کسی جگہ کا عرف متعین ہو تو اس پر عمل کیا جائے، بصورتِ دیگر کرایہ دار جتنی بجلی اور گیس استعمال کرے گا اس کا بل اسے ادا کرنا ہوگا۔مجلة الأحكام العدلية (1 / 98):"من أجر داره أو حانوته وكانت فيه أمتعته وأشياؤه تصح الإجارة ويجبر على تخليته من أمتعته وأشيائه وتسليمه".مجلة الأحكام العدلية (1 / 99):"يصح استئجار الدار والحانوت بدون بيان كونه لأي شيء وأما كيفية استعماله فتصرف إلى العرف والعادة".مجلة الأحكام العدلية (1 / 99):"وله أن يعمل فيها كل عمل لايورث الوهن والضرر للبناء لكن ليس له أن يفعل ما يورث الضرر والوهن إلا بإذن صاحبها".مجلة الأحكام العدلية (1 / 99):"إعمال الأشياء التي تخل بالمنفعة المقصودة عائدة على الآجر: مثلاً تطهير الرحى على صاحبها، كذلك تعمير الدار وطرق الماء وإصلاح منافذه، وإنشاء الأشياء التي تخل بالسكنى وسائر الأمور التي تتعلق بالبناء كلها لازمة على صاحب الدار".مجلة الأحكام العدلية (1 / 100):"التعميرات التي أنشأها المستأجر بإذن الآجر إن كانت عائدةً لإصلاح المأجور وصيانته عن تطرق الخلل كتنظيم الكرميد (أي القرميد وهو نوع من الآجر يوضع على السطوح لحفظه من المطر) فالمستأجر يأخذ مصروفات هذه التعميرات من الآجر وإن لم يجر بينهما شرط على أخذه وإن كانت عائدةً لمنافع المستأجر فقط كتعمير المطابخ فليس للمستأجر أخذ مصروفاتها ما لم يذكر شرط أخذها بينهما". فقط واللہ اعلم
                                                  
