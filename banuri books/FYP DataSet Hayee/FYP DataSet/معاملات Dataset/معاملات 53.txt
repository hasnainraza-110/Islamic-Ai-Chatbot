عنوان: ورثاء میں بیوہ اور دو بہنیں ہوں تو بھتیجا وارث ہے
سوال: کیا ایک مرحوم بھائی (جو بےاولاد تھا) کی جائیداد میں  اس کے دوسرے مرحوم بھائی (جو مورث کی زندگی میں ہی فوت ہو گیا) کی اولاد کا حصہ ہو گا یا نہیں؟ جب کہ مورث کی بیوہ اور دو حقیقی بہنیں بھی ابھی زندہ ہیں۔
جواب: بصورتِ مسئولہ اگر مرحوم بھائی کے شرعی ورثاء میں صرف دو بہنیں اور بیوہ ہے، کوئی بھائی بھی حیات نہیں ہے اور نہ والدین حیات ہیں  تو اس صورت میں  بہنوں اور بیوہ کے ساتھ مرحوم کے بھتیجے بھی عصبہ ہونے کی حیثیت سے اس کی میراث کے حق دار ہوں گے، اس صورت میں بھتیجیاں میراث میں حق دار نہیں ہوں گی، بھتیجوں کی تعداد بتاکر شرعی حصے معلوم کیے جاسکتے ہیں۔در مختار میں ہے:"إن ابن الأخ لایعصب أخته کالعم لایعصب أخته وابن العم لایعصب أخته وابن المعتق لایعصب أخته بل المال للذکر دون الأنثیٰ لأنها من ذوي الأرحام، قال في الرحبیة: ولیس ابن الأخ بالمعصب من مثله أو فوقه في النسب". (ج:6، ص:783-784، ط:سعید)فقط والله اعلم
                                                  
عنوان: کسی کا مال ناحق کھایا ہو اور مالک معلوم نہ ہو
سوال: اگر کسی کا حق کھایا ہو اور نا بندوں کی تعداد یاد ہو اور نا جو حق کھایا ہے اس کا پتا ہو اور حق کھانے والا توبہ کرتا ہے کہ آئندہ کسی کا حق نہیں کھائے گا اور جو حق کھایا ہے اس کا کفارہ ادا کرنا چاہتا ہے تو اس کو کیا کرنا چاہیے؟
جواب: مذکورہ شخص کو چاہیے کہ  لوگوں کی تعداد اور مال کی رقم کا اندازا کرے کہ کتنا مال اس نے  ناحق کتنے لوگوں  کا کھایا ہے؟ پھر اسی حساب سے لوگوں کی تحقیق کرے ، اگر مال کے  مالک معلوم ہوں تو مالک کو واپس کرنا ضروری ہے، یعنی  وہ جہاں سے آیا ہے وہیں اسے واپس دے دیا جائے، اگر مالک وفات پاچکے  ہوں تو ان کے ورثاء کو لوٹا دیا جائے۔ اور اگر یہ بھی ممکن نہ ہو تو  ثواب کی نیت کے بغیر  اسے مستحقِ زکات کو صدقہ کرنا ضروری ہے۔حاشیة ابن عابدین (رد المحتار) (5/99):و الحاصل أنه إن علم أرباب الأموال وجب ردّہ علیھم، و إلا فإن علم عین الحرام لا یحل له و یتصدق به بنیة صاحبه."فقط واللہ اعلم
                                                  
عنوان: جھوٹ بول کر کرایہ کی مد میں اضافی پیسے لینا
سوال: میرے ادارے میں ہمیں گھر کا کرایہ 2250 روپے ہماری تنخواہ میں ملتا ہے، لیکن اگر کوئی اپنے گھر کے یا اگر کرائے پر رہتا ہو تو وہ اُس گھر کے کاغذات جمع کروائے تو اسے  6700 روپے ملےگا، مسئلہ یہ ہے کہ اگر کوئی کرائے پر نہیں رہتا اور کسی اور کے گھر کے کاغذات جمع کروا کر جھوٹ بولے کہ میں کرائے پر رہتا ہوں، کرایہ 10000 روپے دیتا ہوں، جب کہ وہ کرائے کے گھر میں نہیں رہتا ہو۔ زیادہ پیسوں کے لیے جھوٹ بول کر کسی اور کے گھر کے کاغذات جمع کرے، تو کیا یہ جو پیسے زیادہ لے رہا ہے، وہ اُس کے لیے حلال ہے جب کہ وہ جھوٹ بول کر لے رہا ہو؟
جواب: صورتِ مسئولہ میں جھوٹ بول کر کرایہ کی مد میں اضافی رقم وصول کرنا اور اسے استعمال کرنا ناجائز ہے۔ فقط واللہ اعلم
                                                  
عنوان: آئی جی آئی کا حکم
سوال: آئی جی آئی تکافل جائز ہے یا نہیں؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی، سود اور قمار (جوا) کا مرکب  و مجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔ فقط واللہ اعلم
                                                  
عنوان: Octafx کے ذریعہ کمانا
سوال: ایک موبائل ایپ ہے: ActaFx اس ایپ میں سب سے پہلے ایک مخصوص رقم سے اکاؤنٹ بنانا ہوتا ہے۔ پھر اس رقم سے مختلف کمپنیوں کے شیئرز خریدے جاتے ہیں۔ مثال کے طور پر کسی کمپنی کا ایک شیئر 3۔5 روپے کا ہے اور دن کے اختتام پر اگرکمپنی کے شیئرز  بڑھتے یا کم ہوتے ہیں، اس ہی حساب سے نفع یا نقصان شامل ہوتا۔ اس کاروبار کا تعلق عالمی ایکسچینج ریٹ سے ہوتا ہے۔ مہربانی کرکے جلد اس کا جواب عنایت فرمائیں؛ تاکہ اس سے کمایا گیا پیسہ اگر حلال ہے تو ہم لوگ اس کام کو جاری رکھیں ورنہ چھوڑ دیں!
جواب: Octafx کے ذریعے جو آن لائن ٹریڈنگ کی جاتی ہے، اس میں ٹریڈنگ کے لیے  اکاؤنٹ میں پیسے جمع کر کے اسے آن لائن کرنسی یا الیکٹرانک منی میں تبدیل کر کے کرنسی کی خرید و فروخت کرتے ہیں، اس کے ذریعے پیسے کمانا درج ذیل وجوہات کی بنا پر ناجائز ہے:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے، لہذا ہر ایسا معاملہ جس میں کرنسی کی خرید و فروخت ادھار ہوتی ہے، یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا وہ معاملہ   تقابض نہ پائے جانے کی وجہ سے  فاسد ہو گا اور نفع حلال نہ ہوگا۔(2)  مسلّمہ اصول ہے کہ بیع شرطِ فاسد  سے فاسد ہو جاتی ہے، ان پلیٹ فارم کے ذریعے بڑے پیمانے پر فاریکس ٹریڈنگ ہوتی ہے، "فاریکس" کے کاروبار میں شروطِ فاسدہ بھی لگائی جاتی ہیں، مثلاً swaps (بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا، حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔ (3)  نیز Options میں خریدار کو یہ حق دینا کہ وہ اپنی بیع کو  سامنے والے فریق کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4)  اس میں فیوچر سیل بھی ناجائز ہے؛ کیوں کہ  بیع  کا فوری ہوناضروری ہے،مستقبل کی تاریخ پر خریدوفروخت ناجائز ہے۔(5)   اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر، اسی فیصد لوگ اس مارکیٹ میں خریداری محض کرنسی ریٹ کے اتار چڑھاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔مذکورہ ایپ سے کام کرنا چوں کہ شرعاً ناجائز ہے، اس لیے اس  ایپ کے ذریعہ کمانے کو ترک  کر دینا ضروری ہے۔مزید تفصیل کے لیے درج ذیل لنک پر جامعہ کا فتوی ملاحظہ فرمائیں:آئی کیو آپشن (IQ Option) کے ذریعے آن لائن ٹریڈنگ کرنافقط واللہ اعلم
                                                  
عنوان: جائز پرافٹ کی حد
سوال: میں موبائل قسطوں پر دیتا ہوں اور باقی دیگر چیزیں بھی قسطوں پر دیتا ہوں اس پر میں 35 سے 40 پرسنٹ پرافٹ لیتا ہوں، کیا یہ جائز ہے؟ کتنا پرسنٹ پرافٹ لینا چاہیے؟
جواب: واضح رہے کہ شریعت میں منافع کی کوئی حد  مقرر تو نہیں ہے، بلکہ اس معاملہ کو عرف پر چھوڑ دیا ہے، فروخت کرنے والا اورخریدار باہمی رضامندی سے کوئی بھی شرح طے کرسکتے ہیں، البتہ منافع اتنا مقرر کرنا چاہیے جس میں فروخت کرنے والے کے ساتھ ساتھ خریدار کے مصالح کی بھی رعایت رہے، نیز  شریعت نے تاجر کو اس بات کا پابند بھی کیا ہے کہ وہ کسی کی مجبوری کا غلط فائدہ نہ اٹھائے اور یہ اسلامی معاشیات کی اہم خوبی ہے۔ نیز عام اشیاء (غذائی اجناس کے علاوہ) میں قیمتِ خرید (مع اخراجات) کے نصف سے زیادہ نفع رکھنا اچھا نہیں ہے۔مسند احمد میں ہے:"عَنْ اَبِي هُرَيْرَةَ اَنَّ رَجُلًا جَاءَ فَقَالَ: يَا رَسُولَ اﷲِ سَعِّرْ! فَقَالَ: بَلْ أَدْعُو، ثُمَّ جَاءَ هُ رَجُلٌ فَقَالَ: يَا رَسُولَ اﷲِ سَعِّرْ! فَقَالَ: بَلْ اﷲُ يَخْفِضُ وَيَرْفَعُ، وَإِنِّي لَاَرْجُو أَنْ أَلْقَی اﷲَ وَلَيْسَ لِأَحَدٍ عِنْدِي مَظْلَمَةٌ".( ٢/ ٣٣٧، رقم الحديث: ٣٤٥٠، ط: موسسة قرطبة مصر)ترجمہ: حضرت ابوہریرہ رضی اللہ عنہ سے روایت ہے کہ ایک شخص آیا اور رسول اکرم صلی اللہ علیہ وسلم سے درخواست کی کہ اے اللہ کے رسول (صلی اللہ علیہ وآلہ وسلم) (اشیاء) کے نرخ مقرر فرما دیجیے۔ آپ صلی اللہ علیہ وآلہ وسلم نے فرمایا کہ میں دعا کروں گا، پھر ایک شخص نے آکر عرض کی: یا رسول اللہ (صلی اللہ علیہ وآلہ وسلم)! بھاؤ مقرر فرما دیجیے۔ آپ صلی اللہ علیہ وآلہ وسلم نے فرمایا: اللہ تعالیٰ ہی بھاؤ گھٹاتا اور بڑھاتا ہے اور میں یہ آرزو رکھتا ہوں کہ اس حال میں اللہ تعالیٰ سے ملاقات کروں کہ میں نے کسی پر بھی زیادتی نہ کی ہو۔سنن ابی داؤد میں ہے:"عَنْ أَنَسٍ قَالَ النَّاسُ: يَا رَسُولَ اﷲِ غَلَا السِّعْرُ فَسَعِّرْ لَنَا، فَقَالَ رَسُولُ اﷲِ: إِنَّ اﷲَ هُوَ الْمُسَعِّرُ الْقَابِضُ الْبَاسِطُ الرَّازِقُ، وَإِنِّي لَأَرْجُو أَنْ أَلْقَی اﷲَ وَلَيْسَ أَحَدٌ مِنْکُمْ يُطَالِبُنِي بِمَظْلَمَةٍ فِي دَمٍ وَلَا مَالٍ".(٣ / ٢٧٢، رقم الحديث: ٣٤٥١)ترجمہ: حضرت انس رضی اللہ عنہ سے روایت ہے کہ لوگوں نے شکایت کی کہ اے اللہ کے رسول (صلیٰ اللہ علیہ وآلہ وسلم) بھاؤ بہت چڑھ گئے ہیں، لہٰذا ہمارے لیے نرخ مقرر فرما دیجیے۔ رسول اللہ صلیٰ اللہ علیہ وآلہ وسلم نے فرمایا کہ نرخ مقرر کرنے والا تو اللہ تعالیٰ ہے، وہی رزق کی تنگی اور کشادگی کرتا ہے، اور میں یہ تمنا رکھتا ہوں کہ اللہ تعالیٰ سے اس حال میں ملوں کہ تم میں سے کسی کا مجھ سے مطالبہ نہ ہو، جانی یا مالی زیادتی کا۔درر الحكام في شرح مجلة الأحكام (1/ 124):"(المادة 153) الثمن المسمى هو الثمن الذي يسميه ويعينه العاقدان وقت البيع بالتراضي سواء كان مطابقا للقيمة الحقيقية أو ناقصًا عنها أو زائدًا عليها."فقط واللہ اعلم
                                                  
عنوان: حکومت کی ضبط کردہ غیر قانونی گاڑیاں خریدنا
سوال: ضبط شدہ غیر قانونی گاڑیاں جو حکومت کی جانب سے فروخت ہوتی ہیں ان کا خریدنا کیسا ہے؟
جواب: واضح رہے کہ حکومت  مختلف وجوہات اور قانونی خلاف ورزیوں کی بنا پر  جو  گاڑیاں  ضبط کرتی ہے  اور اسے جرمانہ کے طور پر اپنی تحویل میں لیتی ہے، یہ شرعًا  جائز نہیں ہے؛ اس لیے کہ یہ  مالی جرمانہ ہے، اور مالی جرمانہ  لاگو کرنا شرعاً صحیح نہیں ہے، البتہ حکومت جائز قانون کی خلاف ورزی کرنے والے کو دیگر سزا دے سکتی ہے؛ لہذا  اگر حکومت ایسا مال فروخت یا نیلام  کرے تو معلوم ہونے کی صورت میں ایسا مال خریدنا اور بولی میں حصہ لینا  جائز نہیں ہے؛ اس لیے کہ ملکِ غیر ہونے کی وجہ سے اس کا  خریدنا اور استعمال کرنا حرام ہے۔ (مستفاد: احسن الفتاوی،۶/۵۲۷،  ایچ، ایم،سعید)وفي ردالمحتار علي الدر المختار:"(لا بأخذ مال في  المذهب) بحر فيه عن البزازية: قيل: يجوز و معناه أن يمسكه مدةً لينزجر ثم يعيده له ... الخ(قوله: لا بأخذ مال في المذهب) قال في الفتح: و عن  أبي يوسف يجوز التعزير للسلطان بأخذ المال و عندهما وباقي الأئمة لايجوز ... في الشرنبلالية: ولايفتي بهذا لما فيه من تسليط الظلمة علي اخذ مال الناس فيأكلونه."(کتاب الحدود باب التعزیر،ج نمبر ۴ ص نمبر ۶۱)فقط واللہ اعلم
                                                  
عنوان: رقم لے کر اپنی سیٹ ناکام طالب علم کو دینا
سوال: ایک لڑکے نے میڈیکل انٹری ٹیسٹ میں ضلع بھر میں پہلی پوزیشن حاصل کی ہے، اب وہ اپنے مخصوص کوٹہ پر بھی کالج میں داخلہ لے سکتاہے اور اوپن میرٹ پر بھی، اگر اوپن میرٹ پر داخلہ لے تو جو لڑکا پانچویں یا چھٹے نمبر پر فیل ہوا ہے وہ میڈیکل میں داخل ہوسکتاہے، اگر مخصوص کوٹہ پر داخلہ لیا تو وہ فیل لڑکا میڈیکل میں داخل نہیں ہوسکتا، اب پوچھنا یہ ہے کہ اوپن میرٹ پر داخلہ لے کر اس فیل لڑکے کو میڈیکل میں جگہ دے کر اس سے پیسے لینا شرعاً کیساہے؟
جواب: صورتِ مسئولہ میں اوپن میرٹ پر داخلہ لے کر مخصوص کوٹہ کی اپنی سیٹ پر ناکام طالب علم کو جگہ دینا اور اس عمل پر اس سے رقم وصول کرنا، رشوت کے قبیل سے ہونے کی وجہ سے ناجائز و حرام ہے، لہذا مذکورہ طالب علم کے لیے اس طرح کرنے کی شرعًا اجازت نہیں۔ فقط واللہ اعلم
                                                  
عنوان: ایزی پیسہ اکاؤنٹ سے بل جمع کرانا
سوال: میں نے ایزی پیسہ اکاؤنٹ کھولا ہے جس سے بل پیکج وغیرہ کرتا ہوں یہ صحیح ہے یا نہیں؟
جواب: ایزی پیسہ اکاؤنٹ  چوں کہ سودی اکاؤنٹ ہے، جس کی وجہ سے اسے کھلوانا اور استعمال کرنا جائز نہیں، لہذا صورتِ مسئولہ میں بل وغیرہ جمع کرانے کی غرض سے بھی مذکورہ اکاؤنٹ  کھلوانے کی شرعًا اجازت نہیں ہے، آپ اسے سادہ اکاؤنٹ میں تبدیل کردیجیے، یا اسے بند کروادیجیے، نیز آپ کے لیے صرف اپنی جمع کردہ رقم کے بقدر فائدہ اٹھانے کی اجازت ہے۔ مزید تفصیل کے لیے دیکھیے:ایزی پیسہ اکاؤنٹ پر ملنے والی سہولیات کی فقہی حیثیت فقط واللہ اعلم
                                                  
عنوان: سود کا لینا دینا دونوں حرام ہیں / سود سے بچنا ہر شخص کی اپنی ذمہ داری بھی ہے
سوال: میں امریکا میں رہتا ہوں، یہاں آپ جانتے ہوں گے کہ لوگ سود پر گھر لیتے ہیں اور کہتے ہیں کہ آپ قرآن کی تفسیر پڑھو تو پتا چلے گا کہ سود لینے والے پر حرام ہے، دینے والے پر نہیں، میں اس بات کو نہیں مانتا، اور یہ کہتے ہیں کہ اسٹیٹ کی ذمہ داری ہے، ہماری تو مجبوری ہے، اور  مجھے کہتے ہیں کہ تم مولوی نہ بنو، قرآن کی تفسیر پڑھے بنا کہتے ہو، آپ تفصیل سے یہ مسئلہ بتا سکتے ہیں؟
جواب: پہلی  بات  تو یہ ہے کہ قرآنِ کریم اللہ پاک کی طرف سے نازل کردہ کتاب ہے، یہ کتابِ مقدس حضور پاک صلی اللہ علیہ وسلم کے زمانے سے لے کر  اب تک اور اب کے بعد رہتی دنیا تک مشعلِ راہ بنی رہے گی؛ کیوں کہ اللہ تعالیٰ نے اس کتاب کو اتنا جامع اور مانع بنایا ہے کہ ایمانیات، عبادات، معاملات، سماجیات، معاشیات و اقتصادیات کے تمام  اصول قرآنِ کریم میں مذکور ہیں۔ ہاں! ان کی تفصیلات احادیثِ نبویہ میں موجود ہیں۔اللہ تعالیٰ نے ہمیں قرآنِ کریم میں تدبر و تفکُّر کرنے کا حکم دیا ہے، مگر ساتھ ہی یہ حکم بھی دیا کہ یہ تدبُّر و تفکُّر میرے منتخب بندے، جس کو میں نے اپنا رسول (ﷺ) بناکر بھیجا ہے، ان کے اقوال و افعال کی روشنی میں ہی ہونا چاہیے، چنانچہ ارشاد خداوندی ہے:{وَأَنْزَلْنَا إِلَيْكَ الذِّكْرَ لِتُبَيِّنَ لِلنَّاسِ مَا نُزِّلَ إِلَيْهِمْ وَلَعَلَّهُمْ يَتَفَكَّرُونَ}ترجمہ:’’یہ کتاب ہم نے آپ کی طرف اُتاری ہے، تاکہ لوگوں کی جانب جو حکم نازل فرمایا گیا ہے، آپ اسے کھول کھول کر بیان کردیں، شاید کہ وہ غوروفکر کریں۔‘‘ (النحل :۴۴)  دوسری جگہ ارشاد ہے:{وَمَا أَنْزَلْنَا عَلَيْكَ الْكِتَابَ إِلَّا لِتُبَيِّنَ لَهُمُ الَّذِي اخْتَلَفُوا فِيهِ ...} الايةترجمہ: ’’یہ کتاب ہم نے آپ پر اس لیے اُتاری ہے، تاکہ آپ ان کے لیے ہر اس چیز کو واضح کردیں جس میں وہ اختلاف کررہے ہیں۔‘‘ (النحل: ۶۴) اللہ تعالیٰ نے ان دونوں آیات میں واضح طور پر بیان فرمادیا کہ قرآنِ کریم کے مفسرِ اول حضور اکرم صلی اللہ علیہ وسلم ہیں اور اللہ تعالیٰ کی طرف سے نبی اکرم صلی اللہ علیہ وسلم پر یہ ذمہ داری عائد کی گئی کہ آپ صلی اللہ علیہ وسلم اُمتِ مسلمہ کے سامنے قرآنِ کریم کے احکام و مسائل کھول کھول کر بیان کریں۔ اور ہمارا یہ ایمان ہے کہ حضور اکرم صلی اللہ علیہ وسلم نے اپنے اقوال و افعال کے ذریعہ قرآنِ کریم کے احکام و مسائل بیان کرنے کی ذمہ داری بحسن و خوبی انجام دی۔ صحابۂ کرامؓ، تابعینؒ اور تبع تابعینؒ کے ذریعہ حضور اکرم صلی اللہ علیہ وسلم کے اقوال و افعال یعنی حدیثِ نبوی کے ذخیرہ سے قرآنِ کریم کی پہلی اہم اور بنیادی تفسیر انتہائی قابلِ اعتماد ذرائع سے اُمتِ مسلمہ کوپہنچی ہے، لہٰذاقرآنِ کریم کو سمجھنا اور اس کے ذریعہ دین سیکھنا  اور سکھانا حدیث کے بغیر ممکن نہیں ہے۔سود کے مسئلہ میں بھی قرآنِ کریم نے اصول بیان کیے ہیں، جن کی تفسیر آپ ﷺ نے اپنی زبان مبارک سے ارشار فرمائی، چنانچہ سود کا لینا اور دینا دونوں  قرآن و حدیث کی رو سے حرام ہے، اسلام میں جس طرح سود لینا حرام و ناجائز ہے، اسی طرح سود دینا بھی حرام و ناجائز ہے اور یہ حکم ہر مسلمان مرد و عورت کے لیے ہے، صرف ریاست کی ذمہ داری نہیں کہ وہ سود  سے بچے، بے شک کسی ریاست  میں سودی نظام کا خاتمہ وہاں کی حکومت کی ذمہ داری ہے، لیکن اگر ریاست ا س کا اہتمام نہیں کرتی تو ہر شخص پر  یہ لازم ہے کہ وہ اپنے طور پر سود سے بچے، قرآنِ کریم میں سود کی حرمت کا ذکر مطلق ہے، اس میں  یہ تخصیص نہیں ہے کہ سود لینے والے پر حرام ہے دینے والے پر نہیں اور یہ ریاست کی ذمہ داری ہے کہ سودی نظام ختم کرے، پھر احادیثِ مبارکہ میں اللہ کے نبی ﷺ نے سود کی تمام اقسام کو حرام قرار دیا ہے، ذیل میں قرآنِ کریم کی آیات اور احادیثِ مبارکہ ذکر کی جاتی ہیں:اللہ تبارک وتعالیٰ کا  ارشادہے:{وَاَحَلَّ اللّٰهُ الْبَیْعَ وَحَرَّمَ الرِّبٰوا}[ البقرہ۲۷۵]ترجمہ:اللہ تعالیٰ نے خرید و فروخت کو حلال اور سود کو حرام قرار دیا ہے۔{ یَمْحَقُ اللّٰهُ الرِّبَا وَیُرْبِی الصَّدَقَاتِ} [البقرہ۲۷۶]ترجمہ:اللہ تعالیٰ سود کو مٹاتا ہے اور صدقات کو بڑھاتا ہے۔{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ كُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔ [البقرۃ:۲۷۸،۲۷۹-بیان القرآن]حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»".(صحیح مسلم، باب لعن آکل الربوٰ و موکلہ، ج:۳ ؍ ۱۲۱۹ ، ط:داراحیاءالتراث العربی)ترجمہ:حضرت جابر رضی اللہ عنہ سے روایت ہے کہ اللہ کے رسول ﷺ نے لعنت بھیجی ہے سود کھانے والےپر، سود کھلانے والے پر، سودی معاملہ کے لکھنے والے پر اور سودی معاملہ میں گواہ بننے والوں پر اور ارشاد فرمایا کہ یہ سب (سود کے گناہ میں )برابر ہیں۔حدیث شریف میں ہے:"عن أبي هريرة، عن النبي صلى الله عليه وسلم، قال: «اجتنبوا السبع الموبقات» قالوا: يا رسول الله، وما هن؟ قال: «الشرك بالله، والسحر، وقتل النفس التي حرم الله إلا بالحق، وأكل الربا، وأكل مال اليتيم، والتولي يوم الزحف، وقذف المحصنات المؤمنات الغافلات»."(صحيح البخاري 8/ 175 ط:دار طوق النجاة)ترجمہ: حضورِ اکرم صلی اللہ علیہ وسلم  نے ارشاد فرمایا: سات ہلاک کرنے والے گناہوں سے بچو۔ صحابہٴ کرامنے عرض کیا: یارسول اللہ صلی اللہ علیہ وسلم ! وہ سات بڑے گناہ کون سے ہیں (جو انسانوں کو ہلاک کرنے والے ہیں)؟ حضورِ اکرم صلی اللہ علیہ وسلم  نے ارشاد فرما: (۱)شرک کرنا، (۲) جادو کرنا، (۳)کسی شخص کو ناحق قتل کرنا، (۴)سود کھانا، (۵)یتیم کے مال کو ہڑپنا، (۶)(کفار کے ساتھ جنگ کی صورت میں) میدان سے بھاگنا، (۷)پاک دامن عورتوں پر تہمت لگانا۔   حدیث شریف میں ہے:’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلثین زنیةً في الخطیئة‘‘. (دار قطنی)ترجمہ:رسول اللہ صلی اللہ علیہ وسلم نے ارشاد فرمایا: ایک درہم سود کا کھانا چھتیس مرتبہ زنا کرنے سے زیادہ ہے۔نیز سود کا انجام تباہی اور بربادی ہی ہے۔ سودی معاملے کی سنگینی کا اندازا اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن و حدیث کی رو سے حرام ہے۔ نیز اسلام میں جس طرح سود لینا حرام و ناجائز ہے، اسی طرح سود دینا بھی حرام و ناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، اس لیے سودی معاہدہ کرنااور سود کی بنیاد پر قرضہ لینا جائز نہیں ہے۔ ہر شخص پر لازم ہے کہ وہ سود بلکہ سود کے شبہ  سے بھی اپنے آپ کو محفوظ رکھے۔سود سے متعلق مزید تفصیلات جاننے کے لیے  حضرت مفتی شفیع صاحب رحمہ اللہ کے رسالہ ’’مسئلہ سود ‘‘ کا مطالعہ کریں۔ فقط واللہ اعلم
                                                  
عنوان: مدرسین کا تنخواہ میں اضافے کا مطالبہ کرنا
سوال: کیا فرماتے ہیں مفتیان کرام اس مسئلہ کے بارے میں کہ مدرسہ میں مدرسین حضرات تنخواہ کی زیادتی کا مطالبہ کر سکتے ہیں؟
جواب: مدرسین اور مدرسہ کی انتظامیہ کے درمیان معاہدہ  اجارہ کا ہوتا ہے، اور اجارہ میں فریقین اپنی رضامندی سے جو بھی اجرت طے کرلیتے ہیں وہ جائز ہوتا ہے۔ اور عقد کے مطابق اجرت اور عمل واجب ہوتی ہے۔مدرسہ انتظامیہ کو چاہیے کہ مدرسین کی بنیادی ضروریات کا خیال رکھتے ہوئے تنخواہ مقرر کریں، اور مدرسین کے لیے مناسب ہے  کہ اپنی  خدمات اللہ تعالی کی رضا کی خاطر سر انجام دیں،  جو تنخواہ ملتی ہے اس کو عطیہ خداوندی سمجھ کر قبول کریں، تاہم مجبوری کی صورت میں تنخواہ میں  زیادتی کی درخواست کر سکتے ہیں۔مبسوط للسرخسی میں ہے:"اعْلَمْ أَنَّ الْإِجَارَةَ عَقْدٌ عَلَى الْمَنْفَعَةِ بِعِوَضٍ هُوَ مَالٌ وَالْعَقْدُ عَلَى الْمَنَافِعِ شَرْعًا نَوْعَانِ أَحَدُهُمَا: بِغَيْرِ عِوَضٍ كَالْعَارِيَّةِ وَالْوَصِيَّةِ بِالْخِدْمَةِ وَالْآخَرُ: بِعِوَضٍ وَهُوَ الْإِجَارَةُ."( کتاب الاجارات15/74)فتاوی  شامی میں ہے:" بِخِلَافِ الزِّيَادَةِ مِنْ جَانِبِ الْمُؤَجِّرِ فَتَجُوزُ مُطْلَقًا."(شروط الاجارۃ6/21)فقط واللہ اعلممزید تفصیل کے لیے درج ذیل لنک پر فتویٰ دیکھیے:امامت کی تنخواہ کا معیار
                                                  
عنوان: ایڈز دیکھ کر پیسہ کمانا
سوال: میں ایک ایڈورٹائز منٹ کمپنی کے ساتھ 1 لاکھ روپے لگاتا ہوں، تو روزانہ مجھے 5 اشتہار دیکھنے ہوں گے، اور روزانہ 500 روپے ملیں گے، اگر اشتہار چھوٹ جائیں تو پیسے نہیں ملتے، اس کی شرعی حیثیت کیا ہے؟
جواب: سوال میں مذکورہ طریقہ کار  پر کام کرکے پیسہ کمانا درج ذیل وجوہات کی بنا پر ناجائز ہے:1- اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، جیسا کہ آپ ویڈیو میں مختلف اشتہار دیکھتے ہیں۔  بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے اور خریدنے والے کے ساتھ  ایک قسم کا دھوکا ہے۔2- ان اشتہارات میں عمومًا جان دار کی تصویر شامل ہوتی ہیں جو کہ  کسی بھی طرح کی ہو، اور کسی کی بھی ہو، بلا ضرورت  اس کا دیکھنا جائز نہیں؛ لہذا اس محنت کرنے  پر جو اجرت  لی جائے گی وہ بھی جائز نہ ہوگی۔3- مزید یہ کہ آپ نے اس بات کی وضاحت نہیں کی  کہ  لی جانے والی رقم کس مد میں لی جاتی ہے؟ اگر یہ کسی قسم کی سرمایہ کاری ہے،تو اس رقم سے کون سا  کاروبار کیا جاتا ہے؟یہ بھی واضح نہیں۔نیز اگر یہ 500 روپے انویسمنٹ کی مد میں ہیں تو یہ سودی لین دین ہی کی ایک شکل ہے؛ لہٰذا  حلال کمائی کے لیے کسی بھی  ایسے طریقے کو اختیار کرنا چاہیے   کہ جس میں اپنی محنت شامل ہو ایسی کمائی زیادہ بابرکت ہوتی ہے، البتہ ایڈز (اشتہارات) دیکھ کر آپ اتنے پیسے وصول کر سکتے ہیں جتنے آپ نے جمع کروائے تھے، جمع کروائی گئی رقم سے زیادہ رقم وصول کرنا جائز نہیں ہوگا۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا: آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به".شامی(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لا يستحق به أجرة . ولا يجوز استئجار كاتب ليكتب له غناءً ونوحاً ؛ لأنه انتفاع بمحرم ... ولايجوز الاستئجار على حمل الخمر لمن يشربها ، ولا على حمل الخنزير". فقط واللہ اعلم
                                                  
عنوان: شیعہ کو کرایہ پر گھر دینا
سوال: کیا میں اپنا گھر شیعہ کو کرایہ پر دے سکتا ہوں؟
جواب: شیعہ کو بغرضِ رہائش گھر کرایہ پر دے سکتے ہیں، البتہ اگر شیعہ کی قربت کی وجہ سے فسادِ عقیدہ کا خطرہ ہو تو نہ دینا بہتر ہوگا۔ فقط واللہ اعلم
                                                  
عنوان: ایک بیوہ، ماں، باپ اور چار بیٹیوں میں ترکہ کی تقسیم
سوال: ایک بیوہ، ماں، باپ اور چار بیٹیوں کا وراثت میں شرعی طور پر کتنا کتنا حصہ ہو گا؟ اور ان میں دو لاکھ روپے کیسے تقسیم کریں گے؟
جواب: بصورتِ مسئولہ مرحوم کے ترکہ کوتقسیم کرنے کا شرعی طریقہ یہ ہے کہ سب سے پہلے  حقوقِ متقدمہ یعنی تجہیز و تکفین کا خرچہ نکالنے کے بعد اگر مرحوم پر  کسی کا قرضہ ہو تو اسے ادا کرنے کے بعد اور اگر مرحوم نے کوئی جائز وصیت کی ہو تو اسے  باقی ترکہ کے ایک تہائی  حصہ میں سے نافذ کرنے کے بعد باقی ترکہ منقولہ و غیرمنقولہ  کو27 حصوں میں تقسیم کرکے اس کی بیوہ کو 3 حصے، اس کے والد کو 4 حصے، اس کی والدہ کو 4 حصے اور اس کی ہر ایک بیٹی کو 4 حصے ملیں گے۔یعنی دولاکھ روپے میں سے مرحوم کی بیوہ کو22,222.22روپے (یعنی بائیس ہزار، دو سو بائیس روپے بائیس پیسے)، اس کے والد کو29,629.62  روپے (انتیس ہزار چھ سو انتیس روپے باسٹھ پیسے)، اس کی والدہ کو 29,629.62   روپے (انتیس ہزار چھ سو انتیس روپے باسٹھ پیسے)، اور اس کی ہرا یک بیٹی کو 29,629.62   روپے (انتیس ہزار چھ سو انتیس روپے باسٹھ پیسے) ملیں گے۔ فقط واللہ اعلم
                                                  
عنوان: مرحوم کے اکاؤنٹ کی رقم بیٹوں کے نام منتقل کرنا
سوال: والد صاحب کے انتقال کے بعد ان کا نیشنل سیونگ سنٹر میں موجود اکاؤنٹ (جس میں 30 لاکھ روپے تھے) ختم کروانے گیا تو وہاں سے معلوم ہوا کہ والد مرحوم نے لکھوایا ہوا تھا کہ ان پیسوں میں سے 10 لاکھ والدہ کے ہیں، 10 لاکھ میرے اور باقی 10 بھائی کے؛ لہذا بینک نے اسی طرح یہ پیسے تقسیم کر کے ہم تینوں کو دے دیے، ورثاء میں میری 3 بہنیں بھی ہیں، کیا ہم تینوں کے لیے ان پیسوں کو استعمال کرنا درست ہے؟
جواب: صورتِ مسئولہ میں مذکورہ رقم جو سائل کے والد مرحوم نے اپنی زندگی میں سائل کی والدہ، بھائی اور اس کے نام کی تھی اور ان افراد کو اس پر قبضہ نہیں دیا تھا تو شرعًا یہ رقم ان کی نہیں ہوئی، بلکہ ان کے تمام شرعی ورثاء میں ان کے حصوں کے بقدر تقسیم ہوگی۔ لہذا مرحوم کے کل ترکہ  میں سے تجہیز و تکفین کاخرچہ نکالنے کے بعد، مرحوم پر کوئی قرضہ ہو تو اس کو ادا کرنے کے بعد، اگر  مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد باقی ماندہ ترکہ  کو 8 حصوں میں تقسیم کرکے ایک حصہ بیوہ کو، دو حصے ہر ایک بیٹے کو اور ایک ایک حصہ ہر ایک بیٹی کو ملے گا، یعنی تیس لاکھ روپے میں سے تین لاکھ پچھتر ہزار روپے مرحوم کی بیوہ کو، ساڑھے سات لاکھ روپے ہر ایک بیٹے کو اور تین لاکھ پچھتر ہزار  روپے ہر ایک بیٹی کو ملیں گے۔واضح رہے کہ نیشنل سیونگ سینٹر میں جمع کردہ اصل رقم لے کر ورثا میں تقسیم کی جائے گی، زائد رقم سود ہے، ورثا میں تقسیم نہیں ہوگی، لہٰذا اگر تیس لاکھ روپے مکمل والد صاحب کی ذاتی ملکیت تھے تو مذکورہ تقسیم معتبر ہوگی، اگر اس رقم میں کچھ سودی رقم بھی شامل تھی تو وہ ترکے میں تقسیم نہیں ہوگی، بلکہ ثواب کی نیت کے بغیر ورثاء میں اسے تقسیم کرنا ضروری ہوگا۔ فقط واللہ اعلم
                                                  
عنوان: تجارت کے لیے قرض لینا
سوال: تجارت کے لیے کسی سے قرض لینا کیسا ہے؟
جواب: دینِ اسلام  بلاضرورت قرض لینے کی مذمت اور حوصلہ شکنی کرتاہے، رحمتِ  عالم صلی اللہ علیہ وسلم نے مہلک بیماریوں،  ناگہانی آفتوں،  اندھے اور تاریک فتنوں کے ساتھ قرض سے بھی پناہ مانگی ہے،   لیکن ضرورت کے موقع پر قرض کا لینا جنابِ نبی کریم صلی اللہ علیہ وسلم سے بھی ثابت ہے اور آپ ﷺ نے بعض مواقع پر قرض لیا ہے۔لہذا اگر کسی شخص کو قرض لینے کی حاجت ہو، ادائیگی کی سچی نیت کے ساتھ ساتھ قرض کی ادائیگی کے امکانات بھی ہوں تو قرض لیا جا سکتا ہے اور اس قرض کی رقم سے تجارت کرنا بھی درست ہے۔سنن أبي داود (3/ 248):"عن محارب بن دثار، قال: سمعت جابر بن عبد الله، قال: «كان لي على النبي صلى الله عليه وسلم دين فقضاني وزادني»."فقط واللہ اعلم
                                                  
عنوان: جس اسٹور پر شراب بکتی ہو وہاں سے دوسرا سامان خریدنا کیسا ہے؟
سوال: جس اسٹور پر شراب بکتی ہو وہاں سے دوسرا سامان خریدنا کیسا ہے؟
جواب: اگر کوئی ایسی متبادل دوکان موجود ہو جہاں شراب فروخت نہ کی جاتی ہو تو اس دوکان سے خریداری کرنی چاہیے، اس لیے کہ شریعتِ مطہرہ نے تہمت کی جگہوں سے بچنے کی تعلیم دی ہے، نیز اعلانیہ فسق و فجور میں مبتلا شخص سے تعلق سے بھی منع فرمایا ہے، تاہم اگر کوئی متبادل دوکان موجود نہ ہو تو اس صورت میں مذکورہ اسٹور سے حلال و جائز اشیاء کی خریداری کی اجازت ہوگی۔ فقط واللہ اعلم
                                                  
عنوان: میزان ہاؤسنگ اسکیم کا حکم
سوال: میزان ہاؤسنگ اسکیم صحیح ہے یا نہیں؟
جواب: میزان بینک کی ویب سائٹ پر موجود معلومات کے مطابق میزان ہاؤسنگ اسکیم میں شرکتِ متناقصہ (diminishing musharka) کے ذریعہ فائنینسنگ کی جاتی ہے۔ یہ طریقہ شرعی تقاضوں کو پورا نہ کرنے کی وجہ سے ناجائز  ہے اور سودی معاملہ کے مشابہ ہے؛ لہذا اس اسکیم کے تحت گھر لینا جائز نہیں ہے۔ فقط واللہ اعلممزید تفصیل کے لیے درج ذیل فتویٰ ملاحظہ کیا جاسکتا ہے:میزان بینک یا کسی اور اسلامک بینک سے ہوم لون لینا
                                                  
عنوان: میزان بینک یا دیگر مروجہ غیر سودی بینکوں میں انویسٹ کرنا
سوال: میرے پاس پچاس لاکھ کی رقم ہے جو میں میزان بینک میں یا کسی بھی اسلامک بینک میں جمع کروانا چاہتا ہوں؛ تاکہ رقم بھی محفوظ رہے اور ہر ماہ کچھ منافع بھی آتا رہے۔ آپ رہنمائی فرمادیں کہ کیا ایسا عمل درست ہے؟
جواب: میزان بینک یا  بینک اسلامی یا کسی بھی مروجہ غیر سودی بینکوں سے  تمویلی معاملات کرنا، سیونگ اکاؤنٹ  وغیرہ کھلوانا جائز نہیں ہے،   مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں (میزان بینک بھی ان ہی میں سے  ایک ہے)،  لیکن ملک کے اکثر جید اور مقتدر علماءِ کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات  تقریباً ایک جیسے ہیں، لہذا روایتی بینکوں کی طرح ان میں بھی سرمایہ کاری کرنا جائز نہیں ہے، اور اس سے حاصل ہونے والا نفع  حلال نہیں ہے، البتہ  ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ فقط واللہ اعلم
                                                  
عنوان: شراب بنانے والی کمپنی کی حلال اشیاء کی خرید و فروخت کا حکم
سوال: ایک کمپنی ہے جس میں شراب اور گاڑی میں ڈالنے والا موبل آئل بھی تیار کیا جاتا ہے، تو   کیا اس کمپنی کا موبل آئل خرید و فروخت کرنا جائز هے؟
جواب: صورتِ مسئولہ میں مذکورہ کمپنی کی حرام اشیاء کی خرید و فروخت حرام ہوگی، البتہ حلال، و جائز اشیاء جیسے موبل آئل وغیرہ کی خرید و فروخت شرعاً جائز ہوگی۔فتح القدیر لابن الہمام میں ہے:"وَالْحَدُّ الْمَذْكُورُ: أَعْنِي مُبَادَلَةُ الْمَالِ بِالْمَالِ عَلَى وَجْهِ التَّرَاضِي بِطَرِيقِ الِاكْتِسَابِ إنَّمَا هُوَ حَدُّ الْبَيْعِ الَّذِي هُوَ عَقْدٌ شَرْعِيٌّ وَهُوَ الْمَجْمُوعُ الْمُرَكَّبُ مِنْ الْإِيجَابِ وَالْقَبُولِ مَعَ الِارْتِبَاطِ الشَّرْعِيِّ الْحَاصِلِ بَيْنَهُمَا."( كتاب الوكالة، باب الوكالة في البيع و الشراء، فصل في البيع، ٨ / ٨٠، ط: دار الفكر)التعريفات الفقهية للبركتي  میں ہے:"المال: اسم لما يتموَّل به وقيل: ما ملكته من جميع الأشياء، وعند الفقهاء ما يجري فيه البذل والمنع ويميل إليه طبع الإنسان ويمكن ادّخاره إلى وقت الحاجة قال في البحر: "سواء كان منقولاً أو غيرَ منقول... المال المتقوَّم: ما يباح الانتفاعُ به وكذا يطلق على المال المُحْرَز."( الميم، ص: ١٩١، ط: دار الكتب العلمية ) فقط واللہ اعلم
                                                  
عنوان: کرنسی گرجانے کی وجہ سے اقالہ کرنا
سوال: زید نے عمرو کو ایران میں کپڑا بیچ دیا اور کہا: جب کپڑے بیچ لو پھر پیسے ادا کرنا، اس وقت ایرانی  کرنسی تومان کی قدر بہت تھی، لیکن عمرو کپڑے بیچنے کے بعد ٹال مٹول سے کام لیتا رہا حتی کہ  ایران سے بھاگ کر افغانستان گیا؛ تاکہ زید اس سے پیسہ کا مطالبہ نہ کرے اور زید اس کو ڈھونڈتا رہا، لیکن اب چار سال کے بعد عمرو کہتا ہے: میں تیرا پیسہ دوں گا جب کہ تومان کی ویلیو بہت نیچے گرگئی ہے، اگر ایک لاکھ تومان پہلے 2500 روپے کاتھا مثلًا، اب 400 روپے کا ہے، اب زید کیا کرے اتنا بڑا نقصان اس کا ہورہاہے؟ کیا زید اسے اتنے کپڑے کا مطالبہ کرسکتا ہے جتنا اس نے عمرو کو بیچ دیا ہے؟
جواب: جب زید نے عمرو کو کپڑا بیچ دیا تو کپڑا زید کی ملکیت سے نکل کر عمرو کی ملکیت میں داخل ہو گیا اور عمرو کے ذمے ثمن کی ادائیگی لازم ہو گئی، پھر اگر اس وقت عمرو نے رقم کی ادائیگی نہ کی اور ایرانی کرنسی کی ویلیو گر گئی تو اس سے کوئی فرق نہیں پڑے گا، بلکہ عمرو کے ذمے اتنی ہی رقم کی ادائیگی لازم ہے جتنی معاملہ کے وقت طے ہوئی تھی اور چوں کہ بیع تام ہوچکی تھی اس لیے عمرو   کی رضامندی کے بغیر  اب وہ کپڑا واپس بھی نہیں کیا جا سکتا۔الدر المختار وحاشية ابن عابدين (رد المحتار) - (4 / 537):"بقي هنا شيء وهو أنا قدمنا أنه على قول أبي يوسف المفتى به: لا فرق بين الكساد والانقطاع والرخص والغلاء في أنه تجب قيمتها يوم وقع البيع أو القرض إذا كانت فلوسا أو غالبة الغش، وإن كان فضة خالصة أو مغلوبة الغش تجب قيمتها من الذهب، يوم البيع على ما قاله الشارح، أو مثلها على ما بحثناه وهذا إذا اشترى بالريال أو الذهب، مما يراد نفسه، أما إذا اشترى بالقروش المراد بها ما يعم الكل كما قررناه، ثم رخص بعض أنواع العملة أو كلها واختلفت في الرخص، كما وقع مرارا في زماننا ففيه اشتباه فإنها إذا كانت غالبة الغش، وقلنا: تجب قيمتها يوم البيع، فهنا لايمكن ذلك؛ لأنه ليس المراد بالقروش نوعًا معينًا من العملة حتى نوجب قيمته."فقط واللہ اعلم
                                                  
عنوان: بیمہ پالیسی لینے کے بعد اس کو ختم کرنا
سوال: میں ایک سکول میں بطور مدرس اپنے فرائض سرانجام دے رہا ہوں، کچھ عرصہ پہلے ہمارے سکول کے ہیڈ ماسٹر صاحب جو اسٹیٹ لائف کی بیمہ پالیسییز کرتے تھے، نے مجھے بھی اپنی بیمہ پالیسی کروانے کا کہا، میں نے اس وقت انکار کر دیا، اب انہوں نے مجھے تنگ کرنا شروع کر دیا کہ آپ لازمی پالیسی کروائیں اور یہ اسلام میں جائز ہے وغیرہ وغیرہ، میں نے ان کے بلاوجہ کے تنگ کرنے کی وجہ سے پالیسی لینے پر رضامندی ظاہر کر دی۔ پالیسی کی پہلی قسط انہوں نے ہی ادا کی جو میں نے بعد میں انہیں واپس کر دی۔ اب اس پالیسی کو چار سال ہو گئے ہیں۔ اگر بیمہ پالیسی کے بارے میں فتاویٰ کی بات کریں تو کچھ مفتیانِ کرام اسے جائز اور کچھ اسے ناجائز قرار دیتے ہیں۔ میں شش وپنج میں ہوں کہ آیا یہ جائز ہے یا نہیں؟ اگر ناجائز ہے تو کیا اصل رقم واپس ملنے تک پالیسی کو چلایا جا سکتا ہے یا نہیں؟
جواب: زمانے کی جدت  کے  ساتھ ساتھ  ہر چیز کے اندر جدت اور تبدیلی آرہی ہے،  اسی حقیقت کے پیشِ نظر  سودی کاروبار اور جوئے کی شکلوں میں بھی خاصی تبدیلی آگئی ہے، لیکن ان شکلوں کے بنیادی عناصر کو دیکھا جائے  تو ان کی اصلیت  کھل کر سامنے آجاتی ہے۔مروجہ انشورنس یا بیمہ  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل و صورت کا فرق ہے، نیز انشورنس کے اندر  "سود" کے ساتھ "جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، کسی زمانے کی کوئی مصلحت اس حرام کو حلال نہیں کرسکتی۔انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہو تو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔اب اگر آپ نے اس کی ایک قسط جمع کروادی ہے اور اس کو ختم کروانا چاہتے ہیں تو جتنی رقم آپ نے جمع کروائی ہے اُسی قدر رقم لینا آپ کے لیے جائز ہے، اپنی اصل جمع کروائی ہوئی رقم واپس لے کر پالیسی ختم کر سکتے ہیں۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]شرح معانی الآثار میں ہے:" عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»".(2/313، کتاب الکراهة، ط: حقانيه)صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والاقضیہ، ط: مکتبہ رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، کتاب الحظر والإباحة، ط: سعید)فقط واللہ اعلم
                                                  
عنوان: آن لائن فاریکس ٹریڈنگ کا حکم
سوال: آن لائن فاریکس ٹریڈنگ میں اگر ہم صرف اتنی ہی لاٹ کا کاروبار کریں یا اس سے کم رقم کا جو کہ ہم نے بروکر کے پاس جمع کروائی ہے یعنی اگر ہم ایک لاکھ روپیہ جمع کروائیں اور صرف بیس ہزار یا تیس ہزار کا کاروبار کریں تو کیا اس صورت میں جائز ہوگا یا نہیں؟ قبضہ تو ہمارے بدلے بروکر کے پاس بطور ہمارے منیجرکے رہے گا کیا منیجر کا قبضہ مالک کا قبضہ تصور نہیں ہوگا؟
جواب: ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں؛ لہٰذا ان معاملات سے مکمل اجتناب کیا جائے۔اس کی تفصیل کے لیے درج ذیل لنک پر فتوی ملاحظہ فرمائیں:فاریکس کے کاروبار کا حکمفقط واللہ اعلم
                                                  
عنوان: پولیو کے محکمہ میں ملازمت کا حکم
سوال: پولیو کے قطرے پلانے کی ڈیوٹی کرنا کیسا ہے؟ اس محکمہ میں بندہ کام کر سکتا ہے کہ نہیں؟
جواب: اگر  ماہر دین دار  ڈاکٹر اس بات کی تصدیق کرے کہ پولیو ویکسینیشن مضرِ صحت نہیں اور نہ ہی اس میں کوئی  ناپاک چیز ملی ہے تو ان کا پلانا جائز ہے اور اس میں ملازمت بھی جائز ہے، لیکن اگر  مضرِ صحت یا ناپاک چیز  ملی ہوئی ہو تو اس کا پلانا جائزنہیں اور نہ ہی اس میں ملازمت جائز ہے؛ لہذا اس سلسلے میں دین دار ماہر ڈاکٹروں کی تصدیقات کی طرف رجوع کیا جائے۔ فقط واللہ اعلم
                                                  
عنوان: بٹ کوائن خریدنا
سوال: بٹ کوائن کی شرعی حیثیت کیا ہے؟ کیا اس کو خرید سکتے ہیں؟
جواب: ’’بٹ کوائن‘‘ کامعاملہ مشکوک ہے، اور پاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب لازم ہے۔ فقط واللہ اعلم
                                                  
عنوان: کتوں کی خرید وفروخت کا حکم؟
سوال: کیافرماتے ہیں علماءِ امت اس بارے میں کہ کیا کتے کی خرید و فروخت جائز ہے؟
جواب: صرف ان کتوں کی خرید وفروخت جائز ہے جن سے شکار، حفاظت  یا  سراغ رسانی  کا کام لیا جاسکتا ہو، ہر قسم کے کتوں کی خرید وفروخت جائز نہیں، رسولِ اللہ صلی اللہ علیہ وسلم نے ابتداءِ اسلام میں مکمل طور پر کتوں کے  پالنے اور خرید وفروخت سے منع فرمایا تھا، بعد میں شکار اور حفاظت میں استعمال ہونے والے کتوں کو رکھنے اور خرید وفروخت کی اجازت دی۔ مزید تفصیل کے لیے مندرجہ ذیل فتوی ملاحظہ فرمائیں:کتے کے پالنے اور خرید و فروخت کا حکمبخاری شریف میں ہے:"عن أبي مسعود الأنصاري رضي الله عنه: أن رسول الله صلى الله عليه و سلم نهى عن ثمن الكلب ومهر البغي وحلوان الكاهن."(أخرجه البخاري في باب ثمن الكلب 2/ 779 برقم : 2122 ط: دار ابن كثير- بيروت، الطبعة الثالثة ، 1407= 1987)"(عن) حنظلة بن أبي سفيان قال: سمعت سالمًا يقول: سمعت عبد الله بن عمر يقول: سمعت النبي صلى الله عليه و سلم يقول: من اقتنى كلبًا إلا كلبًا ضاريًا لصيد أو كلب ماشية فإنه ينقص من أجره كل يوم قيراطان."(أخرجه البخاري في  باب من اقتنى كلبا ليس بكلب صيد أو ماشية 5/ 2088، برقم 5165 ط:دار ابن كثير - بيروت، الطبعة الثالثة ، 1407= 1987)سنن النسائی میں ہے:"عن جابر : " أن رسول الله صلى الله عليه و سلم نهى عن ثمن السنور والكلب إلا كلب صيد".(أخرجه النسائي، في الرخصة في ثمن الکلب، 7/190، برقم: 4295، ط: مکتب المطبوعات الاسلامیۃ، حلب، الطبعۃ الثانیۃ، 1406 = 1986)مرقاة المفاتیح شرح مشکاة المصابیح میں ہے:"وأجاز أبو حنيفة - رحمه الله - بيع الكلب الذي فيه منفعة، وأوجب القيمة على متلفه."(مرقاة المفاتيح، باب الكسب وطلب الحلال 5/ 1895 ط : دارالفكر، بيروت، الطبعة: الأولى، 1422هـ - 2002م) عمدة القاری میں ہے:"إذا شرب الكلب في إناء أحدكم فليغسله سبعًا ... الرابع: قال الكرماني: فيه دليل على تحريم بيع الكلب إذ كان نجس الذات، فصارت كسائر النجاسات. قلت: يجوز بيعه عند أصحابنا لأنه منتفع به حراسة واصطيادًا، قال الله تعالى: ﴿وما علمتم من الجوارح مكلبين﴾ (المائدة: 4)."(عمدة القاري، باب الماء الذي يغسل به شعر الانسان 3/39 ط. دار إحياء التراث الإسلامي، بيروت)البحرالرائق  میں ہے:"قوله : (صح بيع الكلب والفهد والسباع والطيور) لما رواه أبو حنيفة - رضي الله تعالى عنه - «أنه صلى الله عليه وسلم رخص في ثمن كلب الصيد» ولأنه مال متقوم آلة الاصطياد فصح بيعه كالبازي بدليل أن الشارع أباح الانتفاع به حراسة واصطيادا فكذا بيعًا."(كتاب البيوع،باب مسائل متفرقة في البيع (6/ 187)،ط. دار الكتاب الإسلامي)فتاوى شامي میں ہے:"قوله: ( لاينبغي اتخاذ كلب الخ ) الأحسن عبارة الفتح وأما اقتناؤه للصيد وحراسة الماشية والبيوت والزرع فيجوز بالإجماع لكن لاينبغي أن يتخذه في داره إلا إن خاف لصوصًا أو أعداء للحديث الصحيح من اقتنى كلبا إلا كلب صيد أو ماشية نقص من أجره كل يوم قيراطان."(كتاب البيوع، باب المتفرقات (5/ 227)،ط. سعيد)فتاوی ہندیہ میں ہے:"والحمير والبغال والفهد والكلب المعلم إنما تجب فيها الزكاة إذا كانت للتجارة، كذا في السراجية."(الفتاوى الهندية: كتاب الزكاة، الباب الثالث في زكاة الذهب والفضة والعروض، الفصل الخامس فيما لا تجب فيه الزكاة (1/ 178)،ط. رشيديه)فقظ و اللہ اعلم
                                                  
عنوان: قسطوں کے معاملے کی ایک صورت
سوال: میں نے ایک سال پہلے عبداللہ کو قسطوں پر موٹر سائیکل دی تھی، ایک سال وہ قسطیں بھرتا رہا، اب وہ کہہ رہا ہے کہ آپ یہ موٹر سائیکل لے کر مجھے نئی موٹر سائیکل دے دیں اور میں آپ کو نقد تیس ہزار روپے دے دوں گا، جب کہ بقیہ قسطیں اپنی ترتیب پر ادا کرتا رہوں گا، آپ سے یہ پوچھنا تھا کہ کیا اس طرح کا معاملہ کرنا جائز ہے یا ناجائز؟ اگر ناجائز ہے تو جائز صورت کیا ہوسکتی ہے؟
جواب: قسطوں پر موٹرسائیکل یا دیگر اشیاء لینا جائز ہے، تاہم شرط یہ ہے کہ عقد کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیا جائے اور عقد میں یہ شرط نہ ہو کہ اگر قیمت جلدی ادا کردی گئی تو قیمت کم ہوگی۔ مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔واضح رہے کہ نقدی یا سونا چاندی قسطوں پر خریدنا جائز نہیں ہے۔صورتِ مسئولہ میں اگر قسطوں پر بائیک لینے کی صورت میں مذکورہ شخص نے شروع میں بائیک قسطوں پر ایک رقم متعین کر کے لی ہے اور اب وہی پوری قیمت ادا کرتا ہے اور اس کے بعد دوسرا معاملہ ایک رقم متعین طے کر کے ادھار یا نقد کرتا ہے جو پہلے معاملے کے ساتھ مشروط نہیں تھا تو یہ جائز اور درست ہے۔"فتاوی شامی" میں ہے:"لأن للأجل شبهاً بالمبيع، ألاترى أنه يزاد في الثمن لأجله".( كتاب البيوع، باب المرابحة ۵/ ۱۴۲ ط:سعيد)فقط واللہ اعلم
                                                  
عنوان: انشورنس
سوال: انشورنس کے بارے میں بتائیں!
جواب: مروجہ انشورنس سود اور جوے پر مشتمل ہونے کی وجہ سے ناجائز ہے۔تفصیل یہاں ملاحظہ کریں:انشورنس کی شرعی حیثیتفقط واللہ اعلم
                                                  
عنوان: بیعانہ کا حکم
سوال: بیعانہ لینا حرام یا حلال ہے؟
جواب: بیعانہ کی رقم خرید کردہ چیز  کی قیمت کا حصہ ہوتی ہے، اس کا لینا دینا جائز ہے،  البتہ کسی وجہ سے سودا مکمل نہ ہوسکے تو یہ رقم واپس کرنا ضروری ہے، اس کا ضبط کرلینا جائز نہیں۔ "عن عمرو بن شعیب عن أبيه عن جده قال: نهى رسول الله صلى الله عليه وسلم عن بيع العربان. رواه مالك وأبوداؤد وابن ماجه".وفي الهامش:"(قوله:"بيع العربان" وهو أن يشتري السلعة ويعطي البائع درهماً أو أقلّ أو أكثر على أنه إن تمّ البيع حسب من الثمن وإلا لكان للبائع ولم يرجعه المشتري، وهو بيع باطل؛ لمافيه من الشرط والغرر".(مشکاۃ المصابیح، کتاب البیوع، باب المنهي عنها من البيوع، الفصل الثاني، ص: 248 ط: قدیمي)  فقط واللہ اعلم
                                                  
عنوان: کمپنی کا قرض ہے جسے کمپنی تسلیم نہیں کررہی تو ادائیگی کی کیا صورت ہو؟
سوال: کیا فرماتے ہیں علماءِ کرام درج ذیل مسئلے کے بارے میں:1- میں ایک ملٹی نیشنل کمپنی کا ڈسٹری بیوٹر ہوں، میرا کمپنی سے سٹاک ایک خاص وضع کردہ طریقے کے مطابق آتا ہے، میری کمپنی کو پیمنٹس صرف ایک وضع کردہ طریقے سے ہوتی ہیں جس میں کمپنی میرے بینک اکاؤنٹ سے خود رقم اٹھا لیتی ہے۔ کمپنی نے کچھ عرصہ قبل کمپیوٹر سسٹم تبدیل کیا جس کے بعد میرے حساب کے مطابق، میں کمپنی کی کچھ رقم کا دین دار بن گیا، میں نے کمپنی کو مطلع کیا کہ حساب چیک کریں، کمپنی نے مجھے لکھ کر دے دیا کہ میں اس مخصوص رقم کا دین دار نہیں، لیکن کمپنی نے حساب کتاب کی کوئی تفصیل نہیں دی اور نہ ہی یہ لکھ کر دیا کہ اگر ایسی کوئی رقم ہے تو اس مخصوص رقم کو کمپنی نے معاف کیا، میرے حساب کے مطابق میں اس رقم کا ابھی بھی دین دار ہوں، میں نے کمپنی کے لوکل نمائندہ سے اس بات کا تذکرہ کیا تو اس نے کہا کہ اگر تھا تو ہم نے معاف کیا، لیکن میرے مطابق اس کے پاس معاف کرنے کا اختیار نہیں، معاف کرنے کی ای میل اسی بندے سے آنی چاہیے جس نے پہلے ای میل کی یا اس کے لیول کا بندہ، اس صورت میں اس رقم کو کیسے ادا کیا جائے؛ تاکہ قیامت میں اس کی پکڑ نہ ہو؟
جواب: اگر آپ کو یقین ہے کہ کمپنی کے  کچھ بقایاجات آپ کے ذمے ہیں اور کمپنی سسٹم کی تبدیلی کی وجہ سے اسےمعلوم نہیں کرسکی تو آپ اپنا حساب کرکے کمپنی کو بتادیں کہ فلاں مد میں اتنی رقم آپ کے ذمہ ہے، اس کے بعد بھی اگر کمپنی معاف کردے (یعنی اس کے با اختیار افراد) تو آپ بری الذمہ سمجھے جائیں گے۔ اگر کوئی جواب نہ آئے تو پوری وضاحت کے ساتھ کمپنی کے نام منی آرڈر یا رقم ٹرانسفر کردیجیے۔ فقط واللہ اعلم
                                                  
عنوان: کراچی کے کسی گوٹھ میں پلاٹ خریدنا
سوال: کراچى کے کسى گوٹھ ميں پلاٹ خريدنا جائز ہے؟
جواب: صورتِ مسئولہ میں کراچی کے کسی گوٹھ میں پلاٹ کے مالک سے پلاٹ خریدنا جائز ہے، اگر پلاٹ کے ایک سے زائد مالکان ہوں (مثلاً موروثی زمین ہو) تو  جس قدر مالکان پلاٹ کے سودے پر راضی ہوں، ان سے حصے کی زمین کا سودا معتبر ہوگا۔ نیز اگر مالک کے علاوہ کسی سے پلاٹ خریدا تو اصل مالک کی اجازت پر سودا موقوف ہوگا۔مجلة الأحكام العدلية (1 / 206):"يجوز لأحد الشريكين أن يتصرف مستقلًّا في الملك المشترك بإذن الآخر لكن لايجوز له أن يتصرف تصرفًا مضرًّا بالشريك."فقط و اللہ اعلم
                                                  
عنوان: Easy Paisa Account بنانا
سوال: ایزی پیسہ (Easy Paisa) اکاؤنٹ بنانا ٹھیک ہے یا نہیں؟
جواب: ’’ایزی پیسہ اکاؤنٹ‘‘ ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ''ایزی پیسہ اکاؤنٹ'' کھلوا چکاہو تو اس کے لیے یہ حکم ہے کہ وہ جلد از جلد اس اکاؤنٹ کو سادہ اکاؤنٹ سے تبدیل کرے یا اسے بند کردے، نیز وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔  فقط واللہ اعلم
                                                  
عنوان: ادھار پر سونے کی خرید و فروخت کا حکم
سوال: کیا ادھار پر سونے کی خرید و فروخت جائز ہے؟
جواب: ادھار پر سونے  کی خرید و فروخت جائز نہیں ہے۔الدر المختار و حاشية ابن عابدين (رد المحتار) (ج:5، ص:258، ط: دار الفكر-بيروت):‘‘باب الصرف ... (هو) لغةً: الزیادة، و شرعاً (بیع الثمن بالثمن) أي ماخلق للتنمیة و منه المصوغ (جنساً بجنس أو بغیر جنس) کذهب بفضة (و یشترط) عدم التأجیل و الخیار و (التماثل) أي التساوي وزناً (و التقابض) بالبراجم لا بالتخلیة (قبل الافتراق).‘‘فقط و الله أعلم
                                                  
عنوان: stocksons میں کاروبار کیسا ہے؟
سوال: stocksons میں کاروبار کیسا ہے؟
جواب: مذکورہ کمپنی کی ویب سائٹ سے اس کمپنی کے بارے میں جو معلومات حاصل ہوئی ہیں ان سے پتا چلتا ہے کہ یہ کمپنی مختلف ممالک کی اسٹاک ایکسچینجز میں انویسٹمنٹ اور سرمایہ کاری کرتی ہے اور اس کے ذریعہ سے اپنے ممبران کو منافع فراہم کرتی ہے:اور اسٹاک ایکسچینج کے کاروبار کا حکم یہ ہے:اسٹاک ایکسچینج میں شیئرز کی خریدوفروخت اگر مندرجہ ذیل شرائط کا لحاظ رکھ کر کی جائےتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔ اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8۔ مذکورہ بالا شرائط کا لحاظ رکھ کر اگر کوئی کمپنی سونا، چاندی یا نقدی کی خرید و فروخت کرتی ہے تو اس کے صحیح ہونے کے لیے ایک شرط مزید یہ بھی ہے کہ عوضین پر قبضہ مجلسِ عقد میں ہو، اگر کسی ایک عوض پر قبضہ ادھار ہو تو یہ جائز نہیں ہے۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوتا ہے، اور شرائط کا لحاظ نہ رکھنے کی صورت میں یہ کاروبار جائز نہیں ہوتا۔لہذا مذکورہ STOCK SONS کمپنی بھی اگر مذکورہ بالا شرائط کا لحاظ رکھتے ہوئے سرمایہ کاری کرتی ہے  تو اس میں اپنا پیسہ لگانا جائز ہوگا، ورنہ نہیں۔ بہرصورت اسٹاک ایکسچینج کے  کاروبار سے اجتناب ہی بہتر ہے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، خصوصاً سونا چاندی وغیرہ کی بیع میں مجلسِ عقد میں قبضہ بہت ہی مشکل ہے؛ اور خصوصًا جب کہ مذکورہ کمپنی مختلف کافر ممالک کے اسٹاک ایکسچینجز میں سرمایہ کاری کرتی ہے، جس میں اکثر کمپنیوں کے شیئرز حرام آمدنی یا سودی یا ناجائز کاروبار وغیرہ پر مشتمل ہوتے ہیں، اور ان ناجائز چیزوں سے احتیاط کرنا  ایک کافر کمپنی کی طرف سے نہایت ہی مشکل معلوم ہوتا ہے، اس لیے اس میں سرمایہ کاری سے اجتناب کرنا ہی لازم ہے۔  فقط واللہ اعلم
                                                  
عنوان: جلدی کمیٹی دینے پر رقم میں کٹوتی کرنا
سوال: میری پانچھ لاکھ کی کمیٹی ہے، اب کوئی مجھ سے کہہ رہا ہے کہ اپنی کمیٹی مجھے دے دو، اسے ضرورت ہے۔ لیکن جس کی کمیٹی ہے وہ یہ کہہ رہا ہے میں تمہیں چار لاکھ دوں گا، ایک لاکھ اپنے پاس رکھوں گا، لیکن تمہیں پورے پانچ لاکھ کمیٹی میں بھرنے ہوں گے۔ کیا ایسا کرنا درست ہے؟
جواب: سوال میں مذکور صورت سود ہونے کی بنا پر جائز نہیں ہے، کمیٹی کے ذمہ دار پر لازم ہے کہ  یا تو اس کو پورے پانچ لاکھ روپے ادا کرے یا آپ باری کا انتظار کریں۔ فقط واللہ اعلم
                                                  
عنوان: حافظِ قرآن کا گاڑی کرایہ پر چلانے کا حکم
سوال: میں الحمداللہ حافظ قرآن ہوں، لیکن مجھے نوکری نہیں مل رہی، میری اپنی گاڑی ہے، کیا میں وہ چلا کے اپنا گزر بسر کر سکتا ہوں؟
جواب: واضح رہے اسلام نے انسان کو رزق حلال کے حصول میں کسی خاص ذریعہ معاش کو اختیار کرنے کا پابند نہیں بنایا، ہاں اس کا پابند بنایا ہے کہ جو بھی ذریعہ معاش اختیار کیا جائے وہ حلال اور جائز ہو، چاہے وہ ملازمت ہو، یا اجارہ ہو یا کوئی بھی جائز کاروبارہو، حلال ذریعہ معاش اور روزگار کو اسلام نے عبادت قرار دیا ہے۔  جیسے کہ حدیث شریف میں ہے کہ "فرائض (یعنی نماز روزہ زکوٰۃ وغیرہ)کے بعد حلال کمائی حاصل کرنا بھی ایک فریضہ (یعنی عبادت کی حیثیت رکھتا) ہے۔ نیز رزقِ حلال کمانے والا اللہ کے راستے میں ہوتا ہے، جیسا کہ حدیث شریف میں ہے:"جو شخص اپنے چھوٹے بچوں کا پیٹ پالنے کے لیے محنت مشقت کرتا ہے وہ اللہ کے راستے میں ہے اور جو شخص اپنے بوڑھے والدین کا پیٹ پالنے کے لیے محنت کرتا ہے وہ اللہ کے راستے میں ہے اور جو شخص اپنا پیٹ پالنے کے لیے محنت کرتا ور حلال کماتا ہے؛ تاکہ کسی کے سامنے دستِ سوال دراز کرنے سے اپنے آپ کو بچائے تو وہ بھی اللہ کے راستے میں ہے"۔(الترغیب، ج:2، ص:335، ط:دارالکتب العلمیہ)بصورتِ مسئولہ  اپنی گاڑی کرائے پر چلاکر روزگار کمانے کو شریعت کی اصطلاح میں "اجارہ" کہتےہیں، اور نبی کریم ﷺ کے زمانہ میں لوگ اجارہ کیا کرتے تھے جس سے نبی کریم ﷺ نے منع نہیں فرمایا؛ لہذا  اپنی گاڑی چلاكر كمائي كرنا جائز ہے۔ نیز ملحوظ رہے کہ  روزگار کمانے کے ساتھ ساتھ   کچھ وقت نکال کر قرآن مجید کا دور کیاکریں، تاکہ یاد کیاہوا قرآن  بھول نہ پائیں، کیوں کہ قرآن مجید یاد کرنے کے جتنے فضائل احادیث میں مذکور ہے، اسی طرح قرآن کو بھولنے اور عمل نہ کرنے پر وعیدیں بھی مذکور ہیں۔بدائع الصنائع في ترتيب الشرائع میں ہے:"وروي «أن رسول الله  صلى الله عليه وسلم  مر على رافع بن خديج، وهو في حائطه فأعجبه فقال: لمن هذا الحائط فقال: لي يا رسول الله استأجرته فقال رسول الله  صلى الله عليه وسلم : لا تستأجره بشيء منه» خص  صلى الله عليه وسلم  النهي باستئجاره ببعض الخارج منه ولو لم تكن الإجارة جائزة أصلا لعم النهي إذ النهي عن المنكر واجب، وكذا بعث رسول الله  صلى الله عليه وسلم  والناس يؤاجرون ويستأجرون فلم ينكر عليهم فكان ذلك تقريرا منه والتقرير أحد وجوه السنة.وأما الإجماع فإن الأمة أجمعت على ذلك قبل وجود الأصم حيث يعقدون عقد الإجارة من زمن الصحابة - رضي الله عنهم - إلى يومنا هذا من غير نكير، فلا يعبأ بخلافه إذ هو خلاف الإجماع."(كتاب الاجارة، ج:4، ص:174، ط:مكتبة العلميه)فقط والله اعلم
                                                  
عنوان: سودی قرض
سوال: علاقے میں ایک کشف نام کی کمپنی ہے جو لوگوں کو قرض دیتی ہے ، اُس کا طریقہ یہ ہے :اگر کوئی قرضہ لیتا ہے تو کمپنی اس قرضے کے پیسوں کو 12 قسطوں میں تقسیم کرتی ہے، جو مقروض کو ہر مہینے بل کی طرح جمع کروانا ہوتی ہیں اور یہ قرض ایک سال میں مکمل ہوتا ہے، اِن 12 قسطوں کی رقم کو جمع کیا جائے تو یہ مکمل رقم 50000 بنتی ہے یعنی جو قرضہ لیا تھا وہ 40000 تھا اور 10000 اُوپر یہ اپنی فیس لیتے ہیں، کیا یہ صورت جائز ہے یا سود ہے؟ اس کمپنی سے قرضہ لے سکتے ہیں یا نہیں؟اور ایک easypaisa کمپنی ہے پیسے وغیرہ بھجنے والی، کشف کمپنی نے easypaisa والوں سے رابطہ کر رکھا ہے، اب جس دوکان والے کے پاس easypaisa کی سہولت ہے، کشف کمپنی سے قرضہ لینے والے ممبر easypaisa دوکان پر جا کر ہر مہینے اپنی قسط جمع کرواتے ہیں، دوکان دار اپنے easypaisa اکاؤنٹ سے وہ قسط جمع کرتا ہے، جس پر دوکان دار کو easypaisa کمپنی کمیشن دیتی ہے ، اگر کشف کمپنی کا قرضہ دینے والا طریقہ سود ہے تو کیا easypaisa کی دوکان والا شخص اس سود کے گناہ میں شامل ہو گا؟نوٹ: قسط جمع کرنے والے دوکان دار کا رابطہ تعلق easypaisa کمپنی سے ہے، کشف کمپنی سے نہیں ہے اور جو کمیشن ملتا ہے وہ بھی easypaisa کمپنی دیتی ہے؟
جواب: صورتِ مسئولہ میں کمپنی کا قرض کے طور پر پیسے دینا اور اس پر قسطوں کے ذریعے  زیادہ پیسے لینا سود ہے، جس کا لینا اور دینا شرعاً ناجائز اور حرام ہے، قرآن کریم اورآحادیث مبارکہ میں سودی معاملات کرنے والوں کے لیےسخت وعیدیں وارد ہوئی ہیں، اس لیے اس معاملے سے احتراز لازم اور ضروری ہے۔دوکاندار کو  ایزی پیسہ کمپنی جو کمیشن دیتی ہے اگر دوکاندار کو پتا ہے کہ یہ سودی معاملے کی رقم کی ترسیل ہے تو دکاندار کے لیے یہ ترسیل  کی سہولت فراہم کرنا اور اس کے بدلے اجرت لینا شرعًا درست نہیں۔فتاوی شامی میں ہے:"(قوله: کل قرض جر نفعاً فهو  حرام) أی اذا کان مشروطاً."(ج:۵،ص:۱۶۶،ط:سعید) صحیح مسلم  میں ہے:"عن جابررضي الله عنه قال:لعن رسول الله ﷺ آکل الربا، وموکله،وکاتبه ،وشاهدیه وقال: هم سواء."(النسخة الهندية۲۷/۲)فقط واللہ اعلم
                                                  
عنوان: کتے اور بلی کی خرید و فروخت
سوال: کتے اور بلی کی خرید و فروخت جائز ہے؟ اگر شوق کی غرض سے لینا مقصود ہو اور بغیر قیمت نہ ملے تو قیمت ادا کرنا کیسا ہے؟
جواب: کتے سے متعلق شریعتِ مطہرہ کا حکم یہ ہے کہ جس کتے کو پالنا جائز ہو اس کی خرید و فروخت بھی جائز ہے اور جس کو پالنا جائز نہیں اس کی خرید و فروخت بھی جائز نہیں، اور کتے کو پالنے کی اجازت شکار کے لیے  ہے یا گھر اور کھیتی کی حفاظت کے لیے ہے، لہذا جو کتا مذکورہ امور کے لیے استعمال کیا جا سکتا ہو اس کی خرید و فروخت جائز ہے، ورنہ نہیں۔بلی  کی خرید و فروخت جائز ہے۔الدر المختار وحاشية ابن عابدين (رد المحتار) (5/ 68):’’لكن في الخانية: بيع الكلب المعلم عندنا جائز، وكذا السنور، وسباع الوحش والطير جائز معلماً أو غير معلم‘‘.الفتاوى الهندية (3/ 114):’’بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان‘‘.الفتاوى الهندية (3/ 114):’’وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي‘‘.فقط واللہ اعلم
                                                  
عنوان: فاریكس آن لائن ٹریڈنگ كا حكم
سوال: کیا forex جو آن لائن Investment company ha اس میں پیسہ لگانا جائز ہے؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی،کپاس، گندم، گیس، خام تیل، جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں؛  کیوں کہ   "فاریکس ٹریڈنگ" میں اگر سونا ، چاندی اور کرنسی کا کاروبار کیا جائے تو چوں کہ  شریعت نے سونا ،چاندی اور کرنسی کے تبادلے (بیع)  میں چند شرائط عائد کی ہیں، جن میں سے ایک اہم شرط اس معاملے کے دونوں عوضوں پر  مجلسِ عقد میں قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں عموماً نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)، اور نہ ہی قبضہ اپنی شرائط کے ساتھ پایا جاتا ہے، اس لیے یہ کاروبار جائز نہیں ہوگا۔ اور اگر فاریکس ٹریڈنگ میں سونا، چاندی اور کرنسی کے علاوہ دیگر اشیاء کا کاروبار کیا جائے تو بھی چوں کہ اس کاروبار میں عام طور پر خرید و فروخت صرف ایک کاغذی کاروائی ہوتی ہے، خریدی ہوئی اشیاء پر نہ تو قبضہ کیا جاتا ہے اور نہ ہی قبضہ کرنا مقصود ہوتا ہے، بلکہ محض نفع و نقصان برابر کیا جاتا ہے، گویا صرف سٹہ کھیلنا مقصود ہوتا ہے، ایسی صورت میں خریدی ہوئی چیز کو  واپس بیچنے کی صورت میں ’’بیع قبل القبض‘‘ لازم آتی ہے، جس سے حدیث شریف میں منع کیا گیا ہے اس لیے فقہاء نے اس کو ناجائز قرار دیا ہے۔ فاریکس کے بارے میں تفصیلی فتوے کے لیے درج ذیل لنک ملاحظہ فرمائیے:فاریکس ٹریڈنگ کا حکمفقط واللہ اعلم
                                                  
عنوان: سونے کی نقدی کے بدلے ادھارخرید و فروخت
سوال: ہمارے یہاں بینک نے سونے بیچنے کی ایک سکیم نکالی ہے، وہ اس طرح کہ مثلاً آپ نے بینک کو 5000 روپے دیے سونا خریدنے کے لیے، لیکن بینک آپ کو فی الوقت سونا نہیں دے گا، بلکہ وہ آپ کے لیے سونا خریدے گا بھی نہیں، بلکہ ایک حساب لگائے گا کہ 5000 روپے میں اس وقت کے حساب سے کتنا سونا ہونا چاہیے، مثلاً آج کی قیمت کے حساب سے 5000 روپے میں ایک گرام ہوئے تو وہ میرے کھاتے میں 1 گرام سونا لکھ دے گا، پھر 8 سال بعد ایک گرام سونے کی جو قیمت ہوگی وہ مجھے دے دے گا، سوال یہ ہے کہ کیا ایسا معاملہ جائز ہے؟ اگر جائز ہے تو کیوں؟ اور نا جائز ہے تو کن کن وجوہات کی بنا پر؟
جواب: واضح رہے کہ سونے کی کرنسی کے بدلے خرید و فروخت "بیعِ صرف" کہلاتی ہے، جس کے شرعًا جائز ہونے کے لیے عوضین (فروخت کردہ چیز اور اس کی قیمت، دونوں) پر مجلسِ عقد میں قبضہ ضروری ہوتاہے، کسی ایک جانب سے ادھار جائز نہیں ہوتا، نیز اگر کسی چیز کی خرید و فروخت حقیقتًا مقصود نہ ہو، بلکہ کسی چیز کی موجودہ قیمت فرض کرکے اس کے عوض رقم وصول کی جائے اور کچھ عرصے بعد اس چیز کی اُس وقت موجودہ قیمت کو دیکھ کر رقم واپس کردی جائے، جس سے مقصود دونوں زمانوں میں اس چیز کی قیمت کے تفاوت کی بنیاد پر نفع یا نقصان ہو، یہ معاملہ بھی شرعاً جائز نہیں ہے، اگر مقصود بیع ہے تو حقیقتًا بیع کرنی ہوگی اور جانبین سے قبضہ مجلسِ عقد میں ضروری ہوگا، اور اگر بیع مقصود نہیں تو یہ قرض ہے، اور قرض جس چیز سے دیا جائے وہی چیز اتنی ہی مقدار میں واپس کرنا لازم ہوگا،  لہٰذا  مذکورہ طریقہ سے سونے کی خرید و فروخت کا معاملہ کرنا جائز نہیں ہے۔ فقط واللہ اعلم
                                                  
عنوان: قسطوں پر بائیک لینا
سوال: مجھےچلانے کے لیےانسٹالمنٹ (قسطوں) پر بائیک لینی ہے، یہ حرام ہے یا حلال؟
جواب: قسطوں پر موٹرسائیکل یا دیگر اشیاء لینا جائز ہے، تاہم اس کے لیے شرط یہ ہے کہ عقد کے وقت کوئی ایک قیمت متعین کرلی جائے، ماہانہ قسط اور ادائیگی کی مدت طے کرلی جائے، قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے اور عقد میں یہ شرط نہ ہو کہ اگر قیمت جلدی ادا کردی تو قیمت کم ہوگی۔ مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔واضح رہے کہ نقدی یا سونا چاندی قسطوں پر خریدنا جائز نہیں ہے۔"فتاوی شامی" میں ہے:"لأن للأجل شبهاً بالمبيع، ألاترى أنه يزاد في الثمن لأجله".( كتاب البيوع، باب المرابحة ۵/ ۱۴۲ ط:سعيد)فقط واللہ اعلم
                                                  
عنوان: شوہر، ایک بھائی اور تین بہنوں میں ترکہ تقسیم کرنے کی صورت
سوال: ایک عورت جو ابھی انتقال کر چکی ہے، جب کہ اس کا شوہر اپنی دوسری بیوی کے ساتھ رہتاہے ، مذکورہ عورت کا ایک لےپالک بھانجا بھی ہے، عورت کا ایک بھائی اور تین بہنیں ہیں۔اس کے پاس تقریبًاسات ،آٹھ لاکھ روپے ہیں یا اسی قیمت کے حساب سے سونا ہے،مذکورہ ترکہ کس طرح تقسیم ہوگا؟
جواب: صورتِ مسئولہ میں لے پالک بھانجے کا مرحومہ کی میراث میں شرعًا حصہ نہیں، نیز اگر شوہر نے مرحومہ کو طلاق نہیں دی تو میراث میں حصہ دار ہے۔مرحومہ کی اولاد اور والدین میں سے کوئی موجود نہیں ہے تو مرحومہ کی جائیداد تقسیم کرنے کا شرعی طریقہ یہ ہے کہ مرحومہ کے ذمہ اگر  کوئی قرض ہو تو  اسے کل ترکہ میں سے ادا کیا جائے، پھر  اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کیا جائے، اس کے بعد  باقی کل منقولہ وغیر منقولہ ترکہ کو دس حصوں میں تقسیم کر کے پانچ حصے شوہر، دو حصے مرحومہ کے بھائی کو اور ایک ایک حصہ مرحومہ کی بہن کو ملے گا۔یعنی فیصد کے اعتبار سے مرحومہ کے شوہر کو پچاس فیصد، بھائی کو بیس فیصد اور ہر ایک بہن کو دس دس فیصد ملے گا۔  فقط واللہ اعلم
                                                  
عنوان: زمین کی قیمت میں ڈسکاؤنٹ دینا
سوال: کیا فرماتے ہیں علماء کرام اس مسئلے کے بارے میں کہ اگر کوئی شخص قسطوں پر کوئی زمین خرید لے اور خریدار قسط ادا کرتے رہے، لیکن بائع کی جانب سے کبھی کبھار پیکج لگ جاتا ہے کہ اگر کوئی مثلًا ایک لاکھ جمع کرے گا تو اس کو اس کی وجہ سے ایک لاکھ کی بجائے ایک لاکھ اٹھائیس جمع ہوجائیں گے، یعنی 28 ہزار پیکج کی وجہ سے اضافی جمع ہوں گے، تو کیا ایسا جائز ہے؟
جواب: صورتِ مسئولہ میں  جب گھر کی  خرید ہوچکی ہے تو   مشتری پر رقم کا ادا کرنا طے شدہ قسطوں پر واجب ہے۔ اگر  بائع کی جانب سے یہ پیکج ہو کہ جلدی پیسے جمع کرائیں  تو اس قدر ڈسکاؤنٹ ہوگا یا اگلی اقساط ایک ساتھ جمع کرائیں جس کی قیمت ایک لاکھ ہو جائے تو اتنا ڈسکاؤنٹ، تو اس  طرح کی آفر دینا جائز نہیں اور اس  پیکج کو نہ لینا چاہیے۔"رواه عَبْدُ الرَّزَّاقِ في المصنف عن عَبْدُ الرَّحْمَنِ بْنُ مُطْعَمٍ قَالَ: سَأَلْتُ ابْنَ عُمَرَ عَنْ رَجُلٍ لِي عَلَيْهِ حَقٌّ إِلَى أَجَلٍ، فَقُلْتُ: عَجِّلْ لِي وَأَضَعُ لَكَ، فَنَهَانِي عَنْهُ، وَقَالَ: «نَهَانَا أَمِيرُ الْمُؤْمِنِينَ أَنْ نَبِيعَ الْعَيْنَ بِالدَّيْنِ»."المصنف(8 / 72)شرح صحيح البخارى لابن بطال (8/ 103):"وقد قال (صلى الله عليه وسلم) : (من أنظر معسرًا أو وضع عنه تجاوز الله عنه) ولا يجوز أن يحط عنه شيئًا قبل حلول الأجل على أن يقضيه مكانه؛ لأنه يدخله ضع وتعجل."الفتاوى الهندية (6/ 110):"صورة المحاباة أن يبيع المريض ما يساوي مائة بخمسين أو يشتري ما يساوي خمسين بمائة فالزائد على قيمة المثل في الشراء والناقص في البيع محاباة، كذا في الاختيار شرح المختار."المنتقى شرح الموطإ (5/ 34):"وَهَذَا فِي الْبَيْعِ فَأَمَّا الْقَرْضُ وَالْمُؤَجَّلُ فَلَايَجُوزُ أَنْ يَأْخُذَ مِنْهُ قَبْلَ الْأَجَلِ أَدْنَى؛ لِأَنَّهُ ضَعْ وَتَعَجَّلْ."فقط واللہ اعلم
                                                  
عنوان: ایزی پیسہ اکاؤنٹ سے ایزی لوڈ کرنے پر ملنے والے کیش بیک کا حکم
سوال: ایزی پیسہ اکاؤنٹ سے کسی نمبر پر ایزی لوڈ کرنے سے 10فیصد رقم واپس اکاؤنٹ میں آجاتی ہے یہ سود میں شمار ہو گی یانہیں؟
جواب: ’’ایزی پیسہ اکاؤنٹ ‘‘  ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم رکھوانے  کی شرط کے بغیر ہی کھولا جائے،  یا کمپنی نے از خود کھول دیا ہو  تو   پھر رقم کی منتقلی، بلوں کی ادائیگی اور دیگر اس طرح کے جائز کاموں کے لیے  اس اکاؤنٹ کا استعمال جائز ہوگا، اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اس جگہ سے مل رہی ہو جہاں سے خریداری وغیرہ کی گئی ہو  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت ایزی پیسہ کمپنی یا اس کی پشت پر موجود  بینک کی طرف سے مل رہی ہے تو  پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور (اس صورت میں یعنی جب کہ اکاؤنٹ کھلوانا ناجائز معاملے کے ساتھ مشروط نہ ہو) جب تک معلومات نہ ہوں ان کیش بیک اور سہولیات کے استعمال سے اجتناب کیا جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ واضح رہے کہ عموماً ایزی پیسہ اکاؤنٹ پہلی صورت والا ہوتاہے، اس لیے  ’’ایزی پیسہ اکاؤنٹ‘‘ کھلوانے سے اجتناب کیا جائے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)وفیہ ایضا (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلك، إن أخذ الزیادة علی ذلك ربا".(14/513، باب کل قرض جر  منفعةً، کتاب الحوالة، ط: إدارة القرآن)فقط واللہ اعلم
                                                  
عنوان: پرائز بانڈ کا حکم
سوال: پرائز بانڈ رکھنے کے بارےمیں بتائیں!
جواب: پرائز بانڈ چوں کہ سود اور جوے  پر مشتمل ہوتا ہے، اس وجہ سے اس کی خرید و فروخت جائز نہیں ہے، اور نہ ہی اس پر ملنے والی انعامی رقم لینا جائز ہے۔تفصیلی فتوے کے لیے درج ذیل لنک ملاحظہ فرمائیے :پرائز بانڈ کا شرعی حکم کیا ہے؟فقط واللہ اعلم
                                                  
عنوان: اسلامک نیا پاکستان سرٹیفکیٹ میزان بینک پر منافع کا حکم
سوال: اسلامک نیا پاکستان سرٹیفکیٹ میزان بینک پر منافع کا کیا حکم ہے؟
جواب: ملحوظ رہے مروجہ غیرسودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ملک کے اکثر جید اور مقتدر علماءِ کرام  کی رائے یہ ہے کہ  ان  بینکوں کا طریقِ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات مثلاً تمویلی معاملات کا سود پر مشتمل ہونے میں  تقریباً  ایک جیسے ہیں، لہذا روایتی بینکوں کی طرح مروجہ غیرسودی بینکوں کے ساتھ بھی کسی طرح کے بھی  تمویلی معاملات کرنا یا رقم جمع کرکے اس پر منافع لینا حرام  ہے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک، اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔حدیث شریف میں ہے:شعب الإيمان (2/ 434):"عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ."ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔  "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جر نفعا، ط: سعید)فقط واللہ اعلم
                                                  
عنوان: HBFCL  نامی ادرے سے گھر کی تعمیر کے لیے قرضہ لینا
سوال: ایچ بی ایف سی سے  گھر کی تعمیر کے لیے قرض لینا کیسا ہے؟ یہ ادارہ قسطوں  پر  قرضہ دیتا ہے اور باقاعدہ تعمیر چیک کرکے ہی اس کے لیے قرض دیتا ہے، اور اس قرض پر  سات فیصد نفع (سود )  لیتے ہیں، تو یہ جائز ہے؟
جواب: HBFCL)  House Building Finance Company Limited ) گھر خریدنے یا   گھر کی تعمیر  کے لیے قرضہ فراہم کرتا ہے اور  اس قرض پر نفع  لیتا ہے ،یہ قرضہ شرعًا سودی قرضہ ہے، جب کہ قرآن و حدیث کی رو سے سودی قرضہ کا لین دین ناجائز اور حرام ہے، اس لیے   HBFCL سے  house loan  (گھر خریدنے  یا گھر کی تعمیر کے لیے قرضہ) لینا شرعاً جائز نہیں ہے۔حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»". (صحیح مسلم، باب لعن آکل الربوٰ و موکلہ، ج:۳ ؍ ۱۲۱۹ ، ط:داراحیاءالتراث العربی)فتاوی شامی میں ہے :"وفي الأشباه كل قرض جر نفعاً حرام. (قوله: كل قرض جر نفعاً حرام) أي إذا كان مشروطاً".(الدر المختار وحاشية ابن عابدين (رد المحتار) (5/ 166) فقط واللہ اعلم
                                                  
عنوان: مروجہ اسلامی بینکاری میں شرکت کا حکم
سوال: مروجہ اسلامی بینکاری میں شرکت اور مضاربت کرنا کیسا ہے؟
جواب: مروجہ اسلامی بینکوں کو مکمل طور  پر غیر سودی قرار نہیں دیا جا سکتا؛ لہذا ان بینکوں کے ساتھ شرکت یا مضاربت کرنا اور اس  سے نفع حاصل کرنا جائز نہیں۔ فقط واللہ اعلم
                                                  
عنوان: پانی کی فروخت کا کاروبار کرنا
سوال: میں پانی کا کاروبار کرنا چاہ رہا ہوں، اس سلسلہ میں آپ میری راہ نمائی فرمائیں!
جواب: ویسے تو پانی ان اشیاء میں سے ہے، جن کو اللہ پاک نے ہر ایک کے لیے مباح بنایا ہے، اس کی خرید و فروخت منع ہے۔    لیکن  اگر کوئی شخص پانی کو   برتن، مشکیزہ، ٹینک، کین وغیرہ میں محفوظ کرلے تو وہ اس کی ملکیت قرار پاتا ہے۔ اب اس کو اختیار ہے خواہ مفت دے یا مال کے عوض بیچے، اس صورت میں از روئے شرع اس کی خرید و فروخت کی جاسکتی ہے؛ لہذا اگر آپ  پانی کو  فلٹر وغیرہ کرکے  بوتلوں میں  بھر کر فروخت کرتے ہیں، تو شرعاً یہ جائز ہے، بشرطیکہ حکومتی اجازت نامہ حاصل ہو اورحفظانِ صحت کے اصولوں کی رعایت رکھی جائے۔فتاوی شامی میں ہے:"  إن صاحب البئرلایملك الماء ... و هذامادام في البئر، أما إذا أخرجه منها بالاحتیال، کمافي السواني فلاشك في ملکه له؛ لحیازته له في الکیزان، ثم صبه في البرك بعد حیازته". (ردالمحتار ج : ۵،  کتاب البیوع، باب البیع الفاسد، مطلب صاحب البئر لایملك الماء ص: ۶۷)فقط واللہ اعلم
                                                  
عنوان: کتے کے سامان کی خرید وفروخت کا حکم
سوال: کیا کتے کے سامان وغیرہ کی تجارت کرنا جائز ہے؟
جواب: شکار یا حفاظت کی غرض سے رکھے جانے والے کتے کے جائز سامان كي خريد و فروخت جائز هے۔ فقط والله اعلم
                                                  
