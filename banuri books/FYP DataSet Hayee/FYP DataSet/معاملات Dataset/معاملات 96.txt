عنوان: قسطوں پر گاڑی لینے کا حکم اور جواز کی شرائط، میزان بینک سے قسطوں پر گاڑی لینے کا حکم
سوال: قسطوں پر گاڑی لینا کیسا ہے؟ اور اس کی شرط اور میزان بینک سے لینا کیساہے؟
جواب: قسطوں پر گاڑی لینا جائز ہے بشرطیکہ عقد کے وقت اُدھار کی مدت اور کوئی ایک قیمت متعین کرلی جائے  اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے۔ مذکورہ شرائط نہ پائی جائیں تو یہ بیع ناجائز ہوگی۔میزان بینک سے قسطوں میں گاڑی لینے والے معاملہ میں متعدد شرعی اصولوں کی خلاف ورزی لازم آتی ہے؛ اس لیے میزان بینک سمیت کسی بھی بینک سے قسطوں پر گاڑی لینا جائز نہیں ہے۔ فقط واللہ اعلم
                                                  
عنوان: کفن دفن کا خرچہ اگر غیر وارث تبرعاً ادا کردے
سوال: زید کی نانی کا جب انتقال ہوا تو وارثین کی اجازت کے بغیر یا گھر کی عورتوں سے جو وارثین میں سے نہیں ہیں، پوچھ کر خالد نے اپنے پیسے سے کفن لادیا،  اب وارثین چاہتے ہیں کہ کفن کی قیمت خالد کو واپس کردیں،  لیکن خالد لینے سے انکار کر رہا ہے، اس کا کوئی حل بتائیں! اور اگر خالد نے وارثین کی اجازت سے اپنے پیسے سے کفن لایا ہے تو اس صورت میں کیا حکم ہوگا ؟
جواب: واضح رہے کہ کفن دفن کا حکم یہ ہے کہ میت کا ترکہ تقسیم کرنے سے پہلے اس کے اخراجات نکالے جائیں، لیکن اگر کوئی وارث یا غیروارث اپنی مرضی اور خوشی سے بطورِ تبرع و احسان کفن دفن کے اخراجات اپنی طرف سے ادا کردے تو شرعاً  ورثاء  پر لازم نہیں کہ وہ اسے مذکورہ اخراجات واپس کریں۔ لہٰذا مذکورہ صورت میں جب خالد کفن کے اخراجات وصول نہیں کر رہا تو ورثاء کو  یہ رقم بطورِ ترکہ تقسیم کرنے کی شرعاً اجازت ہے۔ الفتاوى الهندية - (6 / 447):
"التَّرِكَةُ تَتَعَلَّقُ بِهَا حُقُوقٌ أَرْبَعَةٌ: جِهَازُ الْمَيِّتِ وَدَفْنُهُ وَالدَّيْنُ وَالْوَصِيَّةُ وَالْمِيرَاثُ، فَيُبْدَأُ أَوَّلًا بِجَهَازِهِ وَكَفَنِهِ وَمَا يُحْتَاجُ إلَيْهِ فِي دَفْنِهِ بِالْمَعْرُوفِ ، كَذَا فِي الْمُحِيطِ".فقط واللہ اعلم
                                                  
عنوان: کریم(Careem) اور اوبر(Uber) ٹیکسی سروس کا شرعی حکم
سوال: آج کل جو ٹیکسی سروس (carrem/ uber) کے نام سے چل رہی ہے، اس کے بارے میں علماء  کی کیا رائے ہے؟
جواب: عام پسینجرز کے لیے  اجرت متعین ہونے کی صورت میں کریم(Careem) یا اوبر(Uber) ٹیکسی میں سفر کرنا تو درست ہے۔البتہ گاڑی مالکان اور کمپنیوں کے درمیان معاملہ کی  جوحیثیت ہے، اس کے بارے میں دارالافتاء جامعۃ العلوم الاسلامیہ علامہ محمد یوسف بنوری ٹاؤن سے   مذکورہ کمپنیوں کے کام کے طریقہ کار کی مکمل تفصیل اور کمپنی اور گاڑی مالکان  وغیرہ کے درمیان معاہدوں کی مکمل وضاحت بھیج کر سوال کیا  جاسکتا ہے۔جامعہ کے دارالافتاء  میں اس کے متعلق مشاورت جاری ہے، اب تک حتمی فتوی جاری نہیں ہوا۔ فقط واللہ اعلم
                                                  
عنوان: بینک کو اپنی جگہ کرایہ پر دینا
سوال: ہماری ایک پراپرٹی ہے، جسے ایک کنوینشل  بینک کرایہ پر لینا چاہتا ہے، کیا بینک کو اپنی پراپرٹی کرایہ پر دینا جائز ہے؟
جواب: بینک ایک سودی ادارہ ہے جہاں سودی لین دین ہوتی ہے جو گناہِ کبیرہ ہے، ایسے سودی ادارےکواپنی جائیداد کرایہ پردینا گناہ کے کام میں معاونت ہے جوکہ بنصِ قرآنی ممنوع ہونے کی وجہ سے شرعاً ناجائزہے۔ فقط واللہ اعلم
                                                  
عنوان: ایکسپائر دوائیوں کی خرید و فروخت
سوال: ایکسپائر دوا کی خرید وفروخت کا حکم مدلل جواب دیجیے!
جواب: ایکسپائر دوا بسا اوقات جان لیوا ثابت ہوتی ہے، اور ایسی دواؤں  کی خرید و فروخت قانوناً جرم بھی ہے، لہذا ایسی دوا  کی خریدو فروخت کی شرعاً اجازت نہیں۔ فقط واللہ اعلم
                                                  
عنوان: بینک میں اے سی درست کرنے کی ملازمت کرنا
سوال: میرے ایک جاننے والے کا کام یہ ہے کہ بینک کے اے سی و فرنیچر ٹھیک کروانا ( اس کام کی تنخواہ بینک دیتا ہے)۔ اور دوسرا بھائی یہ کام کرتا ہے کہ کسی نے پیمنٹ بھیجی وہ  جمع کرانا یا کسی پارٹی کو دینی ہو تو اسے پہنچانا ، اور دوسرے بینکوں میں جاکر یہ دیکھنا کہ کام کیسا ہو رہا ہے؟ اور کام سکھانا۔  باقی پیسوں یا چیک کی لین دین نہیں کرتا، ان کی تنخواہ کا کیا حکم ہے؟
جواب: اگر دونوں بینک کے ملازم ہیں تو ان کی ملازمت  حلال نہیں اور اگر ملازم نہیں ہیں تو  اجرت میں کراہت ہے۔ فقط واللہ اعلم
                                                  
عنوان: بیمہ کمپنی کی پالیسیاں لینا
سوال: آج کل مختلف بیمہ کمپنی والے مختلف جگہوں پر انویسمنٹ کی ترغیب دیتے ہیں اور کچھ فتوی بھی دکھاتے ہیں میں شریعت کی روشنی میں پوچھنا چاہ رہا تھا کہ یہ پالیسی لینا ٹھیک ہے کہ نہیں ؟
جواب: بیمہ کمپنی کی پالیسیاں جوا اورسودی معاملات  پر مشتمل ہوتی ہیں؛ اس لیے انہیں اختیار کرنا جائز نہیں۔  واضح رہے کہ انشورنس کے متبادل کے طور پر تکافل کے نام سے رائج کمپنیوں کی پالیسی بھی ملک کے جمہور مفتیانِ کرام کی رائے میں شریعت کے مطابق نہیں ہے، لہٰذا اس سے بھی اجتناب کیا جائے۔ فقط واللہ اعلم
                                                  
عنوان: گریجوئیٹی گروی رکھ کر بینک سے سودی قرضہ لینا ناجائز ہے
سوال: عرصہ دراز سے بیرونِ  ملک میں ایک تعمیراتی کمپنی میں نوکری کے فرائض انجام دے رہا ہوں، اس کمپنی میں کچھ حالیہ قوانین میں تبدیلی کے مطابق ہم اب گریجوئیٹی کا مطالبہ صرف ملازمت کے ختم ہونے پر ہی کرسکتے ہیں۔ جب کہ کمپنی کے حالات کچھ سازگار نظر نہیں آ رہے اور اس بات کو مدنظر رکھتے ہوے کمپنی میں کچھ ملازمین ایک مخصوص بینک سے کمپنی کے لیٹر/ رضامندی سے اپنی گریجوئیٹی کو گروی رکھتے ہو ئے  قرضہ حاصل کر رہے ہیں جس پر کچھ اضافی رقم بھی ادا کی جاے گی ۔ مگر اس طرح کرنے سے کم ازکم اپنی گریجوئیٹی سیکیور کی جا رہی ہے۔ مجھے بھی کچھ نے ایسا کرنے کا مشورہ دیا ہے؛ کیوں کہ بندہ کا  پندرہ سال میں اس نوکری کے علاوہ کوئی بھی کاروبار اور سرمایہ نہیں، اور ملازمت کے اختتام پر ملنے والے رقم سے ہی پاکستان /اپنے ملک میں کاروبار کا ارداہ ہے ، اب اگر کمپنی کے خراب متوقع حالات کی صورت میں اگر ان کا ملنا مشکل ہو گیا تو وقتی پریشانی کا سامنے ہوسکتا ہے، مگر ان سب باتوں کے باوجود بینک سے مطلوبہ رقم لینا کیسا ہے؟  بظاہر تو یہ صاف سود نظر آ رہا ہے، مگر کچھ لوگ بہت اعتماد سے اسے جائز گرادن رہے ہیں۔ اس بارے راہ نمائی کی درخواست ہے!
جواب: سائل کا خیال درست ہے، گریجوئیٹی کے پیسے کسی بینک میں گروی رکھوا کر اس سے رقم لینا اور اس پر اضافہ کرکے لوٹانے کا معاہدہ کرنا شرعاً سود ہے جو کہ ناجائز اور حرام ہے۔ بعض لوگوں کا اسے جائز قرار دینا شرعاً درست نہیں ہے۔"عن جابر رضي الله عنه قال: لعن رسول الله صلى الله عليه وسلم آكل الربا وموكله وكاتبه وشاهديه، وقال: «هم سواء»". (مشكاة المصابيح ، ۲/۸۵۵، المكتب الإسلامي)ترجمہ :حضرت جابرؓ سے روایت ہے کہ جناب رسول اللہﷺ نے سود لینے والے اور دینے والے اور لکھنے والے اور گواہی دینے والے پر لعنت کی ہے اور فرمایا یہ سب لوگ اس میں برابر ہیں۔  (از مظاہرِ حق)" (وآكل الربا) ، أي: ونهى آكل الربا عن أكله، وكذا نهى موكله عن إطعامه غيره، ويقال: المراد من الآكل آخذه كالمستقرض، ومن الموكل معطيه كالمقرض، والنهي في هذا كله عن الفعل، والتقدير: عن فعل الواشمة، وفعل الموشومة، وفعل الآكل وفعل الموكل". (عمدة القاري شرح صحيح البخاري ، ۱۱/۲۰۳،دار إحياء التراث العربي) فقط واللہ اعلم
                                                  
عنوان: میراث میں زمین کی تقسیم
سوال: اگر 152 کنال زمین میں تین بھائی  اور چار بہنیں ہوں ۔ تو ایک ایک بھائی اور ایک بہن کو زمیں میں کتنا حصہ ملے گا؟
جواب: اگر یہ تقسیم  میراث کی ہےاور  زمین ہی تقسیم کررہے ہیں،  تو اس میں  ہر بھائی کو 30  اعشاریہ 4   کنال، اور  ہر بہن کو 15 اعشاریہ 2 کنال زمین ملے گی۔ فقط واللہ اعلم
                                                  
عنوان: ایک بھائی اور تین بہنوں کے درمیان ایک کروڑ بیس لاکھ روپے کی تقسیم کا طریقہ
سوال: ایک بھائی اور تین بہنوں میں 1 کڑور بیس لاکھ روپیہ کس حساب سے تقسیم کیا جائے؟
جواب: ایک بھائی اور تین بہنوں کے درمیان میراث کے ایک کروڑ بیس لاکھ روپے تقسیم کرنے کا طریقہ یہ ہے کہ کل رقم میں سے اڑتالیس لاکھ (۴۸۰۰۰۰۰) روپے ایک بھائی کو اور چوبیس لاکھ (۲۴۰۰۰۰۰ ) روپے ہر بہن کو ملیں گے۔فقط واللہ اعلم
                                                  
عنوان: ایزی پیسہ وغیرہ سے حاصل ہونے والے ڈسکاؤنٹ کا حکم، دوسرے شخص کے ڈیبٹ کارڈ سے بل کی ادائیگی میں رعایت(ڈسکاؤنٹ) حاصل کرنے کا حکم
سوال: 1- کیا ایزی پیسہ یا اس قسم کی دوسری سروسز سے حاصل ہونے والا ڈسکاؤنٹ جائز ہے؟2- کیا کسی دوسرے فرد کے ڈیبٹ کارڈ سے بل میں رعایت حاصل کی جاسکتی ہے؟
جواب: 1- ایزی پیسہ اور اس جیسی دوسری سروسز جس میں پیسے قرض رکھوانے کی وجہ سے ڈسکاؤنٹ ملتا ہو ان سے ڈسکاؤنٹ وصول کرنا جائز نہیں ہے، کیوں کہ قرض کی وجہ سے ملنے والے نفع کو حدیث شریف میں سود کہا گیا ہے۔2- جو حکم اپنے ڈیبٹ کارڈ سے بل میں رعایت (ڈسکاؤنٹ) لینے کا ہے، وہی حکم دوسرے کے ڈیبٹ کارڈ سے رعایت حاصل کرنے کا ہوگا۔  ڈیبٹ کارڈ (Debit Card)کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:1۔ ڈیبٹ کارڈ کے ذریعہ ادائیگی کی صورت میں کچھ پیسوں کی رعایت (Discount) ملتی ہے، اگر یہ رعایت بینک کی طرف سے ملتی ہو تو اس صورت میں اس رعایت کا حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ رعایت  اس ادارے  کی جانب سے ہو جہاں سے کچھ خریدا گیاہے یا وہاں کھانا کھایا گیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔4۔ رعایت نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے رعایت ہو، تو اگر اس ادارے کے تمام یا اکثر معاملات جائز ہوں اور ان کی آمدن کل یا کم از کم اکثر حلال ہو تو اس صورت میں ڈسکاؤنٹ سے مستفید ہونے کی اجازت ہوگی۔5۔ اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔ فقط واللہ اعلم
                                                  
عنوان: بینک سے گاڑی یا گھر وغیرہ لینا
سوال: کیا بینک سے کوئی چیز مثلاً  گھر یا گاڑی لینا جائز ہے یا نہیں؟
جواب: موجودہ دور میں کسی بھی بینک سے اشیاء کی خریداری کا معاملہ شرعی اصولوں کے مطابق درست نہیں ہے؛ اس لیے کسی بھی بینک سے گھر یا گاڑی وغیرہ لینا جائز نہیں ہے۔ فقط واللہ اعلم
                                                  
عنوان: گھر کی سوکھی روٹی فروخت کرنا
سوال: گھر کی سوکھی روٹی بیچنا جائز ہے کہ نہیں؟
جواب: جائز ہے.فقط واللہ اعلم
                                                  
عنوان: بیوہ، والدہ، دو بیٹیاں اور تین بھائیوں میں میراث کی تقسیم
سوال: متوفی کی ایک بیوی، 2 بیٹیاں ، 3 بھائی اور ایک ماں  ہے، تقسیم کیسی ہوگی?
جواب: صورتِ مسئولہ میں ذکر کردہ ورثاء کی تفصیل اگر واقعہ کے مطابق اور درست ہے تو  مرحوم کے ترکہ کی تقسیم کا شرعی طریقہ یہ ہے کہ مرحوم کے ترکہ میں سے اس کے حقوق متقدمہ یعنی تجہیزوتکفین کے  اخراجات نکالنے کے بعد، مرحوم کے ذمہ اگر کسی کا قرض ہو تو اسے کل ترکہ میں سے ادا کرنے کے بعد، مرحوم نے اگر کوئی جائز وصیت کی ہو تو اسے ایک تہائی ترکہ میں ادا کرکے باقی کل منقولہ وغیر منقولہ ترکہ کو 72 حصوں میں تقسیم کرکے مرحوم کی بیوہ کو 9 حصے، والدہ کو 12 حصے، ہر ایک بیٹی کو 24 حصے کرکے،اور ہر ایک بھائی کو ایک ،ایک حصہ ملے گا۔یعنی مثلاً 100 روپے میں سے مرحوم کی بیوہ کو 12/50 روپے، والدہ کو 16/66 روپے، ہر ایک بیٹی کو 33/33 روپے اور مرحوم کے  ہر ایک بھائی کو 1/38 روپے ملیں گے۔فقط واللہ اعلم
                                                  
عنوان: بھنگ اور افیون کی زراعت کا حکم
سوال: بنج اور افیون کی زراعت کا کیا حکم ہے؟
جواب: بھنگ اور افیون نشہ کی غرض سے  استعمال کرنا حرام ہے، اور مقدارِ نشہ سے کم افیون کا دوا میں استعمال جائز ہے، اور اسی مقصد کے لیے اگر اس کی کاشت اور  خرید و فروخت کی جائے تو اس کی گنجائش ہے، اگر کسی شخص کے بارے میں معلوم ہو کہ وہ اس کو لہو لعب، اور تلہی کے لیے استعمال کرے گا تو  اس کو افیون بیچنا مکروہِ تحریمی ہوگا۔حکومت کی طرف سے افیون اور بھنگ وغیرہ کی کاشت پر پابندی ہے، اور آج کل اس کا عام استعمال  جائز کام میں نہ ہونے کے برابر ہے، لہذا اس کو کاروباری مشغلہ بنانے اور اس کی کاشت کاری سے اجتناب کیا جائے۔ نیز اس کی زراعت سے زمین دیگر فصلوں کے لیے قابلِ زراعت بھی نہیں رہتی، لہٰذا جہاں اس کی کاشت کی وجہ سے غذا کی قلت پیدا ہو تو وہاں خصوصاً اجتناب کیا جائے؛ کیوں کہ غذا دوا سے مقدم ہے۔ (فتاویٰ حضرت الشیخ البنوری، ومفتی ولی حسن ٹونکی رحمہما اللہ)الدر المختار وحاشية ابن عابدين (رد المحتار) (6/ 454):
"(وصح بيع غير الخمر) مما مر، ومفاده صحة بيع الحشيشة والأفيون.  قلت: وقد سئل ابن نجيم عن بيع الحشيشة هل يجوز؟ فكتب لايجوز، فيحمل على أن مراده بعدم الجواز عدم الحل". وفیه أیضاً (6/ 457) :
"(ويحرم أكل البنج والحشيشة) هي ورق القتب (والأفيون)؛ لأنه مفسد للعقل ويصد عن ذكر الله وعن الصلاة (لكن دون حرمة الخمر، فإن أكل شيئاً من ذلك لا حد عليه، وإن سكر) منه (بل يعزر بما دون الحد)، كذا في الجوهرة".  وفیه أیضاً (6/ 391) :
"(و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لاتقوم بعينه بل بعد تغيره، وقيل: يكره؛ لإعانته على المعصية، ونقل المصنف عن السراج والمشكلات أن قوله: ممن أي من كافر، أما بيعه من المسلم فيكره، ومثله في الجوهرة والباقاني وغيرهما، زاد القهستاني معزياً للخانية: أنه يكره بالاتفاق.
(قوله: ممن يعلم) فيه إشارة إلى أنه لو لم يعلم لم يكره بلا خلاف، قهستاني، (قوله: لاتقوم بعينه إلخ) يؤخذ منه أن المراد بما لاتقوم المعصية بعينه ما يحدث له بعد البيع وصف آخر يكون فيه قيام المعصية وأن ما تقوم المعصية بعينه ما توجد فيه على وصفه الموجود حالة البيع كالأمرد والسلاح ويأتي تمام الكلام عليه (قوله: أما بيعه من المسلم فيكره) لأنه إعانة على المعصية، قهستاني عن الجواهر.
أقول: وهو خلاف إطلاق المتون وتعليل الشروح بما مر وقال ط: وفيه أنه لايظهر إلا على قول من قال: إن الكفار غير مخاطبين بفروع الشريعة، والأصح خطابهم، وعليه فيكون إعانة على المعصية، فلا فرق بين المسلم والكافر في بيع العصير منهما، فتدبر اهـ ولايرد هذا على الإطلاق والتعليل المار".  فقط واللہ اعلم
                                                  
عنوان: سودی بینک ملازم کے ساتھ مل کر کمیٹی ڈالنا
سوال: سودی بینک ملازم کے ساتھ مل کر کمیٹی ڈالنا کیسا ہے جو ہر ماہ بعد ایک ممبر کو دی جاتی ہے؟
جواب: کمیٹی ڈالنا  دراصل اپنی رقم ایک متعینہ مدت تک قرض پر دینا ہے، اور بعض صورتوں میں قرض لینا ہے، کہ یک مشت رقم آجانے سے اس کو فائدہ ہوجائے۔  اور ایسے شخص سے قرض لینا جائز نہیں ہے جس کی غالب آمدنی سودی لین دین یا اس طرح کے دیگر ناجائز کاروبار وغیرہ سے حاصل کردہ ہو، اگرچہ وہ شخص آپ کو بلاسود قرض دے؛ لہذا علم ہوتے ہوئے ایسے لوگوں کے ساتھ مل کر کمیٹی نہ ڈالیں۔ "(الحرام ینتقل) أي تنتقل حرمته، وإن تداولته الأیدي وتبدلت الأملاک، ویأتي تمامه قریباً".(وقوله: ولا للمشتري منه) فیکون بشرائه منه مسیئاً؛ لأنه ملکه بکسب خبیث، وفي شرائه تقریر للخبث ویؤمر بما کان یؤمر به البائع من رده علی الحربي؛ لأن وجوب الرد علی البائع إنما کان لمراعاة ملک الحربي ولأجل غدر الأمان، وهذا المعنی قائم في ملک المشتري، کما في ملک البائع الذي أخرجه". (الدرالمختار مع الشامي، کتاب البیوع، باب البیع الفاسد،  ۵/ ۹۸)فقط واللہ اعلم
                                                  
عنوان: کیا مروجہ تکافل سود سے پاک ہے؟
سوال: میں پاک قطر فیملی تکافل کے ایک اچھے عہدے پہ فائز ہوں ہمارا کام لوگوں میں تکافل کا شعور بیدار کرنا اور ان کو سود جیسی غلیظ عادت سے دور رکھنا ہے۔ میرا سوال یہ ہے کہ کیا پاک قطر تکافل کا نظام اسلامی اصولوں کے عین مطابق ہے یا کہیں نا کہیں شک وشبہات کے نکات اب بھی موجود ہیں؟
جواب: ہماری تحقیق کے مطابق مروجہ تکافل مکمل طور پر غیر سودی نہیں ہے؛ لہٰذا مذکورہ ادارے میں ملازمت بھی درست نہیں ہے۔ فقط واللہ اعلممزید تفصیل کے لیے درج ذیل لنک ملاحظہ کیجیے:تکافل ماڈل اور اس کی شرعی خرابیاںپاک قطر تکافل کی پالیسی خریدنا اور اس ادارے میں ملازمت کرنے کا حکم
                                                  
عنوان: فاریکس کے کاروبار کا حکم
سوال: کیا فاریکس کاروبار حلال ہے یا نہیں؟
جواب: فاریکس (forex) کے نام سے بین الاقوامی سطح پرجوکاروبار رائج ہے،اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے۔ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم پائے جانے کی وجہ سے ناجائز ہیں،  وہ شرعی خرابیاں درج ذیل ہیں:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے،  یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔الحاصل تقابض (جانبین سے قبضہ) نہ پائےجانے کی وجہ سے ایسے سودے شرعاً فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے کے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فی صد  لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "(قبضہ سے پہلے فروخت کرنا)، "بیع مضاف الی المستقبل"(مستقبل کی بیع)  اوردیگر وہ شروطِ فاسدہ پائی جاتی ہیں جن کا اوپر بیان ہوا ۔نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔ مذکورہ خرابیوں کی بنیاد پر فاریکس ٹریڈنگ کے ذریعہ پیسہ کمانا جائز نہیں ہے۔فقط واللہ اعلم
                                                  
عنوان: اسٹاک ایکسچینج مارکیٹ میں شیئرز (حصص) کی خرید و فروخت کا شرعی حکم
سوال: اسٹاک مارکیٹ میں حصص کی خرید و فروخت کی شرعی حیثیت کیا ہے؟ سودی بینکوں کے علاوہ کمپنیز میں سرمایہ کاری کا کیا حکم ہے؟
جواب: شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔ بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔ فقط واللہ اعلم
                                                  
عنوان: ادھار فروخت کرنے کی صورت میں کیا قیمت میں اضافہ کرنا جائز ہے؟
سوال: اگر کوئی دکان دار کوئی چیز نقد چار سو روپیہ میں بیچے اور ادھار  ساڑھے چار سو روپیہ میں تو  کیا یہ صحیح ہے؟
جواب: واضح رہے کہ خرید و فروخت کے شرعاً درست ہونے کے لیے  سودا کرتے وقت قیمت متعین کرنا (خواہ قیمت کم طے کرے یا زیادہ) شرعاً ضروری ہے، پس باہمی رضامندی سے نقد فروخت کرنے کی صورت میں کم قیمت اور ادھار فروخت کرنے کی صورت میں زیادہ قیمت متعین کرنا شرعاً درست ہے، بشرطیکہ عقد کے وقت نقد یا ادھار کوئی ایک صورت متعین کردی جائے۔ نیز ادھار فروخت کرنے میں عقد کے صحیح ہونے کے لیے ایک شرط یہ بھی ہے کہ خریدار کی جانب سے قیمت کی ادائیگی میں تاخیر کی صورت میں جرمانہ وغیرہ کے نام سے قیمت میں اضافہ نہ کیا جائے، اور قیمت جلد ادا کرنے کی صورت میں خریدار کے ذمے سے قیمت کم نہ کی جائے، بلکہ جو قیمت عقد کے وقت طے کردی گئی ہو اسی کے مطابق عقد انجام پذیر ہو۔  اگر اس شرط کی خلاف ورزی کی گئی تو سودا  شرعاً درست نہیں ہوگا۔ فقط واللہ اعلم
                                                  
عنوان: بینک اسلامی کو اپنی جگہ کرائے پر دینا
سوال: کیا اسلامی بینک کو اپنی دکان کرائے پر دینا جائز ہے؟ اور اس کی آمدن کو اپنے گزر بسر کے لیے خرچ کرنا جائز ہے؟
جواب: کسی بھی بینک کو (خواہ  مروجہ اسلامی بینک کیوں نہ ہو) اپنی جائیداد کرایہ پر دینا اور کرایہ استعمال میں لانا درست نہیں ہے۔فقط واللہ اعلم
                                                  
عنوان: شوہر، ایک بیٹا اور دو بیٹیوں میں ترکہ کی تقسیم
سوال: میری بیوی کا انتقال ہوئے 5 سال ہوگئے ہیں اور جس گھر میں رہ رہے ہیں وہ میری بیوی کا ہے، مرحومہ اور میر ی تین اولاد ہیں، 2 بیٹیاں اور ایک بیٹا،  مکان کی قیمیت تقریباً 30 لاکھ روپے ہے، برائے مہربانی وراثت کی تقسیم کی راہ نمائی فرمائیں!
جواب: صورتِ مسئولہ میں مرحومہ کے ترکہ کی تقسیم کا شرعی طریقہ یہ ہے کہ مرحومہ کے ترکہ میں  سے اس کے حقوقِ  متقدمہ  یعنی تجہیز و تکفین کے اخراجات نکالنے کے بعد (اگر شوہر نے ادا نہ کیے ہوں)، مرحومہ کے ذمہ   اگر کوئی قرض ہے تو اسے کل ترکہ  میں سے ادا کرنے کے بعد، مرحومہ نے اگر کوئی  جائز وصیت کی ہو تو اسے  ایک تہائی ترکہ میں سے نافذ کرکے  باقی کل منقولہ وغیر منقولہ  ترکہ کو 16 حصوں میں تقسیم کرکے مرحومہ کے شوہر کو 4 حصے، بیٹے کو 6 حصے اور ہر ایک بیٹی کو 3،3 حصے ملیں گے۔یعنی کل مالیت 3000000روپے میں سے مرحومہ کے شوہر کو  750000 روپے، مرحومہ کے بیٹے کو 1125000 روپے اور ہر ایک بیٹی کو  562500 روپے ملیں گے۔نوٹ : مذکورہ تقسیم اس صورت میں ہے جب کہ مرحومہ کے والدین میں سے کوئی حیات نہ ہو۔فقط واللہ اعلم
                                                  
عنوان: بیوہ، دو بیٹیوں اور بھائی میں میراث کی تقسیم
سوال: میرے  نانا اور دادا آپس میں بھائی بھائی تھے جو صرف دو تھے، میرے نانا کی دوبیٹیاں ہیں، بیٹا کوئی نہیں میرے نانا اور دادا کی زمین مشترک ہے، میرے نانا جو دادا سے پہلے فوت ہوچکے تھے، بعد میں دادا فوت ہوگئے، اس کے بعد دادی اور پھر اس کے بعد نانی فوت ہوگئے تو میں یہ جاننا چاہتاہوں کہ اس میں میرے نانا کی بیٹیوں کا کتنا حصہ ہو گا ؟
جواب: صورتِ مسئولہ میں آپ کے ناناکے انتقال کے وقت ان کے موجود ورثاء میں ان کی بیوہ  (آپ کی نانی)، دو بیٹیاں  اور ایک بھائی (دادا)  موجود تھے۔ایسی صورت میں جس قدر زمین میں آپ کے نانا کا حصہ تھا، اس قدر ان کے ورثاء میں تقسیم ہوگا،  اس کا طریقہ یہ ہے کہ مرحوم کے حقوق متقدمہ (تجہیز وتکفین، قرض، وصیت) کی ادائیگی کے بعد کل ترکہ کو 24 حصوں میں تقسیم کرکے مرحوم کی بیوہ (آپ کی نانی) کو تین حصے، ہر ایک بیٹی کو آٹھ آٹھ حصے، اور مرحوم کے بھائی (آپ کے دادا) کو پانچ حصے ملیں گے۔یعنی مثلاً 100 روپے میں سے مرحوم کی بیوہ کو 12.5، ہر ایک بیٹی کو 33.33 ، اور بھائی کو 20.83 روپے ملیں گے۔بعد ازاں نانی کے انتقال کے بعد ان کا حصہ ان کے ورثاء میں تقسیم ہوگا، اور دادا کے انتقال کے بعد ان کا حصہ ان کے ورثاء میں تقسیم ہوگا، جس کی تفصیل کسی قریبی دارالافتاء سے رجوع کرکے معلوم کرلیں۔ فقط واللہ اعلم
                                                  
عنوان: فروخت کنندہ کا خریدار کو قیمتِ خرید غلط بتاکر چیز مہنگی خریدنے پر تیار کرنے کا حکم اور جائز منافع کی حد
سوال: ایک شخص جو مارکیٹ سے لیپ ٹاپ یا کمپیوٹر خریدتا ہے،  پھر انہیں اپنی دکان سے فروخت کرتا ہے،  مثال کے طور پر لیپ ٹاپ کی مالیت 30 ہزار ہے۔ گاہک کو اگر کہا جائے کہ یہ 30  ہزار کا مجھے ملا ہے، آپ 31  ہزار دے دیں۔ تو گاہک 1000 منافع تو دور 100  تک دینے کو راضی نہیں ہوتا۔ جب کہ اگر جھوٹ بولا جائے تو یہی گاہک 30  ہزار مالیت کے لیپ ٹاپ پر 5  سے 10  ہزار تک زائد دینے کو بخوشی تیار ہوتا ہے۔ مسئلہ یہ ہے کہ منافع کتنا رکھا جائے؟ اور قیمت کیسے بتائی جائے کہ دکان دار کو اس کی محنت مشقت خواری پر جائز منافع بھی ملے، گاہک کو تشفی بھی ہو،  اور کل قبر و حشر میں پکڑ بھی نہ ہو؟
جواب: جھوٹ بول کر اور گاہک کو دھوکا دے کر نفع کمانا جائز نہیں ہے، یعنی گاہک کو قیمتِ خرید زیادہ بتاکر چیز مہنگی خریدنے پر راضی کرنا جھوٹ  ہونے کی وجہ سے ناجائز ہے، اور جتنی آمدن جھوٹ اور دھوکے سے حاصل ہو وہ حلال بھی نہیں ہے۔ ہرگاہک کو قیمت بتانا بھی ضروری نہیں ہے، قیمتِ خرید بتائے بغیر بائع (فروخت کرنے والا) جتنا بھی مناسب نفع رکھنا چاہے رکھ سکتا ہے، اس لیے کہ  شریعتِ  مطہرہ میں عمومی احوال میں (یعنی غلہ وغیرہ کی قلت وغذا کا بحران نہ ہو تو طعام کے علاوہ دیگر اشیاء کے) منافع کی کوئی حد  مقرر نہیں ہے، باہمی رضامندی سے جس قیمت پر سودا ہوجائے وہ جائز ہے، تاہم مسلمان کی خیر خواہی کا جذبہ ملحوظ رہنا چاہیے، اس لیے کسی سادہ لوح گاہک کو اتنی قیمت لگاکر فروخت کرنا جس میں دھوکے کا پہلو آتاہو درست نہیں ہے۔ اور اگر کوئی گاہک قیمتِ خرید بتانے پر اصرار  کرے (جیساکہ بیعِ مرابحہ میں خریدار اسی اعتماد پر سودا کرتاہے) تو اسے بجائے یوں کہنے کے  ’’ میں نے اتنے میں خریدا ہے‘‘ یوں کہہ سکتے ہیں کہ ’’مجھے اتنے میں پڑا ہے‘‘، اور اس صورت اصل قیمتِ خرید کے ساتھ ان اشیاء کے لانے کا کرایہ، دکان کا کرایہ وغیرہ دیگر اخراجات شامل کرکے جو اس کی قیمت بن رہی ہو وہ بیان کی جاسکتی ہے۔الدر المختار وحاشية ابن عابدين (رد المحتار) (5/ 135):"(ويضم) البائع (إلى رأس المال) (أجر القصار والصبغ) ... (ويقول: قام علي بكذا، ولايقول: اشتريته)؛ لأنه كذب، وكذا إذا قوم الموروث ونحوه أو باع برقمه لو صادقا في الرقم فتح".درر الحكام في شرح مجلة الأحكام (1/ 124):"(المادة 153) الثمن المسمى هو الثمن الذي يسميه ويعينه العاقدان وقت البيع بالتراضي سواء كان مطابقاً للقيمة الحقيقية أو ناقصاً عنها أو زائداً عليها".فقط واللہ اعلم
                                                  
عنوان: ایک کروڑ کی تقسیم بیوہ، چار بیٹوں اور دو بیٹیوں کے درمیان
سوال: مبلغ ایک کروڑ کی رقم مندرجہ ذیل پس ماندگان میں تقسیم فرمائیں:ایک بیوہ، دو بیٹیاں، چار بیٹے زندہ۔مرحوم کی ایک بیٹی ان کی زندگی میں 8سال پہلے انتقال کرگئی تھی، اس کی اولاد بھی نانا کی وراثت میں حصہ دار ہو گی ؟
جواب: ایک کروڑ روپے ایک بیوہ، چار بیٹوں اور دو بیٹیوں کے درمیان تقسیم کرنے کا شرعی طریقہ یہ ہے کہ ایک کروڑ روپے میں سے بارہ لاکھ پچاس ہزار (۱۲۵۰۰۰۰ ) روپے مرحوم کی بیوہ کو، سترہ لاکھ پچاس ہزار (۱۷۵۰۰۰۰ ) روپے مرحوم کے ہر ایک بیٹے کو اور آٹھ لاکھ پچھتر ہزار (۸۷۵۰۰۰ ) روپے مرحوم کی ہر ایک زندہ بیٹی کو ملیں گے۔مرحوم کی جو بیٹی  مرحوم کی زندگی میں ہی انتقال کر گئی تھی اس بیٹی یا اس کی اولاد کا مرحوم کے ترکہ میں شرعاً حصہ نہیں ہے۔ فقط واللہ اعلم
                                                  
عنوان: ایزی پیسہ اکاؤنٹ سے پیسہ منتقل کرنا یا اکاؤنٹ میں رقم رکھنا
سوال: ایزی پیسہ سے پیسے بھیجنا  یا ایزی پیسہ اکاؤنٹ میں پیسے رکھنا جائز ہے؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ مذکورہ بالا تفصیل تو ’’ایزی پیسہ اکاؤنٹ ہولڈر‘‘ کے اعتبار سے ہے۔ اگر کوئی شخص خود ایزی پیسہ اکاؤنٹ نہ کھولے، بلکہ کسی دکان یا فرنچائز سے ایزی پیسہ کے ذریعے اپنی رقم دوسرے شہر منتقل کرے تو کسٹمر کے لیے رقم منتقل کرنے کی اجازت ہوگی، بشرطیکہ جتنی رقم منتقل کرنی ہو وہ مکمل منتقل ہو اور خدمات مہیا کرنے کے عوض دکان دار جداگانہ طور پر مناسب اجرت وصول کرلے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا". (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: NRFC مائیکرو فائنانس بینک سے گاڑی خریدنا
سوال: NRFCمائیکرو فائنانس بینک ہے،  اور اسلامی سسٹم کا دعوی کرتے ہیں۔ اس سے میں ایک گاڑی خرید رہا ہوں 900,000 روپے میں ۔ 20 فیصد روپے ابھی ادا کروں گا جب کہ باقی 80 فی صد 3 سال میں 2 لاکھ کرایہ کے ساتھ ادا کروں گا ۔ تو کیا یہ ڈیل اسلامی نقطہ نظر سے میرے لیے حلال ہے یا حرام؟ کرایہ کے دو لاکھ روپے 9 لاکھ کل قیمت میں شامل ہیں۔
جواب: صورتِ مسئولہ میں مذکورہ طریقہ کے مطابق گاڑی لینا شرعاً جائز نہیں ہے؛  تاحال ملک کے  کسی بھی  بینک کا طریقہ ( خواہ روایتی بینک ہو یا مروجہ اسلامی بینک ہو)اکثر  جید اور مقتدر علماءِ کرام کے نزدیک شریعت کے اصول کے مطابق نہیں ہیں، لہذا کسی بھی قسم کے بینک سے تمویلی معاملات جائز نہیں ہیں۔تفصیل کے لیے  "مروجہ اسلامی بینکاری" (تجزیاتی مطالعہ، شرعی جائزہ، فقہی نقد وتبصرہ) ( مکتبہ بینات، جامعہ علوم اسلامیہ علامہ بنوری ٹاؤن کراچی) کا مطالعہ کرلینا چاہیے۔ فقط واللہ اعلم
                                                  
عنوان: سرکاری ملازم کا اضافی کمائی سے چھوٹے بھائی کو ہدیہ کرنا
سوال: میرے بھائی نے والد صاحب کے کہنے پر ایک مکان میں میرا نام ڈال دیا. جس میں میں نے کوئی پیسہ نہیں دیا تھا. اس وقت میں طالب علم تھا. میرا بھائی گورنمنٹ کا ملازم ہے، جہاں سے وہ تنخواہ کے علاوہ اوپر سے بہت زیادہ پیسے کماتاہے. جب مجھے اس باریکی کا پتا چلا تو میں نے بھائی کو اور سب گھر والوں کو کہا کہ اپنا مکان اپنے نام کروا لو، لیکن وہ بولا نہیں، یہ اب تمہاری چیز ہے، میں واپس نہیں لیتا. اب والد صاحب کا بھی انتقال ہو گیا ہے اور اب وہ مکان نیلام ہو گیا ہے،  کیا اس مکان سے ملنے والی رقم میرے لیے حلال و جائز ہے؟
جواب: مذکورہ صورت میں آپ کے والد یا آپ کے بھائی میں سے  جس نے مذکورہ گھر خریدا تھا ، یہ ان  کی طرف سے آپ کے لیے تحفہ تھا، اگر والد کی طرف سے تھا اور آپ نے ان کی زندگی میں اس پر مکمل قبضہ نہیں  کیا تھا تو یہ گھر والد کی وراثت کا حصہ ہے، اگر تمام ورثاء بخوشی آپ کو دیں تو آ پ لے سکتے ہیں، ورنہ آپ کا اس میں اپنی وراثت کے بقدر حصہ ہے۔ اور اگر کاغذات میں نام کرانے کے ساتھ ساتھ والد صاحب نے اپنی زندگی میں آپ کو مکمل قبضہ واختیار دے دیا تھا تو مذکورہ مکان آپ کی ملکیت شمار ہوگا۔اور اگر آپ کے بھائی نے خرید کر آپ کو تحفہ دیا ، تو اگر ان کی اکثر کمائی حلال ہے، یا اس مکان کی قیمت انہوں نے حلال آمدن سے ادا کی ہو تو آپ اس گھر کی رقم  لے سکتے ہیں، ورنہ (بھائی کی اکثر آمدن حرام ہو یا متعینہ طور پر انہوں نے یہ مکان حرام رقم سے لیا ہوتو) یہ مکان آپ کے لیے لینا جائز نہیں تھا، اگر وہ مکان بیچ دیا گیا ہے تو اس کی قیمت ثواب کی نیت کے بغیر کسی مستحقِ زکات شخص کو دے دی جائے۔ فقط واللہ اعلم
                                                  
عنوان: کوئی جگہ بیچ کر اس سے انکار کرنے کا حکم
سوال: پانچ لوگوں کی ایک مشترکہ جگہ تھی, ان میں سے ایک نے ان سے وہ جگہ ادھار خرید لی،  سب معاملات طے ہوگئے وقت وغیرہ،  بعد میں تین نے انکار کر دیا کہ ہم نہیں بیچ رہے، ہم تو مہنگی بیچیں گے یا یہ کہ ہم بیچتے ہی نہیں۔ اس صورت میں کیا حکم ہوگا؟
جواب: صورتِ مسئولہ میں جب تمام شرکاء نے  مذکورہ جگہ اپنے ایک شریک کو بیچ دی تو ایسا کرنے سے وہ جگہ تمام شرکاء کی ملکیت سے نکل گئی اور وہ  ایک شریک اس جگہ کا مالک بن گیا، اس کے بعد کسی کو اس بات کی اجازت نہیں کہ وہ خریدار کی رضامندی کے بغیر اس معاملہ کو فسخ کرے،  ہاں! اگر خریدار اُس  جگہ کو  واپس کرنے پر راضی ہو جائے  تو واپس کی جا سکتی ہے، وگرنہ اس کی رضامندی کے بغیر دیگر شرکاء کا بیچنے سے انکار کرنا شرعاً معتبر نہیں۔الفقه الإسلامي وأدلته (5/ 56):
"حكم العقد: هو الغرض والغاية منه، ففي عقد البيع: يكون الحكم هو ملكية المبيع للمشتري وملكية الثمن للبائع". فقط واللہ اعلم
                                                  
عنوان: نیشنل بینک آف پاکستان کے اسلامک میوچول فنڈ کا حکم
سوال: کیا میں نیشنل بینک آف پاکستان کے اسلامک میوچول فنڈ لے سکتا ہوں؟
جواب: ہماری معلومات اور تحقیق کے مطابق اسلامک میوچل فنڈز میں سرمایہ کاری کرنا اور اس پر نفع حاصل کرنا جائز نہیں ہے۔ فقط واللہ اعلم
                                                  
عنوان: مغربی ممالک میں بذریعہ بینک گھر خریدنا
سوال: میں سپین میں رہتا ہوں، جہاں ہم مسلمان اقلیت میں ہیں, جس کے بعد ظاہر ہے یہاں کا مالیاتی نظام بھی مکمل طور انٹرسٹ کی بنیاد پر قائم ہے، ہم مسلمان اپنا کوئی الگ نظام قائم نہیں کر سکتے، ایسے میں اس معاشرے میں گھر دوکان یا کوئی بھی ایسی بنیادی سہولت کے لیے  بنک سے لین دین کے علاوہ کوئی اور آپشن موجود نہیں، ایسے میں کیا ہم گھر کے لیے اس بنکنگ نظام کی سہولت سے فائدہ حاصل کرسکتے ؟ اور یہ سہولت یعنی گھر خریدنے کے لیے  قرض سے خریدا مکان اگر ہم صرف رہنے کے لیے حاصل کر لیں اور وقت کے ساتھ بڑھتی قیمت یا اس کو ایک مخصوص مدت کے بعد بیچ کر فائدہ حاصل نہ کریں، صرف اور صرف اپنے رہائشی بندوبست کی ضروت کو پورا کریں تو کیا یہ جائز ہے؟ جب کہ یہاں یہ صورتِ حال ہے کرایہ اگر 600 یورو ہے تو خرید کردہ مکان کی قسط 300 اور یہ 600 جو ہم سے وصول کر رہاہے وہ بھی اسی سود کی قسط ادا کر رہاہے!
جواب: بینک سے قرضہ لے کر گھر کی خریداری اور قرضہ کی اصل رقم سے زائد رقم کی ادائیگی سود ہے ؛ لہٰذا مذکورہ بالا معاملہ سود پر مشتمل ہونے کی وجہ سے ناجائز و حرام ہے، مسلمانوں کو چاہیے کہ بینک سے قرضہ لے کر گھر خریدنے کے بجائے شریعتِ اسلامیہ کے اصولوں کے مطابق جائز طریقہ اختیار کرنے کی کوشش کریں، مثلاً: بینک کی انتظامیہ سے بات کی جائے کہ اگر بینک مطلوبہ گھر  اصل مالک سے پہلے خود خریدلے (بایں معنیٰ کہ وہ بینک کی ضمان میں آجائے)، پھر وہ گھر  متعین نفع کے اضافہ کے ساتھ قسطوں پر آپ کو فروخت کردے، (اس طور پر کہ قسط کی تاخیر کی صورت میں مقررہ مجموعی رقم پر اضافہ نہ ہو) پس اس طریقہ سے اگر بینک سودا کرنےپر تیار ہوجاتا ہے تو آپ اسپین میں ضرورت کا گھر  یا دوکان و دیگر اشیائے ضرورت خریدسکتے ہیں۔  غیر مسلم ممالک میں بھی سودی لین دین کی اجازت نہیں ہے۔ فقط واللہ اعلم
                                                  
عنوان: فلموں کی ترویج میں شرکت کا حکم
سوال: میرا ایک ہی بیٹا ہے چوبیس سال کا. اس کا سوشل میڈیا مارکیٹنگ کا بزنس ہے. اس کے بہت سارے کلائنٹ ہیں جس میں ایک کلائنٹ کیپری سینیما ہے.  فلموں کی مارکیٹنگ اور شیڈیول وغیرہ یہ سب بھی کرتے ہیں، اس کے علاوہ اب شارٹ فلم بھی بنانا شروع کر دی ہے. کیا اس قسم کے کاموں سے آنے والی آمدنی حلال ہے؟
جواب: فلموں کا کام کرنا یا اس کی ترویج میں حصہ لینا جائز نہیں اور نہ ہی اس کی آمدنی حلال ہے، پس اگر بیٹےکا اکثر کام اسی قسم کا ہے تو آپ کے لیے اس کی آمدنی استعمال کرنا حلال نہیں ہے۔ اور بیٹے کے لیے بہرصورت فلمی کی ترویج میں معاونت کرنا اور اس کا معاوضہ لینا جائز نہیں ہے۔ {ومن الناس من یشتری لهو الحدیث لیضل عن سبیل الله بغیر علم ویتخذها هزوا اولئک لهم عذاب مهین} [لقمان:6]ترجمہ: اور لوگوں میں سے بعض وہ ہیں جو باطل قسم کی باتیں خریدتے ہیں تاکہ گم راہ کریں اللہ کی راہ سے بغیر علم کے، اور اسے (اللہ کے راستے کو) مذاق بناتے ہیں، یہی لوگ ہیں جن کے لیے رسوا کن عذاب ہے۔{ان الذین یحبون ان تشیع الفاحشة فی الذین اٰمنوا لهم عذاب الیم فی الدنیا والاٰخرة}  [النور:19]ترجمہ: بے شک جو لوگ چاہتے ہیں کہ ایمان والوں کے درمیان بے حیائی پھیل جائے، ان کے لیے درد ناک عذاب ہے دنیا اور آخرت میں۔ "آکل الرباء وکاسب الحرام لو أهدی إلیه أو أضافه وغالب ماله حرام، لایقبل ولا یأکل مالم یخبره أن ذلک المال أصله حلال ورثه أو استقرضه، وإن کان غالب ماله حلالاً لا بأس بقبول هدیته والأکل منها، کذا في الملتقط". (الهندیة: ۵/۳۴۳)فقط واللہ اعلم
                                                  
عنوان: فوت شدہ شخص کے قرضہ کی ادائیگی کا طریقہ
سوال: کیا کہتے ہیں مفتیانِ کرام کہ کسی فوت شدہ مقروض شخص کے قرض کی ادائیگی کیسے کی جائے؟
جواب: فوت شدہ مقروض شخص نے اگر کوئی ترکہ چھوڑا ہو تو اس ترکہ کی تقسیم سے پہلے اس میں سے مرحوم کا قرضہ ادا کیا جائے گا چاہے ترکہ سارا کا سارا قرض کی ادائیگی میں خرچ ہوجائے، لیکن اگر مرحوم کے ترکہ سے قرض کی ادائیگی مکمل طور پر نہ ہوسکے تو اس صورت میں اگر   مرحوم کے ورثاء یا کوئی دوسرا شخص تبرعاً اس کا قرضہ اپنی طرف سے ادا کردے تو یہ مرحوم پر بہت بڑا احسان ہوگا اور ایسا کرنے سے  مرحوم کا قرض ادا ہوجائے گا ۔ فقط واللہ اعلمنوٹ: مذکورہ جواب اصولی ہے، اگر میت کے قرض کے حوالے سے کسی خاص جزئیے سے متعلق سوال کا جواب مقصود ہے تو وضاحت کے ساتھ دوبارہ سوال ارسال کیجیے، اس کے مطابق جواب جاری کردیا جائے گا۔
                                                  
عنوان: تکافل ماڈل اور اس کی شرعی خرابیاں
سوال: آپ کی وساطت سے آج کل رائج تکافل کے بارے میں کُچھ سوالات کرنا چاہتا ہوں،  امید ہے جواب دے کرمطمئن کریں گے۔تکافل کا وقف فنڈ نقد رقم کی شکل میں ہوتا ہے اور تکافل کے حامی افراد کی جانب سے کہا جاتا ہے کہ بوقتِ وقف، رقم کی مقدار کا تعین کیا گیا تھا اور مارکیٹ میں سرمایہ لگانے کی صورت میں جب منافع سمیت رقم واپس آتی ہے تو وہی مقرر شدہ رقم وقف رہتی ہے۔ براہِ مہربانی وضاحت فرمائیے گا کہ ایسے وقف کی نوعیت کیا ہو سکتی ہے؟  تکافل کے حامی افراد کا کہنا ہے کہ تکافل آپریٹر کو یہ جاننے کی ضرورت نہیں کہ کلائینٹ کا مال حرام ہے یا نہیں؟ البتہ اگر یہ معلوم ہوتا ہے کہ پوری یا غالب آمدن حرام ہے تو ایسے کلائینٹ کے ساتھ کام نہیں کرنا چاہیے۔ جاننا چاہتا ہوں کہ ایک کارپوریٹ کلائینٹ جو سٹاک مارکیٹ میں رجسٹر ڈ ہے، جس کے شیئرز کی قیمت مارکیٹ میں کاروبار کا باعث بنتی ہے ، اُسے یہ کہنا درست ہو گا کہ حرام ، جس کا اندازہ نہ ہو، استعمال کیا جا سکتا ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، مروجہ انشورنس کے متبادل کے طور بعض  حضرات  نے  ”تکافل “ کے نام سے ایک نظام متعارف کرایا ہے، جس کی بنیاد  ان کے بقول  انہوں نے  وقف کے قواعد  پر  رکھی ہے۔اس کا طریقہ یہ ہوتاہے کہ  چند افراد مل کر ایک کمپنی قائم کرتے ہیں، پھر نقود کی کچھ مقدار وقف کر کے وقف فنڈ قائم کرتے ہیں، چنانچہ تکافل پالیسی اختیار کرنے والے ہر قسم کے تکافل کے اعتبار سے ماہانہ فیس جمع کرواتے ہیں، جس کا ایک حصہ وقف فنڈ میں ڈال دیا جاتا ہے، اور ایک حصہ تجارت میں لگایا جاتا ہے،وقف فنڈ میں ڈالا جانے والا حصہ اس پالیسی ہولڈر کی ملکیت سے نکل کر وقف فنڈ کی ملکیت میں داخل ہو جاتا ہے، دوسری طرف فنڈ قائم کرنے والے فنڈ کے مصارف( یعنی:موقوفٌ علیہم)کے لیے شرائط نامہ مرتب کرتے ہیں کہ پالیسی ہولڈر جب فنڈ کو اتنا چندہ دے گا تو بوقتِ ضرورت اُس کی اِس فنڈ سے اتنی مقدار میں مدد کی جائے گی، اور جب اِتنی مقدار میں چندہ دے گا تو اُس کی اِس فنڈ سے اِتنی مدد کی جائے گی۔ نیز ابتداءً وقف فنڈ قائم کرنے والے خود اپنا بھی تکافل کرواتے ہیں اور اپنی ہی وضع کردہ شرائطِ وقف کے تحت خود بھی مالِ موقوفہ کے فوائد سے منتفع ہوتے ہیں۔اکثر جید اور متقدر علماء  تکافل کے نظام کو  شریعت کے مطابق نہیں سمجھتے ، ان کے بقول اس نظام میں وقف کے  قواعد کی مکمل رعایت نہیں کی جاتی ،   ذیل میں  (اس بات سے قطع نظر کرتے ہوئے کہ تکافل آپریٹر کے لیے کلائنٹ کے مال کے حلال یا حرام ہونے کی جان کاری ضروری ہے یا نہیں) اس نظام کی چند بنیادی خامیوں کا ذکر کیا جاتا ہے:       1۔۔  مروجہ تکافل میں ابتداءً  وقف فنڈ قائم کرنے والے خود اپنا بھی تکافل کرواتے ہیں، اور اپنی ہی وضع کردہ  شرائطِ وقف کے تحت اپنے ہی موقوفہ مال سے  فوائد اٹھاتے ہیں ، جب کہ  نقود کا وقف بذاتِ خود  محلِ نظر ہے، اگر تعامل کی وجہ سے اسے درست مان بھی لیا جائے  تو نقود کا وقف کرنے والا  خود اپنی  وقف کردہ منقولی  شے (نقود  وغیرہ) سے نفع نہیں اٹھاسکتا،  یعنی منقولی اشیاء میں ”وقف علی النفس “ درست نہیں ہے۔         2۔۔  دوسری خرابی اس نظام میں یہ ہے کہ  یہاں پر عقد کی نسبت  کمپنی (شخصِ قانونی) کی طرف ہوتی ہے، جوکہ ایک فرضی اور معنوی چیز ہے، خارج میں اس کا کوئی وجود نہیں  ہے، جب کہ عقد کرنے والوں کا عاقل، بالغ ہونا ضروری  ہے، اور ظاہر ہے کہ شخصِ قانونی میں ان صفات کا پایا جانا ممکن نہیں ہے،  جس کی بنا پر تمام معاملات حقیقت میں کمپنی کے ڈائریکٹر ہی سرانجام دیتے ہیں ، چناچہ وہ ڈائریکٹر جب ایک  شخصِ قانونی (وقف فنڈ) کو ”رب المال“ اور دوسرے شخصِ قانونی  (کمپنی)  کو ”مضارب“ بناتے ہیں، اس حال میں کہ دونوں کہ متولی وہ خود ہوتے ہیں تو  نفس الامر اور حقیقت میں وہ خود عقد کے دونوں  پہلو ”رب المال“ اور ”مضارب“ بنتے ہیں ، اس لیے کہ ڈائریکٹر حضرات ہی  کمپنی اور  وقف فنڈ کی نمائندگی کرتے ہیں ، گویا وہ یوں کہتے ہیں کہ  (وقف فنڈ کی طرف سے)  ہم مالِ مضاربت کے لیے دیتے ہیں ، اور (کمپنی کی طرف سے) ہم  مالِ مضاربت کے لیے وصول کرتے ہیں ، دوسری طرف عام  طور پر  ان ڈائریکٹرز ہی کو کمپنی کہا جاتا ہے،  نتیجۃً  ایک ہی فرد (حقیقی) خود ہی رب المال ٹھہرا اور خود ہی مضارب، جوکہ شرعاً درست نہیں ہے۔ 3۔۔ تیسری خرابی اس نظام میں  یہ ہے کہ  چندہ کی رقم وقف کی ملکیت ہے اور شریعت کی رو سے   اس رقم کا مالک کو واپس کرنا جائز نہیں ہے،  نہ کل کی واپسی نہ ہی جز کی واپسی،  بلکہ  اس رقم کو وقف کی طرح   صرف وقف  کے مصالح اور مقاصد میں خرچ کیا جاسکتا ہے،  ایسی کوئی صورت نہیں کہ متولی، وقف کی ملکیت   واقف  کو واپس کردے،  یا چندہ دہندہ اس کو واپس لے لے،  جب کہ تکافل میں چندے کی رقم چندہ دہندگان کو مختلف  ناموں سے واپس کی جاتی ہے، جس کی شریعت میں کوئی نظیر نہیں  ہے۔         4۔۔ چوتھی خرابی اس نظام میں  یہ ہے کہ اسلام کے نظامِ  کفالت کی بنیاد  خالص تبرع پر ہے،  جیسا کہ رفاہی اور خیراتی ادارے یہ کام انجام دے رہے ہیں، جب کہ مروجہ  تکافل میں پالیسی ہولڈر اور وقف فنڈ کے درمیان ہونے والا عقد،  عقدِ معاوضہ کی حیثیت رکھتا ہے،  تو جس طرح انشورنس  عقدِ معاوضہ ہونے کی وجہ سے  سود ، قمار اور غرر جیسے مہلک گناہوں کا مجموعہ تھا،  اسی طرح تکافل میں بھی یہی خرابیاں پائی جاتی ہیں ۔             لہذا کسی بھی مروجہ تکافل کمپنی  ے ساتھ بھی  کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیاہوتو ختم کروالیا جائے، نیز تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔مزید تفصیل کے لیے  کتاب ”مروجہ تکافل اور شرعی وقف‘‘  اور  کتاب ”مروجہ تکافل کا فقہی جائزہ“ کا مطالعہ مفید رہے گا۔باقی شریعت کا عمومی ضابطہ یہ ہے کہ چندہ وصول کرنے والے کے ذمے چندہ دہندہ کی آمدن کے حلال یا حرام ہونے سے متعلق تحقیق اور تجسس لازم نہیں ہے، ظاہرِ حال پر اعتماد کرتے ہوئے وقف فنڈ میں عطیات کی وصولی کی جاسکتی ہے۔ البتہ علم ہو یا قرائن سے اندازا ہو کہ چندہ دہندہ کا کل مال یا غالب مال حرام ہے تو اسے وقف فنڈ یا عطیات و نفلی صدقات کے مصارف میں وصول کرنا اور استعمال کرنا جائز نہیں ہوگا۔فقط واللہ اعلم
                                                  
عنوان: ایزی پیسہ اکاؤنٹ میں مطلوبہ رقم پر ملنے والی سہولیات
سوال: کیا  ایزی پیسہ اکاؤنٹ میں مطلوبہ رقم پر ملنے والی سہولیات  سب سود کے زمرے میں آتی ہیں  یانہیں؟  اس پر ملنے والے کیش بیک کی سہولت اور روزانہ کے فری منٹ وغیرہ کا حکم کیا ہے؟
جواب: ’’ایزی پیسہ اکاؤنٹ ‘‘  ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ فقط واللہ اعلم
                                                  
عنوان: غیر شادی شدہ مرد کے ترکہ کی تقسیم کا طریقہ ( جب کہ والدین بھی زندہ نہ ہوں)
سوال: غیر شادی شدہ مرد کاترکہ اس کے زندہ بہن بھائیوں میں کیسے تقسیم ہوگا جب کہ اس کے والدین پہلے فوت ہو چکے ہوں؟  اور کیا پہلے سے فوت شدہ حقیقی بہن بھائی کی اولاد کو  حصہ ملے گا?اگر ملے گا تو کتنا ملے گا؟
جواب: غیر شادی شدہ مرد جس کے والدین بھی فوت ہوچکے ہوں اس کا ترکہ حقیقی بہن بھائیوں کی موجودگی میں صرف اس کے ان حقیقی بہن بھائیوں کو ملے گا جو اس کی وفات کے وقت زندہ تھے،اس کے جو بہن بھائی اس کی وفات سے پہلے فوت ہو چکے ہوں ان کا یا ان کی اولاد کا اس کے ترکہ میں کوئی حق نہیں ہے، ترکہ کی تقسیم کا شرعی طریقہ یہ ہوگا کہ  سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو  تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو بہن بھائیوں میں اس طرح تقسیم کیا جائے کہ ہر بھائی کو بہن کے مقابلہ میں دوگناہ حصہ ملے۔ فقط واللہ اعلم
                                                  
عنوان: دو بھائیوں اور ایک بہن کے درمیان ۳۸۳۰۰۰ روپے کی تقسیم کا طریقہ
سوال: کل رقم 383000 (تین لاکھ تراسی ہزار) ہے، تین افراد میں تقسیم کرنی ہے، دو مرد ایک عورت (تینوں بہن بھائی ہیں )تیں لاکھ تراسی ہزار میں سے بہن کا کتنا حصہ بنتا ہے؟
جواب: اگر مذکورہ رقم ان بہن بھائیوں کے والد یا والدہ کی میراث کے حصے کی رقم ہے تو اس رقم کو ان دو بھائیوں اور ایک بہن کے درمیان تقسیم کرنے کا طریقہ یہ ہے کہ تین لاکھ تراسی ہزار روپے میں سے ایک لاکھ ترپن ہزار دو سو ( ۱۵۳۲۰۰ ) روپے ہر ایک بھائی کو اور چھہتر ہزار چھ سو (۷۶۶۰۰) روپے بہن کو ملیں گے۔ فقط واللہ اعلم
                                                  
عنوان: جھوٹا الزام لگا کر کسی کے پیسے غصب کرلیے توکیا کرے؟
سوال: میرا یہ سوال ہے کہ  میں ایک آدمی کے ساتھ کام کرتا تھا، اس کی دوکان میں کیشئیر تھا، اس وقت میرے پاس اپنا پیسا تھا، ایک دن اس نے میرے اوپر جھوٹا الزام لگایا اور میرا پیسا روم سے اٹھا دیا، اور اس کے پاس کوئی ثبوت نہیں، ابھی مجھے  کیا کرنا چاہیے؟ میں مسافر ہوں  ملیشیا سے ۔
جواب: اگر واقعۃً آپ کے پاس اپنی رقم تھی اور آپ کے پاس اس کا ثبوت بھی ہے تو قانونی چارہ جوئی کرکے اپنا حق وصول کریں۔ نیز اللہ تعالیٰ سے مسلسل دعا جاری رکھیں، "حَسْبِيَ اللهُ وَنِعْمَ الْوَکِیْلُ نِعْمَ الْمَوْلیٰ وَنِعْمَ النَّصِیْرُ، لَاحَوْلَ وَلَاقُوَّةَ إِلَّا بِاللّٰهِ الْعَلِيِّ الْعَظِیْمِ" کا کثرت سے ورد کریں۔ فقط واللہ اعلم
                                                  
عنوان: کیا گھریلو بجلی سے کمرشل کام کرنے کی صورت میں کمائی حرام ہوگی؟
سوال: گھریلو بجلی پر صنعت کاری کرنا کیسا ہے؟  یعنی گھر میں کوئی مشین لگا کر کچھ بھی بنانا اور اس سے ہونے والی کمائی کا حکم کیا ہے؟  مثال گھریلو استعمال کے لیے بجلی فی یونٹ 6 روپے، جب کہ کمرشل استعمال کے لیے بجلی 26روپے فی یونٹ؟
جواب: صورتِ مسئولہ میں اگر ایسا کرنا قانوناً جرم ہو تو اس سے اجتناب کرنا ضروری ہے۔  تاہم اگر کسی نے گھریلو بجلی سے کوئی مال تیار کرکے فروخت کردیا ہو تو اس سے حاصل ہونے والی آمدنی حرام نہیں ہوگی۔ فقط واللہ اعلم
                                                  
عنوان: موبائل سم میں ایڈوانس بیلنس لینے کا حکم
سوال: بیلنس ایڈوانس لینا جائز ہے یا نہیں؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہےاور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلم
                                                  
عنوان: بیوہ دو بیٹوں میں میراث کی تقسیم
سوال: ایک شخص فوت ہو جائے اور اس کے دو بیٹے ہیں, اور ایک بیوہ۔  ان میں میراث کس طرح تقسیم کی جائے گی؟  کیا باقی رشتہ دار بھی میراث میں شریک ہیں یا نہیں ؟
جواب: اگرمرحوم کے والدین حیات نہ ہو ں تو مرحوم کے ترکہ کا ساڑھے بارہ فی صد  (12.5)بیوہ کو  ملے گا، اور باقی ترکہ دونوں بیٹوں کے درمیان برابر تقسیم ہوگا۔باقی رشتہ دار وں کاترکہ میں حق نہیں ہے۔ اگر والدین دونوں یا کوئی ایک موجود ہو تو ان کا بھی حصہ ہوگا، اس صورت میں بیٹوں کے حصے میں فرق ہوگا۔ فقط واللہ اعلم
                                                  
عنوان: ایزی پیسہ ایپلیکشن کے ذریعے ملنے والی سہولیات
سوال: ایک ایپ ہے ”ایزی پیسہ“،  جس کے انسٹال کرنے پر "150" والا پیکج "80"روپے میں ہو جاتا ہے، اسی طرح ایزی لوڈ کرنے پر پچاس فی صد خرچ ہوتے ہیں۔ اس سے مذکورہ فوائد حاصل کرنا کیسا ہے؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، telenor micro-financing bank ، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی "ایزی پیسہ اکاؤنٹ"  کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ فقط واللہ اعلمنوٹ: ہماری معلومات کے مطابق ’’ایزی پیسہ اکاؤنٹ‘‘ اور ’’ایزی پیسہ ایپ‘‘  کا طریقہ کار  یک ساں ہے، اگر ’’ایزی پیسہ ایپ‘‘ کی شرائط و ضوابط میں فرق ہو تو دوبارہ وضاحت تفصیلاً ارسال کرکے جواب معلوم کرسکتے ہیں۔
                                                  
عنوان: مخصوص رقم جمع کرنے کی شرط کے بغیر جاز کیش کا اکاونٹ کھلوانے کی بنیاد پر ملنے والا نفع
سوال: اگر صرف جاز کیش کا اکاؤنٹ کھلوانے کی بنیاد پرکچھ  انعامات ملیں تو ان انعامات کا کیا حکم ہے؟  یاد رہے کہ کوئی رقم جمع نہیں کرائی ہے؟
جواب: اگر واقعۃً  جاز کیش اکاؤنٹ کھلوانے پر کسی رقم کے جمع کرنے کی شرط نہ ہو ، بلکہ کمپنی خود ہی اکاؤنٹ کھول دے  یا کسی ضرورت کے لیےصارف نے کھولا ہو، اور اس پر کسی رقم کے جمع کرنے کی بنیاد پر نفع کی شرط نہ ہو  تو اس اکاؤنٹ کا استعمال درست ہوگا۔ البتہ اگر اکاؤنٹ کھلوانے کے بعد اس پر ملنے والے نفع کے لیے کسی وقت کوئی مخصوص رقم جمع کرانے کی شرط ہو تو وہ سہولیات استعمال کرنا جائز نہیں ہوگا، اور اگر ایسی کوئی شرط نہ ہو تو  پھر ملنے والی سہولیات کمپنی کی طرف سے تبرع اور احسان ہوگا، اور اس کا استعمال جائز ہوگا۔عام طور پر جاز کیش یا ایزی پیسہ اکاؤنٹ میں ملنے والے منافع کے لیے رقم رکھنے کی شرط ہوتی ہے، اور وقتی طور پر بلاعوض بھی کوئی انعام یا بونس ملے، آئندہ اس اکاؤنٹ میں رقم جمع کرنے کی شرط پر ہی منافع ملتے ہیں اور یہ اکاؤنٹ کار آمد ہوتاہے؛ لہذا اس کی مکمل تحقیق کرلی جائے۔  مذکورہ جواب سائل کی بیان کردہ نوعیت کے مطابق ہے۔ فقط واللہ اعلم
                                                  
عنوان: قرض کی ادائیگی کی وسعت ہونے کے با وجود ٹال مٹول کرنا اور نفلی حج پر جاتے رہنا
سوال: ایک شخص نے کسی سے کچھ رقم ادھار لی اس شرط پر کہ ایک سال میں واپس کر دے گا اور رقم ہونے کے  باوجود  ادھار رقم واپس نہ  کرنا اور فرض حج ادا ہونے کے باوجود دو سال مسلسل نفل حج ادا کرنا اور ادھار واپس نہ  کرنا کیا ایسے شخص کے لیے نفل حج ادا کرنا جائز ہے؟
جواب: واضح رہے کہ قرض اتارنے کی قدرت ہونے کے باوجود قرض اتارنے میں ٹال مٹول کرنا اور قرض خواہوں کی اجازت کے اور قرض کی ادائیگی کا انتظام کیے بغیر لاکھوں روپے نفلی حج پر صرف کر دینا ظلم ہے، اور ایسے شخص کو رسولِ اکرم صلی اللہ علیہ وسلم کے فرمان کی رو سے شرعاً ظالم کہا جائے گا، نیز  استطاعت کے باوجود اگر کوئی قرض نہ اتارے تو اندیشہ ہے کہ کہیں اس وعید کا مستحق نہ بن جائے جس کے مطابق مقروض شہید بھی ہوجائے تو قرض کے وبال سے اسے خلاصی نہیں ملے گی، جب کہ شہید کے تمام گناہ معاف کردیے جاتے ہیں۔یہی وجہ تھی کہ رسولِ اکرم صلی اللہ علیہ وسلم کی خدمت میں جب کوئی جنازہ لایا جاتا تو آپ صلی اللہ علیہ وسلم دریافت فرماتے کہ اس پر قرض تو نہیں ہے؟ اگر میت مقروض نہ ہوتی تو رسولِ اکرم صلی اللہ علیہ وسلم جنازہ پڑھاتے اور اگرمیت مقروض ہوتی اور اپنے پیچھے قرض کی ادائیگی کا انتظام نہ چھوڑا ہوتا اور کوئی اس کے قرض کی ضمانت بھی نہ لیتا تو صحابہ سے کہہ دیتے کہ اپنے بھائی کا جنازہ ادا کرلو، اور آپ ﷺ ایسے افراد کی نمازِ جنازہ ادا نہ فرماتے؛ تاکہ امت کو قرض میں ٹال مٹول کی برائی اور اس کی شدت کا احساس ہو۔ بعد میں جب آں حضرت ﷺ کو اللہ تعالیٰ نے فتوحات عطا فرمائیں تو پھر آپ ﷺ جنازے کے موقع پر یہ سوال فرماتے، اگر میت مقروض ہوتی اور اس نے ادائیگی کا انتظام نہ چھوڑا ہوتا تو آپ ﷺ خود اس کے قرض کی ادائیگی کا انتظام فرماتے اور نمازِ جنازہ ادا فرماتے۔"عَنْ أَبِي هُرَيْرَةَ قَالَ: قَالَ رَسُولُ اللَّهِ ﷺ: مَطْلُ الْغَنِيِّ ظُلْمٌ، وَإِذَا أُتْبِعُ أَحَدُكُمْ عَلَى مَلِيٍّ فَلْيَتْبَعْ. مُتَّفَقٌ عَلَيْهِ.  وَعَنْ أَبِي هُرَيْرَةَ أَنَّ رَسُولَ اللَّهِ ﷺ كَانَ يُؤْتَى بِالرَّجُلِ الْمُتَوَفَّى عَلَيْهِ الدَّيْنُ، فَيَسْأَلُ: هَلْ تَرَكَ لِدَيْنِهِ مِنْ قَضَاءٍ؟ فَإِنْ حُدِّثَ أَنَّهُ تَرَكَ وَفَاءً صَلَّى عَلَيْهِ، وَإِلَّا قَالَ: صَلُّوا عَلَى صَاحِبِكُمْ، فَلَمَّا فَتَحَ اللَّهُ عَلَيْهِ الْفُتُوحَ قَالَ: أَنَا أَوْلَى بِالْمُؤْمِنِينَ مِنْ أَنْفُسِهِمْ، فَمَنْ تُوُفِّيَ، وَعَلَيْهِ دَيْنٌ فَعَلَيَّ قَضَاؤُهُ. مُتَّفَقٌ عَلَيْهِ".صورتِ مسئولہ میں قرض دار کے لیے قرض ادا کرنے سے پہلے قرض خواہوں کی اجازت کے بغیر حج کے لیے جانا مکروہ ہے، لیکن اگر قرض دینے والے لوگ فی الحال قرض کا مطالبہ نہیں کر رہے اور وہ خوشی سے حج کے  لیے  جانے کی اجازت دے دیں یا قرض دار اپنے قرض کا کسی کو ذمہ دار بنا دے اور اس پر قرض دینے والوں کو اطمینان ہو جائے اور وہ اجازت دے دیں تو حج پر جا سکتے ہیں، لہذا مذکورہ شخص پر لازم ہے کہ وہ سب سے پہلے اپنا قرضہ چکائے اس کے بعد حج و عمرے کرتا رہے، قرض کی ادائیگی میں وسعت ہونے کے باوجود تاخیر کرنے کی وجہ سے وہ گناہ گار ہوگا۔الفتاوى الهندية (1/ 221):"ويكره الخروج إلى الغزو والحج لمن عليه الدين وإن لم يكن عنده مال ما لم يقض دينه إلا بإذن الغرماء، فإن كان بالدين كفيل إن كفل بإذن الغريم لايخرج إلا بإذنهما، وإن كفل بغير إذن الغريم لايخرج إلا بإذن الطالب وحده، وله أن يخرج بغير إذن الكفيل، كذا في فتاوى قاضي خان في المقطعات".الدر المختار وحاشية ابن عابدين (رد المحتار) (2/ 462):"مطلب في قولهم: يقدم حق العبد على حق الشرع. (قوله: لتقدم حق العبد) أي على حق الشرع لا تهاوناً بحق الشرع، بل لحاجة العبد وعدم حاجة الشرع ألا ترى أنه إذا اجتمعت الحدود، وفيها حق العبد يبدأ بحق العبد لما قلنا؛ ولأنه ما من شيء إلا ولله تعالى فيه حق، فلو قدم حق الشرع عند الاجتماع بطل حقوق العباد".  فقط واللہ اعلم
                                                  
عنوان: کیا شوہر کے بچے وارث ہوں گے؟
سوال: ایک بندے کے پہلی بیوی سے 3 بچے ہیں اور دوسری سے کوئی اولاد نہیں۔ اس بندے اور پہلی بیوی کی وفات ہو گئی۔ دوسری بیوی کے ترکہ سے کیا اس کے شوہر کے بچوں کو (جو پہلی سے ہیں) وراثت ملے گی؟
جواب: مذکورہ شخص کا ترکہ تقسیم ہوجانے کے بعد دوسری بیوی کے ترکہ سے پہلی بیوی کی اولاد کو میراث نہیں ملے گی۔حاشية رد المختار على الدر المختار  (6 / 758):
"وشروطه ثلاثة: موت مورث حقيقةً أو حكماً كمفقود أو تقديراً كجنين فيه غرة، ووجود وارثه عند موته حياً حقيقةً أو تقديراً كالحمل، والعلم بجهل إرثه". فقط واللہ اعلم
                                                  
عنوان: کیا کمیشن لینا جائز ہے؟
سوال: کمیشن لینا جائز ہے یا نہیں؟
جواب: مارکیٹ میں جو افراد  فری لانس مختلف افراد یا کپمنیوں کا مال کسی اور کو دلواتے یا خریدواتے ہیں اور درمیان میں اپنامقررہ یا معروف کمیشن وصول کرتے ہیں تو ان کا یہ کمیشن وصول کرنا شرعاً جائز ہوتا ہے۔ فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً: ’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦)البتہ وہ افراد جو کسی کمپنی میں ملازم ہوں اور کمپنی کا مال بیچنے یا کمپنی کے لیے مال خریدنے پر مامور ہوں اور اس کام کی تنخواہ بھی وصول کرتے ہیں، ان کے لیے کمیشن وصول کرنا شرعاً جائز نہیں، نیز وہ شخص جس کو کسی نے مال خریدنے کے حوالہ سے اپنا وکیل بنا کر بھیجا ہو،  اس کے لیے قیمتِ خرید سے زائد کے واؤچر بنوا کر اپنے موکل (اصل خریدار) سے بطورِ  کمیشن وصول کرنا بھی جائز نہیں۔ فقط واللہ اعلم
                                                  
عنوان: کمپنی کی طرف سے بک ڈپو کو not for sale تحریر کرکے جو کتب دی جاتی ہیں انہیں فروخت کرنا
سوال: ہماری بک ڈپو کی شاپ ہے اور اس میں مختلف کمپنیاں اپنی اپنی کمپنی کی کتب سکولوں میں مارکیٹنگ کے لیے ہمیں فری میں دیتی ہیں، جن پر لکھا ہوتا ہے Not  For  sail یعنی آپ یہ فروخت نہیں کرسکتے، اب کیا اگر ہم ان کو  سیل کردیں تو اس بارے میں کیا حکم ہے؟
جواب: واضح رہے کہ  مختلف اداروں کے لیے جو کتب not  for  sale  تحریر کرکے مختلف کتب خانوں کو مشہوری کے لیے دی جاتی ہیں ان پر اصل ملکیت کمپنی کی ہی ہوتی ہے، جب کہ کتب خانے والے ان کتب کو کسٹمر تک مفت  پہچانے میں کمپنی کے نمائندے ہوتے ہیں، اصل مالک (کمپنی) کی اجازت کے بغیر ان کتب کو فروخت کرنا اور اس سے سرمایہ حاصل کرنا کمپنی کے نمائندوں ( کتب خانے والوں) کے لیے جائز نہیں ہوتا، لہذا صورتِ مسئولہ میں ایسی کتب فروخت کرنا آپ کے لیے جائز نہیں، ضروری ہے کہ ان کتب کو انہیں جائز مقاصد کے لیے استعمال کریں جن مقاصد کے لیے کمپنی نے فراہم کی ہیں۔ فقط واللہ اعلم
                                                  
عنوان: کیا ڈیبٹ کارڈ پر ملنے والا ڈسکاؤنٹ لے سکتے ہیں؟
سوال: کیا ڈیبٹ کارڈ استعمال کرنا جائز ہے؟ اور اس پر ملنے والے ڈسکاؤنٹ کا حکم کیا ہے؟
جواب: ڈیبٹ کارڈ استعمال کرنا جائز ہے، تاہم ڈیبٹ کارڈ (Debit Card)کے استعمال پر ملنے والے ڈسکاؤنٹ کے جائز اور ناجائز ہونے میں درج ذیل تفصیل ہے:1۔ ڈیبٹ کارڈ کے ذریعہ ادائیگی کی صورت میں کچھ پیسوں کی رعایت (Discount) ملتی ہے، اگر یہ رعایت بینک کی طرف سے ملتی ہو تو اس صورت میں اس رعایت کا حاصل کرنا شرعاً ناجائز ہوگا، کیوں کہ یہ رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ رعایت  اس ادارے  کی جانب سے ہو جہاں سے کچھ خریدا گیاہے یا وہاں کھانا کھایا گیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر رعایت دونوں کی طرف سے ہو تو بینک کی طرف سے دی جانے والی رعایت درست نہ ہوگی۔4۔ رعایت نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے رعایت ہو، تو اگر اس ادارے کے تمام یا اکثر معاملات جائز ہوں اور ان کی آمدن کل یا کم از کم اکثر حلال ہو تو اس صورت میں ڈسکاؤنٹ سے مستفید ہونے کی اجازت ہوگی۔5۔ اگر معلوم نہ ہوکہ یہ رعایت کس کی طرف سے ہے تو پھر اجتناب کرنا چاہیے۔ فقط واللہ اعلم
                                                  
عنوان: ماں، بیوہ، ایک بھائی اور تین بہنیں، زندگی میں اپنی مرضی کی تقسیم کی وصیت کا حکم
سوال: بے اولاد شخص انتقال کر جائے، خاندان میں ماں، 1 بیوی 3 بہنیں ایک بھائی بمعہ 2 بچے ایک بیوہ بھابھی بمعہ 3 بچے، اس شخص کی جائیداد کی تقسیم کیسے ہو گی؟  کوئی بے اولاد اپنی زندگی میں وصیت برائے جائیداد کر سکتا ہے اپنی مرضی کی تقسیم سے؟
جواب: مذکورہ بے اولاد شخص کی وفات کی صورت میں اگر ذکرکردہ ہی رشتے دار حیات ہوں، تو اس کی جائیداد کی تقسیم کا شرعی طریقہ کار یہ ہوگا کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو  تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو۶۰ حصوں میں تقسیم کر کے اس میں سے ۱۰ حصے مرحوم کی والدہ کو، ۱۵ حصے مرحوم کی بیوہ کو، ۱۴ حصے مرحوم کے زندہ بھائی کو اور ۷ حصے مرحوم کی ہر بہن کو ملیں گے۔یعنی فیصد کے اعتبار سے 100 فیصد میں سے 16.66 فیصد مرحوم کی والدہ کو، 25 فیصد مرحوم کی بیوہ کو، 23.33 فیصد مرحوم کے زندہ بھائی کو اور 11.66 فیصد مرحوم کی ہر بہن کو ملیں گے۔ مرحوم کی بھابی کا مرحوم کے ترکہ میں کوئی حصہ نہیں ہوگا۔کوئی بھی شخص اپنے ورثاء کے درمیان اپنی مرضی سے اپنی جائیداد کی تقسیم کے بارے میں وصیت نہیں کرسکتا ہے؛ کیوں کہ ورثاء کے درمیان جائیداد کی تقسیم شریعتِ مطہرہ کے ضابطہ کے مطابق ہی کرنی ضروری ہے، اس لیے اگر کوئی شخص اپنے کسی وارث کے بارے میں وصیت کر بھی لے تب بھی وہ وصیت دیگر ورثاء کی اجازت کے بغیر معتبر نہیں ہوتی، البتہ جو رشتہ دار وارث نہ بن رہے ہوں (مثلاً: مذکورہ صورت میں اگر یتیم بھتیجوں، بھتیجیوں اور بیوہ بھابھی کے لیے وصیت کرنا چاہے) ان کے لیے  آدمی اپنے ترکہ کے ایک تہائی حصہ کے مقدار تک وصیت کرسکتا ہے۔ فقط واللہ اعلم
                                                  
عنوان: کھاد کی خریداری کے لیے رقم فراہم کرنا اور زائد وصول کرنا
سوال: ہمارے پاس آج کل یہ اس طرح سے چل رہاہے  کہ لوگ زمین میں کاشت کرتے ہیں، جب زمین کو کھاد دینی ہوتی ہے  تو رقم موجود نہیں ہوتی جس سے کھاد خرید سکیں ۔ اور کچھ لوگ اس کھاد کو بطورِ قرضہ اس طور پر دیتے ہیں، مثلاً  کھاد  کی بوری 1800 کی ملتی ہے تو یہ کھاد کی بوری بطورِ قرض اس طرح لے کر دیتے ہیں آپ 6 مہینے  بعد پیسے دینا 2400 روپے ۔ آیا یہ اس طرح لینا جائز ہے یا نہیں؟
جواب: صورتِ مسئولہ میں مذکورہ افراد  کھاد کی بوری 1800 کی خرید کر اپنے قبضہ میں لینے کے بعد کسان کو چھ مہینے کے ادھار پر 2400 میں فروخت کرتےہوں ، تو ایسا سودا شرعاً درست ہوگا۔ بصورتِ دیگر اگر کھاد کی بوری پر قبضہ کیے بغیر 2400 کی کسان کو ادھار فروخت کردی جاتی ہو، تو یہ سودا شرعاً درست نہیں ہوگا۔ نیز  اگر کھاد کی خریداری کے لیے کسان کو 1800 روپے بطور قرضہ دیے جاتے ہوں اور  چھ ماہ بعد 2400 روپے وصول کیے جاتے ہوں ، تو یہ سود ہونے کی وجہ سے شرعاً حرام ہے۔ فقط واللہ اعلم
                                                  
