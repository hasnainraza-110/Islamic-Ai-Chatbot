عنوان: بیٹوں اور بیٹیوں میں میراث کی تقسیم
سوال: ہماری والدہ کا رضائے الٰہی سے انتقال ہوا ہے ، وارثان میں 4 لڑکے اور 4 لڑکیاں چھوڑی ہیں۔ ان کی وراثت کیسے تقسیم ہو گی؟
جواب: صورتِ مسئولہ میں مرحومہ کے ترکہ  میں سے مرحومہ کی تجہیز و تکفین کے اخراجات ادا کرنے کے بعد ،اگر مرحومہ پر قرض ہو تو اس کو ادا کرنے کے بعد ، اگر مرحومہ نے کوئی جائز وصیت (ورثاء کے علاوہ کسی کے لیے) کی ہو تو ایک تہائی ترکہ میں سے وصیت نافذ کرنے بعد باقی ترکہ کو 12 حصوں میں تقسیم کیا جائے گا ، اس میں سے ہر بیٹے کو دو حصے اور ہر بیٹی کو ایک حصہ ملے گا۔یعنی ہر بیٹے کو 16.666 فیصد  اور ہر بیٹی کو 8.333 فیصد ملے گا۔واضح رہے کہ مرحومہ کی میراث کی یہ تقسیم اس صورت میں ہے جب مرحومہ کے والدین اور شوہر حیات نہ ہوں، ورنہ تقسیم مختلف ہوگی۔ فقط و اللہ اعلم
                                                  
عنوان: پوتوں کا داد کی موروثہ زمین پر ناجائز قبضہ اور ناجائز قبضے میں تعاون کرنا
سوال: باپ کی موجودگی میں بیٹے کا انتقال ہو جائے تو وراثت پوتوں میں تقسیم نہیں ہوتی ہے،  لیکن پوتوں نے دادا کے انتقال کے بعد اپنے باپ کے حصے کے بقدر زمین پر قبضہ کرلیا ہے۔ قبضہ میں دادا کے بھائی کی زمین کا بھی کچھ حصہ شامل کیا ہے۔ اب معلوم یہ کرنا ہے کہ دادا کے بھائی کے بیٹوں نے اپنی زمین چھڑانے کی غرض سے دادا کے پوتوں کے لیے دادا کی زمین پر قبضہ کرانے لیے راستہ ہموار کیا ہے اور ان کے تعاون کی وجہ سے ایسا ممکن ہوا ہے۔ شریعت کی رو سے اس قبضہ اور اس میں تعاون کرنے والوں کا کیا حکم ہے؟
جواب: پوتوں کا دادا کی موروثہ جائیداد پر   قبضہ كرنا  ناجائز ہے، كيوں کہ اگر کسی شخص کے بیٹے کا اس کی زندگی میں انتقال ہوجائے اور اس کے دیگر بیٹے ہوں تو دادا كی میراث میں  پوتوں کا حصہ نہیں بنتا اور اس ظلم اور ناجائز کام  میں تعاون کرنے کی وجہ سے دادا کے بھائیوں کے بیٹے بھی گناہ گار ہیں، لہذا پوتوں پر لازم ہے کہ وہ اپنے چچاؤں کي جائیداد ان کو واپس کریں اور اس گناہ پر  توبہ کریں، نیز دادا کے بھائیوں کے بیٹوں پر  بھی لازم ہے کہ وہ اس گناہ پر توبہ کریں، اگر چچا اپنے بھتیجوں کے ساتھ شفقت وہمدردی اور ایثار کا معاملہ کرتے ہوئےبطور احسان کچھ  حصہ ان کو  دے دیں تو یہ شرعا  جائز ومستحسن  امر ہے۔"من أخذ شبرا من الأرض ظلما فإنه يطوقه يوم القيامة من سبع أرضين"۔أخرجہ البخاری فی  باب ما جاء في سبع أرضين  (3/ 1168) برقم (3026)،ط. دار ابن كثير ، الطبعة الثالثةترجمہ:جس شخص نے  ظالمانہ طریقے سے  بالشت بھر زمین  قبضہ کی تو قیامت میں  ساتوں زمینوں  میں سے وہ (ناجائز قبضہ کردہ زمین) اس کےگلے میں طوق بناکر ڈال دیا جائے گا۔وقال زيد: ولد الأبناء بمنزلة الولد إذا لم يكن دونهم ولد ذكر ذكرهم كذكرهم، وأنثاهم كأنثاهم يرثون كما يرثون ويحجبون كما يحجبون، ولا يرث ولد الابن مع الابن.أي: قال زيد بن ثابت الأنصاري ... إلى آخره، وهذا الذي قاله زيد  إجماع۔(عمدة القاری:كتاب الفرائض، باب ميراث ابن الابن إذا لم يكن ابن 23/ 238 ط : دار إحياء التراث العربي - بيروت)بيانه أن شرط الإرث وجود الوارث حيا عند موت المورث۔       (فتاوی شامی: کتاب الفرائض(6/ ۷6۹)،ط۔ سعید)وَلَا تَعَاوَنُوا عَلَى الْإِثْمِ وَالْعُدْوَانِ    (المائدة: 2)«من مشى مع ظالم ليعينه وهو يعلم أنه ظالم، فقد خرج من الإسلام»۔أخرجہ الطبرانی فی الکبیر (1/ 227) برقم (619)،ط.مكتبة العلوم والحكم - الموصل، الطبعة الثانيةوَلا تَنْسَوُا الْفَضْلَ بَيْنَكُمْ قَالَ: الْفَضْلُ فِي كُلِّ شَيْءٍ أَمَرَهُمْ أَنْ يُلْقُوا بَعْضُهُمْ عَنْ بَعْضٍ فَيَأْخُذُوا بِالْفَضْلِ بَيْنَهُمْ وَيَتَعَاطَوهُ، وَيَرْحَمَ بَعْضُهُمْ عَلَى بَعْضٍ مِنَ الْفَضْلِ كُلِّهِ، وَالْعَفْوُ وَالنَّفَقَةُ، وَكُلُّ شَيْءٍ يَكُونُ بَيْنَ النَّاسِ.( تفسير القرآن العظيم لابن أبي حاتم 2/ 447 سورة البقرة (الآية : 237) ط : مكتبة نزار مصطفى الباز) فقظ واللہ اعلم
                                                  
عنوان: سوتیلی والدہ کی میراث کی تقسیم
سوال: ایک بندہ کی دو بیویاں ہیں، ایک زندگی میں ہی فوت ہو گئی، اس سے ایک بیٹا اور ایک بیٹی ہے ، جب کہ  ایک بیوی کی اولاد نہیں تھی ، اب اس بندے کی وراثت اس بیوی کو مل گئی ، اب جب وہ عورت فوت ہوئی تو اس کے ورثاء میں دوسری عورت کی اولاد یعنی اس کی سوتیلی اولاد ، بھانجے اور بھانجیاں ہیں ۔ اب وراثت کس کو ملے گی؟  سوتیلی اولاد کو یا بھانجوں کو؟
جواب: اگر اس عورت کے   دوسرے رشتہ دار (والدین، بھائی، بھتیجے، چچا ، چچا زاد بھائی وغیرہ) نہ ہوں  ، صرف  بھانجے بھانجیاں  ہوں تو   اس عورت  کو شوہر کی طرف سے ملنے والے حصے اور اس کی ذاتی جائیداد اس کے بھانجے اور بھانجیوں  کو ملے گی ، سوتیلی  اولاد  اس کی  وارث نہیں ۔الدر المختار وحاشية ابن عابدين (6/ 792):باب توريث ذوي الأرحام (هو كل قريب ليس بذي سهم ولا عصبة) فهو قسم ثالث حينئذ (ولا يرث مع ذي سهم ولا عصبة سوى الزوجين) لعدم الرد عليهما (فيأخذ المنفرد جميع المال) بالقرابة(و يحجب أقربهم الأبعد) كترتيب العصبات فهم أربعة أصناف جزء الميت، ثم أصله ثم جزء أبويه، ثم جزء جديه أو جدتيه (و) حينئذ (يقدم) جزء الميت و هم (أولاد البنات وأولاد بنات الأبالفتاوی  الھندية (447/6) :ويستحق الإرث بإحدى خصال ثلاث : بالنسب وهو القرابة، والسبب وهو الزوجية، والولاء  فقط واللہ اعلم
                                                  
عنوان: بیوہ، چار بیٹیوں، دو بھائیوں اور دو بہنوں میں ترکہ کی تقسیم
سوال: میرے بھائی کی ایک بیوہ ، 4 بیٹیاں ، 2 بہنیں اور 2 بھائی ہیں ، والد والدہ حیات نہیں ہیں ، بھائی کی وراثت کیسے تقسیم ہوگی؟
جواب: صورتِ مسئولہ میںمرحوم کی میراث کی تقسیم کا شرعی طریقہ یہ ہے کہمرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ  کو 144 حصوں میں تقسیم کرکے، 18 حصے مرحوم کی بیوہ کو،  24 حصے مرحوم کی ہر ایک بیٹی کو، 10 حصے مرحوم کے ہر ایک بھائی کو اور 5 حصے ہر ایک بہن کو ملیں گے۔یعنی 100 روپے میں سے12.50 روپے بیوہ کو، 16.66 روپے ہر ایک بیٹی کو، 6.94 روپے ہر ایک بھائی کو اور 3.47 روپے ہر ایک بہن کو ملیں گے،فقط واللہ اعلم
                                                  
عنوان: نانا کی میراث میں نواسوں کا حصہ
سوال: اگر باپ حیات ہو اور اس کی اولاد میں سے ایک بیٹی فوت ہو جائے تو کیا اس بیٹی کی اولاد یعنی نواسے نانا کی وراثت میں سے حصہ لے سکتے ہیں؟
جواب: واضح رہے کہ شرعی اعتبار سے وارث بننے کے لیے مورِث کی وفات کے وقت زندہ ہونا شرط ہے، لہذا صورتِ مسئولہ میں   جب والد  کی زندگی میں بیٹی وفات پاگئی تو  والد کے ترکہ میں اس کا  اور اس کی اولاد کا حصہ نہیں ہے ، تاہم اگر تمام ورثا عاقل اور بالغ ہوں  اور وہ اپنی رضا و خوشی سے  کل مال میں  سے یا کوئی وارث اپنے حصے میں سے بیٹی کی اولاد کو کچھ دیں تو یہ باعثِ ثواب ہے، لیکن اگر بیٹی  کی ملکیت میں کوئی جائیداد تھی تو اس کی جائیداد میں نواسوں  کا بحیثیت اولاد شرعی حصہ ہوگا۔ فقط واللہ اعلم
                                                  
عنوان: بیٹے کی رقم سے لی ہوئی زمین والد کے نام ہو تو میراث کا حکم
سوال: باپ کی موجودگی میں کسی زمین کی رقم بیٹا دے اور وہ جگہ باپ کے نام ہو جائے تو باپ کی وفات کے بعد اس جگہ کا کیا اصولِ وراثت ہو گا؟
جواب: صورتِ مسئولہ میں اگر بیٹے نے رقم دے کر زمین خریدی اور والد کے نام پر کر دی اور والد کو مالکانہ اختیارات بھی دے دیئے تو وہ زمین والد  کی ملکیت ہے، والد کے انتقال کے بعد وہ زمین وراثت میں تقسیم ہوگی، لیکن اگر وہ زمین بیٹے نے خرید کر والد کے محض نام کی ہے، مالکانہ اختیارات کے ساتھ حوالہ نہیں کی ہے تو وہ زمین بیٹے ہی کی ملکیت ہوگی ، والد کے انتقال کے بعد وہ  والد کے ترکہ میں شامل نہیں ہوگی۔فقط واللہ اعلم
                                                  
عنوان: گاہک سے پیسے لینے کے بعد سامان خرید کر اسے دینے کا حکم
سوال: کسٹمر سے پیسے لینے کے بعد پروڈکٹ خرید کر اسے بھیج دیں، آرڈر سے پہلے کسٹمر کو بتا دیں کہ پروڈکٹ ابھی ہمارے پاس نہیں ہے، ہم آپ کے آرڈر کے بعد کسی اور سے خرید کر آپ کو بھیج دیں گے، ایسا کاروبار جائز ہے؟
جواب: بصورتِ مسئولہ  اگر بائع (فروخت کرنے والا) مشتری (خریدار) سے یہ کہہ دے کہ یہ سامان فی الحال میری ملکیت میں نہیں، اگر آپ کو چاہیے تو میں اسے خرید کرآپ کو اتنی قیمت میں فروخت کرسکتاہوں، یوں بائع اس سامان کو خرید کر اپنے قبضہ میں لے کر، پھر  باقاعدہ سودا کرکے مشتری کو فروخت کرے تو یہ کاروبار جائز ہے۔اور اگر وہ چیز ملکیت میں نہ ہو اور گاہگ کو بتا بھی دے، مگر اس کے ساتھ سامان ہاتھ میں آنے سے پہلے حتمی سودا کردے تو یہ صورت جائز نہیں ہے۔اسی طرح  اگر وہ سامان بیچنے والے کی ملکیت میں ہے ہی نہیں اور وہ محض اشتہار، تصویر دکھلاکر کسی کو وہ سامان فروخت کرتا ہو (یعنی سودا کرتے وقت یوں کہے کہ "فلاں چیز میں نے آپ کو اتنے میں بیچی"، وغیرہ) اور بعد میں وہ سامان کسی اور دکان، اسٹوروغیرہ سے خرید کردیتا ہو تو یہ صورت بائع کی ملکیت میں مبیع (سامان) موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنا مقصود ہو وہ بائع کی ملکیت میں ہونا شرعاً ضروری ہوتا ہے۔اس معاملے کے جواز کی ایک صورت یہ بھی ہوسکتی ہے کہ بجائے خرید و فروخت کا معاملہ کرنے کے اجارے کا معاملہ کیا جائے، یعنی کسٹمر کو بتادیا جائے کہ یہ چیز میرے پاس نہیں ہے، میں یہ چیز اتنے میں خرید کر آپ کو اسی قیمت میں دوں گا، البتہ میری اتنی اجرت ہوگی۔الہدایہ فی شرح البدایہ میں ہے:"وَمَنْ اشْتَرَى شَيْئًا مِمَّا يُنْقَلُ وَيُحَوَّلُ لَمْ يَجُزْ لَهُ بَيْعُهُ حَتَّى يَقْبِضَهُ؛ لِأَنَّهُ عَلَيْهِ الصَّلَاةُ وَالسَّلَامُ نَهَى عَنْ بَيْعِ مَا لَمْ يُقْبَضْ وَ لِأَنَّ فِيهِ غَرَرَ انْفِسَاخِ الْعَقْدِ عَلَى اعْتِبَارِ الْهَلَاكِ".(باب المرابحة والتولية، ج:3، ص:77، ط:مكتبه رشيديه)فقط والله أعلم
                                                  
عنوان: والد کی زندگی میں وفات پانے والے بیٹے کی بیوہ اور اولاد کا وراثت میں حصہ
سوال: ماں باپ حیات ہیں،ان کی زندگی میں ان کے بیٹے کا انتقال ہوگیا،اب ان کی وراثت میں سے مرحوم کی بیوہ اور بچوں کا حصہ ہے یا نہیں؟
جواب: جس بیٹے کا انتقال والدین کی زندگی میں ہو جائے اس کی بیوہ  کو مرحوم کے والدین کی میراث میں  سے میراث کے طور پر حصہ نہیں ملے گا،مرحوم بیٹے کی اولاد کے لیے یہ تفصیل ہے کہ :اگر دادا کے انتقال کے وقت دادا کا کوئی دوسرا بیٹا موجود ہو تو  دادا کے ترکہ میں پوتوں کو کوئی حصہ نہیں ملے گا۔ اگر دادا کے انتقال کے وقت ان کا کوئی بیٹا زندہ نہ ہو تو دادا کے ترکہ میں پوتے وارث ہوں گے۔تاہم اگر مرحوم بیٹے کے  والدین اس  کی بیوہ یا اولاد کے لیے (جب وہ وارث نہ ہوں)  وصیت کر یں تو یہ وصیت معتبر ہوگی، کل جائیداد کے ایک تہائی حصے میں ان کی وصیت کے مطابق  اس کی بیوہ اور اس کی اولاد کو رقم ملے گی۔مندرجہ  ذیل فتوی بھی  ملاحظہ کیجیے:پوتے کو دادا کی میراث سے حصہ کیوں نہیں ملتا؟فقط واللہ اعلم
                                                  
عنوان: بھائی کی موجودگی میں نواسی کا  وراثت میں حصہ
سوال: ایک شخص کی صرف ایک ہی بیٹی تھی ، جو شادی کے بعد ایک ہی بیٹی پیدا کرکے  1928ء میں فوت ہو گئی۔ وہ شخص  1955ء میں فوت ہوا تو اس کے ورثا میں صرف اس کا ایک بھائی زندہ تھا ، کیا ساری وراثت بھائی کو جاۓ گی یا نواسی یعنی daughter of deceased daughter مرحومہ بیٹی کی بیٹی اپنے نانا کی وراثت میں حصہ دار ہو سکتی ہے؟ اسلامی اور پاکستانی قانون کا حوالہ دیجیے۔
جواب: مذکورہ صورت میں چوں کہ مرحوم  کے انتقال کے وقت اس کا ایک بھائی زندہ  تھا لہذا مرحوم کی نواسی کو مرحوم کی جائیداد میں بطورِ میراث حصہ نہیں ملے گا، البتہ میراث  کی تقسیم کے وقت مرحوم کا بھائی اپنی مرضی اور خوشی سے اپنے مرحوم بھائی کی نواسی کو  کچھ دینا چاہے تو شرعاً یہ پسندیدہ  اور باعثِ ثواب ہے، سورہ نساء میں ہے:﴿ وَاِذَا حَضَرَ الْقِسْمَةَ اُولُو الْقُرْبٰی وَالْیَتٰمٰی وَالْمَسٰکِیْنُ فَارْزُقُوْهُمْ مِّنْهُ وَقُوْلُوْا لَهُمْ قَوْلاً مَّعْرُوْفاً ﴾  [النساء:8]ترجمہ: اور جب میراث کی تقسیم کے وقت (وہ) قریبی رشتہ دار (جن کا میراث میں شرعی حصہ مقرر نہیں ہو) اور یتیم اور مساکین حاضر ہوں تو انہیں ترکے میں سے کچھ بطورِ رزق دے دو اور ان سے اچھی بات کہو۔ الأقرب فالأقرب یرجحون بقرب الدرجۃ أعني أولاہم بالمیراث جزء المیت أي البنون ثم بنوہم۔(السراجي في المیراث ص: ۲۲) فقط و الله أعلم
                                                  
عنوان: وارث کا اپنے حصہ سے زائد کا مطالبہ کرنا
سوال: میرے والد کا حال ہی میں انتقال ہوا ہے ، ہم تین بھائی ہیں ، میرا ایک بھائی کہتا ہے کہ مجھے وراثت میں زیادہ حصہ دو ، کیوں کہ والد نے  14 سال مجھ پر ظلم کیے،  مطلب دیگر بھائیوں کے مقابلے میں میرا کم خیال رکھا ہے، اب کیا شریعت میں اس کا کچھ بنتا ہے ؟
جواب: واضح رہے کہ اللہ رب العزت نے قرآن مجید میں ہر وارث کا حصہ واضح طور پر متعین کردیا ہے،  لہذا صورتِ مسئولہ میں سائل کے  مذکورہ بھائی کا اس بنیاد پرمقررہ حصے سے زائد کا مطالبہ  کرنا شرعا درست نہیں کہ والد نے 14 سال تک اس پر ظلم کیاہے اور دوسرے بھائیوں کی بہ نسبت اس کا کم خیال رکھا ہے،دیگر ورثاء پر  اس کا مطالبہ تسلیم کرنا لازم  نہیں ہے، بلکہ وہ اپنے شرعی حصے کا ہی حق دار ہوگا۔ فقط واللہ اعلم
                                                  
عنوان: بیٹے کی بیوہ، دو بیٹوں اور تین بیٹیوں میں میراث کی تقسیم
سوال: ایک عورت فوت ہوئی ، ان کے تین بیٹے اور تین بیٹیاں ہیں اور وراثت میں ایک کروڑ  80 لاکھ روپے چھوڑے ، پھر بیٹوں میں سے ایک بیٹا فوت ہو جاتا ہے اور اس کی اولاد نہیں ہے ، مگر اس کی ایک بیوہ ہے ، وراثت کیسے تقسیم ہو گی؟
جواب: صورتِ مسئولہ میںمرحومہ کی میراث کی تقسیم کا شرعی طریقہ یہ ہے کہمرحومہ کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحومہ کے ذمہ کوئی قرض ہو اسے ادا کرنے کے بعد ،اگر مرحومہ نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقیکل جائیداد منقولہ و غیر منقولہ کو ایک سو چھبیس(126) حصوں میں تقسیم کرکے چونتیس (34) حصے مرحومہ کےہربیٹے کو اور سترہ (17)حصے ہر بیٹی کو اور سات (7)حصے مرحومہ کےفوت شدہ بیٹے کی بیوہ کو ملیں گے۔یعنی ایک کروڑ اسی لاکھ  روپے میں سے مرحومہ کے ہر بیٹے کو 4857142.85 روپے ، اس کی ہر بیٹی کو2428571.42 روپے اورمرحومہ کے فوت شدہ بیٹے کی بیوہ کو 1000000 روپےملیں گے،فقط واللہ اعلم
                                                  
عنوان: بیوہ، دو بیٹے اور چار بیٹیوں میں ترکہ کی تقسیم
سوال: ہمارے ایک بہت ہی قریبی رشتے دار کا انتقال ہوگیا ہے ، انہوں ایک کھیت چھوڑا ہے ، جس کی قیمت بیس لاکھ ہے اور انہوں نے ایک بیوہ ، چار بیٹیاں  اور دو بیٹے چھوڑے ہیں،  وراثت کیسے تقسیم ہوگی؟
جواب: صورتِ مسئولہ میںمرحوم کی میراث کی تقسیم کا شرعی طریقہ یہ ہے کہمرحوم کے حقوق متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو  /64 حصوں میں تقسیم کرکے مرحوم کی بیوہ کو /8 حصے ،اس کے ہر بیٹے کو /14 حصے  اور اس کی ہر بیٹی کو /7 حصےملیں گے۔یعنی  2000000 روپے میں سے 250000 روپے مرحوم کی بیوہ کو، 437500 روپے مرحوم کے ہر ایک بیٹے کو اور 218750 روپے ان کی ہر ایک بیٹی کو ملیں گے۔ فقط واللہ اعلم
                                                  
عنوان: بہن کی میراث اس کے بھائیوں بہنوں میں سے کس کو ملے گی؟
سوال: اگر غیر شادی شدہ عورت فوت ہو جائے تو اس کی زمین میں وراثت کے حق دار کون ہوں گے؟ کیا صرف بھائی؟ یا بہنیں اور بھائی دونوں؟
جواب: اگرمذکورہ غیر شادی شدہ  خاتون کےوالدین حیات نہیں ہیں، اس کے پس ماندگان میں  صرف اس کے بھائی اور بہنیں ہیں تو پھربھائی اور بہنیں دونوں ہی اس کی وراثت کے حق دار ہوں گے ، ہر بھائی کو دو حصے اور ہر بہن کو ایک حصہ ملے گا۔فقط و اللہ اعلم
                                                  
عنوان: شوہر، ایک بیٹے اور 2 بیٹیوں میں وراثت کی تقسیم
سوال: عورت کی وفات کے بعد شوہر،2 بیٹیاں اور ایک بیٹے میں وراثت کی تقسیم کیسے ہو گی؟
جواب: صورتِ مسئولہ میںمرحومہ کی میراث کی تقسیم کا شرعی طریقہ یہ ہے کہمرحومہ کے حقوق متقدمہ یعنی تجہیز و تکفین کا خرچہ نکالنے کے بعد ، اگر مرحومہ کے ذمہ کوئی قرض ہو اسے ادا کرنے کے بعد، اگر مرحومہ نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقیکل جائیداد منقولہ و غیر منقولہ کو /16 حصوں میں تقسیم کرکے مرحومہ کے شوہر کو /4 حصے ، بیٹے کو /6 حصے اور ہر ایک بیٹی کو /3 حصے ملیں گے۔یعنی فی صد کے اعتبار سےشوہر کو 25.00٪ ، بیٹے کو 37.50٪ اور ہر ایک بیٹی کو 18.75٪ ملیں گے۔واضح رہے کہ یہ تقسیم اس صورت میں ہے جب کہ مرحومہ کے والدین حیات نہ ہوں، اگر والدین حیات ہوں تو تقسیم مختلف ہو گی۔ فقط و اللہ اعلم
                                                  
عنوان: دادا کی میراث میں پوتے کا حصہ
سوال: اگر دادا موجود ہو اور اس کے بیٹے کا انتقال ہو جائے تو کیا مرحوم کے بیٹے کو وراثت میں حصہ ملتا ہے؟
جواب: اگر دادا کے انتقال کے وقت دادا کا کوئی دوسرا بیٹا موجود ہو تو  دادا کے ترکہ میں پوتوں کو کوئی حصہ نہیں ملے گا اور اگر دادا کے انتقال کے وقت ان کا کوئی بیٹا زندہ نہ ہو تو دادا کے ترکہ میں پوتے وارث ہوں گے۔مزید تفصیل کے لیے درج ذیل فتوی ملاحظہ کیجیے:پوتے کو دادا کی میراث سے حصہ کیوں نہیں ملتا؟فقط واللہ اعلم
                                                  
عنوان: بیوہ، بیٹیوں، بھائیوں اور بہنوں میں میراث کی تقسیم
سوال: ایک شخص کی بیوی اور چار بیٹیاں ہیں  اور اس شخص کے بہن بھائی سارے شادی شدہ ہیں، ایسے میں وراثت کیسے تقسیم ہوگی؟  اس شخص کے والدین حیات نہیں ہیں اور اس کے والد کی طرف سے جو وراثت تھی وہ ابھی تک تقسیم نہیں ہوئی۔ ابھی جس جگہ کی تقسیم کا مسئلہ ہے وہ اس شخص کی اپنی کمائی کی ہے۔ اس شخص کے انتقال سے پہلے اس کے والدین کا انتقال ہو گیا تھا۔
جواب: صورتِ مسئولہ میں مرحوم کی ذاتی جائیداد اور والدین کی جائیداد میں سے ملنے والے حصے کو اس کے ورثاء میں تقسیم کیا جائے گا۔مرحوم کی میراث کی تقسیم کا شرعی طریقہ یہ ہے کہمرحوم کے حقوق متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد،  مرحوم کے بقیہ مال میں سے آٹھواں حصہ(12.50٪) مرحوم کی بیوہ کو، دو تہائی حصہ (66.66٪)   مرحوم کی  تمام بیٹیوں کو  اور بقیہ مال  بہن اور بھائیوں میں اس طرح تقسیم کیا جائے گا کہ بھائیوں کو دوگنا اور بہنوں کو بھائیوں کی بہ نسبت آدھا ملے گا۔ فقط واللہ اعلم
                                                  
عنوان: کیا دادا کے ترکہ میں پوتے وارث ہوں گے؟
سوال: والد فوت ہوجائے اور دادا زندہ ہو تو کیا دادا کے فوت ہونے کی صورت میں پوتوں کو دادا کی جائیداد میں سے وراثت ملے گی یا  نہیں؟ جب کہ والد، دادا سے پہلے فوت ہوچکا ہے۔
جواب: اگر دادا کے انتقال کے وقت دادا کا کوئی دوسرا بیٹا موجود ہو تو  دادا کے ترکہ میں پوتوں کو کوئی حصہ نہیں ملے گا اور اگر دادا کے انتقال کے وقت ان کا کوئی بیٹا زندہ نہ ہو تو دادا کے ترکہ میں پوتے وارث ہوں گے۔مزید تفصیل کے لیے درج ذیل فتوی ملاحظہ کیجیے:پوتے کو دادا کی میراث سے حصہ کیوں نہیں ملتا؟فقط واللہ اعلم
                                                  
عنوان: زندگی میں بیوی بچوں میں جائیداد تقسیم کرنا
سوال: میرے والد   زندہ ہیں، ان کے پاس  100 روپے ہیں، ہم 2 بھائی اور 3 بہنیں ہیں اور میری والدہ بھی موجود ہیں، یہ وراثت کیسے تقسیم ہو گی اور سب کے حصہ میں کتنے کتنے روپے آئیں گے؟ مجھے ہبہ کے بارے میں سوال پوچھنا ہے۔
جواب: واضح رہے کہ کسی شخص کی زندگی میں اس کی مملوکہ جائیداد میں کوئی دوسرا شخص حصہ دار یا حق دار نہیں ہوتا ، لہذا اس سے اس کی مملوکہ اشیاء کا استحقاق سمجھتے ہوئے تقسیم کا مطالبہ کرنا درست نہیں ہے۔ نیز اپنی خوشی سے  زندگی میں تقسیم کی جانے والی جائیداد ہبہ (گفٹ) کہلاتی ہے، وراثت  نہیں۔ نیز ہبہ (گفٹ) کا حکم یہ ہے کہ اس میں تمام اولاد (بیٹے اور بیٹیوں) میں برابری کی جائے۔ البتہ اولاد میں سے کسی کو فرمانبرداری، دین داری یا محتاجگی کی وجہ سے کچھ زائد حصہ بھی دیا جاسکتا ہے۔لہذا صورتِ مسئولہ میں اگر سائل کا والد  اپنی زندگی میں اپنی اولاد کے درمیان جائیداد  کی تقسیم  کرنا چاہتا ہے تو اس کا طریقہ یہ ہے کہ اپنے لیے اس قدر رکھ لے جس سے بقیہ زندگی بغیر محتاجگی کے گزار سکے، بہتر یہ ہے کہ بیوی کو آٹھواں حصہ دے، اس کے بعد  بقیہ جائیداد اولاد (بیٹوں اور بیٹیوں)  میں برابری کے ساتھ  تقسیم کردے اور  ہر ایک کو اپنا حصہ مکمل قبضہ اور تصرف کے ساتھ دے دے، کسی شرعی وجہ کے بغیر اولاد کے درمیان ہبہ (گفٹ) میں کمی بیشی کرنا جائز نہیں، لیکن اگر کسی کی خدمت،اطاعت،  دین داری یا محتاجگی کی وجہ سے اسے اوروں کی بہ نسبت زیادہ دے تو اس کی گنجائش ہے۔البحر الرائق میں ہے :وفي الخلاصة المختار التسوية بين الذكر والأنثى في الهبة(۷/۲۸۸، دار الكتاب الإسلامي)الدر المختار وحاشية ابن عابدين (رد المحتار) میں ہے:وفي الخانية لا بأس بتفضيل بعض الأولاد في المحبة لأنها عمل القلب، وكذا في العطايا إن لم يقصد به الإضرار، وإن قصده فسوى بينهم يعطي البنت كالابن عند الثاني وعليه الفتوى(5 / 696، سعید)الدر المختار وحاشية ابن عابدين (رد المحتار)  میں ہے:(وتتم) الهبة (بالقبض) الكامل(5 / 690، سعید) فقط و الله أعلم
                                                  
عنوان: تین بھائیوں اور ایک بہن میں میراث کی تقسیم
سوال: ورثاء میں تین بھائی اور ایک بہن ہے تو وراثت کیسے تقسیم ہوگی؟
جواب: صورتِ مسئولہ میںمرحوم کی میراث کی تقسیم کا شرعی طریقہ یہ ہے کہمرحوم کے حقوق متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو  /7 حصوں میں تقسیم کرکے مرحوم کے ہر بھائی کو /2 حصے (28.57٪) اور بہن کو ایک حصہ (14.28٪)  ملے گا۔نوٹ : مذکورہ تقسیم اس صورت میں ہے جب مرحوم کے انتقال کے وقت اس کے والدین، اولاد اور مرد میت ہو تو بیوی اور  عورت میت ہو تو شوہر نہ ہو۔ فقط و اللہ اعلم
                                                  
عنوان: بیوہ، ایک بیٹا اور ایک بیٹی میں میراث کی تقسیم
سوال: بیوہ ، ایک بیٹا اور ایک بیٹی میں وراثت کی تقسیم کیسے ہوگی؟
جواب: صورتِ مسئولہ میںمرحوم کی میراث کی تقسیم کا شرعی طریقہ یہ ہے کہمرحوم کے حقوق متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو  /24 حصوں میں تقسیم کرکے مرحوم کی بیوہ کو /3 حصے ( 12.50٪) ،بیٹے کو /14 حصے (58.33٪) اور بیٹی کو /7 حصے (29.16٪) ملیں گے۔ فقط و اللہ اعلم
                                                  
عنوان: عورتوں کو میراث سے محروم کرنا گناہِ کبیرہ ہے
سوال: مالِ موروث میں سے بہنوں کو حصہ سے محروم کرنا گناہِ کبیرہ  ہےیا صغیرہ؟ بہنوں کو وراثت سے محروم کر دینے والے بھائیوں کا مال حرام ہے یا نہیں ؟
جواب: واضح رہے کہ والدین کے ترکہ میں  نرینہ اولاد کی طرح بیٹیوں کا بھی شرعی حق اور حصہ ہوتا ہے، والدین کے انتقال کے بعد ان کے ترکہ پر بیٹوں کا  قبضہ کرلینا اور بہنوں کو  ان کے شرعی حصے سے محروم کرنا ناجائز اور گناہ ِ کبیرہ ہے، بہنوں کو ان کا حق اور  حصہ  اس دنیا میں دینا لازم اور ضروری ہے ، ورنہ آخرت میں دینا پڑے گا اور آخرت میں دینا آسان نہیں ہوگا ، احادیثِ مبارکہ  میں اس بارے میں سخت وعیدیں آئی ہیں۔ لہذامیراث میں سےعورتوں کا حصہ دینا لازم اور ضروری ہے ، بہنوں کو میراث سے محروم کرنا یا ان کے حق سے کم دینا ظلم اور ناجائز ہے۔جو بھائی اپنی  بہنوں کے حصے پر قابض ہوکر ان کا مال کھاتے ہیں متروکہ جائیداد یا اس کے منافع میں سے ان کے لیے اپنے حصے سے زائد لینا حرام ہے، لیکن اگر وہ کوئی کاروبار کرتے ہیں اور اس کاروبار میں متروکہ جائیداد سے رقم نہیں لگاتے تو اس کاروبار کی آمدنی حلال ہوگی، صرف بہنوں کو میراث میں سے حصہ نہ دینے کی وجہ سے ان کا مال حرام نہیں ہوگا۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".(مشكاة المصابيح،باب الغصب والعاریة 254/1 ط: قدیمی)ترجمہ: حضرت سعید  بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا؛ جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة»، رواه ابن ماجه".(باب الوصایا، الفصل الثالث 1 / 266  ط: قدیمی)ترجمہ :حضرت انس رضی اللہ تعالیٰ عنہ فرماتے ہیں : رسول اللہ ﷺ نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔مرقاة المفاتيح  میں ہے:   "وقيل: الكبيرة ما أوعد عليه الشارع بخصوصه، وقيل: ما عين له حد، وقيل: النسبة إضافية، فقد يكون الذنب كبيرة بالنسبة لما دونه، صغيرة بالنسبة إلى ما فوقه"(مرقاة المفاتيح شرح مشكاة المصابيح ، كتاب الإيمان، باب الكبائر و علامات النفاق1/ 121 ط: دار الفكر)تکملۃ رد المحتار علی الدر المختار میں ہے:   " الإرث جبري لَايسْقط بالإسقاط". (كتاب الدعوى 7 / 505 ط :سعید) فقط و اللہ أعلم
                                                  
عنوان: بیوہ، بیٹوں اور بیٹیوں میں میراث اور اس کی آمدن کی تقسیم
سوال: پانچ بیٹوں ، چھ بیٹیوں اور ایک بیوہ میں وراثت کی تقسیم کا حکم ،میرے والد محترم کا انتقال 26 اپریل 2020 ء کو ہوا ہے۔ والد صاحب کا کوئٹہ شہر میں ایک بڑا پلازہ ، کئی مارکیٹوں میں دکانیں ، رہائشی مکان ، گاؤں میں تین ایکڑ اراضی پر تعمیر شدہ مکان اور 7 ایکڑ زرعی اراضی بمع ٹیوب ویل ، تقریبا 4۔5 ایکڑ دیگر زرعی پلاٹ ملکیت ہے، نقد رقم بھی ہو گی ۔ ٹیوب ویل سے زرعی آمدن اور پلازہ و دیگر دکانوں سے کرایہ صرف بھائیوں کو مل رہا ہے ۔ ورثاء میں ہم چھ بیٹیاں ، پانچ بیٹے اور والدہ صاحبہ ہیں ۔سوال نمبر 1 : وراثت کی تقسیم میں ورثاء کے حصص کا تعین کریں ۔سوال نمبر 2 : اگر بھائی فی الحال تقسیم  نہ کرنا چاہیں تو جاری زرعی آمدنی اور کرایہ وغیرہ سے حاصل شدہ آمدن کا تقسیم کس طرح ہوگا ؟
جواب: واضح رہے کہ مرحوم کی جائیداد اور اس سے حاصل ہونے والی آمدن میں مرحوم کے تمام ورثا کا حق ہے، لہذا ورثا میں سے صرف بیٹوں کا مرحوم کی متروکہ جائیداد کی آمدن سے فائدہ حاصل کرنا اور دوسروں کو محروم کرنا شرعا جائز نہیں، ان پر لازم ہے کہ وہ جائیداد اور اس سے حاصل ہونے والی آمدن کو شرعی ضابطے کے مطابق تقسیم کریں۔1۔ صورتِ  مسئولہ میں والد مرحوم کے کل ترکہ کو 128حصوں میں تقسیم کیاجائے گا،  جس میں سے  مرحوم کی بیوہ کو 16حصے(12.50٪) ، ہر ایک بیٹے کو  14،14 حصے (10.94٪) ، اورمرحوم کی ہر ایک بیٹی کو 7 ، 7 حصے (5.46٪) ملیں گے۔ 2۔ اگر بھائی فی الحال تقسیم  نہ کرنا چاہیں تو جاری زرعی آمدنی اور کرایہ وغیرہ سے حاصل شدہ آمدن بھی مندرجہ بالا شرح فی صد کے مطابق تقسیم ہوگی۔ فقط و اللہ اعلم
                                                  
عنوان: قرض خواہ کا قرض کی وصولی میں قرض دار سے حرام پیسے قبول کرنے کا حکم
سوال: ایک شخص ہے جس کے پاس سٹے کے پیسے ہیں اور وہ ان پیسوں سے اپنا قرض ادا کرنا چاہتا ہے تو قرضہ دینے والے کے لیے ان پیسوں کو قرض کے عوض لینا جائز ہے کیا؟
جواب: سٹے میں کمائے ہوئے پیسے حرام ہیں اس لئے  قرض دار کا سٹے کے پیسوں سے قرض ادا کرنا درست نہیں ہے، لیکن قرض خواہ کے لئے اپنا قرض ان پیسوں سے وصول کرنے کی گنجائش ہے۔فقط واللہ اعلم
                                                  
عنوان: زندگی میں تقسیم اور تقسیمِ میراث
سوال: چند دن قبل میری والدہ کا رضاۓ الہی سے انتقال ہو گیا تھا، ہم کل 3 بھائی ہیں ، میری والدہ کی وراثت اور وصیت کی تمام چیزیں میرے پاس ہیں۔ میں آپ سے وراثت کے سلسلے میں چند سوال کرنا چاہتا ہوں۔ الحمدللہ میری والدہ بہت نیک خاتون تھیں  اللہ تعالی ان کیمغفرت فرمائے آمین۔1۔  میری والدہ نے کچھ عرصہ قبل ہم تینوں بھائیوں میں اپنا کچھ سونا تقسیم کیا تھا ، مجھے اور مجھ سے بڑے بھائی کو 13 ، 13تولے اور سب سے بڑے بھائی کو  8 تولے دیا، تقسیم کے کچھ عرصے بعد میری والدہ کو اس مسئلے کا علم ہوا کہ ہبہ برابر کرنا ہوتا ہے تو انہوں نے ارادہ کیا کہ کچھ سونے کی چیزیں جس کا وزن  5 تولہ ہے ،سب سے بڑے بھائی کو دے دوں گی ، لیکن وہ یہ چیزیں سب سے بڑے بھائی کے حوالے کرتیں ، اس سے پہلے اللہ رب العزت نے ان کو اپنے پاس بلا لیا، اب آپ مجھے بتائیے کہ اس 5 تولے کو سب سے بڑے بھائی کو دیں یا وراثت میں رکھیں ، ہم وہ عمل کرنا چاہتے ہیں جو ہماری والدہ کو آخرت میں کامیابی دلاۓ۔2۔  چند سال قبل میری والدہ نے مجھے 4000 ہزار ڈالر دیئے اور کہا رکھ لو ، کام آئیں گے ، میں نے بہت کہا مجھے نہیں چاہئیں ، لیکن وہ نہیں مانی ، کچھ دن بعد ہمارے علاقے میں ایک مسجد کی تعمیر و توسیع ہو رہی تھی ، میں نے اس میں سے کچھ رقم اپنی والدہ کی طرف سے مسجد کی تعمیر و توسیع کے لیے جمع کرا دی تھی اور کچھ رقم بچ گئی ، کافی وقت گزر گیا ہے ، اس لیےصحیح سے یاد نہیں کہ کتنی رقم بچی تھی تو کیا وہ رقم بھی وراثت میں شامل کی جائے گی؟ خواہش ہے کہ اس معاملے میں بھی وہ عمل کیا جائے جس سے والدہ کے اوپر کوئی بوجھ نہ ہو اور والدہ کو آخرت میں کامیابی حاصل ہو۔3۔ والدہ کے زیرِِ استعمال بہت ساری چیزیں تھیں ، اس میں ان کا بستر، تکیہ، کپڑے، دوائیں، موبائل، شیمپو، صابن، نماز کی کرسی ٹیبل، جانمازیں، اسکارف، بستر کی چادریں اور بہت سی چھوٹی چھوٹی چیزیں شامل ہیں، ان چیزوں کے لیے شریعت میں کیا حکم ہے؟4۔ میری والدہ کے نام پر ایک آفس ہے ، جو میرے زیرِ استعمال ہے ، میں اپنے بھائیوں سے کہتا ہوں کہ اس کا کرایہ طے کر لیں اور 3 حصوں میں تقسیم کر لیں تو وہ منہ کر دیتے ہیں تو میں اس صورت میں کیا  کروں؟ان چند مسائل میں آپ کی بہترین شرعی رہنمائی چاہتا ہوں ، جس سے میری والدہ کو اور  مجھے آخرت میں کامیابی حاصل ہو۔
جواب: 1۔ مذکورہ سونا جب سائل کی والدہ نے اپنے بیٹے کے قبضے میں نہیں دیا تو  یہ ان کی ملکیت نہیں ، بلکہ والدہ کی ملکیت ہے، لہذا تمام ورثاء میں شرعی حصوں کے بقدر تقسیم ہوگا، البتہ اگر تمام شرکاء والدہ کی اس خواہش کو پورا کرنے اور والدہ کی غلطی کی تلافی  کے لیے  یہ سونا بڑے بھائی کو دے دیں تو یہ جائز ہے۔2۔ اگر مذکورہ ڈالر آپ کی والدہ نے یہ کہہ کر دیئے تھے کہ : "رکھ لو، کام آئیں گے" تو یہ ڈالرز آپ کی ملکیت ہیں،آپ اسے ذاتی کام میں استعمال کرسکتے ہیں اور اگر  آپ چاہیں تو بقیہ  رقم بھی والدہ کے ایصالِ ثواب  کے لیے صدقہ کردیں ۔3۔ والدہ کی زیرِ استعمال  چھوٹی بڑی تمام اشیاء ان کی میراث کا حصہ ہیں ، ان کو بھی میراث کے اصولوں کے مطابق تقسیم کرنا ضروری ہے۔4۔ اگر مذکورہ آفس آپ کی والدہ کی ملکیت تھاتو اس میں تمام ورثاء کا حق ہے،  اس کا کرایہ طے کرکے  تمام ورثاء میں ان کے حصص کے مطابق  تقسیم کریں، لیکن اگر آپ کے بھائی آپ کو رضامندی اور خوشی کے ساتھ بغیر کرایہ کے آفس استعمال کرنے کی اجازت دیں تو آپ کے لیے بغیر کرایہ کے اس آفس کو استعمال کرنا جائز ہے، فقط و اللہ اعلم
                                                  
عنوان: زندگی میں  اولاد، بیوی اور والدین کے درمیان جائیداد کی تقسیم
سوال: اگر کوئی شخص اپنی زندگی میں وراثت تقسیم کرنا چاہے ، ایک بیوی سے 2 بیٹے 2 بیٹیاں اور دوسری بیوی کو طلاق دی ہو ، اس سے ایک بیٹا اور ایک بیٹی ہو  ، صاحبِ ترکہ کا  والد بھی  زندہ ہے  اور صاحبِ ترکہ کی والدہ بھی ، تقسیم کی کیا صورت ہوگی اور  کتنے حصے بنیں گے؟
جواب: واضح رہے کہ ترکہ اس مال کو کہا جاتا ہے جو کسی کی موت کے بعد اس کے پیچھے رہ جائے، جب تک کوئی شخص حیات ہو اس کا مال اس کا ترکہ شرعا قرار نہیں پاتا۔نیز زندگی میں انسان اپنے مال میں جو تصرف کرتا ہےاسے شریعت کی اصطلاح میں میراث تقسیم کرنا نہیں قرار دیا جاتا، تقسیم ِمیراث کا تعلق موت کے بعد سے ہے، زندگی میں والد جو کچھ اپنی اولاد کو دیتا ہے، وہ اس کی طرف سے تحفہ (ہبہ) ہوتا ہے، جس کے حوالے سے شریعت نے والدین کو حکم دیا ہے کہ وہ اپنی اولاد میں برابری کریں، اولاد میں سے کسی کو شرعی وجہ کے بغیر زیادہ اور کسی کو کم دینا باعثِ گناہ ہے، البتہ اگر اولاد میں سے کوئی زیادہ خدمت گزار، دین دار یا ضرورت مند  ہو تو اسے دوسروں کی بہ نسبت زیادہ دینے کی بھی اجازت ہوتی ہے، لہذا صورتِ مسئولہ میں مذکورہ شخص پر شرعا لازم نہیں کہ وہ اپنی جائیداد و مال و اسباب اپنی زندگی میں اپنی اولاد و دیگر رشتہ داروں میں تقسیم کرےاور نہ ہی اولاد یا دیگر رشتہ داروں میں سے کسی کو یہ حق حاصل ہے کہ وہ تقسیم کا مطالبہ کرےیا تقسیم پر مجبور کرے، لیکن اگر مذکورہ شخص اپنی خوشی سے  کسی کے جبر و اکراہ کے بغیر اپنی جائیداد اپنی زندگی میں تقسیم کرنا چاہتا ہو تو وہ اپنے  لیے اس قدر رکھ لے جس سے بقیہ زندگی بغیر محتاجگی کے زندگی گزار سکے، بہتر یہ ہے کہ اپنی بیوی کوآٹھواں حصہ، والد  اور والدہ میں سے ہر ایک کو چھٹا حصہ دے، اس کے بعد بقیہ جائیداد اولاد (بیٹوں اور بیٹیوں) کے درمیان برابر برابر تقسیم کرے،یعنی جتنا ایک بیٹے کو دے اتنا ہی بیٹی کو دے، بلا وجہ اولاد کے درمیان کمی بیشی کرنا جائز نہیں۔ملحوظ  رہے کہ مذکورہ حکم اس وقت ہے جب کہ مذکورہ شخص مرضِ وفات میں نہ ہو،  پس اگر وہ بیمار ہو اور  ڈاکٹر جواب دے چکے ہوں یا  یہ بیماری موت کا سبب بن جائے  تو پھر   اولاد کے درمیان جائیداد  تقسیم کرنے کے بجائے  یہ وصیت کردے کہ میری موت کے بعد شرعی ضابطہ کے مطابق میرا ترکہ تقسیم کیا جائے۔فتاوی شامی میں ہے:أقول: حاصل ما ذكره في الرسالة المذكورة أنه ورد في الحديث أنه - صلى الله عليه وسلم - قال «سووا بين أولادكم في العطية ولو كنت مؤثرا أحدا لآثرت النساء على الرجال» رواه سعيد في سننه وفي صحيح مسلم من حديث النعمان بن بشير : «اتقوا الله واعدلوا في أولادكم»، فالعدل من حقوق الأولاد في العطايا والوقف عطية فيسوي بين الذكر والأنثى، لأنهم فسروا العدل في الأولاد بالتسوية في العطايا حال الحياة. وفي الخانية ولو وهب شيئا لأولاده في الصحة، وأراد تفضيل البعض على البعض روي عن أبي حنيفة : لا بأس به إذا كان التفضيل لزيادة فضل في الدين وإن كانوا سواء يكره و روى المعلى عن أبي يوسف أنه لا بأس به إذا لم يقصد الإضرار و إلا سوى بينهم و عليه الفتوى و قال محمد : ويعطي للذكر ضعف الأنثى، وفي التتارخانية معزيا إلى تتمة الفتاوى قال: ذكر في الاستحسان في كتاب الوقف : وينبغي للرجل أن يعدل بين أولاده في العطايا والعدل في ذلك التسوية بينهم في قول أبي يوسف وقد أخذ أبو يوسف حكم وجوب التسوية من الحديث، وتبعه أعيان المجتهدين، وأوجبوا التسوية بينهم وقالوا : يكون آثما في التخصيص وفي التفضيل، وليس عند المحققين من أهل المذهب فريضة شرعية في باب الوقف إلا هذه بموجب الحديث المذكور، و الظاهر من حال المسلم اجتناب المكروه، فلا تنصرف الفريضة الشرعية في باب الوقف إلا إلى التسوية والعرف لا يعارض النص، هذا خلاصة ما في هذه الرسالة، وذكر فيها أنه أفتى بذلك شيخ الإسلام محمد الحجازي الشافعي والشيخ سالم السنهوري المالكي والقاضي تاج الدين الحنفي وغيرهم اهـ.(كتاب الوقف، مطلب متى ذكر الواقف شرطين متعارضين يعمل بالمتأخر  ٤ /  ٤٤٤ ط: سعيد)فقط واللہ اعلم
                                                  
عنوان: جاز کیش اکاؤنٹ وغیرہ کھولنا
سوال: جاز کیش اکاؤنٹ یا دیگر موبائل اکاؤنٹ میں رقم رکھنے پر جو فری منٹس یا انٹرنیٹ ملتا ہے وہ استعمال کرنا جائز ہے یا نہیں؟
جواب: صورتِ مسئولہ میں جاز  یا کسی بھی اکاؤنٹ ہولڈر کو  کمپنی مخصوص رقم جمع کرانے کی شرط پر  سہولیات (مثلاً: فری منٹس، انٹرنیٹ ایم بی ، میسج، کیش بیک وغیرہ) فراہم کرتی ہو (جیسا کہ جاز اکاؤنٹ میں ہوتا ہے)  تو چوں کہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ شرعاً ناجائز ہے؛ اس لیے کہ قرض پر شرط لگاکر نفع  کے لین دین  کو نبی کریم ﷺ نے سود قرار دیا ہے اور  چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا ہی جائز نہیں ہوگا، اگر اکاؤنٹ کھول لیا ہو تو بھی مفت منٹس سے فائدہ حاصل کرنا جائز نہیں ہوگا، صرف اصل رقم کے بقدر استفادہ کرسکتے ہیں، اور جلد از جلد اس اکاؤنٹ کو بند یا سادہ اکاؤنٹ سے تبدیل کردیا جائے۔فتاوی شامی میں ہے: "وفي الأشباه كل قرض جر نفعاً حرام".( كتاب البيوع، فصل في القرض ۵/ ۱٦٦ ط: سعيد)فقط والله أعلم
                                                  
عنوان: آن لائن قرآنک اکیڈمی کے ملازمین کی تنخواہ کی ادائیگی کے بعد بقیہ رقم کیا اکیڈمی کا مالک استعمال کر سکتا ہے؟
سوال: آن لائن قرآن اکیڈمی بنا کر  تنخواہ پر اساتذہ رکھنا اور بقیہ رقم سے منافع حاصل کرنا  کیسا ہے؟
جواب: صورتِ  مسئولہ میں عرف  کے مطابق مذکورہ ادارہ طلبہ سے فیس وصول  کر سکتا ہے، اور اساتذہ و دیگر ملازمین کی تنخواہوں کے ادائیگی کے بعد بقیہ رقم مذکورہ ادارے کا مالک اپنے  استعمال میں لا سکتا ہے، شرعًا ممانعت نہیں۔آن لائن قرآنک  اکیڈمی کھولنے  کی شرائط جاننے کے لئے  درج ذیل  فتوی دیکھ لیا جائے:آن لائن قرآن اکیڈمی کھولنا فقط واللہ اعلم
                                                  
عنوان: ادھار میں نقد سے زائد قیمت لینا
سوال: ایک شخص گندم کی بوری نقد میں چار ہزار کی دیتا ہے اور ادھار میں پانچ ہزار کی، کیا یہ سود ہے اورجائز ہے کہ نہیں؟
جواب: جس طرح  نقد خرید و فروخت جائز ہے، اسی طرح ادھار  سودا کرنا بھی جائز ہے، تاہم شرط یہ ہے کہ خرید و فروخت کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قیمت فروخت جو بھی باہمی رضامندی سے طے پائے وہ متعین کرلی جائے، قیمت کی ادائیگی میں وقتِ مقررہ سے تاخیر  پر کسی بھی عنوان سے اضافہ وصول نہ کیا جائے، اور وقتِ مقررہ سے پہلے ادائیگی کی صورت میں قیمت میں کمی نہ کی جائے۔  مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔لہذا  صورتِ مسئولہ  میں  گندم کی بوری نقد فروخت کرتے ہوئے چار ہزار روپے میں فروخت کرنا اور ادھار فروخت کرتے ہوئے پانچ ہزار روپے میں فروخت کرنا جائز ہے  بشرطیکہ مجلسِ عقد میں ہی طے کرلیا جائے کہ معاملہ نقد ہورہا ہے یا ادھار، نیز ادھار معاملہ ہونے کی صورت میں  قیمت کی ادائیگی میں وقتِ مقررہ سے تاخیر  پر کسی بھی عنوان سے اضافہ وصول نہ کیا جائے،اور وقتِ مقررہ سے پہلے ادائیگی کی صورت میں قیمت میں کمی نہ کی جائے۔ المبسوط للسرخسی میں ہے:’’وإذا عقد العقد علی أنه إلی أجل بکذا وبالنقد بکذا أو (قال:) إلی شهر بکذا وإلی شهرین بکذا فهو فاسد؛ لأنه لم یعامله علی ثمن معلوم ولنهي النبي ﷺ یوجب شرطین في بیع، وهذا هو تفسیر الشرطین في البیع، ومطلق النهي یوجب الفساد في العقد الشرعیة، وهذا إذا افترقا علی هذا ... فإن کان یتراضیان بینهما ولم یتفرقا حتی قاطعه علی ثمن معلوم وأتما العقدَ فهو جائز؛ لأنهما ما افترقا إلا بعد تمام شرط صحة العقد ...  الخ‘‘(المبسوط للسرخسي،ج:۸،ص:۱۳)بدائع الصنائع میں ہے:’’وکذا إذا قال: بعتك هذا العبد بألف درهم إلی سنة أو بألف وخمسمائة إلی سنتین؛ لأن الثمن مجهول ... فإذا علم ورضي به جاز البیع؛ لأن المانع من الجواز هو الجهالة عند العقد وقد زالت في المجلس وله حکم حالة العقد، فصار کأنه کان معلوماً عند العقد وإن لم یعلم به حتی إذا افترقا تقرر الفساد‘‘.(بدائع الصنائع ،ج:۵،ص:۱۵۸)فتاویٰ شامی میں ہے:’’وفي شرح الآثار: التعزیر بأخذ المال کان في ابتداء الإسلام ثم نسخ. والحاصل أن المذهب عدم التعزیر بأخذ المال‘‘.(الفتاوی الشامیة، ج:۳، ص:۶۱-۶۲،ط:سعید)فقط والله أعلم
                                                  
عنوان: کافر کو مکہ یا مدینہ کی تصویر پوجنے کا مشورہ دینا اور تصویر دینا
سوال: ایک کافر ایک مولانا کے پاس جھاڑ پھونک کروانے گیا تو مولانا صاحب نے اس سے کہا ہے کہ مکہ یا مدینہ کی تصویر لے کر یا اگر تصویر نہ ملے تو مسجد میں یا مسجد کے دروازے پر جاکر اگربتی جلاکر پوجنا ہے ان شاءاللہ آپ کی مرادپوری ہوگی، سوال یہ کہ اب وہ کافر ہم سے مکہ کی یا مدینہ کی تصویر مانگ رہاہے؛ تاکہ وہ اپنی دوکان میں اس تصویرکو لگاکر پوجا کرتا رہے تو ایسا کرنا اس امید پر کہ ہوسکتاہے کہ اگر وہ شفا یاب ہوگیا تو متاثر ہو کر اسلام قبول کرلے، مکہ کی یا مدینہ کی تصویر دینا جائز ہے؟ ایک صاحب کا کہناہے کہ ویسے بھی کافرتوبتوں کی پوجاکرتے ہی ہیں، اسی میں اگرمدینہ کی تصویر کی پوجا کرے اور متاثر ہوجائے تو کیا حرج ہے جب کہ امید ہے کہ وہ اسلام قبول کرلے؟
جواب: مکہ، مدینہ اور مساجد مقدس جگہیں ہیں، ان کی تعظیم کرنا مطلوب ہے، لیکن  عبادت کی غرض سے  اللہ کے علاوہ کسی کی بھی تعظیم جائز نہیں ہے،  کافر کو  مکہ یا مدینہ کی تصویر کی یا مساجد کے گیٹ پر موم بتی جلاکر  پوجا کرنے کا مشورہ دینا جائز نہیں ہے، خواہ یہ مشورہ دینے والا کوئی بھی ہو۔اور اگر آپ کو یقینی طور پر معلوم ہو کہ وہ اس تصویر کو پوجا کرنے کی غرض سے لے رہا ہے تو اس کو مکہ، مدینہ کی تصویر دینا بھی  مکروہ ہے؛ اس لیے کہ ناجائز کام پر تعاون ہے۔باقی یہ کہنا کہ کافر تو ویسے بھی پوجا کرتے ہیں تو  اس کا جواب یہ ہے کہ اگر کافر اپنے طور پر پوجا کررہا ہے تو وہ اس کا اپنا فعل ہے، لیکن ایک بالغ مکلف مسلمان کا اس کو ناجائز کام کا مشورہ دینا یا اس میں اعانت کرنا یہ مسلمان کا فعل ہے جو گناہ پر تعاون کی وجہ سے ناجائز اور گناہ ہے۔یہ بھی ملحوظ رہے کہ نماز کے دوران مسلمانوں کے بیت اللہ کی طرف رُخ کرنے اور کعبۃ اللہ کو قبلہ مقرر کرنے کی غرض اس عمارت کی پوجا نہیں ہے، کہ کوئی شخص اسے عمارت کی تعظیم اور ظاہری سجدہ سمجھے، بلکہ بیت اللہ کے سامنے کھڑے ہو کر بھی مسلمان کی نیت اللہ تعالیٰ کو ہی سجدہ کرنا ہوتاہے، اس کے سجدے میں بیت اللہ کو پوجنے کا ادنیٰ احتمال بھی نہیں ہوتا۔ اور در حقیقت کوئی بھی جہت یا رُخ اپنی ذات میں مقصود نہیں ہے، مشرق ہو یا مغرب سب جہات اللہ تعالیٰ کے لیے ہیں، مسلمان مشرق کا رہنے والا ہو تو نماز میں اس کا رُخ مغرب کی طرف ہوتاہے، مغرب کا رہنے والا ہو تو اس کا رُخ نماز میں مشرق کی طرف ہوتاہے، الغرض مشرق یا مغرب یا کوئی عمارت مقصود نہیں ہے، اصل اللہ تعالیٰ کی عبادت ہے جو جہات اور رُخ سے پاک ہے، تحویلِ قبلہ کے حکم کا بنیادی مقصد  مسلمانوں کو توحید اور کامل اتباع کی تعلیم دینا تھا کہ مسلمان کا مقصد کوئی عمارت یا رُخ نہیں ہے، بلکہ وہ اللہ کے حکم کے تابع ہے، اور وہ جہاں حکم دے گا، مسلمان اسی طرف رخ کرے گا، اور جس رُخ پر بھی وہ نماز ادا کرے وہیں وہ اللہ تعالیٰ کو پائے گا۔ارشاد باری تعالی ہے:﴿ وَلَا تَعَاوَنُوْا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ ﴾ [المائدة: 2]ترجمہ: اور گناہ  اور زیادتی میں  ایک  دوسرے  کی اعانت مت کرو، اور اللہ تعالیٰ سے ڈرا کرو، بلاشبہ  اللہ تعالیٰ  سخت سزا دینے والے ہیں۔ (از بیان القرآن)الدر المختار وحاشية ابن عابدين (رد المحتار) (6 / 391):(بخلاف بيع أمرد ممن يلوط به وبيع سلاح من أهل الفتنة) لأن المعصية تقوم بعينه ثم الكراهة في مسألة الأمرد مصرح بها في بيوع الخانية وغيرها واعتمده المصنف على خلاف ما في الزيلعي والعيني وإن أقره المصنف في باب البغاة. قلت: وقدمنا ثمة معزيا للنهر أن ما قامت المعصية بعينه يكره بيعه تحريما وإلا فتنزيها. فليحفظ توفيقا.(قوله: على خلاف ما في الزيلعي والعيني) ومثله في النهاية والكفاية عن إجارات الإمام السرخسي (قوله: معزيًا للنهر) قال فيه من باب البغاة: وعلم من هذا أنه لايكره بيع ما لم تقم المعصية به كبيع الجارية المغنية والكبش النطوح والحمامة الطيارة والعصير والخشب ممن يتخذ منه المعازف، وأما في بيوع الخانية من أنه يكره بيع الأمرد من فاسق يعلم أنه يعصي به مشكل.والذي جزم به الزيلعي في الحظر والإباحة أنه لا يكره بيع جارية ممن يأتيها في دبرها أو بيع غلام من لوطي، وهو الموافق لما مر وعندي أن ما في الخانية محمول على كراهة التنزيه، وهو الذي تطمئن إليه النفوس إذ لا يشكل أنه وإن لم يكن معينا أنه متسبب في الإعانة ولم أر من تعرض لهذا اهـ وفي حاشية الشلبي على المحيط اشترى المسلم الفاسق عبدًا أمرد وكان ممن يعتاد إتيان الأمرد يجبر على بيعه (قوله: فليحفظ توفيقًا) بأن يحمل ما في الخانية من إثبات الكراهة على التنزيه، وما في الزيلعي وغيره من نفيها على التحريم، فلا مخالفة وأقول هذا التوفيق غير ظاهر لأنه قدم أن الأمرد مما تقوم المعصية بعينه وعلى مقتضى ما ذكره هنا يتعين أن تكون الكراهة فيه للتحريم فلايصح حمل كلام الزيلعي وغيره على التنزيه، وإنما مبنى كلام الزيلعي وغيره على أن الأمرد ليس مما تقوم المعصية بعينه كما يظهر من عبارته قريبا عند قوله وجاز إجارة بيت".فقط والله أعلم
                                                  
عنوان: غیر ملکی کرنسی کی خرید و فروخت کا حکم
سوال: غیر ملکی کرنسی کی خرید و فروخت کا حکم ہے؟
جواب: واضح رہے کہ کرنسی کی خرید و فروخت جائز ہے، لیکن چوں کہ   ایک ملک کی کرنسی ایک جنس کے حکم میں ہے اور  مختلف ممالک کی کرنسیاں مختلف جنس کے حکم میں ہیں، اس لیے کرنسی کی خرید و فروخت کے معاملے میں دیکھا جائے گا کہ جن دو کرنسیوں کا آپس میں تبادلہ کیا جارہا ہے وہ دونوں ایک ہی جنس کی کرنسی ہے، ( مثلاً پاکستانی روپے کے بدلے میں پاکستانی روپے) تو اس صورت میں کمی بیشی کرنا یا ادھار فروخت کرنا جائز نہیں ہوگا، (یعنی نہ تو ادھار جائز ہوگا، اور نہ ہی کمی بیشی کرنا) البتہ اگر دونوں جانب کی کرنسی آپس میں ایک ہی جنس کی نہ ہو، (مثلاً روپے کے بدلے ڈالر یا ریال) تو اس صورت میں کرنسی کی خرید و فروخت میں کمی بیشی کرنا تو جائز ہوگا، البتہ ادھار کر کے بیچنا جائز نہیں ہوگا، بلکہ مجلسِ عقد میں دونوں طرف سے کرنسی پر قبضہ کرنا لازم ہوگا۔الدر المختار وحاشية ابن عابدين (رد المحتار) (5/ 257):"(هو) لغةً: الزيادة.وشرعاً: (بيع الثمن بالثمن) أي ما خلق للثمنية ومنه المصوغ (جنساً بجنس أو بغير جنس) كذهب بفضة، (ويشترط) عدم التأجيل والخيار و (التماثل) أي التساوي وزناً، (والتقابض) بالبراجم لا بالتخلية (قبل الافتراق)، وهو شرط بقائه صحيحاً على الصحيح، (إن اتحد جنساً وإن) وصلية (اختلفا جودةً وصياغةً) ؛ لما مر في الربا (وإلا) بأن لم يتجانسا (شرط التقابض) لحرمة النساء، (فلو باع) النقدين (أحدهما بالآخر جزافاً أو بفضل وتقابضا فيه) أي المجلس (صح)".فقط والله أعلم
                                                  
عنوان: میراث کی تقسیم میں تاخیر نہیں کرنی چاہیے
سوال: اگر والد کا انتقال ہوگیا ہے اور اولاد بالغ لیکن غیر شادی شدہ ہوں تو کیا  وراثت کی تقسیم کو مؤخر کرنا جائز ہے؟اور اگر نہیں تو مشترکہ خرچ کس طرح ہوگا؟
جواب: صورتِ مسئولہ میں اگر مرحوم کی اولاد سمجھ دار نہیں تو سمجھ دار ہونے تک تقسیم کو موخر رکھنے کی گنجائش ہے،تاہم اس دوران مرحوم کے ترکہ میں جو کچھ اضافہ ہوگا وہ سب کا سب مرحوم کا ترکہ شمار ہوگا، خواہ  اضافے کا ظاہری سبب کسی ایک وارث کی محنت ہو،  لیکن اگر تمام ورثا بالغ اور سمجھ دار  ہوں  اور کوئی وارث تقسیم کا مطالبہ کرے تو تقسیم میں تاخیر کرنا جائز نہیں، جب تک تقسیم نہ ہو اس وقت تک ہر وارث  اپنے شرعی حصے کے تناسب سے ترکہ سے منافع حاصل کرنے کا حق دار ہوگا،اگر ورثاتقسیم کے بعد بھی مشترکہ طور پر رہتے ہیں تو خرچے کی تقسیم آپس میں طے کرلیں، لیکن اگر تمام ورثا اس بات پر راضی ہوں کہ ترکہ کو تقسیم کیے بغیر مشترک طور پر رہیں اور خرچہ مشترک چلاتے رہیں تو اس کی بھی گنجائش ہے۔(وقسم) المال المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم بطلب كل وعليه الفتوى، لكن المتون على الأول فعليها المعول (وإن تضرر الكل لم يقسم إلا برضاهم) لئلا يعود على موضوعه بالنقض.(الدر المختار وحاشية ابن عابدين، كتاب القسمة  6/ 260 ط: سعيد)فقط واللہ اعلم
                                                  
عنوان: والد کی زندگی میں دادا کے انتقال کی صورت میں پوتوں کا میراث میں حصہ
سوال: کیا بیٹے کے انتقال کے بعد اس کے بچے وراثت کے حق دار ہیں ،جب کہ باپ یعنی دادا   کا انتقال بیٹے سے پہلے ہوا اور دادی اب تک حیات ہے؟
جواب: اگر کسی شخص کے انتقال کے وقت اس کا بیٹا زندہ ہو اور پھربیٹے کا انتقال ہوجائے تو  اس کی اولاد کو اپنے والد کے واسطے سے دادا کی میراث میں سے حصہ ملے گا، پھراگر  اس شخص  کی والدہ کا انتقال  اس کی وفات کے بعد ہوا ہو  تو والدہ کے اس حصہ میں جو اسے اپنے شوہر کی طرف سے ملا ہے اور  والدہ کی دیگر جائیداد میں بیٹے کی اولاد (پوتوں) کو والد کے واسطے سے بطورِ میراث حصہ نہیں ملے گا، لیکن اگر یہ پوتے دادی کے ورثا ہوں تو انہیں اپنی دادی کی جائیداد سے براہِ راست حصہ  ملے گا۔ فقط واللہ اعلم
                                                  
عنوان: پرائز بانڈ کی حرمت کی وجہ
سوال: پرائز بونڈ کی شرعی حیثیت کیا ہے اس بارے لوگ کہتےہیں کہ یہ حرام ہے اس کی حرمت کی وجہ کیا ہے؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ تعریف ایک حدیث میں ان الفاظ کے ساتھ آئی ہے ”كل قرض جر منفعة فهو ربوا “یعنی ہر وہ قرض جو نفع کمائے وہ سود ہے ،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے ،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے ، ''جو ا'' جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: حبیب بینک کی کونیکٹ(konnect ) فرنچائز لینا
سوال: حبیب بینک کے کونیکٹ (konnect)فرینچائیز لینا کیسا ہے؟
جواب: واضح رہے کہ بینک کو خدمات فراہم کرنا اس کے سودی معاملات میں تعاون کرنا ہے،  اس لیے  کسی بھی بینک کی کسی قسم کی  فرنچائز  لینا اور اس کو چلانا جائز نہیں ہے ۔ قال اللہ تبارک وتعالی: انما الخمر والمیسر والانصاب والازلام رجس من عمل الشیطان فاجتنبوہ۔ [سورۃ المائدۃ آیت:۹۰]وقال اللہ تعالیٰ: ولاتعاونوا علی الاثم والعدوان۔ [سورۃ المائدۃ آیت:۲]"عن جابر رضی اللہ تعالیٰ عنہ: قال لعن رسول اللہ صلی اللہ علیہ وسلم آکل الربا وموکلہ وکاتبہ وشاہدیہ، وقال: ہم سواء۔ رواہ مسلم"۔ (مشکاۃ المصابیح ۱:۲۴۴ باب الربا) فقط والله  أعلم
                                                  
عنوان: تہہ جمنے والی مہندی
سوال: ایک مہندی فروش کا کہنا ہے کہ اس کے پاس جو کیمیکل کی ملاوٹ والی مہندی ہے(جو کہ کچھ ہی دیر میں رنگ دیتی ہے بخلاف دوسری مہندیوں کے کہ اس میں کافی وقت لگتا ہے) اس سے وضو نہیں ہوتا کیونکہ اس کے مطابق وہ کیمیکل پانی کو نیچے پہنچنے سے مانع ہوتا ہے اور وہ اپنے کسٹمرز کو واضح بتا بھی رہا ہے تو اس سے خرید کر آگے بیچنے والوں پر لازم ہے کہ وہ بھی گاہک کومطلع کریں یا نہیں ؟ یا پھر اس مہندی فروش کا اس سے پانی نہ پہنچنے کا دعوی ہی درست نہیں ؟
جواب: اگرمہندی فروش خود اس بات کا دعویٰ کرتا ہے کہ وہ مہندی ایسی ہے کہ اس میں ایک ایسا کیمیکل ہے جو پانی کے جسم تک پہنچنے کے لئے رکاوٹ اور مانع ہے تو  چونکہ مذکورہ مسئلہ سے متعلق فقہاء نے ایک  ضابطہ یہ بیان کیا ہے کہ ایسے مسائل میں  ایک عادل آدمی کی بات معتبر ہوتی ہے اس لئے اس مہندی فروش کی خبر کا اعتبار کیا جائے گا اور اُس کا دعویٰ درست قرار دیا جائے گا۔موسوعة القواعد الفقهية (8/ 245)القاعدة السادسة والسبعون [قول الواحد وخبره - الديانات - حق الله تعالى]أولاً: ألفاظ ورود القاعدة:قول الواحد العدل مقبول في الدياناتنیز جب اس مہندی میں ایسا کیمیکل ہے جو پانی کے جسم تک پہنچنے میں رکاوٹ ہے اس لئے اس مہندی سے اجتناب کرنا ہی بہتر ہے اور مہندی بنانے والوں پر لاز م ہے کہ وہ اس قسم کے کیمیکل کے استعمال سے مکمل اجتناب کریں کیونکہ اس قسم کے کیمیکل پر مشتمل مہندی  لوگوں کی نماز کے ضائع ہونے کا سبب و باعث بنے گی۔ فقط واللہ اعلم
                                                  
عنوان: تقسیمِ وراثت اور والد کی زمین پر ایک وارث کا دوسروں کی اجازت کے بغیر تعمیر کرنا
سوال: 1۔ ہم  6 بھائی اور 6 بہنیں ہیں ، ایک بہن پیدائش کے بعد والد صاحب نے اپنے دوست کو دے دی تھی ، ان کی اولاد نہیں تھی ، اب وہ شادی شدہ ہے ، ہم سے ملنا جلنا کم ہے ، کیا اس کو بھی وراثت میں حصہ ملے گا؟2۔  والد صاحب کے مکان میں دوسرے نمبر والے بڑے بھائی نے اپنی مرضی سے اپنا پیسہ لگایا گھر کو بنانے کے لیے، سب نے اس کو منع کیا ، مگر اس نے تقریباً 25 لاکھ  روپے سے گھر دوبارہ تعمیر کروا دیا ، اب والد صاحب کے انتقال کو تقریباً 4 سال سے زیادہ ہو گیا ہے ، وہ بھائی جس نے پیسے اپنی مرضی سے لگائے تھے وہ یہ کہتا ہے کہ  مکان میں سے حصہ والد صاحب کی تعمیر والے مکان سے ملے گا اور جو ابھی مکان کی قیمت ہے اس پر فروخت کر کے والد صاحب کی تعمیر والے مکان کی قیمت سے سب کو حصہ ملے گا اور باقی قیمت وہ خود اپنے لیے رکھے گا۔ کیا اس کا یہ کہنا درست ہے؟
جواب: 1۔آپ کی مذکورہ بہن جسے والد صاحب نے اپنے دوست کو دےدیا تھا دوسری بہنوں کی طرح وہ بھی شرعًا آپ کے مرحوم والد کی میراث میں حق دار ہے، میراث کی تقسیم کا تفصیلی طریقہ کار  تمام کی ورثاء کی تفصیل بھیج کر معلوم کرسکتے ہیں۔2۔سائل کے بھائی کا یہ کہنا درست نہیں کہ : "مکان میں سے حصہ
والد صاحب کی تعمیر والے مکان سے ملے گا اور جو ابھی مکان کی قیمت ہے اس پر فروخت
کر کے والد صاحب کی تعمیر والے مکان کی قیمت سے سب کو حصہ ملے گا اور باقی قیمت وہ
خود اپنے لیے رکھے گا۔" لہذا اگرسائل کے بھائی نےدیگر ورثاء کی اجازت کے
بغیر  والد کے متروکہ مکان کو تقریبًا 25
لاکھ روپے سے دوبارہ تعمیر کیا اور یہ تعمیرات تمام شرکاء کے لیے تھی تو  یہ تعمیرات سائل کے بھائی کی تبرع و احسان ہے،
لہذا اسےتعمیرات پر  لگائی گئی رقم نہیں
ملے گی اور نہ ہی اس کی وجہ سے اسے والد کے ترکہ میں سے اضافی حصہ ملے گا۔لیکن
اگر اس نے یہ تعمیرات اپنے لیے بنائی تھیں، شرکاء کے لیے نہیں بنائی تھیں تو اسے
اس تعمیر کے بدلےصرف ملبے کی قیمت ملے گی اور  بقیہ کل مالیت ورثاء میں شرعی
حصوں کے مطابق تقسیم کی جائے گی۔ إذا عمر أحد الشريكين الملك المشترك ففي ذلك
احتمالات أربعة: ...الاحتمال الثاني - إذا عمر أحد الشريكين المال المشترك للشركة بدون
إذن الشريك كان متبرعا ...الاحتمال الرابع - إذا عمر أحد الشريكين المال المشترك بدون إذن
شريكه على أن يكون ما عمره لنفسه فتكون التعميرات المذكورة ملكا له وللشريك الذي
بنى وأنشأ أن يرفع ما عمره من المرمة الغير المستهلكة. انظر شرح المادة (529) ما
لم يكن رفعها مضرا بالأرض ففي هذا الحال يمنع من رفعها.(درر
الحكام في شرح مجلة الأحكام 3/ 314 ط: دار الجيل) فقط و الله أعلم
                                                  
عنوان: بیوہ، تین بیٹے اور پانچ بیٹیوں میں میراث کی تقسیم
سوال: میرے نانا ابو فوت ہو گئے ہیں ، اب ان کا ترکہ تقسیم کرنا ہے ، جس کی مالیت 60لاکھ ہے ، وارثوں میں تین بھائی ، پانچ بہنیں   اور ایک والدہ ہے ۔ ان میں وراثت کی تقسیم کیا ہو گی؟
جواب: سوال میں ذکر کردہ تین بھائیوں اور پانچ بہنوں سے مراد بظاہر مرحوم کے بیٹے اور بیٹیاں ہیں اور والدہ سے مراد بظاہر مرحوم کی بیوہ ہے، اگر ایسا ہی ہے تو صورت مسئولہ میں مرحوم کے ترکہ کی تقسیم کا شرعی طریقہ کار یہ ہے کہمرحوم کی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اسے ادا کرنے کے بعد اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد باقی کل جائیداد منقولہ و غیر منقولہ کو88 حصوں میں تقسیم کر کے اس میں سے 11 حصے مرحوم کی بیوہ کو ، 14  حصے مرحوم کے ہر ایک بیٹے کو اور7 حصے مرحوم کی ہر ایک بیٹی کو ملیں گے،لہذا 60 لاکھ  روپے میں سے 750000  روپے مرحوم کی بیوہ کو ، 954545.45 روپے مرحوم کے ہر ایک بیٹے کو اور  477272.72   روپے مرحوم کی ہر ایک بیٹی کو ملیں گے۔فقط و اللہ اعلم
                                                  
عنوان: میراث کی تقسیم ، گریجویٹی ایک بیٹے کے نام کرنا اور مرحوم کی رقم سے صدقہ جاریہ کے لیے بورنگ کرانا
سوال: 1۔ میرے سسر کا انتقال ہوگیا ہے ، ان کے ورثا میں ایک بیوہ ، چار بیٹیاں اور ایک بیٹا ہے۔ وراثت کے لیے حصے بیان کر دیجیے۔2۔ میرے سسر نے اپنی زندگی میں گریجویٹی کا پیسہ اپنے بیٹے کے نام کر دیا تھا، مگر اس نے لیا نہیں تھا ، ابھی بھی سب ورثا راضی ہیں تو اس میں کوئی حرج تو نہیں ؟3۔  سسر صاحب نے کچھ پیسے ایک شخص کو دیئے تھے ، اب ان پیسوں سے صدقہ جاریہ کے طور  پر بورنگ کر وانا چاہ رہے ہیں، کیا ایسا کرنا درست ہے؟
جواب: 1۔ مرحوم کے ترکہ کی تقسیم کا شرعی طریقہ یہ ہے کہ سب سے پہلے مرحوم کی تجہیز و تکفین کا خرچہ نکالنے کے بعد، اگر مرحوم کے ذمہ قرضہ ہو  تو  اس کی ادائیگی کے بعد، اگر مرحوم نے کوئی  جائز وصیت کی ہو تو کل مال کے  ایک تہائی حصہ میں سے وصیت نافذ کرنے کے بعد،کل ترکہ  کو 48حصوں میں تقسیم کرکے مرحوم کی بیوہ کو 6 حصے (12.50٪)، اس کے بیٹے کو 14 حصے (29.17٪) اور ہر بیٹی کو 7 حصے (14.58٪) ملیں گے۔2۔ملازم کے انتقال پر ادارے کی جانب سے ملنے والا گریجویٹی فنڈ  اُسی کو ملے گا جس کے نام پر   ادارے نے یہ فنڈ جاری کیا ہے، دیگر ورثا کا  اس میں حق نہیں ہوگا؛ لہذا  اگر سائل کے سسر  کے انتقال کے بعد ادارہ اس کے  مذکورہ بیٹے کے نام گریجویٹی جاری کرے تو وہ اس بیٹے کی ذاتی ملکیت ہوگا، دیگر ورثا کا اس میں حق نہیں ہوگا۔ البتہ اگر گریجویٹی فنڈ اس بیٹے کے نام پر جاری نہ ہو ، بلکہ والد  نے اپنی زندگی میں یہ کہہ دیا تھا کہ تم یہ مال لے لینا، خواہ کسی کے نام پر  بھی جاری ہو تو اس صورت میں یہ اس بیٹے کا  حق نہیں ہوگا ، تاہم اگر  وہ شخص جس کے نام پر فنڈجاری ہوا ہے یہ رقم  لے کر اس  بیٹے کو دےدے جسے والد نے  گریجویٹی لینے کا کہا تھا تو اس کی گنجائش ہے۔3۔ اگر سسر نے زندگی میں کسی کو پیسے دیئے تھے اور تمام ورثا عاقل و بالغ ہوں تو صدقہ جاریہ کے لیےاس رقم سے  تمام ورثا  کی اجازت کے بعد بورنگ کروانا  جائز ہے، فقط و اللہ اعلم
                                                  
عنوان: شوہر، ایک بیٹی، ایک علاتی بہن اور ایک علاتی بھتیجے کے درمیان ترکہ کی تقسیم
سوال: ایک خاتون فوت ہوگئی ، اس کے ورثاء میں شوہر ، بیٹی ، باپ شریک بہن اور باپ شریک بھتیجا موجود ہیں، جب کہ وراثت میں 20 لاکھ روپے موجود ہیں ۔ میراث کیسے تقسیم ہو گی ؟
جواب: صورتِ مسئولہ میں مرحومہ کے ترکہ کی تقسیم کا طریقہ کار یہ ہے کہ مرحومہ کی تجہیز و تکفین کا خرچہ نکالنے کے بعد ، اگر مرحومہ کے ذمہ کوئی قرض ہو اسے ادا کرنے کے بعد، اگر مرحومہ نے کوئی جائز وصیت کی ہو تو اسے ایک تہائی مال میں سے نافذ کرنے کے بعد  بقیہ  کل جائیداد  (منقولہ و غیر منقولہ ) کو چار حصوں میں تقسیم کر کے  ایک حصہ مرحومہ کے شوہر کو، دو حصے مرحومہ کی بیٹی کو اور ایک حصہ مرحومہ کی علاتی (باپ شریک) بہن کو ملے گا، مرحومہ کے علاتی (باپ شریک) بھتیجے کا مرحومہ کے ترکہ میں کوئی حصہ نہیں ہے،  لہذا بیس لاکھ روپے میں سے پانچ لاکھ روپے مرحومہ کے شوہر کو، دس لاکھ روپےمرحومہ کی بیٹی کو اور  پانچ لاکھ روپے مرحومہ کی علاتی (باپ شریک) بہن کو ملیں گے۔نوٹ: تقسیم کا مذکورہ طریقہ کار اس صورت میں ہے جب کہ مرحومہ کے انتقال کے وقت اس کے والدین، کوئی بیٹا یا ایک علاتی بہن کے علاوہ کوئی اور حقیقی یا علاتی بھائی بہن حیات نہ ہوں، ورنہ طریقہ کار مختلف ہوگا۔وعصبة مع غيره وهي كل أنثى تصير عصبة مع أنثى أخرى كالأخوات لأب وأم أو لأب يصرن عصبة مع البنات أو بنات الابن، هكذا في محيط السرخسي مثاله بنت وأخت لأبوين وأخ أو إخوة لأب فالنصف للبنت والنصف الثاني للأخت ولا شيء للإخوة؛ لأنها لما صارت عصبة نزلت منزلة الأخ لأبوين(الفتاوى الهندية 6/ 451 ط: دار الفكر)فقط و الله أعلم
                                                  
عنوان: پنشن سے دستبرداری اور جائیداد کی تقسیم
سوال: میرے والد صاحب کا انتقال   1995 ء میں ہوا ، سرکاری ملازم تھے، جب کہ دادی اماں کا 2003 ء میں انتقال ہوا، 2012 ء میں والد صاحب کی وراثت (ایک مکان مالیت 38 لاکھ اور ایک پلاٹ 26 لاکھ ، ٹوٹل 64 لاکھ) تقسیم کے وقت لاعلمی میں دادی اماں کا حصہ نہیں نکالا. وارثین میں والدہ، بیوہ ، ایک بیٹا اور چار بیٹیاں ہیں ، جب کہ دادی اماں کے تین بیٹے ( ایک میرے والد ) اور تین بیٹیاں ( ایک دادی کی وفات سے قبل وفات پا گئیں تھیں ) ہیں ۔سوال نمبر 1۔  والد صاحب کی پنشن کے وقت دادی جان اپنے حصے سے دستبردار ہو گئیں تھیں، کیا یہی فارمولا وراثت میں بھی استعمال ہو سکتا ہے؟سوال نمبر 2۔ میرے والد صاحب اور دادی اماں کی  جائیداد کی شرعی تقسیم کیا ہے؟سوال نمبر 3۔ میری والدہ محترمہ بھی سرکاری ملازم تھیں اور وہ کہتی ہیں کہ پلاٹ اور گھر بنواتے وقت میری تنخواہ بھی اسی میں خرچ ہوئی،اس لیے والد صاحب کے ترکے میں آدھا حصہ میرا ہے، اس حوالے سے شرعی حکم کیا ہے ؟سوال نمبر 4۔والد صاحب اپنی زندگی میں کہا کرتے تھے کہ گھر میرے بیٹے کا ہے ، جب کہ پلاٹ میری بیٹیوں کا ہے اور اسی وصیت پر عمل ہوا، کیا یہ درست تھا؟ اگر نہیں تو اب اس حوالے سے کیا ہو سکتا ہے؟
جواب: 1۔ پنشن میراث میں تقسیم نہیں ہوتی، بلکہ یہ ادارے کی جانب سے عطیہ ہوتا ہے، جس کے نام جاری ہو وہ اس کا مالک ہوتا ہے، لہذا اگر پنشن دادی کے نام جاری نہیں ہوئی تھی تو سائل کی دادی اس کی مالکہ نہیں تھی، لہذا دستبرداری کا تصور نہیں تھا، بلکہ پنشن کی وہ رقم اس شخص کو دینا ضروری ہے جس کے نام جاری ہوئی ہے اور اگر پنشن دادی کے نام جاری ہوئی تھی  اور اس نے پنشن لینے سے انکار کردیا تھا تو جو پنشن وصول کرکے دادی کی رضامندی سے تقسیم ہو گئی اس میں دادی کا حق باقی نہ رہا، لیکن اس کی وجہ سے  میراث  میں سےسائل کی دادی کا  حق ختم نہیں ہوا۔2۔ سائل کی دادی اپنے بیٹے  (سائل کے والد)  کی متروکہ جائیداد میں حق دار تھی، ان کا حصہ ان کی اولاد (سائل کے چچا اور زندہ پھوپھیوں) میں تقسیم ہوگا، لہذا کل جائیداد کے 144 حصے کرکے مرحوم کی بیوہ (سائل کی والدہ) کو 18 حصے (12.50%)، اس کے  زندہ بیٹے (سائل ) کو  34 حصے (23.61%) ، اس کی ہر بیٹی کو 17 حصے (11.80%)، اس کے ہر بھائی کو 8 حصے (5.55%) اور ہر زندہ بہن کو 4 حصے (2.77%) ملیں گے۔سائل کی دادی کی ذاتی جائیداد کی تقسیم کا شرعی طریقہ یہ ہے کہ کل جائیداد کے 6 حصے کرکے ہر زندہ بیٹے کو 2 حصے (33.33٪) اور ہر زندہ بیٹی کو ایک حصہ (16.67٪) ملیں گے۔2۔ سائل کی والدہ نے سائل کے والد کو  پلاٹ اور گھر بنواتے وقت جو رقم دی تھی اس وقت کیا معاہد ہوا تھا؟ وہ رقم بطورِ قرض  ،  بطورِ شرکت یا بطورِ  معاونت کے دی تھی؟ یا کسی قسم کا کوئی معاہدہ نہیں ہوا تھا؟  یہ جاننے کے بعداس جزء کا جواب دیا جائے گا۔3۔ تقسیم میں چوں کہ دادی کو حصہ نہیں دیا تھا،  لہذا یہ تقسیم ختم کرکے از سرِ نو تقسیم کی جائے گی، سائل کے والد کی وصیت پر عمل کرنا ضروری نہیں تھا، تاہم اگر تمام ورثا (سائل کی والدہ، بہنیں، چچا اور پھوپھیاں) عاقل اور بالغ ہوں اور وہ اپنا حصہ لے کر مرحوم کی اولاد کو دے دیں یا کچھ لے کر بقیہ معاف کردیں تو اس کی گنجائش ہے، فقط واللہ اعلم
                                                  
عنوان: عرصہ دراز کے بعد تقسیمِ وراثت میں کس قیمت کا اعتبار ہوگا؟
سوال: میرے دادا کا انتقال1980ء میں ہوا تھا ، ان کی وراثت تقسیمِ نہیں ہوئی۔ اب میرے والد چاہتے ہیں کہ دادا کی میراث تقسیم کریں توحساب کس وقت کا ہوگا 1980 کا یا ابھی کا ؟
جواب: سائل کے دادا کی میراث کی تقسیم میں  جائیداد کی تقسیم کے وقت کی قیمت کا اعتبار ہوگا، دادا کی وفات کے وقت جائیداد کی قیمت کا اعتبار نہیں ہوگا، فقط و اللہ اعلم
                                                  
عنوان: ایزی پیسہ اکاؤنٹ پر ملنے والی سہولیات کی فقہی حیثیت
سوال: ایزی پیسہ سے جو نفع یا سہولت ملتی ہے، کیا وہ مائیکرو  فائنینس بینک کے سود جیسی ہے؟
جواب: "ایزی پیسہ اکاؤنٹ " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank"، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔ایزی پیسہ اکاؤنٹ میں ملنے والی سہولت کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )باقی اگر آپ کے سوال کا مقصد مائکرو فائنینس بینک کی شرح سود کے متعلق سوال کرنا ہے، تو اس کے لیے  متعلقہ ادارہ سے رابطہ کریں۔ فقط واللہ اعلم
                                                  
عنوان: اسٹیٹ لائف انشورنس کی پالیسی لینا
سوال: اسٹیٹ لائف انشورنس کارپوریشن آف پاکستان کی پالیسی لینا کیسا عمل ہے جبکہ یہ ادارہ حکومت کی سرپرستی میں چلتا ہے اور اپنی فاضل آمدنی کا ڈھائی فیصد زکوات ادا کر کے باقی آمدنی پالیسی ہولڈر کو ہر سال بونس کی شکل میں ان کے اکاؤنٹ میں ٹرانسفر کر دیتا ہے۔
جواب: انشورنس کی مروجہ تمام اقسام جوئے اور سود کا مجموعہ ہونے کی وجہ سے ناجائز اور حرام ہیں، لہذا  اسٹیٹ لائف انشورنس کمپنی ہو یا کوئی دوسری انشورنس کمپنی، کسی بھی کمپنی سے انشورنس پالیسی لینا جائز نہیں۔ فقط واللہ اعلم
                                                  
عنوان: پندرہ ہزار (۱۵۰۰۰) روپے والے پرائز بونڈ کو چودہ ہزار (۱۴۰۰۰) روپے میں بیچنے کا حکم
سوال: کسی کو میرے پندرہ ہزار روپے دینے تھے، اس نے مجھے پندرہ ہزار روپے والا پرائز بونڈ دے دیا، وہ پرائز بونڈ میں نے بحالت مجبوری چودہ ہزار (۱۴۰۰۰) روپے کا بیچ دیا، کیا یہ جائز ہے؟
جواب: مذکورہ معاملہ شرعا ناجائز ہے، اس لئے کہ ایک تو اس میں دین (قرض) کو مقروض کے علاوہ کسی دوسرے پر بیچنا لازم آرہا ہے جس کو فقہی اصطلاح میں’’بیع الدین من غیر من علیہ الدین‘‘کہا جاتا ہے، اور یہ ناجائز ہے، دوسری خرابی یہ ہے کہ بانڈ جتنے پیسوں کا ہو اتنے پیسوں میں ہی بیچنا جائز ہوسکتا ہے، اس سے کم یا زیادہ میں بیچنے کی بالکل گنجائش نہیں ہے۔الدر المختار وحاشية ابن عابدين (رد المحتار) (4/ 517)وأفتى المصنف ببطلان بيع الجامكية، لما في الأشباه بيع الدين إنما يجوز من المديون [مطلب في بيع الجامكية](قوله: وأفتى المصنف إلخ) تأييد لكلام النهر، وعبارة المصنف في فتاواه سئل عن بيع الجامكية: وهو أن يكون لرجل جامكية في بيت المال ويحتاج إلى دراهم معجلة قبل أن تخرج الجامكية فيقول له رجل: بعتني جامكيتك التي قدرها كذا بكذا، أنقص من حقه في الجامكية فيقول له: بعتك فهل البيع المذكور صحيح أم لا لكونه بيع الدين بنقد أجاب إذا باع الدين من غير من هو عليه كما ذكر لا يصح قال: مولانا في فوائده: وبيع الدين لا يجوز ولو باعه من المديون أو وهبه. اهـ.فقط واللہ اعلم
                                                  
عنوان: اپنے ذاتی پیسوں سے والدہ کا حصہ خریدنے کے بعد اس زمین میں بہنوں کو حصہ دینا لازم ہے یا نہیں؟
سوال: میری ماں نے اپنے حصے کی جائداد بیچی تھی تو میں نے اپنی ذاتی پیسوں سے وہ زمین دوبارہ خریدلی، اب میری ماں کہتی ہے کہ اپنے بہنوں کو 50 50 ہزار روپے دے دو، تو میں نے ماں سے کہا کہ میں تو نہیں دیتا اگر آپ دینا چاہیں تو دے دیں، تو اسی ضمن میں میں نے اپنی ماں کو پیسے دے دئیے؟ شریعت کے رو سے اس کا کیا حکم ہے؟
جواب: اگر آپ نے اپنے ذاتی پیسوں سے اپنی والدہ کے حصے کی زمین خریدی ہے اور بہنوں کو ان کا حصہ مل چکا ہے تو اب اس زمین میں آپ کی بہنوں کا کوئی حصہ نہیں ہے، اس لئے آپ پر اپنی بہنوں کو پچاس ہزار روپے دینا لازم نہیں ہے۔ البتہ اگر آپ اپنی مرضی سے اپنی والدہ کا دل خوش کرنے کے لئے اپنی ذاتی رقم میں سے اپنی بہنوں کو کچھ رقم دینا چاہیں تو یہ آپ کے لئے باعث اجر و ثواب ہوگا۔فقط واللہ اعلم
                                                  
عنوان: شراب کی بوتلیں بنانے والی فیکٹری میں ملازمت کرنے کا حکم
سوال: میں ایک گلاس فیکٹری میں ملازمت کرتا ہوں جس میں شیشے کی ہر قسم کی خالی بوتلیں بنتی ہیں اور یہ فیکٹری ایک غیر مسلم کی ہے، اس میں زیادہ تر شراب کی خالی بوتلیں بنتی ہیں، کیا میرے لیے اس فیکٹری میں ملازمت کرنا جائز ہے؟
جواب: جس فیکٹری میں شراب کی بوتلیں بنتی ہیں اس فیکٹری میں ملازمت کرنا ایک مسلمان کے لئے جائز نہیں ہے,کیونکہ گناہ کے کام میں معاونت کرنا اور سبب بننا جائز نہیں ہے۔قرآن کریم میں اللہ تعالیٰ نے نیکی کے کاموں میں ایک دوسرے کی مدد کرنے اور گناہ کے کاموں میں ایک دوسرے کی مدد نہ کرنے کا حکم دیا ہے۔{وَتَعَاوَنُوا عَلَى الْبِرِّ وَالتَّقْوَى وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور ایک دوسرے کی نیک کام اور پرہیزگاری میں مدد کیا کرو اور گناہ اور زیادتی پر مدد نہ کیا کرو اور اللہ سے ڈرتے رہا کرو۔ بیشک اللہ کا سخت عذاب ہے۔ مرقاة المفاتيح شرح مشكاة المصابيح (5/ 1916)قال النووي: فيه تصريح بتحريم كتابة المترابيين والشهادة عليهما وبتحريم الإعانة على الباطلالدر المختار وحاشية ابن عابدين (رد المحتار) (6/ 350)وما كان سببا لمحظور فهو محظور اهـ.فتاویٰ محمودیہ میں ہے:’’اگر یہ بوتلیں صرف شراب کے لئے استعمال ہوتی ہیں، کسی اور کام کے لئے استعمال نہیں ہوتیں تو ان کو فروخت کرنا ایک حیثیت سے شراب فروخت کرنے والوں اور خریدنے والوں کی اعانت ہے اور حدیث پاک میں شراب بیچنے والے پر بھی لعنت آئی ہے، خریدنے والے پر بھی لعنت آئی ہے، اگرچہ وہ اس کو پیتا نہ ہو، اس لئے اس سے پرہیز کیا جائے۔‘‘ (ص:۱۳۲، ج:۱۶)فقط واللہ اعلم
                                                  
عنوان: اپنا حق جلد وصول کرنے کے لئے رقم دینا
سوال: میں نے سعودی عرب کے قانون کے مطابق لائسنس کے حصول کے لئے  داخلہ لیا، مجھے 10 دن کا مدرسہ دیا لیکن مدرسہ 47 دن کے بعد شروع ہوگا،  اب یہ 47 دن بعد شروع کرنا قانون نہیں بلکہ افسر کی اپنی مرضی ہے،  میں 300 ریال محض اس لئے دے رہا ہوں کہ مدرسہ جلدی شروع ہوجائے، اب یہ 300 ریال دینا جس کی وجہ سے نہ کسی کاحق فوت ہورہا ہے  اور نہ قانون کی خلاف ورزی ہوری ہے بلکہ میں اس مدرسہ کو جلدی کرکے لائسنس کے متعلق  جرمانے سے اپنے آپ کو بچا رہا ہوں کیا یہ دینا رشوت ہے کیا یہ حرام ہے؟
جواب: صورتِ مسئولہ میں جو تین سو ریال افسر کو دیئے جا رہے ہیں یہ فیس چونکہ قانونی نہیں ہے بلکہ کام جلدی کروانے کی غرض سے دی جا رہی ہے اس لئے یہ رشوت کے زمرے میں آئے گا اور  رشوت لینا اور دینا دونوں ناجائز ہیں، اس لیے حتی الامکان رشوت دینے سے بچا جائے۔البتہ سمجھنا چاہئے کہ اگر کوئی  جائز کام تمام قانونی تقاضوں کو پورا کرنے اور حق ثابت ہونےکے باوجود صرف رشوت نہ دینے کی وجہ سے  نہ ہورہا ہو تو ایسی صورت میں حق دار  شخص کو چاہیے  اولاً وہ اپنی پوری کوشش کرے کہ رشوت دیے  بغیر کسی طرح (مثلاً حکامِ بالا کے علم میں لاکر یا متعلقہ ادارے میں کوئی واقفیت نکال کر)  کسی طرح اس کا کام ہوجائے،اور جب تک کام نہ ہو  اس وقت تک صبر کرے اور صلاۃ الحاجۃ پڑھ کر اللہ تعالیٰ سے مسئلہ حل ہونے کی دعا مانگتا رہے، لیکن  اگر اس کے باوجود اپنا حق وصول ہوتا نظر نہ آتا ہو اور  شدید ضرورت ہو اور  کوئی دوسرا متبادل راستہ نہ ہو تو  اپنے جائز ثابت شدہ حق کے حصول کے  لیے مجبوراً  رشوت دینے کی صورت میں  دینے والا گناہ گار نہ ہوگا۔اگر سائل کو  رشوت دینے کی شدید مجبوری نہ ہو  تو ایسی صورت میں سائل کے لئے رشوت دے کر اپنا کام کرانا جائز نہ ہو گا؛ کیونکہ کچھ عرصہ بعد سائل کا لائسنس اس کو مل جائے گا گو کچھ تاخیر سے ہی سہی۔ سنن أبی داود  میں ہے:’’عن أبي سلمة، عن عبد الله بن عمرو، قال: «لعن رسول الله صلى الله عليه وسلم الراشي والمرتشي»‘‘.  (3/ 300،کتاب الأقضیة، باب في کراهیة الرشوة، رقم الحدیث: 3580،ط: المکتبة العصریة)فتاوی  شامی میں ہے:’’دفع المال للسلطان الجائر لدفع الظلم عن  نفسه وماله ولاستخراج حق له ليس برشوة يعني في حق الدافع اهـ ‘‘. (6/ 423،  کتاب الحظر والإباحة، فصل في البیع، ط: سعید)مرقاة المفاتیح میں ہے:"(وعن عبد الله بن عمرو رضي الله عنهما) : بالواو (قال: «لعن رسول الله صلى الله عليه وسلم الراشي والمرتشي» ) : أي: معطي الرشوة وآخذها، وهي الوصلة إلى الحاجة بالمصانعة، وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلماً فلا بأس به، وكذا الآخذ إذا أخذ ليسعى في إصابة صاحب الحق فلا بأس به، لكن هذا ينبغي أن يكون في غير القضاة والولاة؛ لأن السعي في إصابة الحق إلى مستحقه، ودفع الظالم عن المظلوم واجب عليهم، فلايجوز لهم الأخذ عليه". (کتاب الأمارة والقضاء، باب رزق الولاة وهدایاهم، الفصل الثاني،ج:۷ ؍۲۹۵ ،ط:دارالکتب العلمیة) فقط واللہ اعلم
                                                  
عنوان: ترکہ کی تقسیم اور معذور بیٹے کی میراث میں سے حق الخدمت وصول کرنا
سوال: عبدالرحمان فوت ہوا،اس کے دو شادى شده بھائی اور اس کی بیوہ، ايک معذور لڑکا اور شادى شده لڑکی ہے، اب سوال یہ ہے کہ :(1)اس کی وراثت کس طرح تقسیم هو گی؟(2)شادى شدہ لڑکی کو بمع شوہر خدمت کے لیے رکھ کر بعد از وفات معذور لڑکا اور بیوہ،تمام جائیداد ان کوحق الخدمت کے طور پردی جا سکتی ہے؟(3)معذور لڑکے کی وفات کے بعد،لڑکے کے  چچا کو بھی وراثت ملے گی یا نہیں ؟(4)کیا شادی شده لڑکی حق الخدمت میں تمام جائیداد کی وارث بن سکتی ہے؟
جواب: 1-مرحوم کے ورثا اس کی بیوہ، بیٹا اور بیٹی ہے، بھائی کو وراثت میں سے حصہ نہیں ملے گا، لہذا مرحوم کے  حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی  قرض   ہو اسے ادا کرنے کے بعد،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کے 24 حصے کرکے  مرحوم کی بیوہ کو 3 حصے (12.50٪) ، اس کے بیٹے کو14 حصے (58.33٪) اور بیٹی کو 7 حصے (29.16٪) ملیں گے۔2-شادی شدہ لڑکی کو شوہر سمیت خدمت کے لیے رکھ کر معذور بیٹے اور بیوہ کی وفات کے بعد ساری جائیداد ان کو حق الخدمت میں دینا جائز نہیں، تاہم اگر انہیں خدمت کے لیے رکھ کر ان کی حق الخدمت مقرر کی جائے تو اس کی گنجائش ہے۔3-معذور لڑکے کی وفات کے بعد اس وقت زندہ ورثا اس کی جائیداد کے حق دار ہوں گے، لہذا اس وقت ورثا کی تعداد بتا کر مسئلہ معلوم کرلیا جائے، لیکن اگر اس کی وفات کے وقت مذکورہ افراد ہی موجود ہوں تو اس کے ورثا اس کی والدہ، بہن اور چچا ہوں گے۔4-شادی شده لڑکی حق الخدمت میں تمام جائیداد کی وارث نہیں  بن سکتی ۔و يستحق الإرث بإحدى خصال ثلاث : بالنسب و هوالقرابة، و السبب و هو الزوجية ، و الولاء(الفتاوى الهندية، كتاب الفرائض 6/ 447 ط: دار الفكر) فقط و الله أعلم
                                                  
عنوان: والد کی زندگی میں وفات پانے والے بیٹے کی اولاد کا ترکہ میں حصہ
سوال: میرے ایک بھائی فوت ہو گئے ہیں ،میرے ابو حیات تھے انہوں نے زمین کی تقسیم نہیں کی اور میرے ابو بھی فوت ہوگئے ہیں ،اب میرے  بھتیجے کا جائیداد میں وراثت میں کوئی حق بنتا ہے یا نہیں؟
جواب: صورت مسئولہ میں   آپ کے جس بھائی کا انتقال  آپ کے والد کی زندگی میںہو گیا تھا والد کے انتقال کے بعد ان کی متروکہ زمین میں اس مرحوم بھائی کی اولاد کا  بطورِ وراثت حصہ نہیں ہو گا، البتہ اگر مرحوم والد کے دیگر ورثاء انہیں اپنی خوشی سے کچھ دے دیں تو یہ ان کی طرف سے تبرع و احسان اور باعثِ ثواب ہوگا۔ فقط واللہ اعلم
                                                  
عنوان: والد اور بیٹوں کے مشترکہ کاروبار کی تقسیم
سوال: ایک باپ کے ساتھ چار بیٹے مشترک کاروبار کر رہے ہیں،باپ کے مرنے کے بعد وراثت میں بیٹیاں کتنا حصہ لینے کی حق دار ہوں گی؟تقسیم وہی ہوگی یعنی ایک حصہ بیٹا اور نصف حصہ بیٹی کویا اس کا طریقہ کار الگ ہوگا؟ بیٹے 25 سال سے کاروبار میں شریک ہیں اور کاروبار کو بیٹوں نے وسعت دی ہو۔ اس کی تقسیم کیسے ہوگی اور بیٹوں کو زیادہ حصہ کاروبار کی وجہ سے ملے گا یا نہیں؟4 بیٹے  اور  5 بیٹیاں اس کی تقسیم کا طریقہ کار کیا ہوگا؟
جواب: صورت مسئولہ میں  اگر سارا سرمایہ والد کا ہے اور بیٹوں نےوالد کے ساتھ ان کے کاروبار کومحنت اور عمل کے ذریعہ وسعت دی ہے،اس صورت میں تمام کاروبار والد کا شمار ہوگا اور والد کے انتقال کی صورت میں  تمام کاروبار ان کا ترکہ شمار ہوگا اورتمام ورثاء اپنے شرعی حصص کے مطابق  اس کاروبار میں وراثت کے حق دار ہوں گے، بیٹے والد کی زندگی میں ان کے ساتھ ان کے کاروبار میں محض محنت کرنے کی وجہ سے  والد کے انتقال کے بعد زیادہ حصے کا استحقاق نہیں رکھتے۔لہذا اگر والد کا انتقال ہوچکا ہے تو ان کا کل ترکہ(بشرطیکہ بیوہ موجو دنہ ہوں) 13حصوں میں تقسیم کیاجائے گا، جس میں سے دو، دو حصے ہر ایک بیٹے کو اور ایک ایک حصہ ہر ایک بیٹی کو دیاجائے گا۔البتہ اگر آپ کے سوال کا مقصود یہ ہوکہ بیٹے بھی والد کے ساتھ کاروبار میں شریک (partner)ہیں  اور اس  کاروبار میں والد کے ساتھ ہر بیٹے کا سرمایہ لگا ہو اہے یا شرکت کے حصص متعین ہیں تو اس صورت میں بیٹوں کا سرمایہ اور ان کے سرمایہ کے بقدر کاروبار یا ان کے متعین حصے وراثت میں تقسیم نہیں ہوں گے ، البتہ جس قدر کاروبار کی ملکیت والد مرحوم کی ہوگی وہی ملکیت ترکہ میں شامل ہوکر مذکورہ بالا طریقے کے مطابق اولاد میں تقسیم ہوگی۔فتاوی شامی  میں  ہے:"الأب وابنه يكتسبان في صنعة واحدة ولم يكن لهما شيء فالكسب كله للأب إن كان الابن في  عياله".وفيه أيضاً:"وكذلك لو اجتمع إخوة يعملون في تركة أبيهم ونما المال فهو بينهم سوية ولواختلفوا  في العمل والرأي".(ج:٤،ص:٣٢٥،ط:سعيد) فقط واللہ اعلم
                                                  
