عنوان: مفقود الخبر بھائی کے اپنے مرحوم والد کے ترکہ میں حصہ کا حکم
سوال: ایک آدمی جس کے 3 بیٹے او1 بیٹی اور 1 بیوی ہو، سب سے بڑے بیٹے کا ذہنی توازن ٹھیک نہ ہونے کی وجہ سے اس کی شادی نہیں کروائی گئی، جس کی عمر تقریباً 50 سال ہو چکی تھی،جب کہ دوسرے 2 بیٹوں اور بیٹی کی شادیاں کروا دی گئیں، اور ان کے ہاں اولاد بھی موجود ہے، پھر 1990 میں اچانک ایک دن بڑا بیٹا جس کا ذہنی توازن ٹھیک نہیں تھا، شہر کی طرف جاتا ہے اور گم ہو جاتا ہے، اپنی طاقت و بساط کے مطابق ہر طرح سے اس کی تلاش کی جاتی ہے، مگر وہ نہیں مل سکا، تقریباً عرصہ 3 سال گزرنے کے بعد 1993 میں وہ آدمی فوت ہو جاتا ہے جب کہ اس کا بیٹا تا حال گم ہی ہے، اب اس نے اپنے پسماندگان میں 1 بیوی 2 بیٹے اور 1 بیٹی چھوڑی جب کہ 1 بیٹا مفقود الخبر ہے، تقریباً مزید عرصہ 2 سال اور 6 سال کے بعد بیوی 1995 میں اور بیٹی 1999 میں یکے بعد دیگرے فوت ہو جاتی ہیں، والدین کی وفات کے بعد 3 بھائی اور 1 بہن کے حساب سے ترکہ کو تقسیم کر دیا گیا، بہن کا حصہ ادا کرنے کے بعد ایک بھائی کے مفقود الخبر ہونے کی بنا پر اس کی جائیداد کو دو بھائیوں نے عارضی طور پر آپس میں برابر کا تقسیم کر لیا، مگر اس کے بعد بھی تقریباً 24 سال مزید بھی گزر گئے ہیں، مگر اس مفقود الخبر بھائی کی زندہ یا مردہ ہونے کی کوئی خبر نہیں ہے، کل ملا کے تقریباً 33 سال گمشدگی کی حالت میں گزر چکے ہیں جس میں سے 30 سال والد کی وفات کے بعد کے ہیں، اب یہاں سوال یہ ہے کہ اس گمشدہ شخص کی وراثت کیسے تقسیم کی جائے گی؟ کیا اس کی جائیداد میں سے اس کی فوت شدہ بہن کے بچوں کو بھی حصہ ملے گا یا وہ صرف 2 بھائیوں اور ان کی اولاد میں ہی تقسیم ہو گی؟ قرآن و سنت کی روشنی میں راہ نمائی فرمائیں۔
جواب: واضح رہےکہ جو شخص  لا پتہ ہو چکا ہو، اوراس کی زندگی اور موت کے بارے میں کوئی معلومات نہ ہوں ،وہ" مفقود الخبر" کہلاتا ہے،تو ایسے آدمی  کو اپنی ذات کے حق میں زندہ تصور کیا جائے گا ، یعنی  اس  کی  بیوی کسی سے نکاح نہیں کرسکتی ،اور اس کی میراث ورثاء کے درمیان تقسیم نہیں ہوگی، البتہ لاپتہ شخص کو میت اس وقت تصور کیا جائے گا جب یہ اپنی پیدائش کے وقت سے ساٹھ سال کی عمر کو پہنچ جائے اس کے بعد متعلقہ عدالت سے  اس کی موت کا سرٹیفکٹ لے لیا جائے ، بعد ازاں اس مفقود کو   والد مرحوم کے ورثاء میں شمار نہیں کیا جائے گا،بلکہ  مرحوم والد کی وفات کے وقت جو ورثاء  موجود تھےان کے درمیان تقسیم کیا جائےگا  لہٰذاصورتِ مسئولہ میں چوں کہ   سائل کےبھائی کی عمرپیدائش کےوقت سےلےکرآج تک 60سال سے زائد  ہو چکی ہے،توایسی صورت میں سائل حکومت سےاپنےلاپتہ بھائی کی موت کاسرٹیفکٹ جاری کرواۓ،اور اب اس مفقود بھائی کا والد کی میراث میں اب کوئی حصہ نہیں ہے، اس مفقود بھائی کے نام پر جو حصہ دو بھائیوں نے  رکھ  لیا  تھا،وہ مرحوم والد کے انتقال کے وقت  جو شرعی ورثاء تھے ،ان تمام ورثاءمیں ان کے حصوں کے بقدر تقسیم کیا جائے۔فتاویٰ شامی میں ہے:"وفي الدر:إنما يحكم بموته بقضاء لأنه أمر محتمل فما لم ينضم إليه القضاء لا يكون حجة.... وفي الرد:رأيت عبارة الواقعات عن القنية أن هذا أي ما روى عن أبي حنيفة من تفويض موته إلى رأي القاضي نص على أنه إنما يحكم بموته بقضاء."(كتاب المفقود، (فرع)أبق بعد البيع قبل القبض، ج:4 ص:297 ط: سعيد)و فیہ ایضاً:"(وميت في حق غيره فلا يرث من غيره)....قوله: على المذهب) وقيل يقدر بتسعين سنة بتقديم التاء من حين ولادته واختاره في الكنز، وهو الأرفق هداية وعليه الفتوى ذخيرة، وقيل بمائة، وقيل بمائة وعشرين، واختار المتأخرون ستين سنة واختار ابن الهمام سبعين لقوله - عليه الصلاة والسلام - «أعمار أمتي ما بين الستين إلى السبعين» فكانت المنتهى غالبا.... قال في البحر: والعجب كيف يختارون خلاف ظاهر المذهب مع أنه واجب الاتباع على مقلد أبي حنيفة. وأجاب في النهر بأن التفحص عن موت الأقران غير ممكن أو فيه حرج، فعن هذا اختاروا تقديره بالسن.... قلت: وقد يقال: لا مخالفة بل هو تفسير لظاهر الرواية وهو موت الأقران، لكن اختلفوا؛ فمنهم من اعتبر أطول ما يعيش إليه الأقران غالبا، ثم اختلفوا فيه هل هو تسعون أو مائة أو مائة وعشرون، ومنهم وهم المتأخرون اعتبروا الغالب من الأعمار، أي أكثر ما يعيش إليه الأقران غالبا لا أطوله فقدروه بستين؛ لأن من يعيش فوقها نادر والحكم للغالب، وقدره ابن الهمام بسبعين للحديث؛ لأنها نهاية هذا الغالب ويشير إلى هذا الجواب."(كتاب المفقود، ج:4 ص:296 ط: سعيد)فتح القدیرمیں ہے:"قال المصنف:( والأرفق ) أي بالناس ( أن يقدر بتسعين ) وأرفق منه التقدير بستين. وعندي الأحسن سبعون لقوله صلى الله عليه وسلم:{ أعمار أمتي ما بين الستين إلى السبعين } فكانت المنتهى غالباً، وقال بعضهم : يفوض إلى رأي القاضي ، فأي وقت رأى المصلحة حكم بموته واعتدت امرأته عدة الوفاة من وقت الحكم للوفاة كأنه مات فيه معاينة ، إذ الحكمي معتبر بالحقيقي."(‌‌كتاب المفقود، ج:6 ص:149 ط: دار الفكر، لبنان)البحر الرائق  میں ہے:"إذ لا يجوز لأحد من المسلمين أخذ مال أحد بغير سبب شرعي."(کتاب الحدود، فصل فی التعزیر، ج:5 ص:44 ط: دار الكتاب الإسلامی)فقط واللہ اعلم
                                                  
عنوان: سودی رقم کسی کو بطورِ قرض دینے کا حکم
سوال: 2020ء سے 2024ء تک میرے پیسے بینک میں رکھے ہوئے تھے، جس کا ماہانہ سود ملتا ہے، شروع شروع میں میں نے اس کا حساب لگا کر الگ نہیں کیا، اسی مہینے میں نے حساب لگایا تو 80 لاکھ روپیہ سے زیادہ سود ہے، جس کا مجھے کوئی مطلب نہیں ہے، اور الگ account بنوا کر اس میں ڈال دیں گے۔پچھلے دن کسی رشتے دار نے میری بہن کے ذریعے 182000 کا قرض مانگا، اور کہا کہ شام تک واپس کردوں گا، شام ہوئی تو بتایا کہ میں نے کسی Application سے جوا کھیلا ہے، اس کے نتیجے میں قرض چڑھ گیا، اور میں مشکل میں پھنسا ہوا ہوں۔1۔ تو مجھے خیال آیا کہ میرے پاس سود کے 80 لاکھ روپے ہیں، تو اس کے جوے کا قرض چکانے کے لیے بغیر کسی نیت کے مدد کرتے ہوئے 182000 اس کو قرض دے سکتا ہوں؟2۔ بعد میں میری بہن کے ذریعے میرا قرض (182000) واپس کریں، تو وہ پیسے بھی سود شمار ہوں گے؟
جواب: 1۔ واضح رہے کہ جو حرام مال بغیر عوض کے حاصل ہوا ہو تو اس  کا حکم یہ ہے کہ  اگر حقدار (اور اگر حقدار معلوم نہ ہو یافوت ہوگیا ہو تو اگرورثاء) معلوم ہے اور حقدار تک مال کا پہنچانا ممکن ہے تو حقدار تک اس کا حق پہنچانا فرض ہے، اور اگر یہ ممکن نہ ہو تو  ثواب کی نیت کے بغیر  اسے مستحقِ زکوۃ کو صدقہ کرنا ضروری ہے، لیکن حرام (سودی) مال کو اپنے استعمال میں لانا، یا کسی کو قرض دینا، یا کوئی اور  تصرف کرنا شرعاً جائز نہیں ہوتا، لہذا صورتِ مسئولہ میں مذکورہ سودی رقم بطورِ قرض دینا جائز نہیں ہے، بلکہ ثواب کی نیت کے بغیر اسے صدقہ کرنا لازم ہے۔2۔ مذکورہ سودی رقم اگر بطورِ قرض دیدی جائے تو مقروض واپس کرتے وقت جو رقم ادا کرے گا، تو وہ حرام (سود) ہی شمار ہوگا، کیوں کہ ملکیت بدلنے سے حرمت ختم نہیں ہوجاتی، بلکہ اس کی حرمت بر قرار ہی رہے گی۔فتاوی شامی میں ہے:"ويردونها على أربابها إن عرفوهم، وإلا تصدقوا بها لأن سبيل الكسب الخبيث التصدق إذا تعذر الرد على صاحبه."(کتاب الحظر والاباحة، فصل فی البیع، ج: 6، ص: 385، ط: سعید)وفيه أيضاً:"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه."(کتاب البیوع، باب البیع الفاسد، مطلب فیمن ورث مالاحراما، ج: 5، ص: 99، ط: سعید)البحر الرائق میں ہے:"ويجب ‌عليه ‌تفريغ ‌ذمته برده إلى أربابه إن علموا وإلا إلى الفقراء."(كتاب الزكاة، شروط وجوب الزكاة، ج: 2، ص: 221، ط: دار الكتاب الإسلامي)فتاوی شامی میں ہے:"‌الحرمة ‌تتعدد مع العلم بها.(قوله ‌الحرمة ‌تتعدد إلخ) نقل الحموي عن سيدي عبد الوهاب الشعراني أنه قال في كتابه المنن: وما نقل عن بعض الحنيفة من أن الحرام لا يتعدى ذمتين، سألت عنه الشهاب ابن الشلبي فقال: هو محمول على ما إذا لم يعلم بذلك، أما لو رأى المكاس مثلا يأخذ من أحد شيئا من المكس ثم يعطيه آخر ثم يأخذ من ذلك الآخر آخر فهو حرام اهـ."(كتاب البيوع، ‌‌باب البيع الفاسد، مطلب ‌الحرمة ‌تتعدد، ج: 5، ص: 99،98، ط: سعيد)فقط والله أعلم
                                                  
عنوان: کمپنی کے سودی معاملات کی لکھت پڑت کا حکم
سوال: میں ایک ایسی کمپنی میں بطور "مینیجر ٹیکس" ملازمت کرتا ہوں کہ جو دیگر کمپنیوں کو حکومت کی طرف سے عائد کردہ ٹیکس کے قوانین سے آگاہ بھی کرتی ہے اور ساتھ ہی ان کمپنیوں کو ان قوانین پر عمل درآمد کرنے کی عملی مدد بھی کرتی ہے ، ٹیکس کے بہت سے قوانین میں سے ایک قانون یہ بھی ہے کہ ایک کمپنی اپنی کسی دوسری "متعلقہ کمپنی" کے ساتھ" مارکیٹ ریٹ" پر ہی مالی معاملہ کرسکتی ہے  "متعلقہ کمپنی" کی مثالیں یہ ہیں کہ ایک کمپنی میں ایک بھائی اور دوسری کمپنی میں دوسرا بھائی مالک ہے ، اسی طرح ایک کمپنی میں میاں اور دوسری کمپنی میں بیوی مالک ہے ،اس قانون کا لازمی نتیجہ یہ نکلتا ہے کہ جب ایک متعلقہ کمپنی اپنی دوسری متعلقہ کمپنی کو قرض دیتی ہے تو اس قرض پر سود وصول کرتی ہے کیونکہ مارکیٹ میں بغیر سود کے قرضے نہیں دیے جاتے ، بالفرض اگر کوئی کمپنی "بغیر سود" کے قرض دے بھی دے تو حکومت قانونی کارروائی اور جرمانہ عائد کر سکتی/کرتی ہے،  یہ قانون پاکستان کے ساتھ ساتھ تقریباً تمام مسلمان اور دیگر ممالک میں بھی رائج ہے، اس قانون سازی کا مقصد یہ ہے کہ جب سود کی کمائی کی صورت میں ایک کمپنی پیسے وصول کرے گی تو حکومت اس کمائی پر ٹیکس وصول کر کے اپنا سرکاری خزانہ بھرے گی کیونکہ ٹیکس تب ہی ممکن ہے کہ جب کوئی کمائی/انکم ہو، اگر کمائی/انکم نہیں تو ٹیکس نہیں جس کی وجہ سے حکومت کو مالی نقصان ہوتا ہے ،بطور "مینیجر ٹیکس" میری پہلی ذمہ داری یہ ہے کہ میں بالا درجہ ٹیکس کا قانون لکھتا ہوں (یعنی ایک کمپنی کو سود کے ساتھ قرض دینا ہوگا) اور دوسری ذمہ داری یہ ہے کہ اس بات کی تحقیق کرتا ہوں کہ مارکیٹ میں قرض کس انٹرسٹ ریٹ/شرح سود پر دیا جا رہا ہے، اور پھر یہ تجویز پیش کرتا ہوں کہ قانون کے تحت ایک کمپنی کو کتنا سود وصول کرنا ہوگا اور پھر یہ دستاویز اپنے سینیر کو نظر ثانی کے لیے پیش کرتا ہوں جس کی تصدیق کے بعد میں یہ متعلقہ کمپنی کو "ای میل" کر دیتا ہوں اور میری اس "ای میل" کی بنیاد پر ایک متعلقہ کمپنی اپنی دوسری متعلقہ کمپنی سے سودی معاملہ کرتی ہے۔یہ سوال ہے کہ میرا مندرجہ بالا کام کرنا شرعا جائز ہے کہ نہیں جبکہ یہ کام میرے بہت سے کاموں میں سے ایک کام ہے ۔
جواب: صورت مسئولہ میں سائل کا اگر چہ سارا کام سودی لین دین اور اس کی کتابت کا نہیں ہے،لیکن جو سودی معاملات ہیں اس سے متعلق جتنے بھی کام ہیں ان کاموں کا کرناسائل کے لیےناجائز اور حرام ہے، اور اس کام کی اجرت اور تنخواہ بھی حرام ہے۔ حدیث شریف میں سودی معاملات کرنے والے، اس کے لکھنے والے، اس کے گواہ بننے والوں کے متعلق بہت سخت وعید وارد ہوئی ہے۔لہذااسی ادارے میں رہتے ہوئے خود کو سودی اندراجات سے کنارہ کش کرسکتے ہیں تو ایسا کرلیجیے۔  ورنہ سچی لگن کے ساتھ مکمل جائز ملازمت تلاش کریں، جب تک مکمل جائز اور حلال ذریعہ آمدن نہ ملے اس وقت تک استغفار کرتے ہوئے ملازمت جاری رکھیں، جیسے ہی مکمل جائز کام مل جائے تو اسے ترک کردیں اور اس سودی ملازمت سے ملنے والی تنخواہ میں سے صرف بقدر ضرورت استعمال کریں زائد رقم بلانیت ثواب غرباء میں تقسیم کردیں۔  حدیث شریف میں ہے:"حدثنا محمد بن الصباح وزهير بن حرب وعثمان بن أبي شيبة. قالوا: حدثنا هشيم. أخبرنا أبو الزبير عن جابر، قال:‌لعن ‌رسول ‌الله صلى الله عليه وسلم أكل الربا، وموكله، وكاتبه، وشاهديه، وقال: هم سواء ."(صحیح مسلم ، باب لعن آكل الربا ومؤكله، ج:۳، صفحہ: ۱۲۱۹، ط: دار إحیا التراث العربي)وفیہ ایضاً:"حدثنا عبد الرزاق أنبأنا إسرائيل عن سماك عن عبد الرحمن بن عبد الله عن ابن مسعود قال: لعن رسول الله - صلى الله عليه وسلم - َآكل الربا،،وموكلَه، وشاهديه، وكاتبه".(مسند الإمام أحمد بن حنبل، ج: ۴، صفھہ: ۱۴، رقم الحدیث: دار الحديث - القاهرة)فقط واللہ اعلم
                                                  
عنوان: یوٹیوب بغیر تصویر کی ویڈیو اپ لوڈ کرکے پیسے کمانے کا حکم
سوال: میں یو ٹیوب پر کھانا پکانے کے طریقے کی ویڈیو بنا کر اپلوڈ کرنا چاہتی ہوں تو کیا اس صورت میں کیا میں کھانا پکاتے ہوئے کھانے کی ترکیب کو بول کر بتا سکتی ہوں؟ میرا کیمرہ کی اسکرین آنا مقصد نہیں، صرف ویڈیو کھانے کی ہو گی اور اس میں صرف آواز ہو گی تو کیا ایسا کرنا میرے لیے جائز ہو گا؟ اور اس سے ہونے والی کمائی کیا حلال ہو گی؟
جواب: واضح رہے کہ یوٹیوب سے پیسے کمانے میں شرعًا بہت سے مفاسد ہیں، اس کی تفصیل یہ ہے کہ :یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈور ٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔ جان د ار کی تصویر والی ویڈیو اپ لوڈ کرے، یا اس ویڈیو میں جان دار کی تصویر ہو۔2۔ یا اس ویڈیو میں میوزک اور موسیقی ہو۔3۔ یا اشتہار غیر شرعی ہو ۔4۔ یا کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے، نیز عام طور پر اگر ویڈیو میں مذکورہ خرابیاں نہ بھی ہوں تب بھی یوٹیوب کی طرف سے لگائے جانے والے اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  کمرشل بنیاد پر استعمال کیا جائے تو یوٹیوب انتظامیہ اس پر  اشتہار چلاتی ہے، اور یہ اشتہار  ملکوں کے  حساب سے مختلف ہوتے ہیں، بلکہ سرچنگ کی لوکیشن اور ڈیوائس کی سرچ بیس پر یہ مختلف ہوتے ہیں،  مثلاً اگر پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔لہذا صورت مسئولہ میں یوٹیوب کے ذریعہ پیسہ کمانا شرعا جائز نہیں ہے۔مزید تفصیل کے لیے درج ذیل لنک ملاحظہ کیجیے:یوٹیوب کے ذریعہ پیسہ کمانااحکام القرآن للجصاص میں ہے:"وقوله تعالى وتعاونوا على البر والتقوى يقتضي ظاهره إيجاب التعاون على كل ما كان تعالى لأن البر هو طاعات الله وقوله تعالى ولا تعاونوا على الإثم والعدوان نهي عن معاونة غيرنا على معاصي الله تعالى."(المائدۃ : 2 جلد 3 ص : 296 ط: داراحیاء التراث العربي ۔ بیروت)فتاوی عالمگیری  میں ہے:"ومنها أن يكون مقدور الاستيفاء  حقيقة أو شرعا فلا يجوز استئجار الآبق ولا الاستئجار على المعاصي؛ لأنه استئجار على منفعة غير مقدورة الاستيفاء شرعا..........ومنها أن تكون المنفعة مقصودة معتادا استيفاؤها بعقد الإجارة ولا يجري بها التعامل بين الناس فلا يجوز استئجار الأشجار لتجفيف الثياب عليها."کتاب الاجارۃ , الباب الاول فی تفسیر الاجارۃ و رکنها و الفاظها و شرائطها جلد 4 ص: 411 ط: دارالفکر)در المختار میں ہےـ:"قال ابن مسعود صوت اللهو والغناء ينبت النفاق في القلب كما ينبت الماء النبات. قلت: وفي البزازية استماع صوت الملاهي كضرب قصب ونحوه حرام لقوله - عليه الصلاة والسلام - «استماع الملاهي معصية والجلوس عليها فسق والتلذذ بها كفر» أي بالنعمة."(کتاب الحظر و الإباحة جلد 6 ص: 348  , 349 ط: دارالفکر)فقط واللہ اعلم
                                                  
عنوان: بٹ کوئن میں لگائے ہوئے پیسے واپس نکالنے کا طریقہ
سوال: ایک شخص نے بٹ کوائن میں پیسے لگائے،  اب وہ پیسے واپس نکالنا چاہ رہا ہے تو اس کی کیا صورت ہوگی نفع نقصان کا کیا کرے گا اور اگر بیچے گا تو کس کو بیچے گا یا ساری رقم ایسی چھوڑ دے گا ؟اور اگر ساری رقم نکالے گا تو اس کاکیا کرے گا ؟ رہنمائی فرما دیں۔
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں،اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں اور یہ فاریکس ٹریڈنگ کی طرح سود اور جوے کی ایک شکل ہے،لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے،   اس میں پیسے لگانا اور خرید و فروخت میں شامل ہونا جائز نہیں ہے۔( مستفاد از تجارت کے مسائل کا انسائیکلوپیڈیا: 2/ 92)بٹ کوئن وغیرہ کے مالکان چونکہ مسلمان نہیں اس لیے ساری رقم نکال لے اور جمع شدہ رقم نکال کر باقی رقم ثواب کی نیت کے بغیر مسلمان فقراء میں صدقہ کردیں ورنہ بٹ کوئن والے زائد رقم مسلمانوں کےخلاف استعمال کریں گے ۔فتاوی شامی میں ہے:"(قوله: مالا أو لا) إلخ، المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لايكون مالًا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصًا عن الكشف الكبير.وحاصله أن المال أعم من المتمول؛ لأن المال ما يمكن ادخاره ولو غير مباح كالخمر، والمتقوم ما يمكن ادخاره مع الإباحة، فالخمر مال لا متقوم،» ... وفي التلويح أيضًا من بحث القضاء: والتحقيق أن المنفعة ملك لا مال؛ لأن الملك ما من شأنه أن يتصرف فيه بوصف الاختصاص، والمال ما من شأنه أن يدخر للانتفاع وقت الحاجة، والتقويم يستلزم المالية عند الإمام والملك ... وفي البحر عن الحاوي القدسي: المال اسم لغير الآدمي، خلق لمصالح الآدمي وأمكن إحرازه والتصرف فيه على وجه الاختيار، والعبد وإن كان فيه معنى المالية لكنه ليس بمال حقيقة حتى لايجوز قتله وإهلاكه."(کتاب البیوع ج نمبر ۴ ص نمبر ۵۰۱،ایچ ایچ سعید)فقط واللہ اعلم
                                                  
عنوان: سی سی ٹی وی دیکھنے کی ملازمت کا حکم
سوال: مىں سپر اسٹور پر (CCTV) کیمرا دىکھنے کا کام کرتا هوں اس میں(نا محرم) کوبھى  دیکھنا پڑتا ہے، یہ نوکری  کرنا جائز ہے یا نا جائز؟
جواب: واضح رہے کہ جو کیمرے  حفاظت کی غرض سے مختلف مقامات پر لگائے جاتے ہیں، خواہ وہ اشیاء کی حفاظت کے  لیے ہوں یا شر پسند عناصر سے حفاظت کے  لیے ہوں، دونوں صورتوں میں  ان کیمروں میں جاندار کی تصاویر ریکارڈ ہوتی ہیں؛  اس لیے کہ کیمرہ پہلے تصویر بناتا ہے اور پھر اسے ظاہر کرتا ہے،  اور جاندار کی  تصویر  بنانا ناجائز اور  حرام  ہے،اسی وجہ سے فقہاءِ  کرام نے  جاندار کی تصویر اور ویڈیو بنانے اور بنوانے کو  حرام اور ناجائز کہا ہے،خواہ کسی بھی آلہ، کیمرہ یا موبائل وغیرہ سے بنائی جائے اور ایسے کام کو پیشہ بنانا بھی جائز نہیں ہے  جس میں  جان دار کی تصاویر اور ویڈیو وغیرہ بنائی جاتی ہوں ،جب کہ سی سی ٹی وی کیمرہ دیکھنےمیں نامحرم کو دیکھنا پڑتا ہے اس کا گناہ الگ ہے  لہذا صورت مسئولہ میں سی سی ٹی وی کیمرہ دیکھنے کی ملازمت کرنا شرعا جائز نہیں ہے۔فتاوی شامی میں ہے:"قال في البحر: وفي الخلاصة وتكره التصاوير على الثوب صلى فيه أو لا انتهى، وهذه الكراهة تحريمية. وظاهر كلام النووي في شرح مسلم الإجماع على تحريم تصوير الحيوان، وقال: وسواء صنعه لما يمتهن أو لغيره، فصنعته حرام بكل حال لأن فيه مضاهاة لخلق الله تعالى، وسواء كان في ثوب أو بساط أو درهم وإناء وحائط وغيرها."(کتاب الصلوۃ، باب مایفسد الصلوۃ و مایکرہ فیها ج: 1 ص: 647 ط: دار الفکر)العنایۃ شرح الہدایۃ میں ہے:"(ولا يجوز الاستئجار على سائر الملاهي لأنه استئجار على المعصية والمعصية لا تستحق بالعقد) فإنه لو استحقت به لكان وجوب ما يستحق المرء به عقابا مضافا إلى الشرع وهو باطل."(کتاب الإجارات، باب الإجارۃ الفاسدۃ ج: 9 ص: 98 ط: دار الفکر)فقط واللہ اعلم
                                                  
عنوان: کیا نیٹ ورک مارکیٹنگ کرنا جائز ہے ؟
سوال: کیا نیٹ ورک مارکیٹنگ کرنا جائز ہے ؟
جواب: ہماری معلومات کے مطابق   نیٹ ورک مارکیٹنگ(Network Marketing)میں بہت سےمفاسد پائے جاتے ہیں، لہذا ان مفاسد کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔ اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ نیٹ ورک کمپنی  کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں،(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے)نیز شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت چین بنانے کی صورت میں دوسرے  ما تحت ممبران کی محنت پر مشروط ہوتی ہے جو کہ  شرعاً درست نہیں،       لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔البنایہ شرح الہدایۃ میں ہے :"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر.. (تعليقًا) ش: أيتعليق التمليكم: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار".(کتاب البیوع ،باب البیع الفاسد، ج:8، ص:158، ط:دارالکتب العلمیة)فتاوی ہندیۃ  میں ہے:"‌ومنها ‌في ‌البدلين وهو قيام المالية حتى لا ينعقد متى عدمت المالية هكذا في محيط السرخسي ومنها في المبيع وهو أن يكون موجودا فلا ينعقد بيع المعدوم وما له خطر العدم كبيع نتاج النتاج والحمل كذا في البدائع وأن يكون مملوكا في نفسه وأن يكون ملك البائع."  (كتاب البيوع ، الباب الأول في تعريف البيع وركنه وشرطه وحكمه وأنواعه، ج: 3 ص: 2 ط: رشیدية)کشف الأسرار للبزودی میں ہے:"لأن المعاوضات المحضة لا تحتمل التعليق بالخطر، لما فيه من معنى القمار.'' (باب حروف الحروف، معنى على، ج:2 ص: 173 ط: دار الكتاب الإسلامی)الموسوعة الفقہیة   میں ہے :"وقال المحلي: صورة القمار المحرم التردد بين أن يغنم وأن يغرم." (حرف الميم، ميسر، التعريف، ج:39 ص: 404 ط: وزارة الاوقاف والشؤن الاسلامیة)فتاوی شامی میں ہے:" قال في البزازية: إجارة السمسار والمنادي والحمامي والصكاك وما لايقدر فيه الوقت ولا العمل تجوز؛ لما كان للناس به حاجة، ويطيب الأجر المأخوذ لو قدر أجر المثل، وذكر أصلاً يستخرج منه كثير من المسائل، فراجعه في نوع المتفرقات والأجرة على المعاصي."(کتاب الإجارة، باب الإجارة الفاسدة، ج:6، ص:47، ط: سعيد)وفيه أيضا:"مطلب في أجرة الدلال ، قال في التتارخانية : وفي الدلال والسمسار يجب أجر المثل ، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام."(كتاب الإجارة،مطلب في أجرة الدلال،ج:6، ص:63،ط: سعيد)فقط والله اعلم
                                                  
عنوان: فیصل بینک میں سیونگ اکاؤنٹ کھلوانے کا حکم
سوال: 2013 میں  میں نے  فیصل بینک میں   سیونگ اکاؤنٹ کھلوایا تھا،    اس وقت  یہ بینک  اسلامی نہیں تھا  اور ہر مہینے مجھے  نفع ملتا  تھا، میں استعمال نہیں  کرتا تھا ، اب فیصل بینک اسلا مک ہو گیا ہے  تو کیا اب میں  نفع استعمال کر سکتا ہوں ؟
جواب: واضح رہے  کہ مروجہ غیر سودی بینکوں کا  طریقہ کارشرعی اصولوں کے مطابق نہیں ہے،اس لیے  ان بینکوں میں بھی سیونگ اکاؤنٹ کھلواکر اس پر منافع لینا   سود ہونے کی وجہ سےشرعاً ناجائز  ہے۔لہذا صورت ِ مسئولہ میں فیصل  بینک میں سیونگ اکاؤنٹ  کھلوانا اور اس پرمنافع لینا ناجائز  ہے ،البتہ کرنٹ اکاؤنٹ کھولنے کی اجازت ہے۔ الدر مع الرد المحتار  میں ہے:"وفي الأشباه: ‌كلُّ ‌قرضٍ ‌جرَّ نفعاً حرامٌ .... (قوله: ‌كلُّ ‌قرضٍ ‌جرَّ نفعاً حرامٌ) أي إذا كان مشروطاً كما عُلم مما نقله عن البحر وعن الخلاصة".(کتاب البیوع، باب المرابحۃ والتولیۃ، مطلب کل قرض جرّنفعاً حرامٌ،ج:۵،ص:۱۶۶،ط:سعید)الفتاوی الہندیۃ میں ہے:"(الفصلُ السّادس في تفسير الرِّبا وأحكامه) وهو في الشرع عبارةٌ عن فضلِ مالٍ ‌لا ‌يُقابله ‌عوضٌ في معاوضة مالٍ بمالٍ وهو محرَّمٌ في كلِّ مكيلٍ وموزونٍ بِيعَ مع جنسه وعلّتُه القدر والجنس".(کتاب البیوع، الباب التاسع، الفصل السادس،ج:۳،ص:۱۱۷،ط:دار االفکر)فقط واللہ اعلم
                                                  
عنوان: کیا نیٹ ورک مارکیٹنگ حلال ہے؟
سوال: کیا نیٹ ورک مارکیٹنگ حلال ہے؟
جواب: واضح رہے کہ نیٹ ورک مارکیٹنگ میں بہت سے مفاسد ہونے کی وجہ سے ان سے منسلک ہونا ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ بہت سے پوائنٹس مل جائیں۔ (انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔) شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درت نہیں۔ لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔البنایہ شرح الہدایہ میں ہے:"وقد نهى النبي صلى الله عليه وسلم ‌عن ‌بيع ‌الملامسة ‌والمنابذة. ولأن فيه تعليقا بالخطر.م: (ولأن فيه) ش: أي ولأن في كل واحد من هذه البيوع م: (تعليقا) ش: أي تعليق التمليك م: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار لأن التمليك لا يحتمل التعليق لإفضائه إلى معنى القمار."(كتاب البيوع، ‌‌باب البيع الفاسد، ج: 8، ص: 158، ط: دار الكتب العلمية)الموسوعۃ الفقہیہ الکویتیہ میں ہے:"صورة ‌القمار ‌المحرم ‌التردد بين أن يغنم وأن يغرم."(‌‌ميسر، ج: 39، ص: 404، ط: وزارة الأوقاف والشئون الإسلامية - الكويت)مسند أحمد میں ہے:"عن عبد الرحمن بن عبد الله بن مسعود، عن أبيه، قال: نهى رسول الله صلى الله عليه وسلم ‌عن ‌صفقتين ‌في ‌صفقة ‌واحدة."(‌‌مسند عبد الله بن مسعود رضي الله تعالى عنه، ج: 6، ص: 624، رقم: 3783، ط: مؤسسة الرسالة)حجۃ اللہ البالغہ میں ہے:"ومنها ‌أن ‌يقصد ‌بهذا ‌البيع معاملة أخرى يترقبها في ضمنه أو معه."(من أبواب ابتغاء الرزق، البيوع المنهي عنها، ج: 2، ص: 169، ط: دار الجيل، بيروت)فقط والله أعلم
                                                  
عنوان: بہنوں کا حصہ
سوال: میرے والد صاحب کے چار بھائی ہیں دادا کے انتقال کے بعد چاروں میں زمین برابر تقسیم کی گیٔ اور بہنوں کو انکا حصہ نہیں دیا گیا اب والد صاحب چاہتے ہیں کہ انکا ہماری زمین میں جو حصہ آ رہا ہے تو وہ انکو دیا جائے اسکی کیا شکل ہوگی میرے والد صاحب کی دو بہنیں ہیں میرے والد صاحب کے حصہ میں تقریبا چار لاکھ کی زمین ہے۔
جواب: آپ کے دادا کی میراث میں ان کی بیٹیوں کا جو حصہ بنتا تھا،اس حصہ کا  چوتھائی کی ادائیگی دونوں بہنوں کو  لازمی ہے۔اگر ورثاء میں ان کی بیوی نہ تھیں تو کل جائیداد کا دس ، دس فیصد آپ کے والد کی  ہر بہن کا حصہ ہے۔یعنی مذکورہ صورت میں  آپ کے والدچار لاکھ میں سے  40000 ہزار کرکے ہر بہن کو دے دیں۔فقط واللہ اعلم
                                                  
عنوان: سامان مرابحۃً بیچتے ہوئے قیمتِ خرید زیادہ بتانا
سوال: میں موبائل لیتا، اور بیچتا ہوں،لیکن ہماری عوام کا مزاج یہ ہے کہ وہ کسی پر جلدی بھروسہ نہیں کرتے مثلا میں ایک موبائل لیتا ہوں 10 ہزار کا اور اب اگر میں سامنے والے کو یہ کہوں کہ بھائی یہ مجھے10 کا پڑا ہے ، اور آپ کو میں 11 میں دے رہا ہوں، تو وہ یقین ہی نہیں کرتے، اور 11 سے بھی 10 کرواتے ہیں، اور اگر یہ کہا جائے کہ بھائی یہ 12 کا ہے آپ کو 13 میں دے رہا ہوں، تو وہ 12 میں لے ہی لیتے ہیں، تو اب 10 کی چیز کو یوں کہنا کہ مجھے 12 میں پڑی ہے،آپ کو 13 میں دے رہا ہوں ،پھر 11، 12 میں سیل کر دینا،کیا یہ جائز ہے ؟یا 10 کی خرید کر اگر یہ کہوں کہ بھائی یہ12 کی ہے، آپ کو 13 میں دے رہا ہوں،پھر 12 میں ہی دے دوں،کیوں کہ اب تو وہ میری چیز ہے تو میں نے اس کے ریٹ 12 رکھے ہیں،تو 10 کی خریدنے کے بعد یہ کہنا کہ یہ 12 کی ہے ، کیا یہ جائز ہے؟
جواب: صورتِ مسئولہ میں جب سائل موبائل کو 10 ہزار کا خرید لے تو یہ اس کی ملکیت ہے،اور آگے مناسب ریٹ پرجتنے میں چاہے بیچ دے،لیکن 10 ہزار میں موبائل خریدکر آگے دوسرے خریدا رکو یہ بتانا کہ مجھے 12 یا 13ہزار کی پڑی ہے اور پھر 11،12 یا 13ہزار میں بیچنا،جائز نہیں،کیوں کہ یہ جھوٹ اور دھوکہ دہی ہے،لہذا  سائل کو اس طرح کا جملہ نہیں کہنا چاہیے کہ مجھے موبائل اتنے میں پڑا ہے،بلکہ خریدا کے ساتھ بھاؤ تاؤ کرے ،اور جتنے پر دونوں راضی ہوجائیں بیچ دے۔فتاوی شامی میں ہے:"(ويقول قام علي بكذا ولا يقول اشتريته) ‌لأنه ‌كذب ‌وكذا ‌إذا ‌قوم ‌الموروث ونحوه أو باع برقمه لو صادقا في الرقم فتح."(کتاب البیوع، باب المرابحة والتولية، ج:5 ص:136 ط: سعید)فقط واللہ اعلم
                                                  
عنوان: موبائل ایل سی ڈی کی انشورنس
سوال: آج کل ایزی پیسہ والوں کی طرف سے موبائل کی ایل سی ڈی کی انشورنس کی جاتی ہے،  روزانہ 2 روپے انشورنس کی مد میں کاٹ لیتے ہیں اور اگر موبائل کی اسکرین کسی وجہ سے ٹوٹ جاتی ہے تو کمپنی اس کے 10000 روپے دیتی ہے،  کیا یہ انشورنس کروانا شرعًا جائز ہے؟
جواب: فی زمانہ رائج انشورنس کی دیگر صورتوں کی طرح یہ صورت بھی ناجائز ہے۔فقط واللہ اعلم
                                                  
عنوان: جوا کسے کہتے ہیں؟
سوال: جوا کسےکہتے ہیں؟
جواب: جوا کہا جاتاہے کہ دو یا دو سے زیادہ آدمی آپس میں اس طرح کوئی معاملہ کریں جس کے نتیجے میں ہر آدمی کسی غیر یقینی واقعہ کی بنیاد پر اپنا مال اس طرح داؤ پر لگائے کہ وہ مال یا تو کسی قسم کے معاوضہ اور بدل کے بغیر دوسرے آدمی کے پاس چلا جائے یا دوسرے آدمی کا مال معاوضہ اور بدل کے بغیر پہلے آدمی کو مل جائے خلاصہ یہ ہے کہ جوئے میں غیر یقینی اور غیر اختیاری سبب سے یا تو اصل رقم بھی نہیں ملتی ہے یا مزید رقم کھنچ کر آجاتی ہے۔فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، فصل في البيع، ج: 6، ص: 403، ط: سعید)المحیط البرہانی میں ہے:"فإن شرطوا لذلك جعلاً، فإن شرطوا الجعل من الجانبين فهو حرام... لأن القمار مشتق من القمر الذي يزداد وينقص، سمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويستفيد مال صاحبه، فيزداد مال كل واحد منهما مرة وينتقص أخرى، فإذا كان المال مشروطاً من الجانبين كان قماراً، والقمار حرام، ولأن فيه تعليق تمليك المال بالخطر، وإنه لا يجوز."(‌‌كتاب الاستحسان والكراهية، ‌‌الفصل السابع في المسابقة، ج: 6، ص: 54، ط: المكتبة الغفارية)‌مرقاۃ المفاتیح میں ہے:"القمار كون الرجل مترددا بين الغنم والغرم."(كتاب الجهاد، باب إعداد آلة الجهاد، ج: 6، ص: 2505، ط: دار الفكر)فقط والله أعلم
                                                  
عنوان: ڈاکٹری کے شعبہ سے عورت کا وابستہ ہونا
سوال: آپ کا فتوی نمبر : 143101200404 پڑھا، وضاحت فرما دیں کہ خواتین کا کسی بھی شعبہ میں نوکری کرنا درست نہیں؟ مثلاً ڈاکٹری کا شعبہ میں بطور لیڈی ڈاکٹر ہونا جائز نہیں کیا؟ اورعورت کی ضروریاتِ زندگی کا دائرہ کیا ہے؟
جواب: ۱۔ دینِ اسلام کی رو سے عورت کے لیے بلا ضرورت نوکری کے لیے گھر سے باہر نکلنا بالکل بھی پسندیدہ نہیں ہے، کیوں کہ یہ بہت سی خرابیوں اور مفاسد کا باعث بنتا ہے، البتہ ضرورتِ شدیدہ کی وجہ سے اگر عورت مکمل پردہ کے ساتھ نوکری کے لیے گھر سے نکلے  تو اس کی گنجائش ہے، لیکن صرف شوقیہ اور بغیر پردے کے عورتوں کا دفتروں میں کام کرنا ، اور مردوں کے ساتھ اختلاط کرنا شریعت مطہرہ کی نظر میں جائز نہیں ہے۔فتاوی شامی میں ہے:"و حيث ابحنا لها الخروج فبشرط عدم الزينة في الكل، و تغيير الهيئة إلي ما لا يكون داعية الي نظر الرجال و استمالتهم."(ج نمبر ۳، ص نمبر ۱۴۶)رہی بات ڈاکٹری کی تو اگر خاتون ڈاکٹر کے لئے ممکن ہو کہ وہ اپنے گھر میں ہی کلینک کرلے اور خواتین اس سے علاج کراسکیں تو اس کی اجازت ہوگی اور اگر ایسا کرنا ممکن نہ ہو تو خاتون ڈاکٹر باپردہ ہو کر کسی محرم کے ساتھ اپنی آمد و رفت کرکے ڈاکٹری کے شعبہ سے منسلک ہو اور مقصود خواتین کا علاج کرنا ہو اور نوکری کے مقام پر باپردہ رہے تو اس کی  گنجائش ہوگی تاہم محض شوقیہ نوکری کرنے کی شرعا اجازت نہیں ہوگی۔٢۔ ملحوظ رہے کہ عورت کی ضروریات زندگی کا  دائرہ کار از روئے شرع  اس کے  نان و نفقہ، لباس اور رہائش میسر ہونے پر ہے، اگر عورت کی یہ ضروریات پورا کرنے والا کوئی محرم یا شوہر موجود ہو تو اسے  نوکری کرنے کی شرعا اجازت نہیں۔ فقط واللہ اعلم
                                                  
عنوان: کمپنی کے قرضہ کا مطالبہ نئے ڈائرکٹرز سے کیا جائے گا
سوال: میں ایک پبلک لمیٹڈ کمپنی (جس میں مالکان حقوق شیئر ہولڈر کے پاس ہوتے ہیں اور کمپنی کے ڈائریکٹر بطور ملازم کام کرتے ہیں) جس کی مینجمنٹ تبدیل کے وقت ایگریمنٹ کے مطابق کمپنی کے تمام اثاثہ کی لین دا ریا اور دیندار نئی مینجمنٹ اپنے ذمے لے لیتی ہے ۔اس ایگریمنٹ کی توثیق تمام گورنمنٹ کے ادارے اور ہائی کورٹ کے ذریعے ہو جاتے ہیں، عرصہ بارہ سال گزرنے کے بعد کمپنی کے کچھ لین دار باوجود نئی  منیجمنٹ سے مذاکرات کے بعد اپنا مطالبہ پرانی مینجمنٹ پر رکھے ہوئے ہیں ہیں سوال نمبر(1) کیا ادائیگیوں کی زمہ داری صرف کمپنی کی نئی مینجمینٹ کی ہی بنتی ہے؟ سوال نمبر(2) کیا پرانی مینجمینٹ اب ہر اس دور کی ادائیگی سے بر ی الذمہ نہیں ہے؟
جواب: جب کمپنی کے پرانے ڈائرکٹرز نے اپنے ذمے واجب الاداء قرضہ کی رقم نئے ڈائرکٹرز کے ذمے لگا دی اور قرض خواہ بھی اس رقم کو نئے ڈائرکٹرز سےوصول کرنے پر رضامند ہوگئے تھے تو اب یہ قرضہ شرعا نئے ڈائرکٹرز کے ذمے آگیا تھا،اور قرض خواہ صرف نئے ڈائرکٹرز سے ہی مطالبہ کرنے کے پابند ہوں گے،پرانے ڈائرکٹرز سے مطالبہ کرنا درست نہیں ہوگا۔البتہ اگر نئے ڈائرکٹرز وہ قرضہ اداء نہیں کرپاتے اور کمپنی دیوالیہ ہوکر بند ہوجاتی ہے،یا نئے ڈائرکٹرز ایسے غائب ہوجاتے ہیں کہ ان سے اس رقم کا مطالبہ کرنا ممکن نہیں رہا یا ان کا انتقال ہوگیا اور ترکہ میں اس قرضہ کی ادائیگی کے  لیے کوئی رقم نہیں چھوڑی تو ایسی صورت میں یہ قرض خواہ پرانے ڈائرکٹرز سے اس قرضہ کی رقم کا مطالبہ کریں گے اور پرانے ڈائرکٹرز شرعًا اس رقم کے ادا  کرنے کے پابند ہوں گے۔فتاوی شامی میں ہے:"(ولا يرجع المحتال على المحيل إلا بالتوى) بالقصر ويمد: هلاك المال لأن براءته مقيدة بسلامة حقه."(كتاب الحوالة، 5/ 344، ط: سعيد)فقط واللہ اعلم
                                                  
عنوان: کچھ قسطیں باقی ہونے کی صورت میں مشتری سے ادائیگی تک کرایہ وصول کرنے کا حکم
سوال: میں نے ایک شخص سے 65 لاکھ روپے میں ایک دکان خریدی، جس میں سے  35 لاکھ روپے میں ادا کرچکا ہوں اور بقیہ رقم کے متعلق یہ طے ہوا ہے کہ دو سالوں میں قسط وار ادا کرنی ہوگی، اب وہ شخص کہتا ہے کہ جب تک بقیہ رقم ادا نہیں کی  تو آپ مجھے  اس کا  کرایہ ادا کرتےرہیں گے، تو کیا یہ کرایہ دینا اور اس کا لینا درست ہے یا نہیں؟
جواب: صورتِ مسئولہ میں جب سائل نے  مذکورہ شخص  سے دکان پینسٹھ لاکھ میں خرید کر  اس میں سے پنتیس لاکھ روپے ادا کردیے ، اور  فروخت کنندہ نے    وصول کرلیےہے اور بقیہ  رقم کے متعلق یہ طے کرلیا ہے کہ   دو سال تک  قسط وار  ادا کرنی ہے تو یہ دکان خریدار کی ملکیت میں آگئی ہے، اور بائع کی ملکیت سے نکل چکی  ہے ،لہذا اس کے بعد باقی رقم کی ادائیگی تک اس دکان کا کرایہ لینا سود ہونے کی وجہ سے ناجائز اور حرام ہے۔فتاوی ہندیہ میں ہے:"وإذا حصل الإيجاب والقبول لزم البيع ‌ولا ‌خيار ‌لواحد منهما إلا من عيب أو عدم رؤية ولا يحتاج في تمام العقد إلى إجازة البائع بعد ذلك وبه قال العامة وهو الصحيح كذا في النهر الفائق."(كتاب البيوع، الباب الثاني فيما يرجع إلى انعقاد البيع، الفصل الاول فيما يرجع الي انعقاد البيع ، ج:3، ص:8،  ط:دار الفكر)المبسوط للسرخسی میں ہے:"ونهى رسول الله - صلى الله عليه وسلم - عن قرض جر منفعة وسماه ربا."(كتاب الصرف، باب القرض و الصرف فيه، ج: 14، ص: 35، ط :دار المعرفة بيروت)فتاوی شامی میں ہے:"وفي الأشباه: كل قرض جر نفعا حرام."(کتاب البیوع ،فصل في القرض ج:5، ص: 166، ط:سعید)وفیہ ایضاً:"وشرعا (فضل) ولو حكما فدخل ربا النسيئة... (خال عن عوض بمعيار شرعي) مشروط لأحد المتعاقدين) أي بائع أو مشتر فلو شرط لغيرهما فليس بربا بل بيعا فاسدا (في المعاوضة). "(كتاب البيوع، باب الربا ، ج:5، ص: 168،  ط:سعید)فقط والله أعلم
                                                  
عنوان: نکاح پڑھانے کی اجرت محلہ کے امام کا حق ہے یا نکاح پڑھانے والے کا حق ہے؟
سوال: آج کل نکاح خوانی کی اجرت میں ائمہ کےدرمیان بڑا اختلاف ہے، محلہ کی مسجد کا امام محلہ کےنکاحوں کو اپنا حق سمجھتا ہے دوسرے محلہ کے امام کا نکاح پڑھانے پر اعتراض ہوتاہے کیونکہ امام کے تقرر کے وقت جہاں تنخواہ متعین ہوتی ہے وہاں یہ بات بھی اس سے کہی جاتی ہے کہ محلہ کے نکاح بھی آپ ہی کو پڑھانے ہیں، اب سوال یہ ہے کہ ایسی صورت میں نکاح خوانی کی اجرت کس کاحق ہوگا محلہ کی مسجدکےامام کا یا پھر جو بھی نکاح خواں ہو اسکا برائے کرم قرآن وحدیث کی روشنی تفصیلی جواب عنایت فرمائیں۔
جواب: نکاح کی اجرت لینا اسی شخص کا حق ہوتا ہے جو نکاح پڑھاتا ہے، محلہ کا امام اگر نکاح نہ پڑھائے تو وہ نکاح کی اجرت کا حق دار نہیں ہوگا۔"وَفِي فَتَاوَى النَّسَفِيِّ: إذَا كَانَ الْقَاضِي يَتَوَلَّى الْقِسْمَةَ بِنَفْسِهِ حَلَّ لَهُ أَخْذُ الْأُجْرَةِ، وَكُلُّ نِكَاحٍ بَاشَرَهُ الْقَاضِي وَقَدْ وَجَبَتْ مُبَاشَرَتُهُ عَلَيْهِ كَنِكَاحِ الصِّغَارِ وَالصَّغَائِرِ فَلَايَحِلُّ لَهُ أَخْذُ الْأُجْرَةِ عَلَيْهِ، وَمَا لَمْ تَجِبْ مُبَاشَرَتُهُ عَلَيْهِ حَلَّ لَهُ أَخْذُ الْأُجْرَةِ عَلَيْهِ، كَذَا فِي الْمُحِيطِ. وَاخْتَلَفُوا فِي تَقْدِيرِهِ، وَالْمُخْتَارُ لِلْفَتْوَى أَنَّهُ إذَا عَقَدَ بِكْرًا يَأْخُذُ دِينَارًا وَفِي الثَّيِّبِ نِصْفَ دِينَارٍ وَيَحِلُّ لَهُ ذَلِكَ هَكَذَا قَالُوا، كَذَا فِي الْبُرْجَنْدِيِّ".( كتاب أدب القاضي، الْبَابُ الْخَامِسَ عَشَرَ فِي أَقْوَالِ الْقَاضِي وَمَا يَنْبَغِي لِلْقَاضِي أَنْ يَفْعَل، ٣ / ٣٤٥)کفایت المفتی میں ہے:’’نکاح خوانی کی اجرت کی شرعی حیثیت:سوال: نکاح پڑھانے والے کو کچھ روپیہ نقد دینا سنت ہے یا مستحب؟ اور  نکاح پڑھانے والا نکاح پڑھانے سے پہلے کچھ نقد روپیہ مقرر کرے تو یہ جائز ہے یا نہیں؟ اور پھر جبراً وصول کرسکتا ہے یا نہیں؟   جواب: نکاح پڑھانے والے کو نکاح خوانی کی اجرت دینا جائز ہے،  اور نکاح خواں پہلے اجرت مقرر کرکے  نکاح پڑھائے تو  یہ بھی جائز ہے،  اور اس کو مقرر شدہ اجرت جبراً وصول کرنے کا حق ہے‘‘۔(کتاب النکاح،    ٥ / ١٥٠) فقط واللہ اعلم
                                                  
عنوان: جانور کے مادہ منویہ کے خریدوفروخت کا حکم
سوال: کیا جانور کے مادہ منویہ کی خرید و فروخت جائز ہے؟جب کہ اس پر تعامل کثرت سے جاری ہے؟
جواب: واضح رہے کہ شرعاً کسی چیز کی خرید و فروخت کے جواز کے لیے اس کا مالِ متقوم اورشرعاًقابل ِانتفاع ہونا ضروری ہے، اور مادہ منویہ نجس ہے اور شرعاً مال نہیں ہے،اورجو چیز مال نہیں تو  اس کی خرید و فروخت بھی درست نہیں ،لہذاصورتِ مسئولہ میں جانور کے مادہ منویہ(اسپرم) کی خریدوفروخت جائز نہیں ہے اگرچہ اس پر کثرت سے تعامل ہو  ۔بدائع الصنائع میں ہے :"ولاينعقد بيع الملاقيح، والمضامين الذي ورد النهي عنه؛ لأن المضمون ما في صلب الذكر، والملقوح ما في رحم الأنثى، وذلك ليس بمال، وعلى هذا أيضاً يخرج بيع عسب الفحل؛ لأن العسب هو الضراب، وأنه ليس بمال، وقد يخرج على هذا بيع الحمل أنه لاينعقد؛ لأن الحمل ليس بمال."(کتاب البیوع،فصل فی الشرط الذی یرجع الی المعقود علیہ،ج:5،ص:145،دارالکتب العلمیۃ)فتاوی ہندیہ میں ہے :"ولا ينعقد بيع الملاقيح والمضامين. ‌والملقوح ‌ما ‌في ‌رحم ‌الأنثى، وعلى هذا يخرج بيع عسب الفحل والحمل هكذا في البدائع."(کتاب البیوع،الباب التاسع فیما لایجوز بیعہ ومایجوز ،ج:3،ص:116،دارالفکر)فقط واللہ اعلم
                                                  
عنوان: قبضہ سے پہلے پلاٹ فروخت کرنا
سوال: میں نے  ایک پلاٹ پانچ لاکھ میں خریدا اور دو لاکھ مالک کو ادا کردیئے  اور یہ طے پایا کہ باقی تین لاکھ ادا کرنے پر وہ مجھے قبضہ دے گا ۔ کچھ دن بعد  میں نے  وہ پلاٹ چھ لاکھ میں ایک اور آدمی کو بیچ دیا اور تین لاکھ پہلے مالک کو دے کر اس آدمی کے نام رجسٹری کروا لی جس کو میں نے پلاٹ چھ لاکھ میں دیا. کیا یہ جائز ہے یا نہیں ؟کیوں کہ میں نے  قبضہ لیےبغیر پلاٹ بیچ دیا.
جواب: غیرمنقولی اشیاء مثلاً زمین، پلاٹ، مکان، دکان وغیرہ سودا کرنے کے بعد قبضہ کرنے سے پہلے آگے فروخت کرنا جائز ہے۔لہذا صورت مسئولہ میں جب آپ کے اور بائع(بیچنے والے)کے درمیان بیع وفروخت کامعاہدہ مکمل ہوچکاتھا ،اور آپ  پیشگی کچھ رقم بھی اداکرچکےتھے تو اس صورت میں آپ کے لیے  اس پلاٹ کو تیسرے شخص پر فروخت کرناجائز تھا۔لہذا آپ نے خریدوفروخت کے معاہدے کے بعد دولاکھ کی رقم ادا کرکے پلاٹ کوجوتیسرے شخص پر بیچا ہے یہ درست ہے ، اور اس صورت میں جو رقم بطور نفع آپ کو ملی ہے وہ جائز ہے۔ البحرالرائق  میں ہے:" (قوله : صح بيع العقارقبل قبضه ) أي عند أبي حنيفة وأبي يوسف ، وقال محمد لا يجوز لإطلاق الحديث ، وهو النهي عن بيع ما لم يقبض، وقياسا على المنقول وعلى الإجارة ، ولهما أن ركن البيع صدر من أهله في محله ولا غرر فيه لأن الهلاك فيالعقارنادر بخلاف المنقول ، والغرر المنهي غرر انفساخ العقد ، والحديث معلول به عملا بدلائل الجواز."(كتاب البيع، باب المرابحة والتولية، 6/ 126، ط: دارالكتب العلمية بيروت)بدائع الصنائع میں ہے:"( وأما ) بيع المشتري العقار قبل القبض فجائز عنه عند أبي حنيفة ، وأبي يوسف استحسانا."(كتاب البيوع، فصل في شرائط الصحة في البيوع، 5/ 181، ط: دارالكتب العلمية بيروت)فقط واللہ اعلم
                                                  
عنوان: فیک بل بناکر ادارہ سے رقم لینے کا ھکم
سوال: میں ایک ادارہ کا ملازم ہوں ،ادارہ ہر مہینے اپنے ملازمین کے لیے سستا بازار لگاتاہے پانچ دن کے لیے،اب جو بندہ بھی ان پانچ دنوں میں شاپنگ کرے گا اس کو 30%ڈسکاؤنٹ ملتا ہے ادارہ کی طرف  سے ،اب شرط یہ ہے کہ آپ نے جو بل جمع کروانا ہے وہ ان پانچ دنوں کا ہونا چاہیے اور پرنٹڈ بل ہونا چاہیے ، اب لوگ ایسا کرتے ہیں کہ فیک بل بنوا کر جمع کروا دیتے ہیں اور ڈسکاؤنٹ وصول کر لیتے ہیں اور دلیل یہ دیتے ہیں کہ ہم گھر میں راشن خرید رہے ہیں اور بل ادھر پرنٹڈ نہیں ملتے اس لیے یہ ہمارے  لیے جائز ہے، حالاں کہ ادارہ کی طرف سے اس بات کی اجازت نہیں ہے کہ آپ جہاں سے شاپنگ کر لو ،اس کے بارے میں راہ نمائی فرما دیں۔
جواب: صورت ِ مسئولہ میں  ادارہ کے باہر سے شاپنگ کرکے   فیک بل  ادارہ میں جمع کرواکر  ڈسکاؤنٹ لینا   (جب کہ ادارہ کی طرف سے اجازت بھی  نہ ہو) دھوکہ دہی کی وجہ سے شرعاً جائز نہیں ۔حدیث میں ہے :"عن أبي هريرة أن رسول الله صلى الله عليه وسلم قال: "‌من ‌حمل ‌علينا السلاح فليس منا، ومن غشنا فليس منا".(صحیح مسلم،کتاب الایمان،ج:1،ص:99،داراحیاءالتراث العربی)فقط والله اعلم
                                                  
عنوان: الیکٹرکل کنسلٹنٹ (Electrical Consultant) كا پراجيكٹ دلوانے پر كميشن لينا
سوال: میں ایک الیکٹرکل کنسلٹنٹ (Electrical Consultant) ہوں۔ ہم پراجیکٹ دلوانے کے کانٹریکٹر سے 5 فیصد کمیشن لیتے ہیں، جس کا علم اسے ہوتا ہے، کیا یہ کمیشن لینا جائز ہے؟
جواب: صورتِ مسئولہ میں اگر آپ کسی کمپنی کے ملازم ہیں اور کمپنی مالکان کے علم میں لائے بغیر اسی کمپنی کا پراجیکٹ دلوانے پر کمیشن لیتے ہیں تو کمپنی مالکان کی اجازت کے بغیر یہ کمیشن لینا جائز نہیں ہے  ۔الدر المختار وحاشية ابن عابدين (رد المحتار) (6 / 63):وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه فقط واللہ اعلم
                                                  
عنوان: مروجہ اسلامی بینکوں میں پیسے رکھ کر منافع لینا جائز نہیں ہے
سوال: اسلامی بینکوں، جیسے میزان وغیرہ میں پیسے رکھ کر منافع لینا جائز ہے یا نہیں؟ سود تو نہیں  ہوگا؟
جواب: مروجہ اسلامی بینکوں میں سیونگ اکاؤنٹ کھلوانا یاان کے ساتھ کسی اورقسم کے کاروباری اورتمویلی معاملات  کرناجائزنہیں، البتہ  مجبوری میں کرنٹ اکاؤنٹ کھولنے کی گنجائش ہے۔لہٰذا صورتِ مسئولہ میں کسی بھی مروجہ اسلامی یا غیرسودی کہلانے والے بینک (میزان وغیرہ) میں پیسے جمع کراوکر منافع لینا جائز نہیں ہے، اس سے احتراز کرنا  لازم ہے۔قرآنِ کریم میں ہے:"﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾."[البقرة: ٢٧٨، ٢٧٩ ]ترجمہ:" اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ "(بیان القرآن )الجامع لاحکام القرآن (تفسير القرطبي )میں ہے:"قوله تعالى: (الذين يأكلون الربا) يأكلون يأخذون، فعبر عن الأخذ بالأكل، لأن الأخذ إنما يراد للأكل. والربا في اللغة الزيادة مطلقا، يقال: ربا الشيء يربو إذا زاد، ومنه الحديث:"فلا والله ما أخذنا من لقمة إلا ربا من تحتها" يعني الطعام الذي دعا فيه النبي صلى الله عليه وسلم بالبركة، خرج الحديث مسلم رحمه الله. وقياس كتابته بالياء للكسرة  في أوله، وقد كتبوه في القرآن بالواو. ثم إن الشرع قد تصرف في هذا الإطلاق فقصره على بعض موارده، فمرة أطلقه على كسب الحرام، كما قال الله تعالى في اليهود:"وأخذهم الربوا وقد نهوا عنه ". ولم يرد به الربا الشرعي الذي حكم بتحريمه علينا وإنما أراد المال الحرام، كما قال تعالى:"سماعون للكذب أكالون للسحت " يعني به المال الحرام من الرشا، وما استحلوه من أموال الأميين حيث قالوا:"ليس علينا في الأميين سبيل ". وعلى هذا فيدخل فيه النهي عن كل مال حرام بأي وجه اكتسب. والربا الذي عليه عرف الشرع شيئان: تحريم النساء، والتفاضل في العقود وفي المطعومات على ما نبينه. وغالبه ما كانت العرب تفعله، من قولها للغريم: أتقضي أم تربي؟ فكان الغريم يزيد في عدد المال ويصبر الطالب عليه. وهذا كله محرم باتفاق الأمة. الثانية- أكثر البيوع الممنوعة إنما تجد منعها لمعنى زيادة إما في عين مال، وإما في منفعة لأحدهما من تأخير ونحوه. ومن البيوع ما ليس فيه معنى الزيادة، كبيع الثمرة قبل بدو صلاحها، وكالبيع ساعة النداء يوم الجمعة، فإن قيل لفاعلها، آكل الربا فتجوز وتشبيه."(سورة البقرة، رقم الآية:٢٧٨ - ٢٧٩، ج:٣، ص:٣٤٧، ط:دارالفكر)فتاویٰ عالمگیریہ میں ہے:"(الفصل السادس في تفسير الربا وأحكامه) وهو في الشرع عبارة عن فضل مال لا يقابله عوض في معاوضة مال بمال وهو محرم في كل مكيل وموزون بيع مع جنسه وعلته القدر والجنس."(کتاب البیوع، الباب التاسع، الفصل السادس،٣/ ١١٧، ط:دار الفکر)فتاویٰ شامی میں ہے:"وفي الأشباه: ‌كلُّ ‌قرضٍ ‌جرَّ نفعاً حرامٌ.قال عليه في الرد: (قوله: ‌كلُّ ‌قرضٍ ‌جرَّ نفعاً حرامٌ) أي إذا كان مشروطاً كما عُلم مما نقله عن البحر وعن الخلاصة."(کتاب البیوع، باب المرابحة والتولية، مطلب کل قرض جرّنفعاً حرامٌ، ٥/ ١٦٦، ط:سعید)فقط والله أعلم
                                                  
عنوان: ماہانہ فکس نفع ملنے کی شرط پر انویسمنٹ کرنا
سوال: آج کل آن لائن کمپنیوں میں انویسٹمنٹ کرکے کے ان میں کاروبار کیا جاتا ہے,,جیسے میں اگر کسی کمپنی میں پانچ ہزار کی انویسٹمنٹ کی ہے,اب وہ کمپنی مجھے ایک مہینےمیں میرا رقم فکس کرکے 8 ہزار دے گا,یعنی وہ پانچ ہزار بھی واپس آئے گے,اس کے ساتھ 3 ہزار اور بھی آئے گے,,کیا میرے لیئے وہ بقایا 3 ہزار روپے حلال ہے یا حرام??
جواب: واضح رہے کہ انویسمنٹ کے جائز ہونے کے لیے یہ ضروری ہے کہ  نفع کے ساتھ نقصان مٰیں بھی شرکت ہو  اور  نفع بھی متعین نہ ہو، بلکہ  نفع کا فی صد متعین ہو۔ لہذا صورتِ مسئولہ میں پانچ ہزار  پر فکس 3 ہزار نفع دینے کی شرط پر انویسمنٹ کرنا شرعا جائز نہیں ہے، بلکہ یہ سودی معاملہ ہے، اس سے اجتناب ضروری ہے۔فقط واللہ اعلم
                                                  
عنوان: مسجد کے نام پر اکاؤنٹ کھولنے کا حکم
سوال: مسجد کے نام پر بینک میں اکاونٹ کھول سکتے ہیں؟ سیونگ یا کرنٹ، ایم سی بی بینک ہے؟
جواب: واضح رہےکہ بینک میں سیونگ اکاؤنٹ کھلوانا جائز نہیں ہے ؛اس لیے کہ اس  میں  سودی معاہدہ کرنا پڑتاہے، اور  سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے؛ لہذا مسجد کے نام پر  سیونگ اکاؤنٹ کھولنا جائز نہیں ہے ،البتہ اگر  مسجد کی رقم سنبھالنے میں مشکلات ہوں تو   ضرورت کی بناء پرصرف کرنٹ اکاؤنٹ کھولنے کی گنجائش ہے۔درر الحکام میں ہے :"لأن الثابت بالضرورة ‌يتقدر ‌بقدرها".(باب الاعتکاف،ج:1،ص:213،داراحیاء الکتب العربیۃ)فقط واللہ اعلم
                                                  
عنوان: سولرکمپنی کے رشوت والے معاملہ میں اجرت پرکام کرنا
سوال: ایک شخص سولر کمپنی کا ملازم ہے اور وہ گرین میٹر کی فائل تیارکرنے اور میٹر لگانے کا ذمہ دار(گرین میٹر آپریٹر)ہے؟ جب کسی کلائنٹ کے گھر پر سولر سسٹم لگ جاتا ہے تو اس کا گرین میٹر لگانے کے لیے واپڈا والے 3 ماہ کا وقت دیتے ہیں،  جب کہ کلائنٹ اتنا انتظار نہیں کرتے ہیں؛ کیوں کہ انہوں نے لاکھوں روپے کا سولر سسٹم لگوایا ہوتا ہے،  اور یہ میٹر نہ لگنے سے ان کا نقصان ہے؛اس لیے ارجنٹ میٹر لگا کر دینا بھی میری ذمہ داری ہے،  لیکن ارجنٹ میٹرلگانےکےلیےواپڈاافسران رشوت مانگتے ہیں ، اور کمپنی مجھے ہر میٹر پر معاوضہ دیتی ہے یعنی  میری ما ہانہ سیلری نہیں ہے،تو  میرے لیے یہ کام کرنا کیسا ہے ؟
جواب: صورتِ مسئولہ میں   اگر نظام تین ماہ کا ہے تو تین مہینے مکمل ہونے سے پہلے واپڈا افسران کورشوت دے کر ارجنٹ میٹر لگانا جائز نہیں ہے؛لہذا سائل کے لیے ایسے رشوت والے معاملہ میں بالواسطہ یا بلاواسطہ شریک ہوکر کام کرنا درست نہیں ہے۔مرقاة المفاتیح میں ہے:"(وعن عبد الله بن عمرو رضي الله عنهما) : بالواو (قال: «لعن رسول الله صلى الله عليه وسلم الراشي والمرتشي» ) : أي: معطي الرشوة وآخذها، وهي الوصلة إلى الحاجة بالمصانعة، وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلماً فلا بأس به، وكذا الآخذ إذا أخذ ليسعى في إصابة صاحب الحق فلا بأس به، لكن هذا ينبغي أن يكون في غير القضاة والولاة؛ لأن السعي في إصابة الحق إلى مستحقه، ودفع الظالم عن المظلوم واجب عليهم، فلايجوز لهم الأخذ عليه".(کتاب الأمارة والقضاء، باب رزق الولاة وهدایاهم، الفصل الثاني،ج:۷ ؍۲۹۵ ،ط:دارالکتب العلمیة)الموسوعۃ الفقہیۃ الکویتیۃ میں ہے:"الرشوة في الحكم، ورشوة المسئول عن عمل حرام بلا خلاف، وهي من الكبائر.قال الله تعالى: {سماعون للكذب أكالون للسحت} ، قال الحسن وسعيد بن جبير: هو الرشوة.وقال تعالى: {ولا تأكلوا أموالكم بينكم بالباطل وتدلوا بها إلى الحكام لتأكلوا فريقا من أموال الناس بالإثم وأنتم تعلمون} .وروى عبد الله بن عمرو قال: لعن رسول الله صلى الله عليه وسلم الراشي والمرتشي وفي رواية زيادة " والرائش ويحرم طلب الرشوة، وبذلها، وقبولها، كما يحرم عمل الوسيط بين الراشي والمرتشي."(حرف الراء، ٢٢٢/٢٢، ط:وزارة الأوقاف والشئون الإسلامية - الكويت)فقط والله أعلم
                                                  
عنوان: کیا سیونگ اکاؤنٹ کے سودی پیسے سے اصل حلال مال بھی حرام ہوجاتا ہے؟
سوال: سوال یہ ہے کہ سودی بینک میں سیونگ اکاؤنٹ پر جو سود آتا ہے ، اس سے اصل پیسہ بھی حرام ہوجاتا ہے یا حلال رہتا ہے؟اگر حلال رہتا ہے تو کیسے؟ کیوں کہ بزرگوں سے سنا ہے کہ حرام کی کمائی ، حلال کو بھی حرام کردیتی ہے،جس کی مثال ایسی ہے کہ پانی کے تالاب میں پیشاب کا ایک قطرہ پورے تالاب کے پانی کو خراب کردیتا ہے۔
جواب: واضح رہے کہ کسی بھی بینک کے کسی بھی اکاؤنٹ میں پیسے رکھواکر اس پر مزید پیسے حاصل کرناجائز نہیں ہے،بلکہ سود اور ناجائز ہے،ایسے اکاؤنٹ کو فی الفور ختم کرناضروری ہے۔باقی  بینک کے سیونگ اکاؤنٹ میں رکھوائے ہوئے حلال پیسے پر جو سود حاصل ہوتا ہے، اس  سے اصل حلال پیسہ حرام نہیں ہوتا،بلکہ حلال ہی رہتا ہے،رہا بزرگوں کا یہ قول کہ ’’حرام پیسہ حلال کو بھی حرام کردیتا ہے‘‘اس کا مطلب یہ ہے کہ حرام پیسہ اگر حلال پیسہ کے ساتھ اس طرح مل جائے کہ دونوں میں امتیاز مشکل ہو، تو  حلال پیسے سے اس وقت تک انتفاع حرام ہوجاتا ہے،جب تک کہ حرام پیسہ کے بقدر نقدی کو صدقہ نہ کردیاجائے یا اصل مالک تک نہ پہنچادیاجائے،یہ مطلب نہیں کہ حرام پیسہ حلال پیسہ کو بھی حرام بنادیتا ہے۔خلاصہ یہ کہ بزرگوں کی بات سے مراد حلال پیسے سے انتفاع کاحرام ہوناہے،خود حلال کا حرام بن جانامراد نہیں ہے۔حاشية ابن عابدين  میں ہے:"إنما يكفر إذا تصدق بالحرام القطعي أما إذا أخذ من إنسان مائة ومن آخر مائة وخلطهما ثم تصدق لا يكفر لأنه ليس بحرام بعينه بالقطع لاستهلاكه بالخلط.(قوله لا يكفر) اقتصر على نفي الكفر؛ لأن التصرف به قبل أداء بدله لا يحل وإن ملكه بالخلط ... ففي البزازية قبيل كتاب الزكاة: ما يأخذه من المال ظلما ويخلطه بماله وبمال مظلوم آخر يصير ملكا له وينقطع حق الأول فلا يكون أخذه عندنا حراما محضا، نعم ‌لا ‌يباح ‌الانتفاع به قبل أداء ‌البدل في الصحيح من المذهب."(ص:٢٩٢،ج:٢،کتاب الزکاۃ،باب زکاۃ الغنم،ط: ایج ایم سعید)وفيه ايضا:"وفي حظر الأشباه: الحرمة تتعدد مع العلم بها إلا في حق الوارث، وقيده في الظهيرية بأن لا يعلم أرباب الأموال وسنحققه ثمة.والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه، وإن كان مالا مختلطا مجتمعا من الحرام ولا يعلم أربابه ولا شيئا منه بعينه حل له حكما، والأحسن ديانة التنزه عنه ... (قوله وسنحققه ثمة) أي في كتاب الحظر والإباحة. قال هناك بعد ذكره ما هنا لكن في المجتبى: مات وكسبه حرام فالميراث حلال، ثم رمز وقال: لا نأخذ بهذه الرواية، وهو حرام مطلقا على الورثة فتنبه. اهـ. ح، ومفاده الحرمة وإن لم يعلم أربابه وينبغي تقييده بما إذا كان عين الحرام ليوافق ما نقلناه، إذ لو اختلط بحيث لا يتميز يملكه ملكا خبيثا، لكن لا يحل له التصرف فيه ما لم يؤد بدله كما حققناه قبيل باب زكاة المال فتأمل."(ص:٩٩،ج:٥،كتاب البيوع،باب البيع الفاسد،ط: ايج ايم سعيد)فقط والله أعلم
                                                  
عنوان: امتحانی پرچہ جات جعل سازی سے حاصل کرکے انعام پایا
سوال: 1۔ زید اور عمرو دونوں ایک ہی درسگاہ کے ساتھی ہیں۔ادارے میں ہوا کچھ اس طرح سے کہ زید کے  ایک استاذ سے اچھے تعلقات ہیں ،اور اس استاذ نے ادارے میں امتحان کے پرچے کمپیوٹر سے خفیۃً پڑھ کر زید کو سوالات بتا دیے ، زید اور عمرو میں چونکہ دوستی کا تعلق بہت اچھا تھا، تو اسی وجہ سے زید نے عمرو کو بھی وہ سوالات بتا دیے،اب زید اور عمرو دونوں نے  وہی سوالات یاد کر کے امتحان میں پوزیشن حاصل کرلی۔ اور سالانہ تقریب میں انعام میں کتابیں بھی وصول کر لی۔عمرو اب توبہ تائب ہونا چاہتا ہے اور اپنے کیے پر نادم بھی خوب ہے۔دریافت طلب امر یہ ہے کہ انعام میں حاصل ہونے والی کتب سے عمرو یا زید استفادہ کر سکتے ہیں؟2۔ نیز یہ بھی بتائیں کہ اُن کی توبہ کی کیا صورت ہوگی؟3۔ ادارے کے اساتذہ کو اطلاع دینے کی ہمت اور جرأت بھی نہیں۔ برائے کرم شریعت مطہرہ کی روشنی میں جواب عنایت فرمائیں!
جواب: 1۔ مذکورہ کتب کا حصول  چوں کہ جعل  سازی  و  فریب  کے  سبب ہوا ہے، لہذا عمرو کو چاہیے  کہ  مذکورہ کتب  مدرسہ  میں جمع کرادے۔2۔ سچے دل سے توبہ کی شرائط کو ملحوظ رکھتے ہوئے توبہ کرے، یعنی  اپنے کیے پر ندامت و شرمندگی ہو، آئندہ نہ کرنے کا عزم ہو، جس سبب سے یہ حق تلفی ہوئی ہے، اس سے دوری اختیار کرلی جائے، اور ادارہ کو انعامی کتب واپس کردی جائیں۔3۔ اساتذہ کو بتانے کی ضرورت نہیں، تاہم مذکورہ استاذ جو  بقیہ طلبہ کی حق تلفی میں ملوث ہیں، ان کے خلاف تادیبی کاروائی کرنا ادارہ انتظامیہ پر لازم ہے، تاکہ آئندہ کسی طالب علم کی حق تلفی نہ ہوسکے۔ فقط واللہ اعلم
                                                  
عنوان: بینک نفٹی (Nifty) میں ٹریڈنگ کرنے کا حکم
سوال: بینک نفٹی میں ٹریڈنگ کرنا کیسا ہے؟
جواب: بینک کے اکثر معاملات  سودی لین دین  پر مشتمل ہوتے ہیں۔ لہذا   نفٹی(Nifty)یا کسی بھی بینک کے شیئر کی خریدوفروخت کرنا یا ان کے ساتھ کسی بھی قسم کا تمویلی معاملہ کرنا جائز نہیں ہے۔حدیث شریف میں ہے: " إن الحلال بين وإن الحرام بين وبينهما مشتبهات لا يعلمهن كثير من الناس فمن اتقى الشبهات استبرأ لدينه وعرضه ومن وقع فى الشبهات وقع فى الحرام كالراعى يرعى حول الحمى يوشك أن يرتع فيه ألا ! وإن لكل ملك حمى ألا وإن حمى الله محارمه."(أخرجه مسلم في باب أخذ الحلال وترك الشبهات،ج:5، ص:50، برقم (4178)، ط. دار الجيل)"ترجمہ: بے شک حلال ظاہر ہے اور حرام ظاہر ہے اور ان دونوں کے درمیان مشتبہ چیزیں ہیں جن کو بہت سے لوگ نہیں جانتے، پس جس شخص نے مشتبہ چیزوں سے پرہیز کیا اس نے اپنے دین اور اپنی عزت کو پاک ومحفوظ کر لیا ، اور جو شخص مشتبہ چیزوں میں مبتلا ہوا وہ حرام میں مبتلا ہو گیا، اور اس کی مثال اس چرواہے کی سی ہے جو ممنوعہ چراگاہ کی مینڈ پر چراتا ہے، قریب ہے کہ اس کے جانور اس ممنوعہ چرا گاہ میں گھس کر چرنے لگیں، جان لو ہر بادشاہ کی ممنوعہ چراگاہ ہوتی ہے اور یاد رکھو اللہ تعالیٰ کی ممنوعہ چراگاہ حرام چیزوں ہیں۔"فقط والله اعلم
                                                  
عنوان: انٹرا ڈے بینکنگ کا حکم
سوال: شیئر مارکیٹ میں ٹریڈنگ کی ایک نئی قسم انٹراڈے ٹریڈنگ جو آئی ہے اس کے بارے میں شریعت کا کیا حکم ہے ؟ نیز انٹرا ڈے ٹریڈنگ اس کو کہتے ہیں کہ مثلا ہمارے پاس 20 روپے ہیں لیکن بروکر ہم کو 100 روپے کے شیئرز خریدنے کی اجازت دیتا ہے لیکن دن ختم ہونے سے پہلے پہلے اس کو بیچنا پڑتا ہے اور اگر نہیں بیچتے تو بروکر خود بخود اس کو بیچ دیتا ہے چاہے نفع ہو یا نقصان دونوں ہی خریدار کے ہوتے ہیں لیکن خریدار کو یہ سہولت فراہم ہوتی ہے کہ اگر وہ چاہے تو دن ختم ہونے سے پہلے 80 روپے دے کر ان شیئرز کو اپنی ملکیت میں لے سکتا ہے اور اس پر کوئی سود بھی نہیں دینا ہوتا۔
جواب: شیئرز /حصص  کے جائز ہونے کی شرائط پائے جانے کے بعد اس کو خرید کر آگے فروخت کرنا اس وقت تک جائز نہیں ہے،  جب تک اس پر قبضہ نہ کرلیا جائے   اور شیئرز میں قبضہ کا حکم ثابت ہونے کے لیے  صرف زبانی وعدہ کافی نہیں ہے، نام رجسٹرڈ یا الاٹ ہونا ضروری ہے،  اس سے پہلے   غیر رجسٹرڈ  شیئرز  کی خرید وفروخت باقاعدہ طور پر  ڈیلیوری    ملنے سے پہلے ناجائز ہے،  البتہ یہ  جائز ہے  کہ شیئرز پہلے بائع  کے نام رجسٹرڈ ہوں   اور بائع اس کی قیمت بھی ادا کردے اور اس کے  پاس ڈیلیوری آجائے، اس کے بعد اس کی خرید و فروخت  کرے، یا  شیئرز  وصول  کرلیے  ہیں، لیکن   ابھی تک قیمت ادا نہیں کی  تو اس صورت میں بھی مذکورہ شیئرز کو فروخت کرکے نفع لینا جائز ہے، کیوں کہ مبیع پر قبضہ ثابت ہے۔اور موجودہ زمانہ میں فزیکلی قبضہ کی صورت یہ ہے کہ  جس کمپنی کے حصص بیچے  گئے ہیں،  اس کمپنی کے ریکارڈ میں   سی ڈی سی (C.D.C)  کے ذریعے ان حصص کی  منتقلی  سائل  (خریدار) کے نام ہوجائے، (جس میں معلومات کے مطابق تقریباً دو دن کا وقت لگتا ہے)؛   لہذا سی ڈی سی اکاؤنٹ میں خریدار کے نام   پر شئیرز   منتقل ہونے سے پہلے  شیئرز  کو آگے فروخت کرنا جائز نہیں ہوگا۔ شیئرز کے حوالے سے مزید تفصیل کے لیے درج ذیل لنک پر فتوی ملاحظہ کیجیے:شئیرز کے کاروبار کے جواز کی شرائط اور قبضہ کا تحققفقط واللہ اعلم
                                                  
عنوان: کرپٹو کرنسی کا حکم
سوال: کرپٹو کرنسی جائز ہے یا ناجائز؟
جواب: ڈیجیٹل کرنسی  ، کرپٹو کرنسی یا بٹ کوئن کا  کوئی مادی وجود نہیں ہے اور ایک مشتبہ معاملہ ہے، لہذااس کے ذریعہ لین دین یاسرمایہ کاری کرناجائز نہیں ہے۔تجارت کے مسائل کا انسائیکلوپیڈیا میں ہے:"’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔"( تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: بجلی میٹر کو کم یابند کرنے کا حکم
سوال: میں ایک دکان دارہوں، میرے پاس  بیٹریاں چارج  ہوتی ہیں آج کل واپڈاکے بل بہت آرہے ہیں اور واپڈا والے ظلم کی انتہا کررہے ہیں، ابھی میرابجلی کابل ٹوٹل 26350ہےلیکن ٹیکسزمل کر ٹوٹل بل 53891روپےبن گیےاب آپ بتائیں کیا اس صورت میں بجلی کا میٹر سلو(کم) یابندکرناجائزہے؛کیوں کہ ہر مہینہ بل بہت آتاہےمیں اب تنگ آگیا یاتو میں کاروبارچھوڑدوں یامیٹر بند کردوں گامیرے پاس ایک ہی راستہ بچتا ہے آپ حضرات راہ نمائی فرمائیں مجھےکیاکرنا چاہیے؟
جواب: صورتِ مسئولہ میں اگر  صارفین کو میٹر ریڈنگ کے مطابق بل آرہے ہیں  اور میٹر بھی درست ہوں تو اس صورت میں میٹر کو  آہستہ  یابندکرنا  جائز نہیں ہوگا۔اسی طرح اگر میٹر درست ہے مگر ٹیکسز زیادہ ہیں جس کی وجہ سے بل زیادہ آتا ہے تو پھر بھی میٹر سلو   آہستہ کرنےکی اجازت نہ ہوگی ۔فقط واللہ اعلم
                                                  
عنوان: جرگے والوں کا ایک فریق پر مالی جرمانہ رکھنے کا حکم
سوال: ہمارے محلے کے ایک لڑکے اور لڑکی کی آپس میں دوستی تھی ، لڑکے نے اپنے باپ سے اس لڑکی کا رشتہ کرنے کے لیے اپنی خواہش کا اظہار کیا، باپ نے انکار کیا جس پر لڑکا جذباتی یا غصے ہوا اور پستول سے اپنے آپ کو زخمی کر دیا، والد نے اپنے زخمی بیٹے کا علاج کیا اس کے بعد لڑکے کے باپ نے لڑکی کے باپ سے اپنے بیٹے کے علاج معالجے کا مطالبہ کیا، علاقائی جرگے نے لڑکی کے باپ کو سا ڑھے چار لاکھ جرمانہ کیا۔ میرے دو سوال ہیں۔ ایک یہ ہے کہ کیا یہ جرمانہ شرعی طور سے کیسا ہے؟ دوسرا سوال یہ ہے:جس جرگے نے فیصلہ کیا ہے ان جرگے والوں کو اس فیصلے سے اپنے لیے مزدوری یا کمیشن لینا کیا شریعت اجازت دیتا ہے، نیز اس قسم کے ناخوشگوار واقعات کے فیصلوں کے عوض رقم بطور مزدوری یا کمیشن جائز ہے یا نہیں؟
جواب: واضح رہے کہ باہمی نزاع کو ختم کرنے کی غرض سےمتخاصمین(فریقین) کا کسی دانش مندشخص یا جماعت(جرگہ) سے فیصلہ کرنا تحکیم کہلاتاہے،اور فیصلہ کرنے والے کو ثالث یا حکم کہتے ہیں بعض اوقات حکمین فیصلہ کرنے والے   فریقین کے درمیان مصالحت کے طور پر زیادتی کرنے والے شخص پرجرمانہ لگاتے ہیں جس کو فقہائے کرام تعزیر بالمال سے تعبیر کرتے ہیں، اور تعزیر بالمال یعنی کسی پر مالی جرمانہ عائد کرنا شرعاً درست نہیں ہے۔لہذا صورتِ مسئولہ میں  لڑکی کے باپ کا اس میں کوئی قصور نہیں ہے، اس لیے اس پر مالی جرمانہ عائد کرنا شرعاً درست نہیں ہے، اور نہ جرگے والوں کا اس میں کمیشن  لینا جائز ہے،تاہم اگر  فیصلوں میں  فیصلہ کنندہ  اپنے لیے اجرت مقرر کردے تو اس کے لیے    اجرت لینا جائز ہے، بشرطیکہ حکم/ثالث میں فیصلہ کرنے کی مطلوبہ اہلیت موجود ہو۔فتاوی شامی  ہے:"والحاصل أن المذهب عدم التعزير بأخذ المال، وسيذكر الشارح في الكفالة عن الطرسوسي أن مصادرة السلطان لأرباب الأموال لا تجوز إلا لعمال بيت المال: أي إذا كان يردها لبيت المال...(قوله لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز. اهـ. ومثله في المعراج، وظاهره أن ذلك رواية ضعيفة عن أبي يوسف. قال في الشرنبلالية: ولا يفتى بهذا لما فيه من تسليط الظلمة على أخذ مال الناس فيأكلونه  ومثله في شرح الوهبانية عن ابن وهبان.وأفاد في البزازية أن معنى التعزير بأخذ المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي..وفي المجتبى لم يذكر كيفية الأخذ وأرى أن يأخذها فيمسكها، فإن أيس من توبته يصرفها إلى ما يرى. وفي شرح الآثار: التعزير بالمال كان في ابتداء الإسلام ثم نسخ. "(كتاب الحدود، باب التعزير، ج:4، ص:62، ط:سعيد)الفقه الإسلامي وأدلته للزحيلي میں ہے:"لا يجوز التعزير ‌بأخذ ‌المال في الراجح عند الأئمة لما فيه تسليط الظلمة على أخذ مال الناس، فيأكلونه. وأثبت ابن تيمية وتلميذه ابن القيم أن التعزير بالعقوبات المالية مشروع في مواضع مخصوصة في مذهب مالك في المشهور عنه، ومذهب أحمد وأحد قولي الشافعي، كما دلت عليه سنة رسول الله صلى الله عليه وسلم مثل أمره بمضاعفة غرم ما لا قطع فيه من الثمر المعلق والكثر (جمار النخل)، وأخذه شطر مال مانع الزكاة، عزمة مات الرب تبارك وتعالى، ومثل تحريق عمر وعلي رضي الله عنهما المكان الذي يباع فيه الخمر، ونحوه كثير. ومن قال كالنووي وغيره: إن العقوبات المالية منسوخة، وأطلق ذلك، فقد غلط في نقل مذاهب الأئمة والاستدلال عليها." (باب التعزير، ج:6، ص:201، ط:دارالفكر)الموسوعة الفقهية الكويتية میں ہے:"الأصل في مذهب أبي حنيفة: أن ‌التعزير بأخذ المال غير جائز، فأبو حنيفة ومحمد لا يجيزانه، بل إن محمدا لم يذكره في كتاب من كتبه. أما أبو ‌يوسف فقد روي عنه: أن ‌التعزير بأخذ المال من الجاني جائز إن رئيت فيه مصلحة. وقال الشبراملسي: ولا يجوز على الجديد بأخذ المال. يعني لا يجوز ‌التعزير بأخذ المال في مذهب الشافعي الجديد  ، وفي المذهب القديم: يجوز.أما في مذهب مالك في المشهور عنه، فقد قال ابن فرحون: ‌التعزير بأخذ المال قال به المالكية  . وقد ذكر مواضع مخصوصة يعزر فيها."(مادة:التعزير بالمال، ج:12، ص:270، ط:وزارة الأوقاف والشئون الإسلامية - الكويت)البحر الرائق شرح كنز الدقائق میں ہے  :" قال: - رحمه الله - (ورزق القاضي) يعني وحل رزق القاضي من بيت المال لأن بيت المال أعد لمصالح المسلمين ورزق القاضي منهم؛ لأنه حبس نفسه لنفع المسلمين «وفرض النبي  صلى الله عليه وسلم لعلي لما بعثه إلى اليمن»، وكذا الخلفاء من بعده هذا إذا كان بيت المال جمع من حل فإن جمع من حرام وباطل لم يحل؛ لأنه مال الغير يجب رده على أربابه ثم إذا كان القاضي محتاجاً فله أن يأخذ ليتوصل إلى إقامة حقوق المسلمين؛ لأنه لو اشتغل بالكسب لما تفرغ لذلك وإن كان غنياً فله أن يأخذ أيضاً وهو الأصح، لما ذكرنا من العلة ونظراً لمن يأتي بعده من المحتاجين ولأن رزق القاضي إذا قطع في زمان يقطع الولادة بعد ذلك لمن يتولى بعده هذا إذا أعطوه من غير شرط فلو أعطاه بالشرط كان معاقدة وإجارة لايحل أخذه لأن القضاء طاعة فلايجوز أخذ الأجر عليه كسائر الطاعات اهـ.ولك أن تقول: يجوز أخذ الأجرة عليه كما قالوا: الفتوى على جواز أخذ أجرة على تعليم القرآن وغيره كما تقدم في كتاب الإجارة، ولايقال: هذا مكرر مع قول المؤلف: وكفاية القضاة في باب الجزية؛ لأنا نقول: ذلك باعتبار ما يجوز للإمام دفعه، وهذا باعتبار ما يجوز للقاضي تناوله، فلا تكرار، قال الشارح: وتسميته رزقاً يدل على أنه يأخذ منه مقدار كفايته وعيلته، وليس له أن يأخذ أزيد من ذلك."(كتاب الكراهية، فصل في البيع، رزق القاضي من بيت المال، ج:8، ص:237، ط:دار الكتاب الإسلامي)لسان الحكام  میں ہے:"قال جلال الدين أبو المحامد حامد بن محمد رحمه الله تعالى في كتاب السجلات يجوز للقاضي أخذ الأجرة على كتبه السجلات والمحاضر وغيرها من الوثائق بمقدار أجرة المثل وذلك لأن القاضي إنما يجب عليه القضاء وإيصال الحق إلى مستحقه فحسب أما الكتابة فزيادة عمل يعمله للمقضى له وعلى هذا قالوا لا بأس للمفتي أن يأخذ شيئا على كتابة جواب الفتوى وذلك لأن الواجب على المفتى الجواب باللسان دون الكتابة بالبنان ومع هذا الكف عن ذلك أولى احترازا من القيل والقال وصيانة لماء الوجه عن الابتذال."(‌‌الفصل الأول في آداب القضاء وما يتعلق به، ص: 219، ط:البابي الحلبي - القاهرة)فقط والله أعلم
                                                  
عنوان: معزول کرنے کے بعد تنخواہ کا لینا دینا
سوال: زید ایک مدرسہ میں تدریسی خدمات انجام دے رہا تھا لاک ڈاؤن (رجب المرجب) میں حکومت کی طرف سے مدارس وغیرہ کو بند کرنے کے اعلان کے بعد مدرسہ ہذا کی انتظامیہ نے بھی دیگر مدارس کی طرح تعطیل کا اعلان کر دیا تعطیل کی بناء پر زید اپنے گھر آجاتا ہے عید الفطر کے بعد مدرسہ کے ذمہ دار زید کو فون کر کے اطلاع کرتے ہیں کہ آپ اپنا انتظام کرلیں تنخواہ کے بارے میں معلوم کرنے پر جواب دیا جاتا ہے کہ لاک ڈاؤن تک کی تنخواہ آپکو دیجائے گی گفتگو کے دوران کچھ وقفہ کے بعد کہا جاتا ہے کہ شوال اور ذی قعدہ کی تنخواہ دی جائیگی اب زید کا انتظام شوال کے مہینہ میں ہی ہوجاتا ہے تو کیا اب زید کے لیے شوال کے ما بقیہ ایام (مدرسہ سے بر طرف کرنے کے بعد کے ایام) اور ذی قعدہ کی تنخواہ لینا شریعت کی رو سے کیسا ہے ؟؟ نیز اگر ان دو ماہ (شوال المکرم اور ذی قعدہ) کے دوران انتظامیہ زید کو مدرسہ میں حاضری دینے کو کہے( حالانکہ جس وقت زید کو مدرسہ سے معزولی کی اطلاع دی گئی تھی اس وقت نہ تو صراحتاً اور نہ ہی اشارتاً حاضری دینے کو کہا گیا تھا ) تو زیدکو مدرسہ جانا ہوگا یا نہیں؟؟ نیز اگر زید مدرسہ نہیں جاتا ہے تو کیا اس صورت میں زید تنخواہ کا مستحق ہوگا یا نہیں ؟؟
جواب: واضح رہے کہ مدارس دینیہ میں اساتذہ کا تقرر مسانھۃ ( سالانہ بنیاد پر ) ہوتا ہے اور مدارس میں  تدریسی خدمات کا آغاز شوال سے ہوتا ہے، صورت مسئولہ میں سائل کے بیان کے مطابق عید الفطر کے بعد مدرسہ کے ذمہ داران کی طرف سے جب یہ کہا گیا کہ " آپ اپنا انتظام کرلیں "؛ تو اس کہنے کے ساتھ ہی  زید کا ادارہ کے ساتھ عقد اجارہ ختم ہوگیا تھا ، لہذا زید  لاک ڈاون کی تعطیلات اور عید الفطر سے پہلے تک کے ایام  یعنی رمضان البارک تک کی تنخواہ کا تو حقدار ہے ، اس کے بعد کے ایام یعنی شوال اور ذوالقعدہ کے ایام کی تنخواہ کا حقدار نہیں، ہاں اگر ادارہ کسی مخصوص فنڈ سے جسمیں چندہ دینے والوں کی طرف سے معزول شدہ اساتذہ کو ماہ شوال اور ذوالقعدہ کے ایام کی بھی تنخواہ دینے کی اجازت ہو تو ادارے کا ان دو ماہ کی تنخواہ کا دینا اور زید کیلئے لینا درست اور جائز ہوگا۔ عمومی چندہ کی رقم سے لینا دینا جائز نہیں ہوگا۔الاشباہ والنظائرمیں ہے: " ومنها البطالة في المدارس کأیام الأعیاد ویوم عاشوراء وشهر رمضان في درس الفقه لم أرها صریحة في کلامهم. والمسألة علٰی وجهین: فإن کانت مشروطةً لم یسقط من المعلوم شیئ وإلا فینبغي أن یلحق ببطالة القاضي وقد اختلفوا في أخذ القاضي مارتب له من بیت المال في یوم بطالته ، فقال في المحیط: إنه یأخذ یوم البطالة لأنه یستریح للیوم الثاني، وقیل: لایأخذ، انتهى. وفي المنیة: القاضي یستحق الکفایة من بیت المال في یوم البطالة في الأصح، واختاره في منظومة ابن وهبان وقال: إنه الأظهر، فینبغي أن یکون کذلک في المدارس؛ لأن یوم البطالة للاستراحة، وفي الحقیقة یکون للمطالعة والتحریر عند ذی المهمة". (الأشباه والنظائر، الفن الأول، القاعدة السادسة: العادة محکمة، ص:۹۶،ط:قدیمی)فقط واللہ اعلم
                                                  
عنوان: قومی بچت کا اسلامیک بینکنگ سروا اکاؤنٹ  کھولنا اور منافع لینا جائز ہے؟
سوال: قومی بچت کا اسلامک بینکنگ سروا  اکاؤنٹ ہے، جس کے شریعہ بورڈ کے چیئرمین مفتی عمران اشرف عثمانی  ہیں جو کہ مفتی تقی عثمانی صاحب کے صاحبزادے ہیں اکاؤنٹ کھولنا اور منافع لینا جائز ہے؟
جواب: مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، اس لیے قومی بچت اسکیم اور دوسرے کسی بھی  بینک (چاہے سودی ہو یا مروجہ اسلامی ہو) میں سیونگ اکاؤنٹ کھلوانا اور نفع حاصل کرنا نیز کسی بھی بینک کے ساتھ کسی بھی قسم کا تمویلی معاملہ کرنا جائز نہیں ہے۔فقط واللہ اعلم
                                                  
عنوان: سوفٹ وئیر کو آگے بیچنا
سوال: مارکیٹ میں دو طرح کے سافٹ ویئر ملتے ہیں۔1 پیسے دے کر استعمال کرنے والے سافٹ ویئر۔2 کریک سافٹ ویئر1۔ سافٹ ویئر بنانے والا مالک بنانے کا پیسہ لیتا ہے یعنی استعمال کرنے پر اپنی کوئی پہچان نہیں چھوڑتا ہے جیسے سوفٹ ویئر کا نام وغیرہ۔ 2 دوسرا کوئی شخص اس سافٹ وئیر کو کریک کردیتا ہے یعنی پیڈ سوفٹ ویئر کو فری میں استعمال کرنے کے لیے دستیاب کرواتا ہےجو کہ ایک غیر شرعی عمل ہے۔ فری میں دستیاب کروانے والے شخص تین طرح کے ہوتے ہیں ایک وہ جس نے لائسنس خرید کی ہو وہ اپنا نام اور اس کیkey دوسرے کو بتاتا ہے جس سے اس سافٹ وئیر کو فری میں استعمال کرنے کی منظوری دیتا ہے۔ دوسرا وہ شخص جو اس سوفٹ ویئر کی کوڈنگ میں کچھ ہیراپھیری کر کے اسکی key and username معلوم کرکے اس سوفٹ وئیر کو فری کر دیتا ہے۔ تیسرا وہ شخص جو اس سوفٹ ویئر کی پیڈ والی کوڈنگ میں کچھ ہیراپھیری کر کے اس کو فری کر دیتا ہے، جسے کریک سوفٹ ویئر کہا جاتا ہے۔ کیا ایسا سافٹ ویئر استعمال کر سکتے ہیں؟ کیا اسے دوسرے شخص کو دینے کے لیے اجرت لے سکتے ہیں؟ کیونکہ کہ فری سوفٹ ویئر میں کبھی کبھی وائرس بھی آ جاتا ہے جس کا خمیازہ استعمال کرنے والے شخص کو بھگتنا بھی پڑتا ہے۔ ویب سائٹ اور یوٹیوب کے ذریعے سے ملنے والی ہر چیز صحیح نہیں ہوتی ہے بہت گہرائی سے جانکاری حاصل کرنے کے بعد اصل حقیقت تک پہنچ پاتے ہیں۔
جواب: واضح رہے کہ سوفٹ وئیر کا کاروبار مارکیٹ میں دو طرح سے  کیا جاتا ہے:1) اس کو ماہانہ یا سالانہ اجرت کے عوض استعمال کرنے کے اختیارات حاصل کئے جاتے ہیں۔یہ شرعا اجارہ ہے،اس میں اجرت پر لینے والا اس سوفٹ وئیر کا مالک نہیں بنتا بلکہ اس کو صرف سوفٹ وئیر استعمال کرنے کے اختیارات حاصل ہوتے ہیں،لہذا جب یہ اس سوفٹ وئیر کا مالک نہیں بنا تو شرعا اس کے لئے اس سوفٹ وئیر کو آگے کسی اور کو کسی بھی طریقہ سے فروخت کرنا جائز نہیں ہے۔2) کچھ سوفٹ وئیر کو ان کی کمپنی یک مشت مکمل رقم کے عوض  خریدار کی ملکیت میں دے دیتی ہے،یہ شرعا بیع ہے،اس میں رقم ادا کر کے یہ سوفٹ وئیر خریدنے والا اس سوفٹ وئیر کا مالک بن جاتا ہے،اب  یہ سوفٹ وئیر چونکہ اس کی ملکیت ہے لہذا وہ اس بات کا اختیار رکھتا ہے کہ آگے کسی کو بھی فروخت کرے یا مفت مہیا کرے یا عارضی طور پر کسی کو استعمال کرنے کے لئے دے دے۔البتہ کمپنی کی اجازت کے بغیر کریک کرنا اور اس کو آگے فروخت کرنا جائز نہیں ہے۔
                                                  
عنوان: سو روپے کے چیز کو سات سو روپےمیں بیچنے کا حکم
سوال: سو روپیہ کی دوائی کو سات سو روپیہ میں سیل کرنا کیسا ہے، اگرچہ یہ اتنی مؤ ثر ہو جتنی کے سات سو والی ہوتی ہے؟
جواب: صورت مسئولہ میں  اگر دوائی کی قیمت(نرخ نامہ) حکومت کی جانب سے مقرر ہے، تو پھر اس مقررہ قیمت سے زیادہ پر بیچنا  نرخ نامہ کی خلاف ورزی ہے جوکہ ناجائز ہے۔اگر  نرخ نامہ مقرر نہیں ہے توبھی اتنا زیادہ  نفع لینا مروت کے  سخت خلاف ہے۔مجلۃ الاحکام میں ہے:"(المادة 153) الثمن المسمى هو الثمن الذي يسميه ويعينه العاقدان ‌وقت ‌البيع بالتراضي سواء كان مطابقا للقيمة الحقيقية أو ناقصا عنها أو زائدا عليها."( ‌‌المقدمة: في بيان الاصطلاحات الفقهية المتعلقة بالبيوع، ص:33، ط: نور محمد،آرام باغ، كراتشي )البحرالرائق میں ہے:"قوله (والزيادة فيه) أي صحت الزيادة في الثمن (والحط منه) أي من الثمن، ويلتحقان بأصل العقد عندنا۔۔۔ ولنا أنهما بالحط والزيادة يغيران العقد من وصف مشروع إلى وصف مشروع، وهو كونه رابحا أو خاسرا أو عدلا، ولهما ولاية الرفع فأولى أن يكون لهما ولاية التغيير۔"(كتاب البيع، باب المرابحۃ والتولیۃ، فصل فی بیان التصرف فی المبیع والثمن، ج:6، ص:129، ط: دار الكتاب الإسلامي)فتاوی ہندیہ میں ہے:"المرابحة ‌بيع ‌بمثل ‌الثمن الأول وزيادة ربحا..... والكل جائز كذا في المحيط..... ومن اشترى شيئا وأغلى في ثمنه فباعه مرابحة على ذلك جاز وقال أبو يوسف - رحمه الله تعالى - إذا زاد زيادة لا يتغابن الناس فيها فإني لا أحب أن يبيعه مرابحة حتى يبين..... والأصل أن ‌عرف التجار معتبر في بيع المرابحة."(كتاب البيوع، الباب الرابع عشر في المرابحة والتولية والوضيعة، ج:3، ص:160،161، ط: رشيدية)فقط والله أعلم
                                                  
عنوان: بھائی کی موجودگی میں بھتیجے وارث نہیں ہوں گے
سوال: چار بھائی ہیں، ان میں سے ایک کا انتقال ہو گیا ہے اس کے بیٹے موجود ہیں ابھی دوسرےکا انتقال ہوا اور دوسرے کے بیٹے نہیں ہیں آیا پہلے والے کے بیٹوں کو حصہ ملے گا یا نہیں؟
جواب: بصورتِ  مسئولہ  پہلے بھائی ( جس کا پہلے انتقال ہوا) کے بیٹوں کا دوسرے بھائی ( جس  کا ابھی انتقال ہوا) کی میراث میں شرعًا حق نہیں ہے؛ کیوں کہ میت کے بھائی  زندہ ہیں، بھائی زندہ ہونے کی صورت میں بھتیجے کو حصہ نہیں ملتا، میراث کی تقسیم کا  تفصیلی طریقہ کار معلوم کرنے کے لئے ورثا ء کی تفصیل ارسال فرمائیں ۔فقط واللہ  اعلم
                                                  
عنوان: 55 لاکھ کے گھر میں 28 لاکھ بینک کے تھے، اس کے کرایہ کا حکم
سوال: ایک شخص نے ایک گھر 55 لاکھ کا لیا اس میں 27 لاکھ اس کو وراثت میں ملے تھے باقی 28 لاکھ بینک کی کمائی کے تھے اب اس گھر سے20 ہزار کرایہ آتا ہے اس میں سے کتنا استعمال کر سکتے ہیں اب جس شخص کا گھر ہے وہ اپنی زندگی میں اپنے بچوں کو حصہ دینا چاہتا ہے اور اس کے پاس صرف یہی گھر ہے اور اس میں 28 لاکھ بینک کی کمائی کے تھے اب حرام 28 لاکھ سے چھٹکارے کی کیا صورت ہے؟
جواب: صورت مسئولہ میں مذکورہ گھر میں 50.90 فیصد حرام پیسے لگے ہیں لہذا اس کی آمدنی اسی تناسب سے یعنی 10,180 روپے ثواب کی نیت کے بغیر صدقہ کردے۔ اس کے وبال سے چھٹکارے کا طریقہ یہ ہے کہ 28 لاکھ حلال روپے مستحقِ زکاۃ  کو صدقہ کرے، ایسا کرلینے سے حرام کے وبال سے چھٹکارا ہوجائے گا اور اس کی آمدنی بھی پوری جائز ہوجائے گی۔العرف الشذي شرح سنن الترمذي (1/ 38)"إن ها هنا شيئان:أحدهما: ائتمار أمر الشارع والثواب عليه.والثاني: التصدق بمال خبيث، والرجاء من نفس المال بدون لحاظ رجاء الثواب من امتثال الشارع، فالثواب إنما يكون على ائتمار الشارع، وأما رجاء الثواب من نفس المال فحرام، بل ينبغي لمتصدق الحرام أن يزعم بتصدق المال تخليص رقبته ولا يرجو الثواب منه، بل يرجوه من ائتمار أمر الشارع، وأخرج الدارقطني في أواخر الكتاب: أن أبا حنيفة رحمه الله سئل عن هذا فاستدل بما روى أبو داود من قصة الشاة والتصدق بها."نيز واضح رہے  كہ ہر شخص اپنی زندگی میں اپنی جائیداد کا خود مالک  ومختار ہوتا ہے، وہ ہر جائز تصرف اس میں کرسکتا ہے، کسی کو یہ حق نہیں  ہے کہ اس کو اس کی اپنی ملک میں تصرف  کرنے سے منع کرے ،نیز والد ین کی زندگی میں اولاد وغیرہ کا اس کی جائیداد میں   کوئی حق  و حصہ  نہیں  ہوتا،  اور نہ ہی کسی کو مطالبہ کا حق حاصل  ہوتا،  تاہم اگر صاحبِ جائیداد اپنی  زندگی میں  اپنی جائیداد  خوشی  ورضا سے اولاد کے درمیان تقسیم کرنا چاہے تو کرسکتا ہے، اور اپنی زندگی میں جو جائیداد تقسیم کی جائے  وہ ہبہ (گفٹ) کہلاتی ہے اور اولاد کے درمیان ہبہ (گفٹ) کرنے میں برابری ضروری ہوتی ہے، رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا ، جیساکہ نعمان بن بشیر رضی اللہ تعالی عنہ کی  روایت میں ہے:'' وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا قال: «فأرجعه» . وفي رواية ...... قال: «فاتقوا الله واعدلوا بين أولادكم»''۔ (مشکاۃ  المصابیح، 1/261، باب العطایا، ط: قدیمی)ترجمہ:’’حضرت نعمان ابن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔‘‘(مظاہر حق، 3/193، باب العطایا، ط: دارالاشاعت)اور صاحبِ جائیداد کی طرف سے اپنی زندگی میں اپنی اولاد کے درمیان ہبہ کرنے کا شرعی  طریقہ یہ ہے کہ   اپنی جائیداد میں سے  اپنے  لیے   جتنا چاہے رکھ لے؛ تاکہ بوقتِ ضرورت کام آئے، اور بقیہ مال اپنی  تمام  اولاد میں برابر تقسیم کردے، یعنی جتنا بیٹے کو دے اتنا ہی بیٹی کو دے،  نہ کسی کو محروم کرے اور نہ ہی بلاوجہ کمی بیشی کرے، ورنہ گناہ گار ہوگا اور اس صورت میں ایسی تقسیم شرعاً غیر منصفانہ کہلائے گی۔البتہ  کسی بیٹے یا  بیٹی کو  کسی معقول وجہ کی بنا پر  دوسروں کی بہ نسبت   کچھ زیادہ  دینا چاہے تو دےسکتا ہے،  یعنی کسی کی شرافت  ودین داری یا غریب ہونے کی بنا پر  یا زیادہ خدمت گزار ہونے کی بنا پر اس کو  دوسروں کی بہ نسبت کچھ زیادہ دے تو اس کی اجازت ہے۔اگر صاحبِ جائیداد  اپنی  زندگی میں اپنی بعض  اولاد  کو کچھ دینا چاہے اور دوسرے   دل سے رضامند ہوں کہ ان کو دیا جانے والا حصہ اوروں کو دیا جائے اوران پر کسی قسم کا دباؤ وغیرہ نہ ہو اور صاحبِ جائیداد کا مقصد بھی ان اولاد کو محروم کرنا یا نقصان پہنچانا نہ ہو ، بلکہ کسی بنا پر وہ اپنے بعض بچوں کو کچھ دے رہا ہے تو  یہ جائز ہے۔لہذا صورت مسئولہ میں مذکورہ تفصیل کی روشنی میں آپ اپنی اولاد میں اپنی حلال جائیداد تقسیم کر سکتے ہیں اور اولاد ہبہ شدہ جائیداد کی مالک اس وقت بنے گی جب ان کا حصہ ممتاز کرکے ان کے مکمل قبضہ اور تصرف میں دے دیا جائے۔فقط واللہ اعلم
                                                  
عنوان: لائف انشورنس کا حکم
سوال: کیاسٹیٹ لائف انشورنس کی کسی بھی پالیسی کا انتخاب کرنا حرام ہے؟
جواب: کسی بھی قسم کا بیمہ (انشورنس) سود ،قمار (جوا) اور غرر کا مجموعہ ہونے کی وجہ سے ناجائز اور حرام ہے ۔باقی سائل اگر کسی خاص صورت کا حکم معلوم کرنا چاہتے ہیں تو اس کی مکمل تفصیل لکھ کر معلوم کرلیں۔فتاوی شامی میں ہے:''لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه، وهو حرام بالنص''۔(کتاب الحظر و الاباحۃ،ج:6،ص:403،ط:سعید)صحیح مسلم میں ہے:'' عن أبي هريرة قال: نهى رسول الله صلى الله عليه وسلم عن بيع الحصاة، وعن بيع الغرر۔"(کتاب البیوع،ج:5،ص:3،ط:دار طوق النجاۃ)فقط واللہ اعلم
                                                  
عنوان: اسرائیلی کمپنیوں کے ساتھ کاروبار کرنے کا حکم
سوال: کیا ان غیر مسلموں کے ساتھ کاروبار (جو مسلمان امت کے خلاف سازش اور اس سے بڑھ کر قتال کرتے ہوں مثلاً اسرائیل ) جائز ہے؟اور اس ضمن میں حکم کیا ہے جو ایک اسرائیلی کمپنی ہے۔
جواب: بصورت مسئولہ اسلام نے عام حالات میں اگرچہ غیر مسلموں کے ساتھ کاروباری لین دین معاملات کی اجازت دی ہے اور خود آپﷺ نے بھی غیرمسلموں(اہل یہود) سے کاروبار کیاہے، تاہم ایسے غیرمسلم جو مسلمانوں سے کمائے ہوئے پیسوں سے مسلمانوں ہی پر حملہ آور ہوتے ہیں  یا مسلمانوں کا پیسہ مسلمانوں کے خلاف استعمال کرکے ان کی  بیخ کنی کا اردہ کرکے سازش کرتے  ہیں،اور اپنی  اقتصاد کو مضبوط کرکے مسلمانوں کےخلاف اپنی شان شوکت کا اظہار  کرتے ہیں، تو  ازروئے شرع ایسے غیرمسلموں سے کاروبار کرنایا کوئی معاملہ کرنا یا ان کی کمپنی سےکسی بھی قسم کا تعلق رکھنا جائز نہیں ہے،تاکہ اس سازش کے ذریعے مسلمانوں کی  بیخ کنی میں ان کے معاون نہ بن جائے۔صحيح مسلم   میں ہے:"عن ابن عمر أن رسول الله صلى الله عليه وسلم عامل أهل خيبر بشطر ما يخرج منها من ثمر أو زرع."(باب المساقاة والمزارعة، ج:3، ص:1186، ط: دارإحياء التراث العربى)المبسوط للسرخسي میں ہے؛"ولا يمنع التجار من حمل التجارات إليهم إلا الكراع والسلاح والحديد لأنهم أهل حرب وإن كانوا موادعين ألا ترى أنهم بعد مضي المدة يعودون حربا للمسلمين ولا يمنع التجار من دخول دار الحرب بالتجارات ما خلا الكراع والسلاح فإنهم يتقوون بذلك على قتال المسلمين فيمنعون من حمله إليهم وكذلك الحديد فإنه أصل السلاح قال الله تعالى {وَأَنْزَلْنَا الْحَدِيدَ فِيهِ بَأْسٌ شَدِيدٌ} [الحديد: 25]."(باب صلح الملوك والمودعة، ج:10، ص:151، ط:دارالفكر للنشروالتوزيع)فقط والله أعلم
                                                  
عنوان: مضاربت میں مخصوص رقم کی نفع میں مقرر کرنا
سوال: سوال یہ پوچھنا ہے کہ میں کسی کو پیسے دوں تقریباً 24لاکھ روپے، اور وہ جاکر ان پیسوں سے مال خریدے ،پھر اس مال کو خود پر 28لاکھ پر فروخت کرے، یعنی وہ مجھے 28لاکھ دےگا، اور خود وہ مال آگے منافع پر بیچے گا تو کیا یہ صورت جائز ہے؟تنقیح:سائل نے یہ رقم قرض کے طور پر دی تھی یا کسی اور غرض سے ؟ نیز مذکورہ شخص کا اپنے اوپر فروخت کرنے کی کیا صورت ہے؟ پوری تفصیل سے سوال لکھا جائے۔جواب تنقیح:پیسے کاروبار کے لیے دیے تھے ،اور وہ شخص کاروبار کرتاہے اس نے کہا کے مجھے مال 24لاکھ کا ملے گا، وہ آپ کے پیسوں سے خریدوں گا، اور پھر آپ جو منافع اوپر لگائیں اس میں خود کو شمار کرلوں گا ،اوپر ہم نے 4لاکھ منافع ان اشیاء پر رکھا۔
جواب: واضح  رہے  کہ  مضاربت  کے عقد  میں نفع  کی ایک مخصوص رقم مقرر کرنا جائز نہیں ہے،بلکہ حاصل شدہ نفع کو رب المال (انویسٹر) اور مضارب (محنت کرنے والے) کے درمیان فیصد کے اعتبار سے مقرر کرنا ضروری ہے، اگر کسی عقد مضاربت میں ایک مخصوص رقم منافع کے طور پر طے کر دی جائے تو یہ عقد فاسد ہوجاتا ہے، اور اجارہ فاسد میں اجرتِ مثل  (مارکیٹ ویلیو) لازم ہوتی ہے، یعنی اس جیسا دوسرا شخص اس  جیسے کام کی جتنی اجرت لیتا ہے، کام کرنے والے کو اتنی اجرت ملے گی۔صورتِ مسئولہ میں سائل کا24 لاکھ روپے کسی اور کو کاروبا کے لیے دینا ،مضاربت ہے،لہذا سائل کے لیےاس کاروبار میں  نفع کی ایک مخصوص رقم(4 لاکھ) مقرر کرنا جائز نہیں،نفع کا فیصد کے اعتبار سے فریقین کے درمیان تقسیم ہوناضروری ہے،لہذا مذکورہ معاملہ شرعاً ناجائز ہےاس کو ختم کرکے جائز طریقہ سے مضاربت کرنا ضروری ہے،نیز عقد مضاربت کے سامان مضارب (محنت کرنے والے) خود اپنے اوپر  نہیں بیچ سکتا۔الاختیار لتعلیل المحتار    میں ہے:"ولا تصح إلا أن يكون الربح بينهما مشاعا، ‌فإن ‌شرط ‌لأحدهما ‌دراهم ‌مسماة ‌فسدت، والربح لرب المال، وللمضارب أجر مثله، واشتراط الوضيعة على المضارب باطل".(كتاب المضاربة، ج:3 ص:20 ط: دار الکتب العلمیة)فقط واللہ اعلم
                                                  
عنوان: حرام آمدنی والے سے کھانا/ہدیہ قبول کرنا اور حرام مال کا مصرف
سوال: ایک صاحب اسلامی بینک میں کام کرتے تھے،اب وہ بینک سے ریٹائر ہوگئے ہیں اور ان کے مختلف گھر اور دفتر وغیرہ ہیں جو انہی پیسوں سےہی لئے تھے، ان کا کرایہ آتا ہے، اب درجِ ذیل مسائل معلوم کرنے ہیں:1:ان کے گھر میں کھانے پینے کا کیا حکم ہے؟2: وہ کوئی چیز ہدیہ دیں تو اس کا کیا حکم ہے؟3:وہ اپنی پراپرٹی پاک کرنا چاہتے ہیں اس کا کیا طریقہ ہے؟4: ایک گھر ایسا ہے انہوں نے بینک کے پیسوں سے خریدا تھا پھر اسے مکمل توڑ کر بنایا اسکی پاکی کے لئے کونسے پیسوں کو دےگا؟5۔ پاکی کے پیسے زکوة كے مستحق کو دینا ضروری ہے؟ یا کسی کو بھی دے سکتا ہے؟ فتاوی عثمانیہ میں پڑھا تھا کہ اپنے قریبی رشتہ داروں کو بھی دے سکتا ہے۔
جواب: 1/ 2: صورتِ مسئولہ میں بینک کی آمدنی سودی معاملات پر مشتمل ہونے کی وجہ سےحرام ہے، اگر کسی شخص نے مذکورہ تنخواہ سے مکان بناکر کرایہ پر دیا ہے تو اس سے ملنے والا کرایہ بھی حرام ہے، لہذا اگر یہ یقین ہے کہ کھانا کھلانے والا کھانا یا ہدیہ حرام آمدنی ہی سے دے رہا ہے تو ایسے شخص کے گھر کھانا کھانا یا اس کا ہدیہ قبول کرناجائز نہیں ہے، ، البتہ اگرہدیہ یا کھانا حلال رقم سے ہونے کا یقین ہو یا وہ خود وضاحت کرےتو وہ کھانا کھانا یا ہدیہ قبول کرنا جائز ہے۔3/ 4: حرام  رقم سےتعمیر شدہ پراپرٹی کے گناہ سے توبہ اور تلافی کا طریقہ یہ ہے کہ اوّلا ًتو صدقِ دل سے توبہ واستغفار کرے، پھر اس پراپرٹی میں جتنا بینک سے ملازمت کی مد میں حاصل ہونے والا حرام پیسہ استعمال کیا ہے، اس کا  حساب لگا کر اتنی ہی حلال رقم   بلانیت ثواب فقرا ءاور مساکین یعنی کسی بھی مستحقِ زکوۃ کو دی جائے، اس کے بعد مذکورہ پراپرٹی اور اس سے حاصل ہونے والے کرایہ کو استعمال کرنے کی گنجائش ہو گی، نیز اسی صورت میں  حرام آمدنی سے بنی ہوئی پراپرٹی کو توڑ کر دوبارہ حلال رقم سے تعمیر کرنا ضروری بھی نہیں ہے۔5:بینک سے ملازمت کی مد میں حاصل ہونے والی مذکورہ رقم  کسی بھی مستحقِ زکات کو بلانیتِ ثواب دی جاسکتی ہے، لیکن رشتہ داروں میں ان کو دی جاسکتی ہے جن کے لئے سائل کی زکوۃ کی رقم لینا جائز ہے۔الاشباہ و النظائر میں ہے:"إذا كان غالب مال المهدي حلالا، فلا بأس بقبول هديته، وأكل ماله ما لم يتبين أنه من حرام، وإن كان غالب ماله الحرام لا يقبلها، ولا يأكل إلا إذا قال: إنه حلال ورثه أو استقرضه."(الاشباہ و النظائر، الفن الاول، النوع الثانی، القاعدۃ الثانیہ: اذا اجتمع الحلال و الحرام غلب الحرام، ص: 96، ط: دار الکتب العلمیہ)فتح القدير للكمال ابن الهمام میں ہے:"قال (ومن غصب عبدا فاستغله ...  (ويتصدق بالغلة) ... أنه حصل بسبب خبيث وهو التصرف في ملك الغير، وما هذا حاله فسبيله التصدق، إذ الفرع يحصل على وصف الأصل والملك المستند ناقص فلا ينعدم به الخبث".(کتاب الغصب، ج:9، ص:329، ط:دارالفکر)معارف السنن شرحِ جامع الترمذی (لمولانا محمد یوسف بنوری الحسینی، المتوفیٰ:1977)   میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء...قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، مسئلۃ فاقد الطهرین،  ج:1، ص:34، ط: ایج ایم سعید)فقط والله اعلم
                                                  
عنوان: آڑهتی کا ڈیلر سے رعایتی قیمت میں اشیاء لے کر زمیندار کو دینا اور رعایتی قیمت خود استعمال کرنے کا حکم
سوال: ایک آڑھتی اپنے تعلق کے واسطے سے کھاد و بیج وغیرہ کے ڈیلر سے کسی زمیندار کو مال لے کر دیتا ہے اور وہ ڈیلر آڑھتی کو مارکیٹ سے کچھ رعایت کر دیتا ہے تو کیا وہ رعایتی رقم آڑھتی کے لیے جائز ہے ؟ یا زمیندار کو اس کا بتا دے تو پھر جائز ہے ؟
جواب: صورت مسئولہ میں آڑھتی اگر زمیندار کے کہنے پر تعلق والے ڈیلر سے اشیاء لے کر دیتا ہے  اور اس تعلق کی وجہ سے ڈیلر آرھتی کو رعایت کرتا ہے، تو شرعًا آڑھتی کے  لیے اس رعایتی قیمت کا استعمال جائز نہیں ہوگا؛ کیوں کہ  اس صورت میں آڑھتی زمیندار کا وکیل ہے،   اور وکیل کا خریدنا موکل کا خریدنا ہے؛  لہذا جو رعایت ملے گی وہ موکل کو ملے گی،البتہ اگر آڑھتی اور زمیندار کے درمیان خرید کر دینے کی کوئی اجرت متعین ہوئی ہے تو خریدکر دینے کے بعد آڑھتی صرف اسی اجرت کا حق دار ہو گا، رعایتی قیمت کا حق دار نہیں،  البتہ اگر آڑھتی وکیل نہیں بنتا،  بلکہ مطلوبہ کھاد اور بیج وغیرہ قیمت مقرر کر کے بیچنے کا وعدہ کرتا ہے پھر آڑھتی ڈیلر سے زمیندار کی مطلوبہ اشیاء خود خرید لیتا ہے اور  قبضہ کرنے کے بعد وعدہ کے مطابق مقرر شدہ قیمت پر زمیندار کو فروخت کردیتا ہے تو اس صورت میں آڑھتی کے  لیے اس رعایتی قیمت کو استعمال کرنا جائز ہوگا۔فتاوی شامی میں ہے: "وأما الدلال فإن ‌باع ‌العين ‌بنفسه بإذن ربها فأجرته على البائع. قال ابن عابدین: (قوله: فأجرته على البائع) وليس له أخذ شيء من المشتري؛ لأنه هو العاقد حقيقة شرح الوهبانية وظاهره أنه لا يعتبر العرف هنا؛ لأنه لا وجه له."(كتاب البيوع، ‌‌[فرع] ظهر بعد نقد الصراف أن الدراهم زيوف: 4/ 560، ط: سعید)العقود الدرية في تنقيح الفتاوى الحامدية میں ہے:"(سئل) في دلال سعى بين البائع والمشتري وباع المالك المبيع بنفسه والعرف أن الدلالة على البائع فهل تكون على البائع؟(الجواب) : نعم وفي فوائد صاحب المحيط الدلال إذا ‌باع ‌العين ‌بنفسه ثم أراد أن يأخذ من المشتري الدلالة ليس له ذلك؛ لأنه هو العاقد حقيقة وتجب على البائع الدلالة؛ لأنه فعل بأمر البائع هكذا أجاب ثم قال ولو سعى الدلال بينهما وباع المالك بنفسه يضاف إلى العرف إن كانت الدلالة على البائع فعليه وإن كانت على المشتري فعليه وإن كانت عليهما فعليهما عمادية من أحكام الدلال وما يتعلق به ومثله في الفصولين وشرح التنوير للعلائي من البيع."(كتاب البيوع: 1/ 247، ط: دار المعرفة)فقط واللہ اعلم
                                                  
عنوان: گلی پختہ کرنے کا خرچہ شرکاء پر کس اعتبار سے آئے گا؟
سوال: گزارش ہے کہ ایک گلی میں ایک جانب 7 مرلے کے مکان ہیں. جن کی تعداد 13 بنتی ہے. جب کہ دوسری جانب 5 مرلے کے 21 مکان ہیں، اس گلی کے رہائشی گلی کو پختہ کرنا چاہتے ہیں، لیکن اختلاف یہ ہے کہ 7 مرلے والے مکان کے مالکان کا مؤقف یہ ہے کہ فی گھر خرچہ تقسیم ہونا چاہیے، جب کہ 5 مرلے والے مالکان کا کہنا ہے کہ فی گھر کی بجائے فی مرلہ کے حساب سے خرچہ تقسیم ہونا چاہیے، کیوں کہ 7 مرلہ 5 مرلہ کی نسبت 2 مرلہ جگہ زیادہ ہے۔آپ شریعت کی رو سے راہ نمائی فرمائیں کہ کن کا مؤقف درست ہے؟
جواب: صورتِ مسئولہ میں گلی پختہ کرنے کا خرچہ  گلی میں جتنے بھی شرکاء ہیں ،سب پر اپنے اپنے  حصوں کے اعتبار سے آئے گا ،یعنی اگر  پورے ایک مرلہ میں کسی شریک کا گھر بنا ہے ،اور اس پر ایک مرلہ کے حساب سے ایک روپیہ خرچہ آرہا ہے ،اور دوسرے  ایک مرلہ پر دو مکان بنے ہوئے ہیں ،اور اس پر بھی  ایک روپیہ خرچہ  آ رہا ہے ،تو  یہ ایک روپیہ  دونوں مکان والوں کے درمیان نصف نصف تقسیم ہو جا ئےگا،اور پہلے والا  ایک روپیہ اکیلے ادا کرے گا۔(یعنی جو شریک جتنے حصے سے نفع اٹھا رہا  ہے ،اسی  حساب  سے اس پر گلی پختہ کرنے کا خرچہ آئے گا)۔دررالحکام  شرح مجلۃ الاحکام میں ہے:"(في بيان تعمير الأموال المشتركة وبعض مصروفاتها الأخرى)المادة (1308) - (إذا احتاج الملك المشترك للتعمير والترميم فيعمره أصحابه بالاشتراك بنسبة حصصهم) ۔۔۔ الخلاصة: إن نفقات الأموال المشتركة تعود على الشركاء بنسبة حصصهم في تلك الأموال حيث إن الغرم بالغنم كما جاء في (المادة 38)۔۔۔۔۔۔إذا كان نصف ماء البركة لزيد وثلثها لعمرو وسدسها لبكر وتلف مجرى الماء الذي يسيل إلى تلك البركة واحتاجت التعمير فيدفع الشركاء نفقات التعمير بنسبة حصصهم أي يدفع صاحب النصف نصف المصرف وصاحب الثلث ثلث المصرف وصاحب السدس سدس المصرف (التنقيح)."(كتاب الشركة ،الباب الخامس في بيان النفقات المشتركة،المادة :1308 ،ط:3،ص:310 ،ط:مكتبة الطارق )فقط واللہ اعلم
                                                  
عنوان: بینک کا اسکول ٹیچر کے لیے سیونگ اکاؤنٹ بنانے کا حکم
سوال: میں ایک گورنمنٹ ٹیچر ہوں ،پچھلے سال ہم نے گورنمنٹ کے حکم سے  NBP میں اکاؤنٹ بنوایا ،میں نے کرنٹ اکاؤنٹ سلیکٹ کرکے دیا تھا  بینک والوں کو ،لیکن انہوں نے پرافٹ اینڈ لوس سسٹم (pls)اکاؤنٹ بنا دیا تمام ٹیچرز کا ،اب تک تو صحیح تھا ،لیکن اب جو  پرافٹ آیا ہے  اسے میں استعمال کرسکتا ہوں یا نہیں ؟ یہی اکاؤنٹ ہم نے بہت استعمال کیا ہے اور اسی میں سیلری آتی ہے، ہر ٹریننگ میں  ہم نے یہی دیا ہے ،اب  اس کو استعمال کرنا ضروری ہوگیا ہے ،برائے مہربانی راہ نمائی فرمائیں ؟
جواب: واضح رہے کہ بینک  ایک سودی ادارہ ہے جس طرح سود لینا اور استعمال کرنا ناجائز ہے،  اپنی رضامندی اور اختیار سے سود کا معاہدہ کرنا بھی ناجائز ہے۔  لہذا کسی بھی بینک میں سیونگ اکاؤنٹ کھلوانے میں چوں کہ سودی معاہدہ ہوتا ہےاور اس میں جمع شدہ رقم پر بینک کی طرف سے نفع کے نام سے سود ملتا ہے جو کہ قرض پر نفع ملنے کی وجہ سے حرام ہے ؛ لہذا سیونگ اکاؤنٹ کھلوانا ہی جائز نہیں ہے، شدید مجبوری ہو تو کرنٹ اکاونٹ کھلوانے کی شرعاً اجازت ہےشدید مجبوری مثلاً:رقم کی حفاظت مقصد ہو یا تنخواہ کے لیے اکاونٹ کھلوانے کی مجبوری ہو ؛ اس لیے کہ کرنٹ اکاونٹ  ہولڈر ، بینک کے ساتھ کوئی سودی معاہدہ نہیں کرتا، اور اسے یہ اختیار ہوتاہے کہ وہ جب چاہے اور جتنی چاہے اپنی رقم بینک سے نکلوالے گا، اور بینک اس کا پابند ہوتا ہے کہ اس کے مطالبہ پر رقم ادا کرے، اور اکاؤنٹ ہولڈر اس بات کا پابند نہیں ہوتا کہ وہ رقم نکلوانے سے پہلے بینک کو پیشگی اطلاع دے، اور اس اکاؤنٹ پر بینک کوئی نفع یا سود بھی نہیں دیتا، بلکہ اکاؤنٹ ہولڈر حفاظت وغیرہ  کی غرض سے اس اکاؤنٹ میں رقم رکھواتے ہیں۔ نیز  بینک اس اکاؤنٹ میں رکھی گئی رقم کا ایک حصہ اپنے پاس محفوظ بھی رکھتے ہیں؛ تاکہ اکاؤنٹ ہولڈر جب بھی رقم کی واپسی کا مطالبہ کرے  تو اس کی ادائیگی کی جاسکے، اس ساری صورتِ حال میں اکاؤنٹ ہولڈر کے لیے اس کرنٹ اکاؤنٹ میں رقم رکھوانے کی گنجائش ہے۔ اور جو بینک اس سے سودی کام کرے گا اس کا گناہ متعلقہ ذمہ داران کو ہوگا، نہ کہ اکاؤنٹ ہولڈر کو۔اور  اگر لاعلمی میں سیونگ اکاؤنٹ کھول لیا ہو یا اپنے اختیار کے بغیر بینک  نے کھول دیا ہو جیسا کہ آج کل ملازمین کو تنخواہ بینک کے ذریعے ملتی ہے تو اگر اس میں سیونگ اکاونٹ کھولا گیا تو اولاً اسے کرنٹ اکاؤنٹ میں تبدیل کردیا جائے اور  اصل رقم پر اضافہ وصول نہ کیا جائے۔ اور اگر فی الحال کرنٹ اکاؤنٹ میں تبدیل کرنا ممکن نہ ہو تو سودی/ منافع کی رقم وصول ہی نہ کی جائے اور اگر وصول کرلیا ہے تو ثواب کی نیت کے بغیر فقراء پر صدقہ کرلیا جائے ۔درر الحکام میں ہے :"لأن الثابت بالضرورة ‌يتقدر ‌بقدرها".(باب الاعتکاف،ج:1،ص:213،داراحیاء الکتب العربیۃ)فقط واللہ اعلم
                                                  
عنوان: بینک کے سودی رقم کا مصرف اور اس کو مدرسہ ومسجد میں دینے کا حکم
سوال: بینک اکاؤنٹ سے حاصل شدہ سودی پیسے مدرسہ یا مسجد میں صدقہ کرنے کا حکم کیا ہے اور سودی پیسے کا مصرف کیا ہے ؟
جواب: بینک سے  ملنے والی رقم    سود ہونے کی وجہ سے    حرام ہے،بینک وغیرہ  سے سودی رقم وصول کرنا جائز نہیں  ہے؛ لہٰذا اولاًتو  اس سودی رقم کو  وصول ہی نہ کریں۔ البتہ اگر وصول کرلی ہو  اور وہ رقم اکاؤنٹ میں آگئی ہو تو اس پر توبہ واستغفار کرنا لازم ہے اور اب اس سودی حرام رقم  کا مصرف یہ ہے کہ  اسے  مستحق زکاۃ شخص کو ثواب کی نیت کے بغیر صدقہ کردیاجائے،اسی طرح  مدرسے کے زکاۃ فنڈ میں بھی یہ رقم دی جاسکتی ہے؛ کیوں کہ وہ مدرسے کے مستحق طلبا پر خرچ ہوتا ہے،البتہ سودی رقم مدرسہ کی انتظامیہ کو دیتے وقت صراحت کردی جائے کہ یہ سودی رقم ہے ،تاہم زیر نظر مسئلہ میں سودی رقم  کا مدرسہ  کے طلبہ میں خرچ کرنا بہتر اور مناسب نہیں ہے ،کسی عام غریب کو بلا نیت ثواب یہ رقم دے دی جائے ،باقی  یہ رقم مسجد میں نہیں دی جاسکتی ۔نیز یہ بھی ملحوظ رہے کہ اکاؤنٹ ہولڈر پر ضروری ہے کہ جتنا جلد ہوسکے سودی اکاونٹ تبدیل کرکے اسے کرنٹ اکاؤنٹ میں منتقل کردیا جائے ،جس میں سود نہیں ملتا ۔فتاوی شامی میں ہے:‌"و الحاصل ‌أنه ‌إن ‌علم ‌أرباب ‌الأموال وجب رده عليهم، وإلا فإن علم عين الحرام لايحل له ويتصدق به بنية صاحبه."(کتاب البیوع،باب البیع الفاسد ،ج:5،ص:99،سعید)"معارف السنن" میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفیة)فتاوی شامی میں ہے :"قال تاج الشريعة: أما لو أنفق في ذلك ‌مالا ‌خبيثا ومالا سببه الخبيث والطيب فيكره؛ لأن الله تعالى لا يقبل إلا الطيب، فيكره تلويث بيته بما لا يقبله. اهـ. شرنبلالية."(کتاب الصلاۃ،باب مایفسد الصلاۃ ومایکرہ فیہا،ج:1،ص:658،سعید)فقط واللہ اعلم
                                                  
عنوان: کیا کرپٹو کرنسی میں سرمایہ کاری کرنا جائز ہے؟
سوال: کیاکرپٹو کرنسی میں سرمایہ کاری کرنا جائز ہے؟
جواب: واضح رہے کہ  کرپٹوکرنسی یاکسی اورڈیجیٹل کرنسی کی شکل میں انٹرنیٹ  اور الیکٹرانک مارکیٹ میں خرید و فروخت کے نام سے جو کاروبار چل رہا ہےوہ حلال اورجائز نہیں ہے،وہ محض دھوکہ ہے،کیوں کہ کرپٹوکرنسی  محض ایک فرضی کرنسی ہے،اس میں حقیقی کرنسی کےبنیادی اوصاف اورشرائط بالکل موجود نہیں ہیں،یہاں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا،صرف اکاؤنٹ میں کچھ عدد آجاتے ہیں؛لہٰذاصورتِ مسئولہ میں کرپٹوکرنسی میں  سرمایہ کاری کرنا جائز نہیں ہےاوراس  سےحاصل ہونےوالانفع بھی  جائز نہیں ہے۔قرآن مجید میں ہے:"یٰۤاَیُّهَا الَّذِیْنَ اٰمَنُوْۤا اِنَّمَا الْخَمْرُ وَ الْمَیْسِرُ وَ الْاَنْصَابُ وَ الْاَزْلَامُ رِجْسٌ مِّنْ عَمَلِ الشَّیْطٰنِ فَاجْتَنِبُوْهُ لَعَلَّكُمْ تُفْلِحُوْنَ."(المائدة:90)"ترجمہ:اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں ہیں، شیطانی کام ہیں، سو ان سے بالکل الگ رہو تاکہ تم کو فلاح ہو۔(بیان القرآن)"معالم التنزیل میں ہے:"قوله تعالى: {يا أيها الذين آمنوا لا تأكلوا أموالكم بينكم بالباطل} بالحرام، يعني: بالربا والقمار والغصب والسرقة."(سورة النساء، الآية:29، ج:1، ص:176، ط: دارالسلام للنشر والتوزيع الرياض)فتاویٰ شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، باب الإستبراء، فصل في البيع، ج:6، ص:403، ط: سعيد)تجارت کے مسائل کاانسائیکلوپیڈیا میں ہے :"بٹ کوائن" محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں   " کوئن" یا   "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے   " بٹ کوائن" یا کسی بھی   " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔      ( تجارت کے مسائل کا انسائیکلوپیڈیا:  بٹ کوائن، ج:2، ص: 92،ط:بیت العمار کراچی)فقط واللہ اعلم
                                                  
عنوان: انشورنس والی بائیک خریدنے کا حکم
سوال: ہماری کمیونٹی والے ہمیں قسطوں پر بائیک فراہم کر رہے ہیں، جس میں کچھ رقم ہمیں ایڈوانس، رجسٹریشن اور انشورنس کی مد میں دینی ہوگی اور باقی رقم ہمیں قسطوں پر ادا کرنی ہوگی ،جو دو سال کے اندر اندر ہوگی، جو رقم وہ ہم سے ایڈوانس، رجسٹریشن اور انشورنس کی مد  میں لے رہے ہیں، اس میں انشورنس کی رقم بھی شامل ہے؛ لیکن ان تینوں کی الگ الگ رقم ہمیں نہیں پتہ تو کیا یہ بائیک لینا جائز ہے میرے لیے؟ بائیک کی جو کل رقم بنے گی وہ مارکیٹ سے کم ہے۔
جواب: انشورنس (بیمہ) سود ،جوئے اور دھوکے  کا مجموعہ ہے، اور یہ شریعت میں حرام ہیں، لہذا کسی بھی قسم کی انشورنس پالیسی (خواہ زندگی  کی ہو یا گاڑی کی ہو) لینا ناجائز اور حرام ہے؛لہذا صورت ِ مسئولہ میں  سائل کے لیے انشورنس والی  بائیک لینا جائز نہیں ۔فتاویٰ شامی میں ہے:"لأن القمار من القمر الذي يزداد تارة وينقص أخرى، وسمي القمار قماراً لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (کتاب الحظر و الاباحۃ، فصل فی البیع، ج:6،ص:403،ط:سعید )الفقہ الاسلامی وادلتہ میں ہے :"أنواع التأمين:التأمين من حيث الشكل نوعان: ۱  - تأمين تعاوني ...۲  - تأمين تجاري أو التأمين ذو القسط الثابت، وهو المراد عادة عند إطلاق كلمة التأمين، وفيه يلتزم المستأمن بدفع قسط معين إلى شركة التأمين القائمة على المساهمة، على أن يتحمل المؤمن (الشركة) تعويض الضرر الذي يصيب المؤمن له أو المستأمن. فإن لم يقع الحادث فقد المستأمن حقه في الأقساط، وصارت حقا للمؤمن. وهذا النوع ينقسم من حيث موضوعه إلى: ۱  - تأمين الأضرار: وهو۔۔۔۔۔۔ ۲  - وتأمين الأشخاص: وهو يشمل:التأمين على الحياة: وهو أن يلتزم المؤمن بدفع مبلغ لشخص المستأمن أو للورثة عند الوفاة، أو الشيخوخة، أو المرض أو العاهة، بحسب مقدار الإصابة.والتأمين من الحوادث الجسمانية: وهو أن يلتزم المؤمن بدفع مبلغ معين إلى المؤمن له في حالة إصابته أثناء المدة المؤمن فيها بحادث جسماني، أو إلى مستفيد آخر إذا مات المستأمن ... أما التأمين التجاري أو التأمين ذو القسط الثابت: فهو غير جائز شرعا، وهو رأي أكثر فقهاء العصر ... وسبب عدم الجواز يكاد ينحصر في أمرين: هما الغرر والربا. أما الربا: فلا يستطيع أحد إنكاره؛ لأن عوض التأمين ناشئ من مصدر مشبوه قطعا؛ لأن كل شركات التأمين تستثمر أموالها في الربا، وقد تعطي المستأمن (المؤمن له) في التأمين على الحياة جزءا من الفائدة، والربا حرام قطعا في الإسلام ... والربا واضح بين العاقدين: المؤمن والمستأمن، لأنه لا تعادل ولا مساواة بين أقساط التأمين وعوض التأمين، فما تدفعه الشركة قد يكون أقل أو أكثر، أو مساويا للأقساط، وهذا نادر۔ والدفع متأخر في المستقبل. فإن كان التعويض أكثر من الأقساط، كان فيه ربا فضل وربا نسيئة، وإن كان مساويا ففيه ربا نسيئة، وكلاهما حرام ...أما الغرر: فواضح في التأمين؛ لأنه من عقود الغرر: وهي العقود الاحتمالية المترددة بين وجود المعقود عليه وعدمه، وقد ثبت في السنة حديث صحيح، رواه الثقات عن جمع من الصحابة: «أن رسول الله صلى الله عليه وسلم نهى عن بيع الغرر». ويقاس على البيع عقود المعاوضات المالية، فيؤثر الغرر فيها، كما يؤثر في عقد البيع. وعقد التأمين مع الشركات من عقود المعاوضات المالية، لا التبرعات، فيؤثر فيه الغرر، كما يؤثر في سائر عقود المعاوضات المالية، وقد وضعه رجال القانون تحت عنوان (عقود الغرر) لأن التأمين لايكون إلا من حادث مستقبل غير محقق الوقوع، أو غير معروف وقوعه، فالغرر عنصر لازم لعقد التأمين. والغرر في التأمين في الواقع كثير، لا يسير، ولا متوسط؛ لأن من أركان التأمين: الخطر، والخطر حادث محتمل لايتوقف على إرادة العاقدين. والمؤمن له لا يستطيع أن يعرف وقت العقد مقدار ما يعطي، أو يأخذ، فقد يدفع قسطا واحدا، ويقع الخطر، فيستحق جميع ما التزم به المؤمن، وقد يدفع جميع الأقساط، ولا يقع الخطر، فلا يأخذ شيئا وكذلك حال المؤمن، لا يعرف عند العقد مقدار ما يأخذ، أو ما يعطي". (القسم الثالث:العقوداو التصرفات المدنیۃ،انواع التامین،ج:5 ،ص:3421،ط:دارالفکر)فقط واللہ اعلم
                                                  
عنوان: مروجہ تکافل کا حکم
سوال: اسٹیٹ لائف فیملی تکافل سیونگ پلان حلال  ہے؟
جواب: واضح رہے کہ  کسی بھی قسم کی بیمہ (انشورنس) سود ،قمار (جوا) اور غرر کا مجموعہ ہونے کی وجہ سےجمہور علماء کے نزدیک ناجائز اور حرام ہے ، اور  مروجہ تکافل کا نظام ان ہی بیمہ بالیسیوں کا متبادل  اور ناجائز  ہے ،لہذا کسی بھی قسم کی تکافل کی پالیسی لینے سے اجتناب کرنا لازم ہے۔فقط واللہ اعلممزید دیکھیے:پاک قطر تکافل کی پالیسی خریدنا اور اس ادارے میں ملازمت کرنے کا حکم
                                                  
عنوان: ڈی ایس پی فنڈ میں اپنے اختیار سے زائد رقم جمع کرانا اور اس پر نفع لینا
سوال: میں پاکستان وزارت دفاع کے ایک محکمہ میں ملازمت کرتا ہوں۔ الحمداللہ دعوت و تبلیغ سے 18 سال سے مستقل تعلق ہے اور تبلیغی نصاب کی مطابق روزانہ، ماہانہ اور سالانہ اوقات کی پابندی بھی ہے۔ بندہ ماہانہ تنخواہ وصول کرنے کے بعد باوجود کوشش بچت نہیں کرپاتا تھا،  تو میں نے اس نیت سے ڈی ایس پی فنڈ میں حکومت کی طرف سے متعین جبری مقدار سے زیادہ رقم اپنی تنخواہ سے کٹوانا شروع کی تھی کہ ریٹائرمنٹ کے بعد جو رقم جمع ہو کر ملے گی تو اس سے ان شاء اللہ تعالی بیرون ممالک تبلیغی سفر کے لیے کام میں لاؤں گا۔ تو کیا مجھے ڈی ایس پی فنڈ کی مد میں جو رقم ریٹائرمنٹ کے بعد ملے گی جبکہ اس میں حکومت کی طرف سے اضافی سالانہ منافع بھی شامل ہوگا وہ لینا اور اس سے بیرون ممالک تبلیغی اسفار کرنا جائز ہوگا یا نہیں؟۔ براہ کرم رہنمائ فرمائیں۔ نوازش ھوگی۔ڈی ایس پی فنڈ کا طریقۂ کار درج ذیل ہے:ہمارے محکمہ (پاکستان آرمی) کا قانون یہ ہے کہ محکمہ ہر ملازم کی تنخواہ سے ایک معین رقم بلا اجازتِ ملازم جبری طور پر براہ راست تنخواہ سے کاٹ لیتا ہے اور رقم کی مقدار ملازمین کے عہدہ کے مطابق الگ الگ متعین ہے۔ مثلا گریڈ (بی پی ایس) 4 کے جتنے ملازمین پورے پاکستان میں ہیں ان کی تنخواہ سے ہر صورت 500 روپے کاٹ لیئے جاتے ہیں جبکہ گریڈ (بی پی ایس) 5 کے جتنے ملازمین پورے پاکستان میں ہیں ان کی تنخواہ سے ہر صورت 600 روپے کاٹ لیئے جاتے ہیں۔اگر کوئی ملازم یہ رقم نہ کٹوانا چاہے تو اس کو اس کا کوئی اختیار نہیں ہوتا، محکمہ اپنے قوانین کے مطابق بہر صورت یہ رقم ضرور بالضرور کاٹے گا۔ البتہ اگر کوئی ملازم چاہے تو اس کو محکمہ کے قوانین کے تحت اس بات کی اجازت ہے کہ وہ اس ماہانہ کٹوتی کی رقم میں اپنی مرضی سے اضافہ کروا سکتا ہے مثلا 500 کی بجائے 10000 کرواسکتا ہے۔مندرجہ بالا دونوں صورتوں میں ہر سال وزارت دفاع کی جانب سے جاری کردہ نئی شرح کے مطابق (جس میں ہرسال کمی بیشی ہوتی رہتی ہے) سالانہ اضافہ ( interest) کے نام سے ملازم کے ڈی ایس پی فنڈ کے کھاتے میں شامل کردیا جاتا ہے۔دونوں صورتوں میں مذکورہ رقم محکمہ ملازم کو ریٹائرمنٹ پہ معہ اضافہ (interest) ادا کرتا ہے ، اور دوران سروس اگر کوئی ملازم اپنے ڈی ایس پی فنڈ کے کھاتے سے کچھ رقم نکلوانا چاہے تو وہ مستعار سمجھی جاتی ہے جو کہ زیادہ سے زیادہ 50 اقساط میں ملازم کو واپس کرنا پڑتی اور وہ بھی تنخواہ کے ماہانا کلیم سے محکمہ ازخود کاٹ لیتا ہے۔اب اس بات کا کسی کو کوئی علم نہیں کہ محکمہ لاکھوں ملازمین کی تنخواہ سے ہر ماہ ڈی ایس پی فنڈ کی مد میں کاٹی جانے والی اس رقم کا کیا کرتا ہے۔ البتہ اتنا علم ضرور ہے کہ محکمہ کے اپنے کئی ایک عالمی معیار کے بہت بڑے بڑے کاروباری ادارے قومی سطح پہ چل رہے ہیں، جن کی مصنوعات پورے پاکستان میں فروخت ہوتی ہیں۔ عین ممکن ہے کہ بیرون ممالک بھی جاتی ہوں۔ اس بات کا امکان و گمان ہوسکتا ہے اور نہیں بھی کہ لاکھوں ملازمین کی تنخواہ سے وصول ہونے والی یہ رقم انہی اداروں کے کاروبار میں لگائی جاتی ھوں۔ واللہ عالم
جواب: صورتِ مسئولہ میں ڈی ایس پی فنڈ کی مد میں جتنی کٹوتی ملازم کو تنخواہ ملنے سے قبل جبراً (غیر اختیاری) ہوتی ہے، اس  صورت میں اصل رقم پر جو زائد رقم ملتی ہے وہ ملازم کے لیے لینا شرعاً جائز  ہے،  اور جتنی رقم تنخواہ ملنے کے بعد  ملازم  اپنی مرضی سے کٹواتا ہے اس کے بارے میں تفصیل یہ ہے کہ جتنی رقم تنخواہ میں سے کاٹی گئی ہے اور حکومت کے ادارہ نے اس میں جتنی رقم شامل کی ہے وہ دونوں رقم لینا جائز ہے، البتہ ان دونوں رقموں پر انشورنس کمپنی نے جو سود ملایا ہے، وہ حرام ہے ، لینا جائز نہیں ہے۔تبيين الحقائق شرح كنز الدقائق میں ہے:"قال - رحمه الله - (والأجرة لا تملك بالعقد بل بالتعجيل أو بشرطه أو بالاستيفاء أو بالتمكن منه)أي لا تملك الأجرة بنفس العقد سواء كانت الأجرة عينا أو دينا، وإنما تملك بالتعجيل أو بشرط التعجيل أو باستيفاء المعقود عليه وهي المنفعة أو بالتمكن من استيفائه بتسليم العين المستأجرة في المدة." حاشية الشِّلْبِيِّمیں ہے:"(قوله في المتن والأجرة لا تملك بالعقد) قال في الهداية الأجرة لا تجب بالعقد وتستحق بإحدى معان ثلاث إما بشرط التعجيل أو بالتعجيل من غير شرط أو باستيفاء المعقود عليه اهـ قوله لا تجب بالعقد أي لا يجب أداؤها وتسليمها بمجرد العقد أما نفس الوجوب فثابت بنفس العقد. اهـ."(كتاب الإجارة، ٥ / ١٠٦ - ١٠٧، ط: دار الكتاب الإسلامي)فقط واللہ اعلم
                                                  
