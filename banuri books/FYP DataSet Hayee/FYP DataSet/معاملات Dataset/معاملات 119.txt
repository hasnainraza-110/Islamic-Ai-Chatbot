عنوان: مال حرام سے حاصل شدہ نفع کا حکم
سوال: میراسوال یہ ہے کہ ایک شخص کے پاس حرام کمائی کی رقم پچاس ہزارتھی،اس شخص نے انہی پیسوں سے تجارت کی اوردس ہزارروپے نفع کمایا،اب ان دونوں رقموں کاکیاحکم ہے؟
جواب: حرام مال بلامعاوضہ حاصل ہوا ہو تو اصل مالک کولوٹانا لازم ہے،اصل مالک یا اس کے ورثاء موجود نہ ہوں یا ان کا علم نہ ہو تو اصل مالک کی طرف سے غریبوں میں صدقہ کرنا لازم ہے۔ اوراگر حرام مالعوض کے بدلے (مثلاً: کسی ناجائز کام کی اجرت میں)حاصل ہو تو غریبوں میں صدقہ کردیا جائے۔ دونوں صورتوں میںاس طرح کرنے کے بعد اس رقم سے جو نفع حاصل ہوا ہو اسے استعمال کرنا جائز ہوگا۔فقطواللہ اعلم
                                                  
عنوان: بیعِ سلم کن چیزوں میں جائز ہے؟
سوال: ایک چیز میں نے ابھی تک خریدی نہیں یعنی ابھی تک اس چیز کا میں مالک نہیں ہوا تو اس کو بیچنا جائز ہے کہ نہیں؟ اگر جائز نہیں تو پھر بیع سلم کیسے کی جاتی ہے؟ کن چیزوں میں بیع سلم ہوتی ہے؟
جواب: شریعت کا عمومی ضابطہ تو یہی ہے کہ قبضے سے پہلے بیع جائزنہیں ہے، اس اصول کے اعتبار سے بیعِ سلم، قبل القبض ہونے کی بنا پر ناجائز ہی ہوتی، لیکن شریعت نے ضرورت کی بنا پر مخصوص شرائط کے ساتھ اسے جائز قرار دیا ہے، حضرت عبداللہ بن عباس رضی اللہ عنہ کی روایت ہے کہ نبی کریم صلی اللہ علیہ وسلم نے فرمایا: "جو کسی چیز کی بیع سلم کرے تو متعین پیمانہ اور وزن سے متعین مدت کے لیے کرے". (بخاری ومسلم)بیع سلم ایسی چیزوں میں ہی ہوسکتی ہے جن کی مقدار اور صفات کی تعیین کی جاسکتی ہو۔ اور بیع سلم کے وقت ان اشیاء کی جنس، صفات اور مقدار  اس طور پر متعین کرنا ضروری ہے کہ ادائیگی کے وقت  فریقین کا تنازع نہ ہو. اور وہ چار قسم کی چیزیں ہیں: 1-کیلی : جن کی مقدار پیمانے سے ناپ کر متعین کی جاتی ہے جیسے : تیل وشہد وغیرہ. 2- وزنی: جن کی خریدوفروخت باٹ وترازو وغیرہ سے تول کر کی جاتی ہے، جیسے: چاول، چنے وغیرہ. 3- ذرعی: جن کی پیمائش ہاتھ اور گز وغیرہ سے کی جاتی ہے، جیسے: کپڑے وغیرہ. 4- عددی متقارب: جو گن کر دی جاتی ہیں اور ان کے افراد میں تفاوت بہت کم ہوتا ہے. جیسے: اخروٹ،انڈے، اینٹ، کمپنی کے جوس یا وہ اشیاء جن کے افراد میں تفاوت نہیں ہوتا وغیرہ.سلم کا معاملہ انہی چیزوں میں درست ہوسکتا ہے.بیع سلم کے جواز کی دیگرلازمی شرائط یہ ہیں: خریدار مجلس عقد ہی کے اندر پوری قیمت ادا کردے،ادھارجائز نہیں ہے۔مبیع (فروخت کردہ چیز) کی حوالگی ادھار ہو اور اس کے لیے مدت مقرر ہو ۔ جس چیز کی بیع ہو وہ عقد کے وقت سے حوالگی کے وقت تک بازار میں موجود ہو۔بیچی گئی چیز کی حوالگی کا وقت اور مقام نیز مبیع کی حوالگی (میں اگر اخراجات ہوں تو حوالگی)کے اخراجات کا تعین پہلے کیاجائے تاکہ فریقین کا تنازع نہ ہو۔اگر قیمت نقد رقم کے علاوہ ایسی چیز مقرر کی گئی جو ناپ یا تول کردی جاتی ہے تو اس کی جنس، صفات اور مقدار کا تعین بھی ضروری ہوگا۔فقط واللہ اعلم
                                                  
عنوان: جبرا کرنٹ اکاونٹ کو سیونگ اکاونٹ میں تبدیل کر دیا گیا تو کیا کیا جائے؟
سوال: گورنمنٹ ملازم کا بینک میں اگرسیونگاکاؤنٹ ہوتو کیا جائز ہے؟ پہلے کرنٹ تھا اب خود بینک والوں نے سیونگ میں تبدیل کر دیا. بول رہے ہیں کہ:یہ بینک پالیسی ہے سب کے اکاؤنٹسیونگ  کر دیں گے, اب دوبارہ اگر کرنٹ کروائیں تو ممکن نہیں, نیو اکاؤنٹ کھلوانا پڑے گا, پھر اسکو ٹریزری آفیس بھیجنا مشکل کام ہے اب بتائیں کیا کیا جائے؟
جواب: اگر تنخواہ کے لیے اس سیونگ اکاؤنٹ کو کرنٹ اکاؤنٹ میں تبدیل کرنا ناممکن ہے، تو ایسی صورت میں یہ طریقہ اختیار کیا جاسکتا ہےکہ ایک دوسرا کرنٹ اکاؤنٹ کھلوا لیا جائے اور جیسے ہی تنخواہ کی رقم اس سیونگ اکاؤنٹ میں منتقل ہو  ویسے ہی تنخواہ کی ساری رقم اس کرنٹ اکاؤنٹ میں منتقل کر دی جائے،جو کچھ تنخواہ کی رقم بنتی ہے اتنی مقدار تواس ملازم کی ملکیت ہے، جب کہ اس پر ملنے والے نفع کی رقم سود ہے، جو بینک ہی میں چھوڑ دی جائے۔ اور اگر پہلے وصول کر لی تو  بغیر نیت کے مستحق زکاۃ کو صدقہ کرنا واجب ہوگا۔ فقط واللہ اعلم
                                                  
عنوان: ایسے شخص کو مکان کرائے پر دینا جو رہائش کے ساتھ ٹی وی فلم بھی دیکھتا ہو
سوال: شریعہ کیا حکم دیتی ہے کہ مالک مکان ایسے شخص کو کرائے پر مکان دے جو مکان میں رہ کر گناہ کے کام ٹی وی، کیبل، فلم، گانا وغیرہ کے کام بھی کرے، کیا مالکِ مکان اس گناہ کا بھی ذمہ دار ہوگا؟ ایک عالم صاحب کہتے ہیں کہ :ایسے شخص کو مکان کرائے پر نہ دوں جو اس میں گناہ کے کام کرتا ہو۔ پانچ چھ ماہ سے ایسے کرائے دار کی تلاش میں ہوں لیکن اب تک ایسا کرایہ دار مل ہی نہ سکا جو اس مکان میں ٹی وی فلم وغیرہ نہ دیکھنے کا عہد کرتا ہو۔شرعی راہ نمائی کر دیں۔
جواب: اگر کرایہ دار اس مکان میں کسی ناجائز کام یا ناجائز کاروبار ہی کے مقصد سے مکان کرائے پر لے رہا ہے، تو ایسے کرائےدار کو مکان کرائے پر دینا گناہ کے کام میں تعاون کی وجہ سے ناجائز ہوگا، البتہ اگر مکان کرائے پر لینے کا اولین مقصد اس میں صرف رہائش اختیار کرنا ہو، اور پھر کرایہ دار اس مکان میں گناہ کے کام بھی کرتا ہو، تو ایسے شخص کو مکان کرائے پر دینے کی گنجائش ہوگی اور مالکِ مکان کرایہ دار کے گناہوں کا ذمہ دار نہیں ہوگا۔ فقط واللہ اعلم
                                                  
عنوان: قبضہ میں شئی موجود نہ ہونے کے باوجود اس کی فروخت کا معاملہ کرنا
سوال: ٹریکٹر کے شو روم والے کے پاس مال یعنی ٹریکٹر موجود نہیں ہوتا۔ لوگ اس سے سودہ طے کرکے مکمل یا کچھ پیسے دے کر ٹریکٹر بک کروا لیتے ہیں۔ جیسے ہی مال آتا ہے تو بقایہ پیسے دے کر ٹریکٹر لیتے ہیں۔ کیا یہ جائز ہے؟ کیا یہ اس طرح قبل القبض بیچنا نہیں؟ (ٹریکٹر کے شوروم والوں کو شاید کمپنی سے ڈیلرشپ ملی ہوتی ہے ان کے پیسے بھی کمپنی کے پاس شروع سے ایڈوانس میں رکھے ہوئے بھی ہوتے ہیں۔)
جواب: مبیع  فروخت کنندہ کے قبضہ میں نہ ہو تو حتمی بیع تو ناجائز ہے البتہ بیع کا وعدہ کیا جاسکتا ہے کہ فلاں چیز آجانے کے بعد میں آپ کو اس قیمت پر فروخت کروں گا، وعدہ بیع  شرعی لحاظ سے عقد نہیں ، لہذا اس طرح وعدہ کرنے کے  بعد معاملہ کے احکام و اثرات ثابت نہیں ہوں گے ،بلکہ بعد میں جب اس وعدہ کو روبہ عمل لانے کے لیے باقاعد ہ حتمی معاملہ کیا جائے گا تو اس وقت سے ہی عقد کے احکام (یعنی جانبین کے لیے مالکانہ تصرفات کے اختیارات اور اس چیز کو استعمال میں لانے کی اجازت وغیرہ) ثابت ہوں گے۔لہذاشوروم کے پاس ٹریکٹر نہ ہوتو وہ حتمی بیع نہیں کرسکتا البتہ وعدہ بیع کرسکتا ہے۔واللہ اعلم
                                                  
عنوان: بروقت میراث تقسیم نہ کرنا
سوال: والدکاانتقال 2009میں ہوگیاتھا،جس مکان میں والدرہتے تھے ان کے ساتھ والدہ اوردو بھائی بھی رہائش پذیرتھے،اوراب بھی ہیں،پانچ بہنیں جن کی شادی والد کی زندگی میں ہوگئی تھی،وہ اپنے گھروں میں رہتی ہیں،جن میں سے کچھ مالی طورپراچھی ہیں اورکچھ کمزورہیں،والدنے ترکہ میں گھرچھوڑاہے جس میں والدہ اور دوبھائی رہتے ہیں،والدہ وراثت والے مکان کی تقسیم اپنی زندگی میں نہیں چاہتیں،جب کہ ایک بہن کاانتقال چند ماہ پہلے ہوگیاہے،والدہ کے تمام اخراجات میں اٹھاتاہوں،والدہ کے ساتھ رہنے والے بھائیوں پرکوئی ذمہ داری نہیں ہے،میراسوال یہ ہے کہ وراثت کی تقسیم کاکیاحکم ہے؟دوسراسوال یہ کہ بروقت وراثت تقسیم نہ ہونے سے کوئی گناہ تونہیں؟والدہ کاکہناہے کہ :لوگ کیاکہیں گے، اس وجہ سے وراثت تقسیم نہیں ہونے دے رہیں،جب کہ ایک بیٹی وراثت لیے بغیردنیاسے رخصت ہوگئی ہیں۔
جواب: شریعت کاحکم یہ ہے کہ: مورِث کے انتقال کے بعد (اگر اس پر قرض وغیرہ ہو تو اسے ادا کرنے اور اس نے جائز مالی وصیت کی ہو تو اسے نافذ کرنے کے بعد)ورثاء میں جلدازجلدمیراث تقسیم کردی جائے؛ کیوں کہ متروکہ مال میں ورثاء کا حق ہوتاہے،ترکہ کوتقسیم ہونے سے روکنااوریہ سمجھناکہ وراثت کی تقسیم کی وجہ سے لوگ طعنہ دیں گے ،سنگین غلطی ہے، شریعت کے احکامات کے مقابلہ میں رسم ورواج اورلوگوں کی من گھڑت باتوں کاکوئی اعتبارنہیں۔لہذا  آپ  کی والدہ کاعمل درست نہیں ہے،بہتریہ ہے کہ انہیں سمجھایاجائے کہ میراث کی جلد تقسیم (خصوصاًً جب کہ ورثاء تقسیم کامطالبہ بھی کررہے ہوں ) شرعی حکم ہےاوراس حکم کی بجاآوری لازم ہے۔ورثاء کے مطالبے کے باوجودکسی ایک وارث کامیراث تقسیم نہ ہونے دیناشرعی اعتبارسے ناجائز اورظلم ہے،جس کاگناہ تقسیم نہ کرنے والوں پر ہوگا۔نیزتمام ورثاء کی اجازت اوران کے اتفاق کے بغیرکسی کامتروکہ مکان سےکلی طورپر استفادہ کرنابھی شرعاً درست نہیں ہے۔مرحومہ بہن کوبھی والدکے متروکہ مکان میں سے حصہ ملے گاجوا س کے وارثوں میں تقسیم ہوگا،باقی ورثاء کے درمیان شرعی حصص کی تقسیم تمام ورثاء کی تعدادبتاکرمعلوم کی جاسکتی ہے ۔فقط واللہ اعلم
                                                  
عنوان: العزاسلامی بینک کا کریڈٹ کارڈ حاصل کرنا
سوال: کیا’’العزاسلامی بنک ‘‘میں اکاؤنٹ کھلواکراس کاکریڈٹ کارڈ حاصل کرناجائزہے یانہیں؟
جواب: کریڈٹ کارڈ(Credit  Card)کااستعمال اوراس کے ذریعہ خریدوفروخت درست نہیں ہے،اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے اسی طرح اس کا معاہدہ کرنا بھی شرعاحرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا استعمال نا جائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے ۔اسلام کی طرف منسوب مروجہ  بینکوں میں سودی معاملات کی اصلاح کے لیےفقہی اصطلاحات کا سہارا لیا گیا ہے، عملی تطبیق تاحال پورے طور پر نہیں پائی جاتی۔اکثر اہل علم کے نزدیک مروجہ اسلامی بینکاری چند ظواہر سے قطع نظر اپنی روح اور نتائج کے عتبار سے روایتی سودی کاروبار سے زیادہ مختلف نہیں،اس لیے مروجہ اسلامی بینک میں بھی سودی معاملات کی موجودگی کی وجہ سے کریڈٹ کارڈ حاصل کرنا جائزنہیں ہے۔فقط واللہ اعلم
                                                  
عنوان: ملازم کا حاضری کے بغیر تنخواہ لینا
سوال: ایک آدمی کی فوڈ سپروائزر کی سرکاری نوکری ہے۔ اس آدمی کو اوپر والے آفیسر کہتے ہیں کہ: \\"آپ کیلئے کوئی کام نہیں، آپ بس کبھی کبھار آکر حاضری رجسٹر میں دستخط کرکے چلے جایا کرو۔\\" دو یا تین ماہ کے بعد ایک بار جا کر گذشتہ سارے دنوں کی حاضری پر دستخط کرکے آتا ہے۔ اس پر کوئی بھی پابندی نہیں۔ جب اپنی مرضی سے جاکر دستخط کرکے آتا ہے۔ اس کو کہتے ہیں کہ آفس کا خرچہ ہوتا ہے اسلئے ہر ماہ ایک ہزار روپے دیا کرو۔ اسلئے ہر ماہ ایک ہزار روپے بھی دیتا ہے۔ کیا ایسی صورت میں اس آدمی کیلئے اس نوکری کی ماہانہ تنخواہ حلال ہے؟
جواب: مذکورہ شخص افسران بالا کا نہیں حکومت کا ملازم ہے، اورحکومت کے قانون کے لحاظ سے چونکہ اس فوڈ سپروائزر کے لیئے دفتر کی حاضری کا ایک وقت مقرّر ہے جس کی دلیل حاضری رجسٹر میں حاضری لگانے کی پابندی ہے،  اور اسی کی تنخواہ دی جاتی ہے، تو اس مقرّرہ وقت سے غیرحاضری جائز نہیں، اور غیرحاضری کے وقت کی تنخواہ بھی حلال نہیں۔اور دفتر کے خرچہ کے نام افسران بالا جو کچھ وصول کررہے ہیں  وہ بھی ناجائز ہیں۔ والاجارۃ لا تخلو: اماان تقع علی  وقت معلوم او عمل معلوم فان وقعت علی عمل معلوم فان وقعت علی عمل معلوم فلا تجب الاجرۃ الاباتمام العمل۔۔۔۔۔وان وقعت علی وقت معلوم فتجب الاجرۃ بمضی الوقت ۔۔۔۔الخ( النتف فی الفتاوی، کتاب الاجارۃ، معلومیۃ الوقت والعمل، ص: ۳۳۸، ط: سعید)الفتاوی الھندیہ، ج: ۴، ص: ۴۱۶
                                                  
عنوان: غیرمسلم کے ہاں ملازمت کرنا
سوال: میں جس کمپنی میں ملازمت کرتا ہوں وہ ایک آغا خانی کی ہے،کمپنی کے ملازمین میں سنی اور آغا خانی دونوں کی تعداد تقریبا برابر برابر ہے۔ اس کمپنی میں ملازمت کرنا کیسا ہے؟
جواب: اگر کسیخلافِ شرع امرکاارتکاب نہ کرناپڑتاہو،اپنے ایمان واعمال نیزاسلامی تشخصکاتحفظ ہوتومسلمان کے لیے غیرمسلموں کے ہاں ملازمت کرناجائزہے۔(فتاویٰ رشیدیہ،اجرت کے مسائل،ص:512،ط:عالمی مجلس تحفظ اسلام کراچی)فقط واللہ اعلم
                                                  
عنوان: حالت صحت میں رقم کے استعمال کی اجازت دی اور بعد میں ذہنی توازن ٹھیک نہ رہا تو سابقہ اجازت کا حکم
سوال: میرے سسرکا انتقال ہوگیا ہے اور میری ساس حیات ہیں جو کہ میرے ساتھ ہی رہتی ہیں۔میری ساس کو میرے سسر مرحوم کی وراثت میں سے آٹھواں حصہ ملا ہے۔ میرے شوہر کے آٹھ بہن بھائی ہیں۔ لیکن سوائے میرے شوہر اور میرے کوئی اور اولاد (میرے شوھر کے بہن بھائی) ان کی ذمے داری نہیں اٹھا رہا۔ ہم ہی ان کی خدمت و کفالت کر رہے ہیں۔ میری ساس کی ذہنی حالت پہلے صحیح تھی مگر اب ان کی دماغی/ذہنی حالت درست نہیں رہی۔ جب ان کی حالت درست تھی تو اس وقت انھوں نے ہمیں اجازت دی تھی کہ ہم ان کے (وراثت میں ملے پیسے) میں سے جب چاہیں اپنی کسی بھی ذاتی ضرورت کے لیے خرچ کرسکتے ہیں۔ اب ہم اس میں سے کچھ خرچ کرنا چاہ رہے ہیں تو کیا ہمارا ان پیسوں پر حق ہے ؟ ہمارے لیے اس رقم میں سے اپنے لیے خرچ کرنا جائز ہے ؟ یا دوبارہ ہمیں اجازت باقاعدہ لینی پڑے گی۔واضح رہے کہ میری ساس کی دماغی حالت اب ٹھیک نہیں ہے، مگر اجازت دیتے وقت وہ بالکل نارمل تھیں۔ میرے شوہر کے دیگر بھائی بہن ہم کو کہہ رہے ہیں کہ :تم لوگ (میں اور میرے خاوند) کے لیے یہ پیسے استعمال کرنا جائز نہیں۔ اس میں ہم سب بھائی بہنوں کا وراثت کا حق ہے۔برائے مہربانی وضاحت کے ساتھ جواب عنایت فرمائیں۔
جواب: جب سائلہ کی ساس نے اپنی صحت اور ہوش و حواس کی حالت میں اپنی رقم کے استعمال کی اجازت دی تھی تو وہ اجازت ان کی صحت تک برقرار تھی، اب جب کہ ان کی دماغی حالت درست نہیں رہی تو اس اجازت کا بھی اعتبار نہیں،  اب ساس کی رقم ذاتی ضرورت میں  استعمال نہیں  کرسکتے ۔(کما فی الشامیۃ فی بیان اسباب الحجر: الحجر  ھو منع من نفاذتصرف قولی  وسببہ صغر وجنون الخ  ج: ۶، ص: ۱۴۴)سائلہ کے شوہر اپنی والدہ  اور سائلہ اپنی ساس کی خدمت کرتے آئے ہیں تو یہ سائلہ اور اس کے شوہر کے لیے بڑی سعادت ہے، آئندہ بھی  اللہ تعالیٰ کے ہاں بڑا اجر ملنے کا یقین رکھتے ہوئے دونوں خدمت جاری رکھیں۔فقط واللہ اعلم
                                                  
عنوان: شیئرز کا کاروبار کرنا
سوال: شیئرز کا کاروبار کرنا کیساہے؟
جواب: اسٹاک ایکسچینج میں شیئرز کا کاروبار چند شرائط کے ساتھ جائز ہے:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو اور نہ ہی اس کمپنی کے کل اثاثے نقد کی شکل میں ہوں بلکہ اس کمپنی کی ملکیت مین جامد اثاثے بھی موجود ہوں۔2۔ کمپنی کا کل یا کم از کم اکثر سرمایہ حلال ہو۔3۔ کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔4۔ شیئرز کی خرید و فروخت میں، خرید و فروخت کی تمام شرائط کی پابندی ہو۔5۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں۔واللہ اعلم
                                                  
عنوان: تکافل انشورنس کے ذریعے مال امپورٹ کرنے کا حکم
سوال: تکافل انشورنس کے ذریعے مال امپورٹ کروانے کے بارے میں مسئلہ بتا دیں
جواب: مال امپورٹ کرنے کے لیے  تکافل انشورنس پالیسی لینا جائز نہیں ہے۔واللہ اعلم بالصواب
                                                  
عنوان: رکشے والے کے ساتھ کرائے میں اختلاف کا حکم
سوال: میں نے ایک رکشے والے سے ایک جگہ آنے جانے کی بات کی میں ایک طرف کے اسی دیتا ہوں، اس سے میں نے آنے جانے کے ایک سو پچاس کہے، اس نے ہاں کہا، میں نے کہا آنے جانے کے ایک سو پچاس ہوں گے، اس نے پھر ہاں کہا، اب وہ نہیں سمجھا یا میں، جب واپسی ہوئی تو میں ٍیڑھ سو دئیے، اس نے ڈیڑھ سو مزید مانگے، میں نے کہا کہ دونوں طرف کے ڈیڑھ سو طے ہوئے تھے، اس نے کہا کہ ایک طرف کے ڈیڑھ سو تھے، خیر اس نے کہا کہ یہ ڈیڑھ سو بھی لے لو، اور چلا گیا، اب میں اس رقم کا کہا کروں؟ مسجد میں دے دوں؟ میں کسی کا حق نہیں کھانا چاہتا، جو شرعی حکم ہو بتادیں.
جواب: مذکورہ صورت میں شرعی اعتبار سے آپ مؤجر (کرائے پر لینے والا) اور رکشے والا اجیر ہے، اور متعین سفر پورا کرنے کے بعد کرائے کی مقدار میں اختلاف ہوا ہے تو شرعی اعتبار سے آپ کی بات معتبر ہوگی، اب جبکہ وہ شخص اپنی رقم وصول کیے بغیر جاچکا ہے تو اگر اس تک پہنچانے کی کوئی صورت ہو تو اسے پہنچائیں، ورنہ اس کی طرف سے صدقہ کردیں، لیکن صدقہ کرلینے کے بعد اگر کبھی اس سے ملاقات ہوگئی تو اسے اس کی رقم دینا لازم ہوگی، واللہ اعلم
                                                  
عنوان: شرکت کی ایک صورت اور اس کا حکم
سوال: دوآدمیوں نے مشترکہ کھوٹی نکالی ،پیسہ صرف ایک کاہے دوسرے کاصرف عمل ہے ، اور ان دونوں نے یہ طے کیا کہ مثلا چھ فیصد کمیشن ہے ان میں سے چار فیصد کمیشن جس نے پیسے دیئے ہے اس کاہے،باقی دوفیصد کمیشن عامل کاہے ۔ کیا ازروئے شریعت اس طرح کرناصحیح ہے یانہیں ؟
جواب: آپ نے جوصورت لکھی ہےاس سے بظاہریہ معلوم ہوتاہے کہ ایک شخص نے رقم لگاکرکوئی ادارہ قائم کیاہے اورایجنسی کی شکل میں لوگوں کاکام کیاجاتاہے ،اوراس سے حاصل ہونے والے کمیشن کی تقسیم دوتہائی اورایک تہائی رقم پررکھی گئی ہے،شرکت کی مذکورہ صورت درست نہیں ہے،عامل یعنی کام کرنے والے کواس کے عمل اورمحنت کی اجرت ملے گی،اورحاصل ہونے والانفع وہ ایجنسی قائم کرنے والے شخص کوملے گا۔ہندیہ میں ہے:لو دفع دابته إلى رجل ليؤاجرها على أن الأجر بينهما كانت الشركة فاسدة ، فإن آجر الدابة كان جميع الأجر لصاحب الدابة وللآخر أجر مثل عمله۔اگرمقصود اس کے علاوہ ہے توواضح صورت لکھ کردوبارہ دریافت فرمالیں۔
                                                  
عنوان: اسکول میں چھٹیوں کی فیس کی ادائیگی کا مطالبہ جائز ہے؟
سوال: میں نے ایک اسکول کو اپنے بچوں کی جون جولائی ۲۰۱۶ کی فیس جو بارہ ہزار بنتی ہے، جنوری اور مارچ میں جمع کروائی۔ کچھ وجوہات کی بنا پر میں نے انہیں مارچ میں اسکول سے نکلوا کر ایک دوسرے اسکول میں داخل کروادیا۔ اب میں نے جب اسکول انتظامیہ سے جون جولائی کی فیس جو پیشگی ادا کی گئی تھی  کی واپسی کا مطالبہ کیا تو انہوں نے اس واپسی سے انکار کر دیا۔  کیا یہ شرعا جائز ہے کہ جب میرے بچوں نے  مارچ ہی میں اسکول چھوڑدیا ہے تب بھی وہ لوگ جون جولائی کی فیس واپس نہ کریں اور رکھ لیں؟ کیا یہ رقم اسکول والوں کے لیے حرام نہیں ہوگی; اس لیے کہ میرے بچوں نے تو  مارچ ہی سے اسکول چھوڑ  دیا ہے؟
جواب: اگر مذکورہ اسکول کے قواعد و ضوابط کے مطابق ابتدا ہی سے چھٹیوں کی فیس لینا طے ہوچکا تھا  اور اسی قاعدے کے مطابق آپ نے چھٹیوں کے دنوں کی فیس پیشگی جمع کروائی تھی  اور پھر آپ نے اپنی مرضی سے اپنے بچوں کو مارچ ہی میں اسکول سے نکلوا دیا تواب آپ کو اس جمع کردہ فیس کے واپسی مطالبے کا شرعا حق حاصل نہیں ہے۔ فقط واللہ اعلم
                                                  
عنوان: سونے کے احکام سے متعلق کتاب
سوال: سونے کے کاروبار سے متعلق مسائل کے حوالے سے کوئی مستند کتاب بتادیں.
جواب: حضرت مولانا اشرف علی تھانوی رحمہ اللہ کی بہشتی زیور اور مفتی عبدالرؤوف سکھروی مدظلہ کی کتاب زیورات کے احکام آپ کے لیے مفید رہیں گی مگریہ دھیان رہے کہ اگر کرنسی کے بدلے سونے چاندی کی خریدوفروخت ہو تو سوداہاتھ درہاتھ ہوناضروری ہے۔ساتھ ساتھ   کسی مستند عالم یا مفتی سے مسائل کے متعلق رابطہ بھی رکھیں.
                                                  
عنوان: کمیٹی ممبران کے درمیان قرعہ اندازی کرنے کا حکم
سوال: ہم لوگ کمیٹی ڈالتے ہیں، جس کی مختصر تفصیل کچھ یوں ہے کہ ہر ممبر مہینے میں 5000 ہزار روپے جمع کراتا ہے اور 10 ممبر ان ہوتے ہیں، پہلی کمیٹی چیئرمین کی ہوتی ہے اور پھر باقی ممبران کے درمیان قرعہ اندازی کرتے ہیں، جس کا جو بھی نمبر آیا وہی نمبر ہے چاہے دوسرا ہو یا دسواں، کیا یہ طریقہ قرعہ اندازی درست ہے؟
جواب: کمیٹی ڈالنا اور مذکورہ طریقہ کے مطابق قرعہ اندازی کرنا شرعا اس کی گنجائش ہے. واللہ اعلم
                                                  
عنوان: والدہ اورچچازاد بھائی میں میراث کی تقسیم
سوال: ایک عورت مرگئی ہے ، اس کے ورثاء میں صرف اس کا شوہر، اس کی ماں اور اس کا ایک چچازادبھائی  ہے۔ شوہر صلح کرکے میراث نہیں لینا چاہ رہا، تو اب میت کی ماں اور میت کے چچازاد بھائی کو میراث میں سے کتنا کتنا حصہ ملے گا؟
جواب: صورت مسئولہ میں اگر شوہراپنی مرحومہ بیوی کے ترکہ میں سے اپناحصہ نہیں لے رہا اور مذکورہ ورثاء کے علاوہ کوئی وارث حیات نہیں ہےتومرحومہ کے کل مال  کوتین (3)حصوں میں تقسیم کیاجائے گا جس میں سے ایک حصہ(یعنی ثلث)مرحومہ کی والدہ کو ملے گااوردوحصے مرحومہ کے چچازادبھائی کو ملیں گے۔واضح رہے کہ حصہ وراثت سے دستبرداری کےلیے کسی وارث کا صرف اتنا کہہ دینا کافی نہیں ہے کہ وہ اپنا حصہ وراثت چھوڑ رہا ہے ،بلکہ لازم ہے کہوہ اپنا حصہ وصول کرے اورپھر اگر چاہے تو واپس کرے یا اپنے حصے کے بدلے کوئی چیز قبول کرلے ،اگر چہ کوئی معمولی چیز ہی کیوں نہ ہو۔فقط واللہ اعلم
                                                  
عنوان: یوٹیوب پر ویڈیوز کی اپ لوڈنگ کے ذریعے حاصل شدہ آمدنی کا حکم
سوال: میں نے یوٹیوب پر تین چینل بنا رکھے ہیں، ایک میں ہیلتھ پر ویڈیوز اپ.لوڈ کر رکھی ہیں، دوسرے پر مزاحیہ فنی ویڈیوز اور تیسرے پر اسلامی ویڈیوز اپ لوڈ کرتا ہوں، لوگ میری ویڈیوز دیکھتے ہیں تو گوگل کی ایڈورٹائزمنٹ سامنے آتی ہے، اس لیے جتنے لوگ میری ویڈیوز دیکھتے ہیں اسی کے حساب گوگل مجھے ادائیگی کرتا ہے، کیا اس طرح کمانا شرعا جائز ہے؟
جواب: ہمارے دارالافتا کی تحقیق کے مطابق یوٹیوب یا کسی بھی ویب سائٹ پر جان دار کی ویڈیوز اپ لوڈکرکے ان کے ذریعے کمائی ناجائز ہے، واللہ اعلم
                                                  
عنوان: اسٹاک ایکسچینج میں کاروبار کے لئے استخارہ کرنا
سوال: کیااسٹاک ایکسچینج میں کاروبارکے لئے استخارہ کرواناجائزہے؟
جواب: دوباتیں سوال کے جواب سے قبل سمجھ لینی چاہئیں۔(1)اسٹاک ایکسچینج میں شیئرز کا کاروبار چند شرائط کے ساتھ جائز ہے۔1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو اور نہ ہی اس کمپنی کے کل اثاثے نقد کی شکل میں ہوں بلکہ اس کمپنی کی ملکیت مین جامد اثاثے بھی موجود ہوں۔2۔ کمپنی کا کل یا کم از کم اکثر سرمایہ حلال ہو۔3۔ کمپنی کا اصل کاروبار جائز ہو، حرام اشیاء کے کاروبار پر مشتمل نہ ہو۔4۔ شیئرز کی خرید و فروخت میں، خرید و فروخت کی تمام شرائط کی پابندی ہو۔5۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں۔بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔(2)کسی بھی جائزکام کے لئے استخارہ خود کرناچاہیے ،کسی اورسے استخارہ کرواناشریعت میں ثابت نہیں ہے۔لہذا اگرمذکورہ بالاشرائط کالحاظ رکھاجاسکتاہے تومذکورہ کاروبارکے لئے خود استخارہ کرلینا چاہیے۔فقط واللہ اعلم
                                                  
عنوان: جھگڑے کے فیصلہ کے بعد جانور ذبح کرنا
سوال: پٹھان لوگوں میں رواج ہے کہ صلح میں مجرم لوگ اپنے ساتھ بھیڑوغیرہ لاتے  ہیں اورجانب مقابل لوگوں کودیتے ہیں اوروہ اس کوذبح کرکے کھاتےہیں، لیکن کبھی ایساہوتاہےکہ وہ اس بھیڑکونہیں لیتے ہیں تومجرم لوگ ان کوکہتےہیں کہ اگرآپ نہیں کھاتے ہیں توصرف ذبح کرلوپھرصدقہ کرلو ۔اگرصدقہ بھی نہیں کرتے ہوتوپھرمجھ کوواپس دیدوں۔اب امرمطلوب یہ ہے کہ شریعت مطہرہ میں ان صورتوں کاکیاحکم ہے ؟ اوراگر ان باتوں میں سے ایک بات نہ ہو توپھرصلح میں بھیڑ  یا اورکوئی جانور لیجاناکیساہے؟
جواب: 1۔فریقین کے درمیان صلح صفائی اورجھگڑے کے ختم ہونے کی صورت میں اگرکوئی شکرانے کے طورپراپنی رضاوخوشی سے بغیرکسی جبرواکراہ کے جانورذبح کرتاہے تویہ صورت جائزہے۔اور2۔ اگراس کورواج بنالیاجائے اوراس طرح لازم کردیاجائے کہ فریق مخالف کے افرادپرچاہے وہ امیرہوں یاغریب ہرحال میں جانوروں کاذبح کرناضرروی ہو،یا3۔اس ذبح کومالی جرمانہ کے طورپربطور سزاواجب قراردیاجاتاہو،تو ایسی صورتوں میں ذبح جائز لیکن ایسا رواج ناجائز ہوگا کیونکہ کسی مسلمان کا مال بغیر اس کی دلی رضامندی کے جائز نہیں۴۔اوراگر ذبح کسی کے نام پر ہو یا اس  کی خوشنودی کے لیے ہوتویہ ذبح لغیراللہ ا،اس صورت میں ذبح ہی ناجائز اور جانور مردار کے حکم میں ہوگا۔لہذا لہذا  پہلی صورت کے علاوہ بقیہ صورتوں میں ان جانوروں کاذبح کرنااورکھاناجائزنہ ہوگا۔فقط واللہ اعلم
                                                  
عنوان: ہاوس بلڈنگ لون لینا جائز ہے؟
سوال: عرصہ چوبیس سال سے ہم ایک گھر میں رہ رہے ہیں، اب جگہ کم پڑ رہی ہے، ہم اس گھر کو بیچ کر دوسرا گھر لینا چاہتے ہیں، لیکن نئے گھر کی قیمت ہم اپنی جمع پونجی سے ادا نہیں کر سکتے ہیں، کیا ہم ہاوس بلڈنگ لون لے سکتے ہیں؟
جواب: ہاوس بلڈنگ لون چونکہ  سود ی قرضہ سکیم ہے اس لیے یہ قرضہ لینا جائز نہیں ہے، کوشش کریں کہ کہیں سے بلاسود قرض مہیا ہو جائے۔ سودی معاملہ اللہ سے جنگ ہے، اور اللہ سے جنگ کر کے نئے گھر کی بنیاد رکھنا بہت ہی بے برکت اقدام ہوگا، اس لیے اس اقدام سے گریز کریں۔
                                                  
عنوان: میراث میں حصے
سوال: سن ۲۰۱۵ میں میرے دادا کا انتقال ہوا، اور انہوں نے ترکے میں دو جائیدادیں چھوڑی ہیں، مجھے پوچھنا یہ ہے کہ ان کے بیٹوں اور بیٹیوں کا جو حصہ اس جائیداد میں ان کی زندگی میں تھا کیا وہی ان کے مرنے کے بعد بھی ہوگا؟
جواب: واضح رہے کہ مذکورہ جائیداد جب مرحوم دادا کی مکمل ملکیت تھی، تو ان کی زندگی میں ان کے بیٹوں اور بیٹیوں کا  اس جائیداد میں کوئی حصہ نہیں تھا، دادا کے فوت ہو جانے کے بعد اس جائیداد کی تقسیم میں بیٹیوں کو  اکہرا اور بیٹوں کو دوہرا حصہ ملے گا۔
                                                  
عنوان: وراثت رضامندی سے کسی کو دینے کے بعد اس کی واپسی کا مطالبہ
سوال: میرا تعلق ایک زمیندار گھرانے سے ھے میرے والدہ اور پھپھو کی وٹہ سٹہ کی شادیاں ھوئی تھیں. میری والدہ اور پھپھو کے نام وارثتی جائیداد تھی. ھمارے ھاں علاقے کے رواج کے مطابق بہنیں وارثتی زمین اپنے بھائیوں کو واپس کر دیتی ھیں. بشرطیکہ تعلقات آپس میں اچھے ہونے چاہیے. اس تناظر میں میرے والد صاحب نے کچھ زمین بیچنا چاھی تو اسکے انتقال کا مطالبہ میری پھپھو سے کیا. جو اس نے خوشی اور رضامندی سے مان لیا.اور زمین کا انتقال خریدار کے نام کروا دیا. رقم میرے والد صاحب نے لے لی. کچھ زمین پھپھو کے نام باقی رہ گئی. ھماری والدہ جسکی شادی میری پھپھو کے وٹہ میں ھوئی تھی. اسکے نام بھی والد کی وارثتی زمین تھی. ھمیں زمین کا انتقال دیتے وقت پھپھو کے دل میں یہ بات ضرور تھی کہ ھم بھی ان سے زمین کا انتقال لیں گے. تاھم اسوقت ھمارے ساتھ نہ اس بارے میں کوئی بات نہیں ھوئی. میری والدہ نے کئی دفعہ اپنے بھائی کو وارثتی زمین کا انتقال واپس دینے کی پیش کش کی لیکن انہوں نے ھمیشہ تاخیر سے کام لیا. کافی عرصہ گزر جانے کے بعد. تقریباً 20 سال ھماری اپنے ماموں کے خاندان سے زبردست لڑائی ھو گئی اور میری والدہ نے اپنے وارثتی زمین کے قبضہ کا مطالبہ کردیا. جو انکے نام انتقال تھی. جب ہم نے لڑائی کے باعث قبضہ مانگا. میری پھپھو نے مطالبہ کر دیا. کہ جو زمین کا انتقال آپ نے مجھ سے خریدار کے نام کروایا تھا. وہ زمین مجھے واپس کرو. معاملہ یہ ھے کہ زمین کا انتقال لیتے وقت ھم نے پھپھو کے ساتھ کسی رقم یا زمین کے بدلے زمین کا کوئی معاہدہ نہیں کیا تھا۔ اور وہ زمین انہوں نے رضامندی سے ھمیں دے دی تھی۔ اب جب ھم نے ان سے زمین مانگی ھے تو انہوں اپنی فروخت شدہ زمین کا مطالبہ کردیا ھے. ھمارا موقف یہ ھے کہ انکا مطالبہ درست نہیں۔ اس بارے میں شریعی فیصلے سے آگاہ فرمائیں
جواب: سائل کی پھوپھی نے  اگر اس وجہ سے زمین کا انتقال دیا تھا کہ اس علاقے یا قوم میں بہنوں کو غیر منقولہ جائیداد میں حصہ دینے کا رواج نہیں یا شرما شرمی کی وجہ سے زمین کا انتقال دیاتھا یا اس وجہ سے کہ بھائی ناراض ہوں گے تو آپ کے والد کے لیے اپنی بہن کا حصہ  حلال نہیں اور اگر بہن نے دلی رضامندی سےاپنے بھائی کو زمین کے فروخت اورررقم کی وصولی کی اجازت دے دی تھی تواب اسے اپنی زمین کا مطالبہ درست نہیں۔ واللہ اعلم
                                                  
عنوان: اسکول انتظامیہ کا سالانہ اور چھٹیوں کی فی س وصول کرنا
سوال: میں نے اپنے تین بچوں کوایک اسلامک اسکول میں مارچ2016 کو داخل کیاہے،ان میں سے جودوبڑے ہیں وہ اپریل اورمئی 2016کواپنی بنیادی کلاس اسکول میں شروع کریں گے،اوراسکول جون جولائی میں بندرہے گااورجواہم تعلیم ہے وہ ان کی کلاسوں کی اگست 2016کوشروع ہوگی،اسکول کی انتطامیہ نے ہمیں واؤچربھیجاہے کہ ہم انہیں جون 2016 کی فیس اداکریں،انتطامیہ کاکہناہے کہ ہم نے مذکورہ کلاسزکے اساتذہ سے معاہدہ کیاہواہے۔اورہم جولائی کی فیس نہیں لے رہے ا س لیے جون کی فیس اداکرنی چاہیے۔جبکہ اسکول انتظامیہ نے ہم سے سالانہ فیس بھی وصول کی ہے۔سوال یہ ہے کہ کیااسکول انتظامیہ کوسالانہ فیس اورجون کی فیس لیناجائزہے؟؟
جواب: مذکورہ معاملے کاتعلق باہمی معاہدے سے ہے اس لیے جو معاہدہ ہواہو  اسی کے مطابق عمل درآمد چاہیے۔اگر کوئی معاہدہ نہ ہوتو اسکولوں کے رواج کے مطابق اگر فیس لی جاتی ہے تو ادائیگی واجب ہے۔فقط واللہ اعلم
                                                  
عنوان: وراثت میں ملنے والی سود اور حرام رقم تقسیم ہوگی یا نہیں؟
سوال: میرے والد کا تئیس رمضان بمطابق انتیس جولائی 2016ء انتقال ہوا ہے، میرے والد کا 2005 ء سے ایک سیونگ اکاونٹ تھا، جس کا کل بیلنس دو لاکھ بیس ہزار ہے۔ اب یہ مال وراثت ہے، تو کیا ہم اس مال کو وراثت میں تقسیم کر سکتے ہیں؟ کیا ہم یہ کر سکتے ہیں کہ 2005ء سے اس اکاونٹ پر ملنے والے منافع کا حساب کر کے جس قدر نفع ہے وہ فقرا میں تقسیم کر دیں؟ایک اور سوال یہ ہے کہ میرے والد کے پاس اسلامی سیونگ سرٹیفیکیٹس بھی تھے،ہمیں معلوم نہیں کہ وہ ان کی زکوۃ نکالتے تھے یا نہیں؟ کیا ہم ان سرٹیفیکیٹس پر لازم ہونے والی زکوۃ کو حساب کر کے نکالنے کے پابند ہیں؟میرا تیسرا سوال یہ ہے کہ میرے والد جس کمپنی میں کام کیا کرتے تھے اس کمپنی کی لائف انشورنس پالیسی تھی جو لازمی تھی، البتہ اس انشورنس کے لیے تنخواہ سے کٹوتی نہیں ہوا کرتی تھی، کیا لائف انشورنس پالیسی سے ملنے والی رقم ہم وراثت میں تقسیم کر سکتے ہیں؟
جواب: 1: سیونگ اکاونٹ میں جس قدر رقم مرحوم نے  جمع کروائی تھی، اس قدر رقم حاصل کر کے وراثت میں تقسیم ہو گی، اس پر ملنے والا منافع  وصول ہی نہ کیا جائے یا وصول کیا جائے تو اس کا بغیر ثواب کی نیت کے فقرا میں صدقہ کرنا لازم ہے۔ منافع کے صدقہ کرنے میں تمام ورثاء اپنے اپنے حصے کے مطابق حاصل ہونے والے منافع کو صدقہ کرنے کے پابند ہوں گے۔2: سیونگ سرٹیفیکیٹس بھی جس مالیت پر خریدی گئی تھیں وہ ورثا میں تقسیم ہوگی، اس سے زائد منافع کا ہر وارث پر اپنے اپنے حصے کے مطابق صدقہ کرنا   لازم ہے۔البتہ اس مالیت پر لازم ہونے والی زکوۃ کے ادا کرنے کے ورثا پابند نہیں ہوں گے۔3:اس لائف انشورنس پالیسی میں جس قدر رقم کمپنی نے جمع کروائی تھی، اس قدر رقم ورثا میں تقسیم ہوگی، اس سے زائد رقم بھی ہر وارث کو اس کے حصے کے مطابق بغیر ثواب کی نیت کے صدقہ کرنا لازم ہے۔
                                                  
عنوان: چپل چور پکڑا جائے تو اس کا کیا کیا جائے؟
سوال: چپل چوری کرتے ہوئے کوئی پکڑا جائے تو اس کے ساتھ کیا کیا جائے، اور کوئی اس کو مارتا ہے تو یہ کیسا ہے؟
جواب: متعلقہ حکام کے حوالہ کیا جائے کہ وہ اس کو مناسب حال سزا دیں۔واللہ اعلم
                                                  
عنوان: مروجہ پگڑی سسٹم کا حکم
سوال: کیا فرماتے ہیں علمائے کرام اس مسئلے  میں  کہ میری ایک عدد دکان ہے، جو کہ پگڑی سسٹم پر ہے۔ میں اس دکان کو فروخت کرنا چاہتا ہوں ،لیکن خریدار کہتا ہے کہ یہ سسٹم جائز نہیں ہے اور جو رسید بدلوائی کی رقم لینڈ لارڈ کو دینی ہوتی ہے وہ بھی جائز کام نہیں ہے۔ یہ دکان کافی عرصے سے میری ملکیت میں ہے۔اور اب سوال یہ ہے کہ کیا اوپر ذکر کی گئی باتیں درست ہیں ؟ اگر درست ہیں تو ایسی کون سی صورت ہوگی جس میں اس دکان کے جائز طریقے سے خرید فروخت کرنے والے فریقین کے لیے جائز ہو۔ اور اس صورت میں لینڈ لارڈ کی حیثیت کیا ہوگی؟ جو کہ رسید بدلوائی کی رقم سے دستبردار ہونے آمادہ نہیں ہے۔
جواب: مروجہ پگڑی سسٹم شرعی اعتبارسے جائزنہیں ہے،اس لیے کہ پگڑی سسٹم نہ مکمل کرایہ داری کاحکم رکھتاہے اورنہ ہی ملکیت کا۔اس لیےپگڑی پرلی گئی دکان کوآگے فروخت کرنااورزائدرقم لینادرست نہیں ہے۔متبادل صورت یہ ہے کہ پگڑی سسٹم ختم کرکے آپ مالک سے مالکانہ حقوق کے ساتھ دکان خریدلیں،اورپھرآگے فروخت کردیں۔اگر دوکان خریدنے کے وسائل نہ ہوں یا وسائل ہوں مگر دوکان کی خریداری مناسب نہ ہو یا مالک فروخت نہ کررہا ہو تو آپ پگڑی پر دی ہوئی رقم وصول کرکے علیحدہ ہوسکتے ہیں اور اگر دوکان میں کوئی پائیدار اور مستقل قسم کا اضافہ کیا ہے تو اپنی دی ہوئی رقم سے زائد بھی وصول کرسکتے ہیں۔فقط واللہ اعلم
                                                  
عنوان: والد کا زندگی میں اپنے بیٹے کی شادی پر خرچ کیا ہوا پیسہ یا بیٹے کو دیا ہوا زیور بیٹے کو ورثا کو لوٹانا ضروری ہوگا؟
سوال: میرے والد کا انتقال چند سال پہلے ہوا ہے، ان کے انتقال سے پہلے جہاں وہ کام کرتے تھے وہاں سے ملازمت ختم کردی اور جو سروس بینیفٹس ملتے ہیں وہ لے لیے، تقریبا دس لاکھ روپےتھے، یہ پیسے والد نے میری شادی پر زیور خریدنے اور گھر بنوانے میں خرچ کر دیے ، خرچ کرتے وقت میرے والد نے یہ نہیں کہا کہ یہ ادھار ہیں یا ان پیسوں میں سب کا حصہ ہے، ایسی کوئی بات نہیں ہوئی تھی، اب ان کے انتقال کے بعد اس پیسے پر میری والدہ اور میری بہن کا کوئی حصہ ہے؟ جو میری شادی اور زیور پر میرے والد نے لگایا تھا؟ اور کیا یہ پیسے مجھے ادا کرنے ہوں گے؟
جواب: آپ کے والد نے اپنی زندگی میں آپ کی شادی پر جو کچھ روپیہ پیسہ اپنی مرضی سے خرچ کیاتھا،   بطور ادھار یا قرض نہیں دیا تھا،اس کا لوٹانا آپ کے ذمے نہیں ہے، اسی طرح جو زیور بنا کر آپ کو ان کا مالک بنا دیا ہے،   آپ ان کے مالک ہیں اور ان میں آپ کی والدہ یا آپ کی بہن کا کوئی حصہ نہیں ہے۔
                                                  
عنوان: مرحومہ بیوی کے مہراورترکہ کی تقسیم
سوال: میری شادی کے ایک سال بعد میری بیوی بچے کی ولادت کے دوران وفات پاگئیں،ایک بیٹی پیداہوئیں جوایک دن بعد وفات پاگئیں،شادی میں مہرچھ ہزارروپے طے ہواتھاجومیں نے ادانہیں کیا،اس وقت بیوی کے والدین حیات تھے،اب ان کے والدین بھی وفات پاگئے ہیں،پانچ بھائی ہیں اورکوئی بہن نہیں ہے،اس کے جہیزکاسامان میکے والوں نے واپس لیاہے،اس کے لیے 4تولہ سونابھی بنوایاتھاجوہمارے پاس رہ گیاہے،سوال یہ ہے کہ:1۔اب ا سکے حق مہرکی ادائیگی کی کیاصورت ہوگی؟2۔اورجوسوناہمارے پاس ہے اس کاکیاحکم ہے؟3۔اوراس کے جہیزکے سامان کاکیاحکم ہے؟
جواب: مذکورہ صورت میں مرحومہ بیوی کامہراورجہیزکاسامان اس کاترکہ شمارہوگا،نیزاگرسونامرحومہ کی ملکیت میں دے دیاگیاتھااوروہی اس کی مالک تھیں توچارتولہ سونابھی مرحومہ کے ترکے میں شامل ہے۔مہرکی رقم ،جہیزکاسامان  اورسوناشوہر,بیٹیاوربھائیوں میں شرعی حصص کے مطابق تقسیم ہوگا۔ مرحومہ کی بیٹی بھی ایک دن زندہ رہ کرانتقال کرگئیں ،بیٹی کو جوحصہ اپنی والدہ سے ملا وہ بیٹی کے انتقال کے بعد ا س کے والد نے یعنی سائل کو ملے گا۔فقط واللہ اعلم
                                                  
عنوان: پراویڈنٹ فنڈ کو بطور قرض بمع سود لینا، اور اسلامی بینک سے قرضہ لینا جائز ہے؟
سوال: مجھے اپنا گھر خریدنے کی ضرورت ہے، کیا اس ضرورت کو پورا کرنے کے لیے میں اپنے آفس سے پراویڈنٹ فنٖڈ لے سکتا ہوں؟ یہ فنڈ مجھے لون کی شکل میں ملے گا، اور سود کے ساتھ واپس کرنا پڑے گا۔ اور اس کے علاوہ کچھ پیسہ اور بھی چاہیے جو میں کسی اسلامی بینک سے قرض کی صورت میں لینا چاہ رہا ہوںْ۔ میرا سوال یہ ہے کہ کیا ان دونوں جگہوں سے قرض لینا جائز ہوگا؟
جواب: سود پر قرض لینا جائز نہیں ہے، جب کہ اسلامی بینک سے ملنے والا ہوم فائنینسنگ پروگرام بھی علما کی ایک بڑی تعداد کی راے کے مطابق جائز نہیں ہے، اس لیے ان دونوں جگہوں سے پیسوں کا حصول درست نہیں ہے۔
                                                  
عنوان: چھٹیوں اور سالانہ کی فیس لینا جائز ہے؟
سوال: میں نے اپنے تین بچوں کو ایک اسلامی اسکول میں مارچ 2016 میں داخلہ کروایا،  دو بڑے بیٹے ابتدائی جماعتوں میں ہیں جن کی کلاسیں اپریل اور مئی میں ہوئیں، جون ، جولائی میں اسکول بند رہے گا، اور پھر پڑھائی اگست میں شروع ہوگی، اسکول انتظامیہ نے ہمیں ایک واوچر بھیجا ہے جس میں جون 2016 کی فیس کا مطالبہ کیا گیا ہے۔ان کا کہنا ہے کہ ہم نے نئے ٹیچرز بھی رکھے ہیں اور آپ کو ہمارا شکر گذار ہونا چاہیے کہ ہم آپ سے جولائی کی فیس کا مطالبہ نہیں کر رہے ہیں۔یہ اسکول والے ہم سے سالانہ فیس الگ سے لیتے ہیں۔ سوال یہ ہے کہ کیا شرعی اعتبار سے جائز ہے کہ اسکول ہم سے جون 2016 کی اور پھر سالانہ فیس بھی لے؟
جواب: اگراسکول کےقواعد و ضوابط کے مطابق چھٹیوں کی فیس اور سالانہ فیس کا علیحدہ علیحدہ وصول کرنا طے ہے  تو  ایسی صورت میں  فیس وصول کرنے کا مذکورہ طریق کار جائز ہے۔اگر کوئی قاعدہ یا معاہدہ نہیں ہے تو دیگر اسکولوں کے رواج کے مطابق فیصلہ کیا جائےگا۔
                                                  
عنوان: کرنٹ اکاونٹ یا اسلامی بنک کے ڈیبٹ کارڈ کے استعمال کا حکم
سوال: براءے کرم میری رہنماٗئی فرمائیے کہ کرنٹ اکاؤنٹ اسلامی یا مروجہ بینک میں ہو تو اس کا ڈیبٹ (debit) کارڈ لینا اور استعمال کرنا جائزیا نہیں?
جواب: ڈیبٹ کارڈ کا استعمال جائز ہے۔
                                                  
عنوان: کمپنی کی جانب سے ملنے والے فنڈ کا حکم
سوال: کمپنی اپنے تمام ملازمین کویہ آفردیتی ہے کہ ایک تادس فیصد تنخواہ کاٹ کراس میں اپنی طرف سے دس فیصد تنخواہ کااضافہ کرتی ہے،اوراس پالیسی کے ذریعہ ملازمین کو بچت کی ترغیب دیتی ہے،تمام ملازمین اس سیونگ پلان کی پالیسی میں شامل ہوسکتے ہیں،اوراس میں شامل ہونااختیاری ہے،اس رضاکارانہ پالیسی میں شامل ہونے کے لئے درخواست دی جاتی ہے،ملازم اپنی پرسنٹیج میں کمی یازیادتی کرناچاہے توبھی کرسکتاہے،اگرپلان سے نکلناچاہے تونکل بھی سکتاہے ،کمپنی ملازم کی تنخواہ میں ایک تادس فیصد کاٹ کراس میں سالانہ دس فیصد اپنی طرف سے شامل کرکے یہ انعامی رقم ملازم کودی جاتی ہے۔آیااس میں شرکت جائزہے؟اوراس رقم کالینادرست ہے؟
جواب: آپ نے جوصورت تحریرکی ہے کہ ملازم کی مرضی سے اس کی تنخواہ میں سے ایک تادس فیصد رقم کمپنی کاٹ لیتی ہے اوراس میں سالانہ دس فیصد اضافہ کرکے کمپنی سے جداہوتے وقت ملازم کودیتی ہے،اس پالیسی میں شرکت اوراس رقم کالینادرست ہے،بظاہریہ پراویڈنٹ فنڈ ہی کی ایک صورت ہے،اورپراویڈنٹ فنڈ میں ملازم کی تنخواہ سے کٹوتی کرکے مزیدرقم ملاکرملازم کودی جاتی ہے ،فقہاء نے پراویڈنٹ فنڈ کی صورت میں ملنے والی زائدرقم کوعطیہ قراردیاہے اوراس کے لینے کوجائزلکھاہے۔فقط واللہ اعلم
                                                  
عنوان: قبائلی علاقوں میں رائج شرکت کی ایک صورت
سوال: ہمارے بلوچستان میں چاریا پانچ یا چھ بھائی اکٹھےایک ساتھ رہتے کھاتے اور کماتے ہیں، ان میں سےایک بھائی گھر کے انتظام و ضروریات کے لئے ہمیشہ گھر ہی ہوتا ہے، جبکہ دوسرے بھائی مختلف کاموں کے سلسلے میں ادھرادھر جاتے ہیں، محنت مزدوری تجارت وغیرہ اسباب معاش اختیار کرتے ہیں کوئی کم کوئی زیادہ کماتا ہے،کوئی نقصان کرتا ہے ۔تمام بھائی نقصان مشترکہ طور پر ادا کرتے ہیں اور اگر نفع ہو تو اس میں بھی تمام بھائی برابر کے حقدار ہوتے ہیں، ان کا سارا سرمایہ نفع و نقصان وغیرہ مشترک غیر امتیاز ہوتا ہے ۔نفع اور روپیہ آتے ہی سارا خلط ومشترک جمع ہوتاہے۔اس تفصیل کے بعد چند سوالات کے جوابات مطلوب ہیں:شرعا یہ شرکت معتبر ہے جبکہ یہاں بھائیوں میں باقاعدہ کوئی ایجاب و قبول اور کوئی عقد نہیں ہوا ہے اور نہ ہی ان کو میراث میں کچھ ملا ہے نہ اور کوئی مشترکہ جائیداد ہے جن کو انھوں نے ترقی دیکربڑھایاہوں،بلکہ ہر ایک محنت و مزدوری اور مختلف ذرائع سے کما کر جمع کرتا ہے۔اگر شرکت ہے تو شرکت کونسی قسم ہے کیا بغیر کسی عقد اور ایجاب و قبول کے محض آپس کی رضامندی و سکوت سے شرکت یا وکالت جائز ہے؟ہمارے ہاں تمام شہروں اور دیہاتوںمیں ایسے اکھٹے ساتھ رہنے والے بھائی شریک سمجھے جاتے ہیں ،یہاں کے عرف میں شرکت کے الفاظ ذکر کئے بغیر بھائیوں کا آپس کی رضامندی سکوت اکھٹے رہنے کو شرکت سمجھا جاتا ہے ،کیا ہمارا علاقائی عرف معتبر ہو کر شرعا بھی شریک سمجھے جائیں گے ۔صرف ایک باپ کےبیٹے ہونےکےناطےان کی یہ شرکت شرکت عقد شمار ہوگی ؟کیا شرکت عقد دلالتا یا عرفا بھی منعقد ہوسکتی ہے۔جائیداد کےتقسیم کے وقت پنچائیت وغیرہ کے ذریعے بغیر کسی تفریق کے ہر ایک بھائی کو برابر حصہ دیا جاتا ہے ،کیا ایسے شرکاء میں اس طرح کی تقسیم درست ہے؟ گھر بیٹھے بھائی کی حیثیت شریک کی ہے یا اجیر کی ؟
جواب: آپ کی ذکرکردہ عموماًقبائلی علاقوں میں رائج اموال وکمائی  اورنفع ونقصان وغیرہ میں شرکت یہ شرعی شرکت نہیں بلکہ رواجی شرکت کہلاتی ہے،یہ شرکت فقہائے کرام کی ذکرکردہ شرکت کی اقسام میں سے کسی قسم کے تحت داخل نہیں ہے۔البتہ اختلاف اورتقسیم کی صورت میں اگرہرایک کے مال کاتعین نہ کیاجاسکتاہواوریہ بھی معلوم نہ ہوکہ کس کی کتنی رقم خرچ ہوئی ہے،کس کی کم ہے اورکس کی زیادہ ہے  تواس صورت میں جائیدادوغیرہ تمام بھائیوں میں مساوی طورپرتقسیم کی جائے گی۔فتاوی شامی  میں ہے:مطلب اجتمعا في دار واحدة واكتسبا ولا يعلم التفاوت فهو بينهما بالسوية  تنبيه يؤخذ من هذا ما أفتى به في الخيرية في زوج امرأة وابنها اجتمعا في دار واحدة وأخذ كل منهما يكتسب على حدة ويجمعان كسبهما ولا يعلم التفاوت ولا التساوي ولا التمييز فأجاب بأنه بينهما سوية وكذا لو اجتمع إخوة يعلمون في تركة أبيهم ونما المال فهو بينهم سوية ولو اختلفوا في العمل والرأي ا هـ.(4/325،ط:بیروت)فقط واللہ اعلم
                                                  
عنوان: ایک گز ایک سو روپے مزدوری کی صورت میں اجرت کا استحقاق
سوال: ایک آدمی کومزدوری میں ایک مکان دیتاہے اورمزدور کہتاہے کہ میں ایک گز 100 روپیہ کے عوض بنا‏ؤں گالیکن دیوار کے اندر دروازے اورکھڑکیاں لگانی پڑتی ہے جو کہ مزدور ان کا پیسہ بھی لیتاہے ،حالانکہ ادرتودیوار نہیں بلکہ ایک خالی گاہ ہے اور مزدور یہ خالی گاہ بھی اپنی مزدوری میں شمارکرتے ہیں ۔ اب امرمطلوب یہ ہے کہ مستأجرکیلےاسپردینا اوراجیر کواس سے لینا کیساہے ؟
جواب: دیوار ہی میں کھڑکیوں اور دروازوں کی جگہ نفاست سے چھوڑنا بھی مہارت کا تقاضہ کرتی ہے، اور یہ مہارت سے بنانا بھی مزدور کا ایک عمل ہی ہے، اسی وجہ سے عرف میں اس دیوار کی خالی جگہوں کو بھی دیوار ہی کا حصہ قرار دے کر ان کی مزدور بھی دی جاتی ہے، اس لیے مزدور کا دیوار کی کل لمبائی چوڑائی کے حساب سے مزدوری کا مطالبہ کرنا جائز ہے۔
                                                  
عنوان: کمبنی ملازم کا اپنا کام شروع کرکے کمپنی کے گاھک توڑنا
سوال: اگر ایک شخص کسی کمپنی میں کام کرتا ہو جہاں اس کا کام کسٹمر لانا ہو ، اگر وہ اپنا کام شروع کرنا چاہے اور اپنی جان پہچان کے کسٹمر جو کمپنی سے جڑے بھی ہوں اور نہیں بھی، اور مناسب رقم میں کام کروا کہ دینا چاہے تو یہ جائز ہے؟ کہیں کسی کی بیع پر بیع کے مترادف تو نہٰیں جس سے آپ ﷺ نے منع فرمایا ہے
جواب: مذکورہ صورت مٰیں اگر یہ شخص کمپنی سے اپنا تعلق علی الاعلان ختم کرکے اپنا کام شروع کرے (تاکہ کمپنی اور گاہک کو دھوکہ نہ ہو) اور کمپنی کو دیئے گیئے گاہگ بھی اس کے ساتھ نیامعاملہ کریں ، کمپنی کے گاھکوں کے کمپنی سے کئے گیئے معاملات میں دخل اندازی نہ کرے تو جائز ہے۔ واللہ اعلم
                                                  
عنوان: مشترکہ جائداد کی اولاد میں تقسیم کا طریقہ کار
سوال: جائدا د کی تقسیم بہن بھایئوں میں کیسے ہوگی،۱)ایسی جائداد جو والد کو بٹوارہ کرتے وقت اپنے بھائیوں سے ملی ہو۔۲) اور وہ جائداد جو والد نے بٹوارے کے بعد  بیٹوں کی مشترکہ محنت سے بنائی ہو۔نیز ایسی صورت میں ساری جائداد شرعی طریقے کے مطابق ساری اولاد میں تقسیم ہوگی یا صرف بیٹوں میں تقسیم ہوگی، اور اگر سب میں تقسیم ہو تو بیٹوں میں چند کی محنت شامل تھی باقی چھوٹے تھے۔۳) کیا اولاد زندگی میں والد سے اپنے حصہ کا مطالبہ کرسکتی ہے؟
جواب: ۱) جو جائداد والد کو اپنے بھائیوں سے بٹوارے میں ملی وہ والد کے تمام ورثاء مٰیں ان کے شرعی حصص کے مطابق تقسیم ہوگی۔۲) بٹوارے کے بعد جو جائداد والد اور بیٹوں نے مشترکہ محنت سے بنائی ہے، تو اگر بیٹے باپ کے زیرعیال میں تھے اور کاروبار میں والدکاساتھ دیتے تھے تو وہ جائیداد بھی والد ہی کی ہے اوراگر بیٹوں کا کاروبار الگ تھا تو بیٹوں کی ہے اور تقسیم نہیں ہوگی۔بہتر یہ ہے  کہ تفصیل بتاکر جواب حاصل کیا جائے۔۳) زندگی میں باپ اپنی جائداد کا بلا شرکت  غیرے مالک ہوتا ہے، شرعا اولاد کا باپ کی زندگی میں کوئی حصہ نہیں ہوتا لہذا زندگی میں اولاد کا اپنے حصہ کا مطالبہ کوئی معنی نہیں رکھتا، باپ اپنی طرف سے کچھ دے دے تو یہ اس کی طرف سے تبرع اور احسان ہوگا۔واللہ اعلم
                                                  
عنوان: کمیشن سے متعلق سوال
سوال: جناب والا میں ہندوستان سے ہوں اور ہمارے یہاں کوئی بھی کام بغیر کمیشن کے نہیں ہوتا آپ کے فتاوی دیکھے تو سب جگہ حرام لکھا ملا اگر ہم لوگ کمیشن نہ دیں تو کوئی بھی کام نہیں ہو پائے گا اس لئے براہ کرم ذرا توسع کے ساتھ اس بات کا تذکرہ فرمائیں کہ کن کن صورتوں میں ہم اہل ہند کے لئے کمیشن دینا جائز ہے تاکہ تکلیف سے بچا جا سکے
جواب: کمیشن سے مراد اگر دلالی ہے تو  دلالی کی اجرت ایجنٹ کے لیئے لینا اور اس کو دینا جائز ہے، بشرطیکہ جس کام پر کمیشن لیا جا رہا ہے وہ کام فی نفسہ جائز ہو،کام بھی متعین ہو ،کمیشن ایجنٹ واقعی کوئی معتد بہ عمل انجام دے، اور کمیشن جانبین کی رضامندی سے بلاکسی ابھام کے مقرر ہو، اور اگرکمیشن سے مراد رشوت ہے تو اگر کسی جائز حق کے لیئے رشوت دیئے بنا چارہ نہ ہو تو اس صورت میں رشوت لینے والا گناہگار ہوگا،دینے والے کے لیئے گنجائش ہے کہ اس کو ناجائز سمجھتے ہوئے اپنے جائز حق کی وصولیابی کے لیئے رشوت ادا کرے۔ واللہ اعلم
                                                  
عنوان: ملازم کا کمپنی کے کسٹمر کو کسی اور کے پاس بھیجنا
سوال: اگرکوئی نا جائزکام آئے،یعنی کوئی شخص کمپنی سے  دھوکہ سے کمپنی کے کسٹمر کواپناکسٹمربنائے،اوراس کسٹمرکاکام ہم سے کروائے،کیایہ جائزہوگا؟ کیونکہ ہم نے دھوکہ نہیں دیابس جوکام ملااس کوپوراکیا اورمحنت سے پیسے کمائے،نیزاس کسٹمرکوڈیل کرناکیساہے؟
جواب: اگرکوئی شخص کسی کمپنی کاملازم ہے تواس  کمپنی ملازم کے لیے جائزنہیں کہ کمپنی سے منسلک کسٹمرکوکسی اورکاکسٹمربنائے اور اس پر کمیشن وصول کرے کیونکہ یہ خیانت کے زمرے میں آتا ہے۔حدیث شریف میں رسول اللہ صلی اللہ علیہ وسلم ارشادفرماتے ہیں:’’جوشخص خیانت کاکام کرے وہ مجھ سے نہیں ہے(مسلم)‘‘یعنی مجھ سے تعلق رکھنے والا نہیں،اورمیں اسے اپنے آدمیوں میں شمارنہیں کرتا۔فقط واللہ اعلم
                                                  
عنوان: آئی بی پی ادارے میں ملازمت کا حکم
سوال: آئی بی پی یعنی انسٹیٹیوٹ آپ بینکرز پاکستان میں نوکری کرنا کیسا ہے؟
جواب: آئی بی پی ادارہ کے قیام کا بنیادی مقصد بینکاروں کی تیاری ہے، اور بینک کاری کے جملہ ادارے سودی معاملات میں ملوث اور اللہ سے جنگ میں مصروف ہیں،  اس لیے ایسے ادارے میں کام کرنا جو براہ  راست سودی اداروں کو افرادی قوت مہیا کرنے کی بنیاد ہی پر قائم ہے، سودی معاملہ میں تعاون ہوگا، اس لیے ایسے ادارے میں ملازمت جائز نہیں ہے۔
                                                  
عنوان: داود فیملی تکافل کا حکم
سوال: میرا سوال داود فیملی تکافل کے بارے میں ہے، کیا یہ شرعی اصولوں کے عین مطابق تیار کردہ تکافل پالیسی ہے؟َ
جواب: علما کی ایک بڑی تعداد کے موقف کے مطابق مروجہ تکافل کمپنیاں شرعی اصولوں کے مطابق نہیں ہیں، اس لیے ایسی تکافل کمپنیوں کی پالیسیاں خرید کر اس میں شامل ہونا جائز نہیں۔
                                                  
عنوان: انشورنس کمپنیوں سے متعلقہ ہسپتال میں ملازمت کاحکم
سوال: میں یہاں دبئی میں ڈاکٹر کی حیثیت سے کام کر رہا ہوں، ایک کمپنی کے پرائیو یٹ کلینک میں۔ دبئی اور ابو ظہبی میں زیادہ تر ہسپتالوں اور کلینکوں میں مریضوں کا علاج انشورنس کے ذریعے کیا جاتا ہے، کیوں کہ ایک تو علاج مہنگا ہے اور دوسرا زیادہ تر کمپنیاں اپنے ملازمین کی ہیلتھ انشورنس کراتی ہیں، جس کی مد میں یہ کمپنیاں انشورنس کمپنیوں کو سالانہ مخصوص رقم ادا کرتی ہیں اور اس کے بدلے انشورنس کمپنیاں ان کے ملازمین کا علاج کرانے کی پابند ہوتی ہیں، لہذا یہ کہنا ہو گا کہ دبئی اور ابوظہبی میں سرکاری اور غیر سرکاری ہسپتالوں میں آمدن کا زیادہ تر حصہ انشورنس کمپنیوں سے حاصل کردہ رقم کا ہوتا ہے جو وہ لوگوں کے علاج کی مد میں ان ہسپتالوں کو ادا کرنے کی پابند ہوتی ہیں۔اب رفتہ رفتہ یہ حکومت کی پالیسی بنتی جا رہی ہے اور خبریں ہیں کہ حکومت دبی بھی حکومت ابوظہبی کی طرح ویزہ کے حصول کیلئے انشورنس کو لازمی کرنے کا ارادہ رکھتی ہے۔ایسی صورت حال میں یہاں شعبہ صحت میں ملازمت کرنا درست ہے یا نہیں۔ اس کے مقابلے میں باقی امارات میں اب تک انشورنس کا رواج عام نہیں ہوا جیسا کہ شارجہ اور راس الخیمہ میں، لیکن وہاں حکومت الگ ہے اور کام کرنے کےلےالگ لائسنس ضروری ہے جس کا الگ امتحان ہے۔ازراہ کرم جواب دے کر مشکور فرمائیں۔
جواب: مروجہ انشورنس شرعی لحاظ سے سودی لین دین اورجوئے پرمشتمل ہونے کی وجہ سے ناجائزہے۔لہذا جب ہسپتال کی اکثرآمدن انشورنس کی مدمیں ملنے والی رقم سے ہے تواس  میں ملازمت درست نہیں۔فوری طورپرملازمت ترک کرنامشکل ہے  توجائزذریعہ معاش کی تلاش اوراس کے حصول تک استغفارکے ساتھ اس پربامرمجبوری رہ سکتے ہیں۔
                                                  
عنوان: حق تعلی کی خرید وفروخت کا حکم
سوال: کیافرماتے ہیں علماء کرام اس مسئلہ کے متعلق کہ:حق تعلی یعنی صرف فضا کی بیع کرنا احناف کے نزدیک توجائز نہیں ہے،لیکن یہ چوں کہ آج کل درپیش مسئلہ ہے ۔لہذااگرکو‏ئی متبادل صورت ہو تواس کوحوالوں کے ساتھ تحریرکرممنون فرمائیں !
جواب: 'حقِ تعلی' یعنی فضاکی بیع کوعدم مال ہونے کی بناپرفقہاء کرام نے ناجائزلکھاہے:'ہدایہ' میں ہے:’’قال وإذا كان السفل لرجل وعلوه لآخر فسقطا أو سقط العلو وحده فباع صاحب العلو علوه لم يجز لأن حق التعلي ليس بمال لأن المال ما يمكن إحرازه والمال هو المحل للبيع‘‘۔(الهدایة 3/46ط:المکتبة الإسلامیة)"فتاویٰ شامی" میں ہے:( والمعدوم كبيع حق التعلي ) قال في الفتح وإذا كان السفل لرجل وعلوه لآخر فسقطا أو سقط العلو وحده فباع صاحب العلو علوه لم يجز لأن المبيع حينئذ ليس إلا حق التعلي وحق التعلي ليس بمال لأن المال عين يمكن إحرازها وإمساكها ولا هو حق متعلق بالمال بل هو حق متعلق بالهواء وليس الهواء مالا يباع والمبيع لا بد أن يكون أحدهما.(/52،ط:بیروت)متبادل کے متعلق غوروفکر جاری ہے۔فقط واللہ اعلم
                                                  
عنوان: مزارعت کی ایک صورت اور اس کا حکم
سوال: مزارعت میں زمیندار پرعمل کی شرط لگانے سے مزارعت فاسدہوتی ہے یانہیں ؟ اگربراہ کرم تفصیلی جواب حوالوں کے ساتھ دیدیں توبہت مہربانی ہوگی۔
جواب: مزارعت کی سات صورتیں ہیں:۱۔زمین ،بیج ایک شخص کاہو،بیل ،عمل دوسرے شخص کا۔۲۔زمین ایک شخص کی ہو،باقی عمل وغیرہ دوسرے شخص کاہو۔۳۔عمل ایک شخص کاہوباقی سب دوسرے شخص کا۔۴۔زمین اوربیل ایک کے ہوں اوربیج اورعمل دسرے کا۔۵۔بیل اوربیج ایک شخص کے ہوں اورزمین اورمحنت دوسرے شخص کی ہو۔۶۔بیل ایک شخص کے ہوں باقی سب دوسرے شخص کا۔۷۔بیج ایک شخص کاہوباقی سب چیزیں دوسرے شخص کی۔ان سات اقسام میں سے پہلی تین صورتیں درست ہیں ،اورآخری چارصورتیں فاسدہیں۔لہذا مالک زمین پرعمل کی شرط لگانادرست نہیں ہے۔(فتاویٰ شامی6/278،ط:سعید)فقط واللہ اعلم
                                                  
عنوان: پی ایف پر آنے والے نفع کا حکم
سوال: پی ایف( پراویڈنٹ فنڈ) پر آنے والا نفع سود کے زمرے میں آتا ہے یا نہیں؟
جواب: پراویڈنٹ فنڈ جس کی کٹوتی ملازمین کی مرضی سے نہ ہوتی ہو اس کی اصل رقم بمع اضافی رقم کے لینا جائز ہے۔اور جہاں کٹوتی اختیاری ہو وہاں بنام سود ملنے والی رقم ازروئے احتیاط نہ لی جائے۔ واللہ اعلم
                                                  
عنوان: اسٹیٹ لائف پالیسی خریدنے کا حکم
سوال: اسٹیٹ لائف میں پالیسی لیناجائزہے یانہیں؟اورجوپالیسی لیتے ہیں ان کاکاروبارکیساہے؟
جواب: انشورنس کی مروجہ تمام اقسام سوداورجوئے پرمشتمل ہونے کی بناپرناجائزہیں ،اسٹیٹ لائف انشورنس بھی شرعی خرابیوں کی بنا پرجائزنہیں ہے۔لہذا مذکورہ پالیسی کاخریدناناجائزاورحرام ہے۔جولوگ پالیسی لیتے ہیں ان کا اپنا کاروباراگر جائز ہے توپالیسی لینے کی وجہ سے ان کا کاروبار تو ناجائز نہیں ہوگا مگر پالیسی لینا ناجائز ہوگا۔فقط واللہ اعلم
                                                  
عنوان: نیٹ ورکنگ کمپنی بزنس کی ایک صورت کا حکم
سوال: میرا دوست انٹرنیٹ پر ایک کمپنی سے بزنس کرتا ہے، اس بزنس کو اسٹارٹ کرنے کے لیے ممبر شپ فیس دو سو یورو ہے، اس کے بعد کمپنی کی مصنوعات دوسروں کو سیل کرتے ہیں، اسی طرح دوسروں کو اس کمپنی کے بارے میں بتا کر ممبرشپ دلواسکتے ہیں، یوں ایک نیٹ ورک قائم ہوجاتا ہے، اس نیٹ ورک میں جو نئے ممبر آکر بزنس کرتے ہیں اس کا کچھ فیصد نفع مین ممبر کو بھی ملتا ہے، سوال یہ ہے کہ مین ممبر ایک دو بندوں کو ممبر شپ دلواتا ہے، آگے مزید ممبربننے والوں کو وہ نہیں جانتا، لیکن اس کو ان تمام ممبروں کے بزنس پر ھفتہ یا مہینے میں پروفٹ ملتا ہے، کیا ایسا پروفٹ لینا شرعا جائز ہے جس میں ڈائرکٹ محنت نہ کی ہو؟
جواب: مذکورہ کمپنی کے کاروبار میں شرکت شرعا جائز نہیں، واللہ اعلم
                                                  
عنوان: حوالہ کے کام کا شرعی حکم
سوال: حوالہ کا کام شرعا کیسا ہے؟ جس میں باہر کی کرنسی وہاں دے کر یہاں  سے پیسے وصول کر لیئے جاتے ہیں۔
جواب: حوالہ یا ھنڈی کے ذریعہ بھیجی جانے والی رقم اگر کرنسی کے مارکیٹ ریٹ کے مطابق ہی دی جاتی ہے اور رقم کو بھیجنے کی کی اجرت اصل رقم میں سے منہا نہیں کی جاتی، بلکہ الگ سے طے کرکے لی جاتی ہے تو جائز ہے۔واللہ اعلم
                                                  
عنوان: بینظیر انکم اسپورٹ کا حکم
سوال: کیا بینظیر انکم سپورٹ اسکیم سے پیسے لینا شریعت مقدسہ کے رو سے جائز ھے؟
جواب: ہماری معلومات کے مطابق بینظیر انکم اسپورٹ کا فنڈ بین الاقوامی فلاحی اداروں سے مستحقین کی امداد کے لیے حاصل کیا جاتا ہے، اور اس پر کسی قسم کا انٹرسٹ و سود نہیں لیا جاتا، لہذا  جو لوگ  واقعتا مستحق ہوں ان  کے لیے اس فنڈ  کی رقم لینا جائز ہے، واللہ اعلم۔
                                                  
