عنوان: فری لانسنگ کا حکم
سوال: آج کل دوسرے ممالک سے کام حاصل کرنے کے لیے کچھ ویب سائٹس وغیرہ انٹرنیٹ پر موجود ہیں، جس کے ذریعے سے کام حاصل کیا جاتا ہے، مثال کے طور پر ایک بندہ  گرافک ڈیزائنر ہے وہ ان ویب سائٹس پر جا کر اپنے آپ کو رجسٹر کروا کر، اپنی پروفائل بنائے گا، پھر جب کسی کو گرافک ڈیزائنر کی تلاش ہوگی تو وہ اپنی ضرورت کے مطابق ایک پوسٹ شیئر کرے گا، جس پر گرافک ڈیزائنر بولی لگائیں گے، جس کی بولی پارٹی کو سمجھ آتی ہے کام اس کو مل جاتا ہے، کام ملنے کے بعد وہ ویب سائٹ گرافک ڈیزائنر سے کچھ فی صد حاصل کرتا ہے۔سوال (1): کیا اس طرح کا کام حاصل کرنا جائز ہے؟سوال (2): ویب سائٹ کام کرنے والے سے جو فی صد حاصل کر رہی ہے وہ جائز ہے؟سوال  (3): اس طرح کی ویب سائٹس غیر مسلم ممالک کی بھی ہیں، کیا ان ویب سائٹ کے ذریعے اپنے لیے کام حاصل کرنا درست ہے؟سوال (4) : ایک بہت ہی مشہور ویب سائٹ ہے جس کے ذریعے پاکستان سے بہت سے لڑکے اور لڑکیاں کام حاصل کر رہے ہیں، وہ اسرائیل کی ویب سائٹ ہے، کیا اس طرح کی ویب سائٹ سے کام حاصل کیا جا سکتا ہے ؟1. www.fiverr.com (Israil)2. www.freelancer.com (America)
جواب: ۱۔ واضح رہے کہ فری لانسنگ  کے ذریعہ گرافک ڈیزائننگ کرکے مذکورہ طریقے پر پیسے کمانا شرعاً جائز ہے، بشرطیکہ اس میں جان دار کی تصاویر، موسیقی اور دیگر ناجائز امور شامل نہ ہوں۔ ۲۔ اگر مذکورہ ویب سائٹس اپنا پلیٹ فارم مہیا کرکے فری لانسرز کو روزگار کے مواقع فراہم کررہی ہیں اور فری لانسر کو کام ملنے پر اس سے فیصد کے اعتبار سے بروکری وصول کرتی ہے تو اس کی اجازت ہے۔۳۔ غیر مسلم ممالک کی ویب سائٹس پر جائز طریقے پر فری لانسنگ کے ذریعے پیسے کمانے میں کوئی حرج نہیں ہے۔۴۔  مذکورہ اسرائیلی کمپنی کے ذریعہ کام کرنا بلا ضرورتِ شدیدہ ناجائز ہے۔جواہر الفقہ میں حضرت مفتی شفیع صاحب رحمہ اللہ نے اس سے متعلق مختلف دلائل ذکر کرنے کے بعد خلاصۂ حکم یہ لکھا ہے کہ:’’روایات حدیث و فقہ کے دیکھنے اور حالات موجودہ پر نظر ڈالنے سے ثابت ہوا کہ اس وقت باوجود اباحت فی نفسہا کے مسلمانوں کے لیے اپنی دکانیں چھوڑ کر غیر مسلموں سے سامان خریدنا ہرگز جائز نہیں، باقی ضرورت شدیدہ مستثنیٰ ہے۔ واللہ سبحانہ وتعالیٰ اعلم۔‘‘(غیر مسلموں کے ساتھ معاملات، ج: ۵، ص: ۳۶۲، ط: مکتبہ دار العلوم کراچی طبع جدید)فتاویٰ شامی میں ہے:"(ولم نبع) في الزيلعي يحرم أن نبيع (منهم ما فيه تقويتهم على الحرب) كحديد وعبيد وخيل (ولا نحمله إليهم ولو بعد صلح) ؛ لأنه - عليه الصلاة والسلام - نهى عن ذلك وأمر بالميرة وهي الطعام والقماش فجاز استحسانًا."(کتاب الجہاد، ج: 4، ص: 134، ط: دار الفكر بيروت)بدائع الصنائع میں ہے:"لا بأس بحمل الثياب والمتاع والطعام، ونحو ذلك إليهم؛ لانعدام معنى الإمداد، والإعانة، وعلى ذلك جرت العادة من تجار الأعصار، أنهم يدخلون دار الحرب للتجارة من غير ظهور الرد والإنكار عليهم، إلا أن الترك أفضل؛ لأنهم يستخفون بالمسلمين، ويدعونهم إلى ما هم عليه، فكان الكف والإمساك عن الدخول من باب صيانة النفس عن الهوان، والدين عن الزوال، فكان أولى."(کتاب السیر، فصل في بيان ما يكره حمله إلى دار الحرب وما لا يكره، ج: 7، ص: 102، دار الکتب العلمیة)المحيط البرهاني  میں ہے:"وفي «العيون» : لو استأجر رجلًا ينحت له أصنامًا أو يزخرف له بيتًا بتماثيل و الأصباغ من رب البيت فلا أجر؛ لأن فعله معصية، وكذلك لو استأجر نائحةً أو مغنيةً فلا أجر لها؛ لأن فعلها معصية."(کتاب الإجارات، فصل خامس عشر، ج: 7، ص: 481، ط: دار الکتب العلمیة)فقط واللہ أعلم
                                                  
عنوان: سود لینے دینے کا حکم
سوال: سود لینا اور دینا کیسا ہے؟
جواب: سود لینا اور سود دینا دونوں قرآن و حدیث کی قطعی نصوص سے حرام ہیں، اور سود لینے دینے  والے  کے بارے سخت وعیدیں وارد ہوئی ہیں۔ارشاد باری  تعالی ہے:"{يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ ، فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}."[البقرة: 278، 279]ترجمہ:"اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔"(از بیان القرآن)ارشاد باری تعالیٰ ہے:"{يَمْحَقُ اللَّهُ الرِّبَا وَيُرْبِي الصَّدَقَاتِ}."[البقرة: 276] ترجمہ:"اللہ سود کو مٹاتے ہیں،  اور صدقات کو بڑھاتے ہیں"۔(از بیان القرآن)حدیثِ مبارک میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»".(صحیح مسلم ،باب لعن آکل الربا۔۔۔۔،ج:3،ص:1219،داراحیاء التراث )ترجمہ:"حضرت جابر رضی اللہ تعالیٰ عنہ سے روایت ہے کہ  رسولِ کریم ﷺ نے  سود  کھانے (لینے) والے پر،  سود کھلانے (دینے)  والے پر،  سودی لین دین  لکھنے والے پر اور اس کے گواہوں پر سب ہی پر لعنت فرمائی ہے نیز آپ ﷺ نے فرمایا کہ یہ سب (اصل گناہ میں) برابر ہیں۔"فقط واللہ اعلم
                                                  
عنوان: میزان بینک سے اقساط پر گاڑی لینا
سوال: میزان بینک سے اقساط پر گاڑی لینا کیساہے؟
جواب: "میزان بینک"گاہک کے ساتھ  قسطو ں پر  گاڑی  کی خریداری   میں ’’اجارہ‘‘  کے نام سے معاملہ کرتاہے،اور  یہ معاملہ درج ذیل شرعی خرابیوں کی وجہ سے ناجائز ہے۔۱۔ابتداءً یہ معاملہ اجارہ (کرایہ داری ) کے نام سے کیا جاتاہے ،لیکن انتہاءً بیع(فروخت کرنے) کا معاملہ ہوتا ہے،یوں اس  عقد میں شرعی سقم ہے کہ ایک عقد کے ضمن میں دو الگ عقد  کیے جاتے ہیں  ۔۲۔بینک خریدار کے ساتھ اجارہ کے نام سے معاملہ کرنے کے بعد ہر ماہ قسط وار وصولیاں کر تا ہے ، کسی بھی ماہ میں  وصولی نہ ہونے کی صورت میں گاہگ پر مالی جرمانہ  بھرنے کی شرط ہوتی ہے،جو کہ شرعاً ناجائزہے۔۳۔اجارہ کے نام پر کیے جانے والے اس معاملے میں معقود علیہ(کرایہ پر دی گئی چیز)کی خرابی کی صورت میں ،اِس چیز  کی اصلاح   اور قابلِ منفعت  بنانےکے لیےکیے جانے  والے اخراجات  شرعاًموجِر (کرایہ پر دینے والے) کے ذمہ ہوتے ہیں،جب کہ میزان بینک کے کار اجارہ میں اِن اخراجات کا ذمہ کرایہ پر لینے والے کے ذمہ ہونے کی شرط ہوتی ہے،جو کہ  شرط ِفاسد ہے اور اس شرط سے معاملہ فاسد ہوجاتاہے۔لہٰذا میزان بینک سے قسطو ں پر  گاڑی خریدنا شرعا جائز نہیں ہے۔"المحيط البرهاني" میں ہے:"حانوت احترق، فاستأجره رجل كل شهر بخمسة دراهم، على أن يعمره على أن يحسب صفقة فعمره فهذه الإجارة فاسدة، وإنما فسدت هذه الإجارة؛ لأن هذا في معنى استئجار والمستأجر بالقيام على  العمارة فكان إدخال ‌صفقة ‌في ‌صفقة أخرى؛ ولأن شرط العمارة على المستأجر شرط يخالف  قضية الشرع؛ لأن إصلاح الملك على المالك فيوجب فساد العقد". (:كتاب الأجارات،الفصل الخامس: في الخيار في الإجارة والشرط فيها،ج:7،ص:418،ط:دار الكتب العلمية)فتاویٰ شامی میں ہے:"(أو أرضا بشرط أن يثنيها) أي يحرثها (أو يكري أنهارها) العظام( أو يسرقنها) لبقاء أثر هذه الأفعال لرب الأرض، فلو لم تبق لم تفسد.وفي الرد:(قوله بشرط أن يثنيها) في القاموس ثناه تثنية جعله اثنين اهـ وهو على حذف مضاف أي يثني حرثها. وفي ‌المنح إن كان المراد أن يردها مكروبة فلا شك في فساده، وإلا فإن كانت الأرض لا تخرج الريع إلا بالكراب مرتين لا يفسد وإن مما تخرج بدونه، فإن كان أثره يبقى بعد انتهاء العقد يفسد؛ لأن فيه منفعة لرب الأرض وإلا فلا".(كتاب الإجارة،باب إجارة الفاسدة،ج:6،ص:59،ط:سعيد)فتاویٰ عالمگیری میں ہے:"والإجارة تفسدها الشروط التي لا يقتضيها العقد كما إذا شرط على الأجير الخاص ضمان ما تلف بفعله أو بغير فعله أو على الأجير المشترك ضمان ما تلف بغير فعله على قول أبي حنيفة - رحمه الله تعالى - أما إذا اشترط شرطا يقتضيه العقد كما إذا شرط على الأجير المشترك ضمان ما تلف بفعله لا يفسد العقد. كذا في الجوهرة ‌النيرة".(كتاب الإجارة،الفصل الثاني فيما يفسد العقد فيه لمكان الشرط،ج:4،ص:442،ط:ماجدية)فقط واللہ اعلم
                                                  
عنوان: سیاسی جماعت بنانا اور ووٹ دینا شرعاً کیسا ہے؟
سوال: سیاسی جماعت بنانا، رکنیت حاصل کرنااور  ووٹ دینا اسلام میں کیسا ہے ؟ پوری دنیا اور خصوصاً پاکستان میں سیاسی جماعت بنانا یا ان میں رکنیت حاصل کرنا شرعی طور پر کیسا ہے ؟
جواب: واضح رہے کہ دینِ اسلام کے مختلف شعبے ہیں ، جس طرح تصنیف ،تالیف ،تصوف ، جہاد وغیرہ شعبے ہیں اسی طرح سیاست بھی دینِ اسلام کا ایک اہم جز ہے ،ہر شعبے کےلیے افرادکاانتخاب انتہائی ضروری ہے، کسی بھی شعبے کو معطل کرنا شرعاًدرست نہیں ہے، لہذا مسلمانوں کو دیگرشعبوں کی طرح سیاستِ اسلامی کے قیام ،  نیک اور اسلامی جذبے کےساتھ احکام شرعیہ کے نفاذ کےلیے،معاشرے میں شروفساد کو ختم کرنے کےلیے ،معاشرے کی اصلاح کی کوشش کرنےکےلیے ، اسلامی معاشرے کو درپیش ہرقسم کے باطل چیلنجزکو ناکام بنانے اور اس کامقابلہ کرنے کےلیے  ایک جماعت تشکیل دینامسلمانوں کی اجتماعی وانفرادی ذمہ داری ہے،تاکہ وہ جماعت   مسلمانوں کےحقوق ، عقائد اور دینی روایات کا بھرپوری دفاع کرے،مظلوم کا دفاع اور ظالم کو سزادے ،اور اہلِ اسلام کودرپیش تمام چیلنجز کا مقابلہ کرے،  حضرت شاہ ولی اللہ محدث دہلوی رحمۃ اللہ تعالی علیہ  حجۃ اللہ البالغہ میں فرماتے ہیں :"يجب أن يكون في جماعة المسلمين خلفيةّ لمصالح لاتتم إلابوجوده وهي كثيرة جداّ،يجمعهاصنفان:أحدها:مايرجع الي السياسة المدنية:من ذب الجنودالتي تغزوهم وتقهرهم،وكف الظالم عن المظلوم وفصل القضايا،وغيرذالك ،وقد سرحنا هذه الحاجات من قبل،وثانيها:مايرجع الي الملة:وذالك أن تنويه دين الإسلام علي سائر الأديان الايتصور إلابأن يكون في المسلمين خليفة۔۔۔۔الخ"(من ابواب السياسة المدنية،ج:2،ص:229،ط:دارالجيل)ترجمۃ:"یہ بات جان لیں کہ مسلمانوں کی جماعت کےلیے خلیفہ کاہوناضروری ہے، چند ایسی مصلحتوں کی وجہ سے کہ جوخلیفہ کے وجودکےبغیرتکمیل پذیرنہیں ہوتی اور وہ بہت ہی زیادہ ہیں جن کو دوقسم جمع کرتی ہیں،ان میں سے ایک وہ مصلحتیں ہیں ،جونظامِ حکومت کی طرف لوٹتی ہیں،یعنی لشکروں کو ہٹانا جومسلمانوں پر حملہ آورہوں ،اور ان کو زیرکرنا اور مظلوم سے ظالم کو روکنا،مقدمات کے فیصلے کرنا وغیرہ،اور اس سے قبل ہم نے ان مصلحتوں کی وضاحت کی ہے،اور ان میں سے دوسری وہ مصلحتیں ہیں جوملت اور دین کی طرف لوٹتی ہیں،اور وہ یہ ہے کہ دیگر ادیان پر اسلام کی شان بلندی تصورنہیں ہوسکتامگر یہ کہ مسلمانوں میں کوئی خلیفہ ہو۔"لہذااس ذمہ داری  اورنیک جذبے کی خاطر لوگوں کو باہم متحد کرنےکےلیے جماعت تشکیل دینا یا اس خدمت کےلیے رکنیت حاصل کرناشرعاًدرست ہے، دیندارنمائندوں کا انتخاب کرنا ،نیک  اوراسلامی جذبے کے ساتھ اسلامی صفات کے حامل صالح لوگوں کو ووٹ دینامسلمانوں کےلیے نہ صرف جائزبل کہ   ان کی شرعی ذمہ داری وامانتداری ہے۔لہذا صورتِ مسئولہ میں مذکورہ نیک مقاصد کے حصول کےلیے سیاسی جماعت تشکیل دینا یا اس میں رکنیت حاصل کرنا اور نیک اورصالح لوگوں کو منتخب کرنے کےلیے ان کو ووٹ دینا شرعاًدرست ہے۔فتاوی محمودیہ میں ایک سوال کے جواب میں لکھاہے:"یہ خیال آج کا نہیں بہت پرانا ہے، پہلے بھی کہاکرتے تھےکہ علماء کا سیاست سے کیاتعلق ہے؟ بات یہ ہے کہ جس عالم کے اندرصلاحیت ہو، وہ صحیح طورپر سیاست کو اور پارٹیوں کو سمجھتاہو،کہ سیاست میں شریک ہوکردوسروں کو اپنا ہم خیال بنالےگا،غلط بات پر نکیرکرےگا، اس کا سیاست میں شریک ہونادرست اور مفیدہے۔(کتاب السیاسۃ والہجرۃ،ج:4،ص:568،ط:ادارۃ الفاروق)کفایت المفتی میں ایک سوال کے جواب میں لکھاہے:"مسلمانوں کوشرعی ، معاشرتی اور اصلاحی ضرورتوں کو رفع کرنے کےلیے انجمن بنانااور اس میں مل کر خلوص کے ساتھ کام کرنا بہت اچھی بات ہے"۔(کتاب السیاسیات،ج:9،ص:352،ط:دارالاشاعت)فتاوی فریدیہ میں ایک سوال کے جواب لکھا  ہے:"الیکشن(ووٹ)اظہاررائے کانام ہے اور اپنے نمائندے کاانتخاب ہے،اسلام اس کی اجازت دیتاہے،اور اس وقت ملک بھرکے چیدہ چیدہ علماءاس میں حصہ لےرہےہیں، جو مولوی صاحب اس کی مخالفت کرتاہے وہ غلط کہتاہے۔"(کتاب السیاسہ،ج:1،ص:563،ط:دارالعلوم صدیقیہ زروبی ضلع صوابی)فقط واللہ اعلم
                                                  
عنوان: مروّجہ اسلامی بینکوں کا بنا ہوا ڈیبٹ کارڈ کا حکم
سوال: بعض علماء کے یہاں ڈیبٹ کارڈ پر ملنے والا ڈسکاونٹ حلال ہے،  خواہ وہ بینک کی طرف سے کیو ں نا ہو،جبکہ اسلامی بینک کا کارڈ ہوتو وہ اسکی وضاحت اس طرح کرتے ہیں کہ اصلا تو کرنٹ اکاونٹ پر پہلے نفع تھا ہی نہیں،  لیکن حکومت کی طرف سے قانون بنایا گیا کہ جو ڈسکاونٹ آپ سیونگ اکاؤنٹ پر دیتے ہیں وہی ڈسکاؤنٹ کرنٹ پر دینا ضروری ہے،  یعنی کرنٹ اور سیونگ اکاؤنٹ میں کارڈ کے اعتبار سے کوئی فرق نہیں ہے،  پھر کہتے ہیں کہ سیونگ اکاونٹ کا نفع حلال ہے کیونکہ اس اکاؤنٹ کی حیثیت مضاربت کی ہے،اور مضارب رب المال کو ہدیہ دے سکتا ہے، بشرطیکہ بہت زیادہ نا ہو،  پھر کہتے ہیں کہ یہی ڈسکاونٹ کرنٹ پر بھی ملتا ہے تو پتہ چلا کہ ڈسکاونٹ قرض کی وجہ سے نہیں تعلق کی وجہ سے ہے، اور تعلق کی وجہ سے نفع حلال ہوتا ہے۔
جواب: مروّجہ  اسلامی بینکوں کے معاملات بھی مکمل طور پر شرعی اصولوں کے مطابق نہیں ہیں، اس لیے  بوقتِ ضرورت مروجہ اسلامی بینکوں کے ساتھ  بھی صرف اتنے ہی معاملات رکھنے کی گنجائش ہے جتنی عام روایتی سودی بینکوں کے ساتھ ہے، مثلاً جس طرح سودی بینکوں میں کرنٹ اکاؤنٹ کھلوانے یا ان کے ڈیبٹ کارڈ استعمال کرنے کی گنجائش ہے، اسی طرح مروجہ اسلامی بینکوں میں بھی کرنٹ اکاؤنٹ کھلوانے اور ان کا ڈیبٹ کارڈ استعمال کرنے کی گنجائش ہے، البتہ جس طرح سودی بینک میں سیونگ اکاؤنٹ کھلوانا یا ڈیبٹ کارڈ کے ذریعہ خریداری پر سودی بینک کی طرف سے ملنے والے ڈسکاؤنٹ سے نفع اٹھانا جائز نہیں ہے اسی طرح مروجہ اسلامی بینکوں میں بھی سیونگ اکاؤنٹ کھلوانا یا ان مروجہ اسلامی بینکوں کے ڈیبٹ کارڈ کے ذریعہ ادائیگی کرنے پر ان بینکوں کی طرف سے ملنے والے ڈسکاؤنٹ سے نفع اٹھانا بھی جائز نہیں ہے۔بعد از تمہیدِ مذکورہ ڈیبٹ کارڈ (Debit Card)بنوانا اور اس کا استعمال کرنا(خواہِ وہ عام رویتی بینکوں کا بنا ہے یا مروّجہ  اسلامی بینکوں کا بنا ہے)  فی نفسہٖ جائز ہے،  کیوں کہ اس کے حاصل کرنے کے لیے سودی معاہدہ نہیں کرنا پڑتا، بلکہ اس کارڈ کے ذریعہ آدمی اتنے  ہی پیسوں کی خریداری کرسکتا ہے،  جتنی رقم اس کے اکاؤنٹ میں موجود ہے، یعنی اس میں قرض والا معاملہ شروع سے ہوتا ہی نہیں ہے، اس لیے سود لینے دینے کی نوبت ہی نہیں آتی، لہٰذا اس کا استعمال تو جائز ہے، لیکن اس (ڈیبٹ کارڈ)کے ذریعہ ادائیگی کی صورت میں اگر کچھ پیسوں کی رعایت (Discount) ملے تو معلوم کرنا چاہیے کہ وہ رعایت (Discount) بینک کی طرف سے ملتی ہے یا جہاں سے خریداری کی ہے ان کی طرف سے؟ اگر یہ رعایت بینک کی طرف سے ملتی ہو یعنی بل میں جتنے پیسوں کی رعایت کارڈ ہولڈر کے ساتھ کی گئی ہو وہ اس کی طرف سے بینک ادا کرتاہو تو اس صورت میں وہ رعایت (Discount) حاصل کرنا درجِ ذیل وجوہ کی وجہ سے شرعاً ناجائز ہوگا:1:پہلی  وجہ عدمِ جواز کی یہ ہے کہ مذکورہ  رعایت بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہی ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے، چاہے مشروط ہو یا نہ ہو۔2: دوسری وجہ عدمِ جواز کی یہ بھی ہے کہ بینک (خواہِ بینک مروّجہ اسلامی ہی کیوں نہ ہو) کی اکثر کمائی سود کے پیسوں کی ہوتی ہے، اس لیے بینک سے کسی قسم کا مالی فائدہ اُٹھانا سودی پیسوں سے فائدہ اُٹھانے کے مترادف ہونے کی وجہ سے بھی ناجائز ہے۔لیکن اگر یہ رعایت کسی شاپ یا ریسٹورنٹ وغیرہ کی طرف سے کارڈ ہولڈر کو ملتی ہو تو یہ ان کی طرف سے تبرع واحسان ہونے کی وجہ سے جائز ہوگا، اور اگر یہ بات پتہ نہ چل سکتی ہو کہ یہ رعایت کارڈ ہولڈر کو بینک یا متعلقہ ادارے کی طرف سے ملتی ہے تو چونکہ زیادہ امکان اسی بات کا ہے کہ یہ رعایت مکمل طور پر یا جزوی طور پر بینک کی طرف سے ہی ملتی ہے، اس لیے اس رعایت کو حاصل کرنا اور اس سے فائدہ اٹھانا ناجائز ہی ہوگا۔حدیث شریف میں ہے:"عن جا بر  قال: لعن رسول اللّٰہ  آکلَ الربوا ومؤکلہٗ وکاتبہٗ وشاہدیہ وقال: هم سواء".(صحیح مسلم، کتاب المساقات، باب آکل الربوا ومؤکلہ،ج:3،ص:1219، دار احیاء التراث العربی)ترجمہ:" حضرت جابررضی اللہ عنہ سے روایت ہے کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ کو لکھنے والے اور اس پر گواہ بننے والے پر لعنت فرمائی اور فرمایا کہ: یہ سب (گناہ میں) برابر ہیں۔"فتاویٰ شامی (الدر المختار و رد المحتار) میں ہے:"وفي الأشباه كل قرض جر نفعا حرام فكره للمرتهن سكنى المرهونة بإذن الراهن.(قوله: كل قرض جر نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه".(کتاب البیوع، باب المرابحۃ والتولیۃ، مطلب كل قرض جر نفعا حرام، ج:5، ص:162، ط: سعید)بدائع الصنائع   میں ہے:"وأما الذی یرجع إلی نفس القرض فهو أن لایکون فیه جر منفعة، فإن کان لم یجز ، نحو ما إذا أقرضه دراهم غلّة علی أن یرد علیه صِحاحا أو أقرضه وشرط شرطاً له فیه منفعة لما روی عن رسول اللّٰہ  أنه نهي عن قرض جرّ نفعاً".(کتاب القرض، فصل فی شرائط رکن القرض:ج:7،ص:395،دار الکتب العلمیۃ)فقط واللہ اعلم
                                                  
عنوان: کریڈٹ کارڈ بنانے کا حکم
سوال: کریڈٹ کارڈ بنوانا جائز ہے یا ناجائز ؟
جواب: واضح رہےکہ کریڈٹ کارڈ  بنوانا اور اس کا استعمال کرنا ناجائز و حرام ہے کیوں کہ کسی چیز کے جائز اور ناجائز  ہونے کا مدار اس معاہدہ پر ہوتاہے جو فریقین کے درمیان طے پاتا ہے اور مذکورہ  کارڈ جاری کرنے والا  کارڈ جاری کرتے وقت کارڈ ہولڈر سےیہ شرط ِ فاسد لگاتا ہے  کہ اگر مقررہ مدت میں  ادائیگی نہیں کی توپھرمتعین شرح کے ساتھ جرمانہ کے نام پر   سود  ادا کرنا ہوگا اور سود کا لینا اور دینا دونوں حرام ہیں اور اسی طرح سودی معاہدہ کرنا بھی حرام   ہے ،اور اگر بالفرض  کارڈ ہولڈر  اس میں وقت پر ادائیگی کر بھی دے اور سود ادا نہ کرے تب بھی صرف اس معاہدے کی وجہ سے اس کارڈ کا بنوانا اور استعمال کرنا ناجائز و حرام ہوگا ؛اس لیے کہ بوقت ِ معاہدہ ایک غیر شرعی شرط پائی جارہی ہے  اور اگر وہ وقت پر ادائیگی نہ کرنے کی وجہ سے سود ادا کردے تو پھر اس صورت میں اس کی حرمت میں کوئی شبہ نہیں ہوگا،لہذا یہ کارڈ بنانا اور استعمال کرنا ہر حال میں ناجائز اور حرام ہے، چاہے وقت پر ادائیگی کرکے سود ادا نہ کرے یا وقت پر ادائیگی نہ کرنے کی صورت میں سود ادا کرے۔فتاوی شامی میں ہے:"[مطلب كل قرض جر نفعا حرام].(قوله: كل قرض جر نفعا حرام) أي ذا كان مشروطا كما علم مما نقله عن البحر، وعن الخلاصة وفي الذخيرةوإن لم يكن النفع مشروطا في القرض، فعلى قول الكرخيّ لا بأس به ويأتي تمامه."(کتاب البیوع،فصل فی القرض ،ج:5،ص:166،سعید)الاشباہ والنظائر میں ہے:"‌‌القاعدة الرابعة عشرة: ما حرم أخذه حرم إعطاؤه ..ويقرب من هذا قاعدة: ما حرم فعله حرم طلبه."(القاعدۃ الرابعۃ  عشرۃ،ص:132،دارالکتب العلمیۃ)فقط واللہ اعلم
                                                  
عنوان: ٹیوب ویل کا پانی آب پاشی کے لیے فروخت کرنے کا حکم
سوال: کسی شخص کا ٹیوب ویل کا پانی آب پاشی کے لیے فروخت کرنے کا شرعاً کیا حکم ہے؟ ایک شخص یہ دلیل دیتا ہے کہ حضور صلی اللہ علیہ وسلم کے دورمیں  یہ کام نہیں ہواتھا، تو یہ حرام ہے۔
جواب: واضح رہے کہ  پانی کو فروخت کرنے کی ممانعت پر  نبی کریم صلی اللہ علیہ وسلم سے متفرق احادیث مروی ہیں ،چنانچہ صحیح مسلم میں حضرت جابر بن عبداللہ رضی اللہ عنہ سے مروی ہے کہ "رسول اللہ صلی اللہ علیہ وسلم نے فاضل(ضرورت سے زائد)پانی فروخت کرنے سے منع فرمایا ہے"۔"عن جابر بن عبد الله، قال: «نهى رسول الله صلى الله عليه وسلم عن بيع فضل الماء»."(كتاب المساقاة،باب تحريم بيع فضل الماء الذي يكون بالفلاة ويحتاج إليه لرعي الكلأ، وتحريم منع بذله، رقم الحديث:1565، ج:3، ص:1197، ط:دار احياء التراث العربي) علمائے کرام مذکورہ حدیث کی تشریح کرتے ہوئے فرماتے ہیں کہ یہ حدیث کسی ایسے کنویں کے بارے میں ہے کہ جوکسی میدان یا جنگل وغیرہ میں کسی کا ذاتی اور مملوکہ ہو،اس کا پانی مالک کی ضرورت سے زائد ہو،اس کے آس پاس کوئی دوسرا کنواں موجود نہ ہو،جس سے ضرورت مند کی ضرورت پوری ہوجائے،نیز پانی کھیتوں کو نہیں بلکہ پیاسے جانوروں کوسیراب کرنے کی ضرورت درپیش ہوتو کنویں کے مالک کے لیے پانی بعوض فروخت کرنا بعض علماء نے مکروہ تحریمی اور بعض نے مکروہ تنزیہی قرار دیا ہے۔جب کہ ٹیوب ویل کا معاملہ کنویں سے مختلف ہے ، کیوں کہ اس کا استعمال اصلاً و ذاتاً کھیتوں کو سیراب کرنے کے لیے ہوتا ہے،نیز ٹیوب ویل کی مشینری چلانے میں بجلی یا پیٹرول وغیرہ کے اخراجات بھی لگتے ہیں، لہذا اگر کسی شخص کے پاس ذاتی جگہ پر ذاتی  ٹیوب ویل ہے،تو ٹیوب ویل کا مالک ہونے کے ساتھ ساتھ اس سے نکلنے والے پانی کا بھی وہ مالک ہے،اور اس کومذکورہ پانی دیگر لوگوں کو  فروخت کرنے اور اس کے عوض رقم وصول کرنے کا حق حاصل ہے،لیکن شرط یہ ہےکہ ٹیوب سے نکالا ہوا پانی پہلے حوض وغیرہ میں جمع کر لیا جائے اس کے بعد اس کو آگے فروخت کر سکتے ہیں۔باقی  نبی کریم صلی اللہ علیہ وسلم کے دور مبارک میں ٹیوب ویل وغیرہ سے پانی نکالنے کی صورت موجود نہ ہونے کی بنیاد پراسے حرام قراردینا درست نہیں ہے،کیوں کہ فقہائے کرام کے نزدیک کسی بھی چیز کی حرمت و ممانعت پر جب تک کوئی دلیل شرعی نہ ملے ،وہ مباح کہلائے گی،اسے ناجائز قرار نہیں دیاجائے گا۔المنہاج شرح صحیح مسلم بن الحجاج للنووی میں ہے:"قوله (نهى رسول الله صلى الله عليه وسلم عن بيع فضل الماء) وفي رواية عن بيع ضراب الجمل وعن بيع الماء والأرض لتحرث وفي رواية لا يمنع فضل الماء ليمنع به الكلأ وفي رواية لا يباع فضل الماء ليباع به الكلأ أما النهي عن بيع فضل الماء ليمنع بها الكلأ فمعناه أن تكون لإنسان بئر مملوكة له بالفلاة وفيها ماء فاضل عن حاجته ويكون هناك كلأ) ليس عنده ماء إلا هذه فلا يمكن أصحاب المواشي رعيه إلا إذا حصل لهم السقي من هذه البئر فيحرم عليه منع فضل هذا الماء للماشية ويجب بذله لها بلا عوض لأنه إذا منع بذله امتنع الناس من رعي ذلك الكلأ خوفا على مواشيهم من العطش ويكون بمنعه الماء مانعا من رعي الكلأ وأما الرواية الأولى نهى عن بيع فضل الماء فهي محمولة على هذه الثانية التي فيها ليمنع به الكلأ ويحتمل أنه في غيره ويكون نهي تنزيه قال أصحابنا يجب بذل فضل الماء بالفلاة كما ذكرناه بشروط أحدها أن لا يكون ماء آخر يستغنى به والثاني أن يكون البذل لحاجة الماشية لا لسقي الزرع والثالث أن لا يكون مالكه محتاجا إليه واعلم أن المذهب الصحيح أن من تبع في ملكه ماء صار مملوكا له وقال بعض أصحابنا لا يملكه أما إذا أخذ الماء في إناء من الماء المباح فإنه يملكه هذا هو الصواب وقد نقل بعضهم الإجماع عليه وقال بعض أصحابنا لا يملكه بل يكون أخص به وهذا غلط ظاهر."(كتاب البيوع، باب تحريم بيع فضل الماء الذى يكون بالفلاة ويحتاج إليه، ج:10 ، ص:228،  ط:دار احياء التراث العربي)فتاوی ہندیہ میں ہے:"لا يجوز بيع الماء في بئره ونهره هكذا في الحاوي وحيلته أن يؤاجر الدلو والرشاء هكذا في محيط السرخسي فإذا أخذه وجعله في جرة أو ما أشبهها من الأوعية فقد أحرزه فصار أحق به فيجوز بيعه والتصرف فيه كالصيد الذي يأخذه كذا في الذخيرة وكذلك ماء المطر يملك بالحيازة كذا في محيط السرخسي.وأما بيع ماء جمعه الإنسان في حوضه ذكر شيخ الإسلام المعروف بخواهر زاده في شرح كتاب الشرب أن الحوض إذا كان مجصصا أو كان الحوض من نحاس أو صفر جاز البيع على كل حال وكأنه جعل صاحب الحوض محرز الماء بجعله في حوضه."(كتاب البيوع، الباب التاسع، الفصل في بيع الماء والجمد، ج:3، ص:121، ط:دارالفكر)فتاوی شامی میں ہے:"وقال الرملي: إن صاحب البئر لا يملك الماء كما قدمه في البحر في كتاب الطهارة في شرح قوله: وانتفاخ حيوان عن الولوالجية فراجعه، وهذا ما دام في البئر، أما إذا أخرجه منها بالاحتيال كما في السواني فلا شك في ملكه له لحيازته له في الكيزان ثم ‌صبه ‌في ‌البرك بعد حيازته. تأمل، ثم حرر الفرق بين ما في البئر وما في الجباب والصهاريج الموضوعة في البيوت لجمع ماء الشتاء بأنها أعدت لإحراز الماء فيملك ما فيها."(كتاب البيوع، ج:5، ص:67، ط: سعيد)مبسوط سرخسی میں ہے:"أن ‌الأصل ‌في ‌الأشياء الإباحة، وأن الحرمة بالنهي عنها شرعا."(كتاب الاكراه، باب تعدى العامل، ج:24،ص:77، ط:دارالمعرفة)فقط والله اعلم
                                                  
عنوان: fiery نام کی آن لائن کمپنی میں سرمایہ کاری کرنے اور نفع حاصل کرنے کا حکم
سوال: ایک آن لائن کمپنی ہے جس کا نام "FIERY "ہے ،کمپنی کا کام یہ ہے  کہ اس کی جانب سے لوگوں کو کہا جاتا ہے کہ آپ ہمارے ساتھ  انویسٹمنٹ(سرمایہ کاری) کریں، اور ہم آپ کی سرمایہ کاری کے اوپر آپ کو 7.0فیصد دیں گے،اس میں کسی قسم کا نقصان نہیں ہے، صرف اسی حالت میں نقصان ہے  کہ کمپنی غبن کرکے بھاگ جائے اس کے علاوہ کسی قسم کا نقصان نہیں  ہے،نیزمذکورہ سرمایہ کاری کی رقم کمپنی کس مقصد کے لیے استعمال کرتی ہےاس کے بارے میں  کچھ معلوم نہیں  ہے،شرعاً یہ حلال ہے یا حرام ؟
جواب: صورتِ مسئولہ میں "FIERy"نام کی آن لائن کمپنی کے کاروبار کے بارے میں جب تک پوری معلومات حاصل نہ ہوں تواس میں سرمایہ کاری کرنے سے اجتناب کرنا ضروری ہے،نیز اگر بالفرض کمپنی شرعی بنیادوں پر جائز کاروبار کررہی ہو،تب بھی سرمایہ کار سے سرمایہ لے کر   فقط نفع کی شرح فیصد مقرر کرنااور سرمایہ دار کو نقصان سے بالکل بری رکھنا تو یہ صورت سودی معاملہ کے مشابہ ہے، لہذا اس قسم کی آن لائن کمپنی میں سرمایہ لگا کر نفع حاصل کرنا درست نہیں ہے۔مرقاة  المفاتيح  شرح  مشكاة المصابيح  میں  ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: "«الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)فقط والله اعلم
                                                  
عنوان: پرائز بانڈ اور اس پر ملنے والے انعام کا حکم
سوال: پرائز بانڈ لینا کیسا ہے؟ اور اس پر نکلنے والے انعام کا کیا حکم ہے؟
جواب: پرائز بانڈ لینا اور پرائز بانڈ  پر ملنے والا انعام دونوں ناجائز اور حرام ہیں، کیوں  کہ یہ سود اور جوئے، دونوں پر مشتمل ہوتا ہے، سود پر تو اس طور مشتمل ہوتا ہے کہ  پرائز بونڈ کے خرید کے وقت جتنی رقم ادا کی تھی انعام میں اس سے زیادہ رقم ملتی ہے، جو کہ بغیر کسی عوض کے ہوتی ہے اور جوئے پر اس طرح مشتمل ہے کہ اس اضافی رقم اور انعام کا ملنا یقینی نہیں ہے، بلکہ یہ ایک ایسی چیز ہے جو کہ  وجود اور عدمِ  وجود کے درمیان گھوم رہی ہوتی ہے، اور اسی کا نام جوا ہے۔مزید تفصیل کے لیے درج ذیل لنک پر موجود فتویٰ ملاحظہ کریں۔پرائز بانڈ خریدنا اور اس پر ملنے والے انعام کا حکمقرآن کریم میں ہے:"يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ." [المائدة:90]رد المحتار ميں هے:"و في الأشباه: کل قرض جر نفعاً حرام."(کتاب البیوع، فصل في القرض، ج:5، ص:144، ط:سعید ) فقط واللہ اعلم
                                                  
عنوان: موبائل اکاؤنٹ سے پیسہ کیش کرنے کی صورت میں دکان دار کا کچھ رقم لینا شرعاً کیسا ہے؟
سوال: موبائل اکاؤنٹ پر جو لوگ پیسے بھیجتے ہیں، اس پر کمپنی ٹیکس نہیں لیتی، لیکن جس موبائل شاپ سے آدمی پیسے نکالتــا ہے،  وہ دکان دار  ہزار روپے پر بیس روپے کاٹ لیتا ہے، تو یہ پیسے لیناجائز ہے یا نہیں؟وضاحت:  اس کی تفصیل یہ ہے کہ عام طورپر لوگ موبائل اکاؤنٹ کا استعمال آج کل بہت کررہے ہیں، تقریباً ہر شخص نے ایزی پیسہ اکاؤنٹ یا جاز کیش اکاؤنٹ بنایا ہوا ہے،  اس ایپ میں اپنے پیسے رکھتے ہیں، اس ایپ کے ذریعے  آن لائن پیسہ بھیجنے میں کافی سہولت ہوتی ہے؛  کیوں کہ اس ایپ کے علاوہ اگر پیسوں کو بھیجنےکا کام سر انجام دیا جائے، تو اس میں ٹیکس زیادہ لاگو ہوتاہے، لیکن اس ایپ کے ذریعے ایک دوسرے کو ایپ ہی کے ذریعے پیسوں کی منتقلی میں کوئی ٹیکس  لاگو نہیں ہوتا ہے، اس وجہ سےعوام الناس اس ایپ کا استعمال کثرت سے کرتی ہے، تاہم اس ایپ میں پیسے ڈالنے اور نکالنے کےلیے دکان دار کی ضرورت پڑتی ہے، یعنی جب کوئی اپنے کیش(نقد رقم) کو اس ایپ میں منتقل کرنا چاہے، یا اس ایپ میں موجود رقم کو نقدی صورت میں حاصل کرنا چاہے، تو اس کےلیے وہ دکان دار کے پاس جاتا ہے، پیسے ڈالنے کی صورت میں وہ مذکورہ رقم کسٹمر سے نقدی صورت میں لے کر اپنے اکاؤنٹ سے اتنی رقم کسٹمر کے اکاؤنٹ میں منتقل کرلیتاہے، اور پیسے نکالنے کی صورت میں دکان دار کسٹمر کے اکاؤنٹ سے مذکورہ رقم(جتنی کسٹمر کونکالنی ہوتی ہے) اپنے اکاؤنٹ میں منتقل کرکے کسٹمر کو نقدی صورت میں رقم دے دیتاہے۔دکان دار کے لیے ’’ایزی پیسہ یا جاز کیش‘‘ کا جو اکاؤنٹ کھولا جاتاہے،وہ ’’ریٹیلر اکاؤنٹ‘‘ کہلاتا ہے، پیسے بھیجنے کی بھی پھر مختلف صورتیں ہوتی ہے،  ایک صورت تو یہ ہےکہ کوئی کسٹمر اگر شناختی کارڈ کے ذریعے اپنے اکاؤنٹ میں مثلاً1000روپے ڈالنے کے لیے آئے تو کمپنی اس سے مثلاًساٹھ(60) روپے ٹیکس لیتی ہے ، جس میں سےمثلاً بیس(20) روپے دکان دار کا کمیشن ہوتا ہے ،جبکہ دوسری صورت یہ ہے کہ اگر کوئی ’’ایزی پیسہ یا جاز کیش‘‘ اکاؤنٹ  والے حضرات آتے ہیں ،اور اپنے اکاؤنٹ میں پیسے ڈلواتے ہیں ،تو انہیں پیسہ ڈلواتے وقت ان پر کوئی ٹیکس لاگو نہیں ہوتا،البتہ دکان دار کو کمپنی کی طرف سے مثلاً 1000 روپے کی صورت میں  آٹھ  سےدس روپےکمیشن  ملتا ہے،اور اگر یہی کسٹمر اپنے اکاؤنٹ سے پیسے نکلوائے ،تو اس سے مثلاً1000روپے کی صورت میں مثلاً بیس (20) روپےکمپنی اوپر لیتی ہے،جس میں سے دکان دار کاکمیشن آٹھ سے دس روپےبھی آجاتاہے، یعنی کسٹمر کے اپنے اکاؤنٹ میں پیسے ڈالنےکی صورت میں کمپنی اس کسٹمر سے  رقم چارجز کے طور پر نہیں لیتی ہے، البتہ اکاؤنٹ سے نکالنے کی صورت میں کسٹمر سے کچھ رقم چارجز کے طور پر لیتی ہے، لیکن دکان دار کو دونوں صورتوں میں کمیشن مل رہا ہوتاہے۔اسی طرح ایک اور طریقہ بھی ہے ، جس میں دکاندار کی بچت زیادہ ہوتی ہے اور وہ طریقہ یہ ہےکہ دکان دار کااگر اپناکسٹمر اکاؤنٹ ہوتو اس میں بھی یہ سارا سسٹم ہوتا ہے، اس میں اگر دکاندار کسی کسٹمر کو اپنے اکاؤنٹ سےمثلاً 1000روپے بھیجے، تو اس پر کوئی ٹیکس نہیں لگتا ،اور کمپنی کی طرف سے بھی کوئی کمیشن نہیں ہوتا ،لیکن اگر کسی کسٹمرکے مثلاً1000 روپے کیش کرے تو اس صورت میں دکان دار کسٹمر سے مثلاً1000روپے پر 20 روپے لیتا ہے ، لیکن کمپنی کو کوئی کمیشن نہیں دینا پڑتا، (ریٹیلر اکاؤنٹ کی صورت میں جتنی رقم کمپنی کسٹمر کے اپنے اکاؤنٹ سے نکالنے کی صورت میں بطورِچارجز لیتی ہے، تو دوکان دار اگر ریٹیلر اکاؤنٹ استعمال نہ کرے، اور اپنا کسٹمروالا اکاؤنٹ استعمال کرے، تو اتنی ہی رقم کسٹمر سے لے کر ساری رقم خود اپنے پاس رکھ لیتاہے)، زیادہ تر دکان دار اسی طریقہ کو اپناتے ہیں؛ کیوں کہ اس صورت میں انہیں زیادہ نفع ملتاہے، اس صورت میں جو رقم کمپنی نے لینی تھی، وہ ساری دکان دار خود لیتاہے، اور زیادہ فائدہ ہونے کی وجہ سے دکان دار اسی طریقہ پر کسٹمر کے اکاؤنٹ سے پیسے کیش کرواتے ہیں۔مذکورہ تفصیل کے بعد اب مجھے یہ پوچھنا ہے کہ جب ایک شخص دوسرے کو پیسہ بھیجتا ہے، تو اس پر کوئی ٹیکس لاگو نہیں ہوتا، البتہ اگر کوئی شخص اپنی رقم اکاؤنٹ سے کیش  کرنا چاہیں(نقدی صورت میں وصول کرنا چاہیں)، تو اس صورت میں پھر دکان دار پیسہ کیش کروانے کی صورت میں اس سے ہزار روپے پر بیس روپے بطورِ ٹیکس کے لیتا ہے، تو یہ پیسہ لینا شرعاً جائز ہے یانہیں؟
جواب: صورتِ مسئولہ میں مذکورہ  تفصیل کے مطابق چوں کہ’’ایزی پیسہ یا جاز کیش ‘‘  کمپنی کی طرف سے اپنے کسٹمر کے لیے ایک سروس  کی فراہمی ہے، جن میں ’’ایزی پیسہ یا جاز کیش‘‘ اکاؤنٹ استعمال کرنے والوں کو خصوصی رعایت دی جاتی ہے،اس لیے کہ ’’ایزی پیسہ یا جاز کیش ‘‘ کے اکاؤنٹ کے بغیر پیسہ کے منتقلی میں اس پر لاگو ہونے والے ٹیکس کی شرح زیادہ ہوتی ہے،  اور اکاؤنٹ استعمال کرنے والوں کےلیے رقم کی منتقلی ٹیکس کی شرح بہت کم ہے، یعنی کمپنی اپنے کسٹمر کو ایک سہولت فراہم کررہی ہے، اور اس کے بدلے ان سے رقم کیش (نقدی صورت میں وصول) کرتے وقت کچھ رقم بطورِ اجرت کے لیتی ہے، تو کمپنی کا اس طرح سہولت کی فراہمی کے بدل میں کسٹمر سے کچھ رقم بطورِ اجرت لینا شرعاً جائز ہے۔البتہ دکاندار کا ریٹیلر اکاؤنٹ کے بجائے کسٹمر والا اکاؤنٹ استعمال کرنا اور  اس کے ذریعے پیسوں کی منتقلی کرنا اور  ریٹیلر اکاؤنٹ  پر لاگو  ہونے والے ٹیکس کے بقدر کسٹمر سےذاتی طور پر رقم لینا اگر کمپنی کے قواعد و ضوابط کے خلاف ہے ،یعنی کمپنی دکاندار  کو اضافی رقم نہ لینے کا قانوناً پابند بناتی ہو تو اس صورت میں یہ رقم لینا جائز نہیں ہے،تاہم اگر یہ صورت کمپنی کے قواعد و ضوابط کےمطابق ہو تو پھراس میں کوئی حرج نہیں ہے۔فتاویٰ شامی  میں ہے:"وفی الدلال والسمسار یجب أجر المثل، وماتواضعوا علیه أن فی کل عشرة دنانیر کذافذاك حرام علیہم. وفی الحاوی: سئل محمد بن سلمة عن أجرة السمسار، فقال: کي أرجو أنه لا بأس به وإن کان فی الأصل فاسدا لکثرة التعامل وکثیر من هذا غیر جائز، فجوزوہ لحاجة الناس إلیه كدخول الحمام."(کتاب الإجارۃ،باب الإجارۃ الفاسدۃ،مطلب في استئجار الماء مع القناة واستئجار الآجام والحياض للسمك،ج:6،ص:63،ط:سعید)فقه البيوع ميں ہے:"أن دائرة البرید نتقاضی عمولة من المرسل علی إجراء هذہ العملیة فالمدفوع إلی البرید أکثر مما یدفعه البرید إلی المرسل إلیه فکان فی معنی الربا ولهذالسبب أفتی بعض الفقهاء فی الماضی القریب بعدم جواز إرسال النقود بهذالطریق ولکن أفتی کثیر من العلماء المعاصرین بجوازهاعلی أساس أن العمولة التی یتقاضاها البرید عمولة مقابل الأعمال الإداریةمن دفع الاستمارة وتسجیل المبالغ وإرسال الاستمارة أوالبرقیة وغیرهاإلی مکتب البرید فی ید المرسل إلیه وعلی هذا الأساس جوز الإمام أشرف علی التهانوی-رحمه اللہ-إرسال المبالغ عن طریق الحوالة البریدیة."(فقه البیوع،ج:2،ص:751)فقط واللہ اعلم
                                                  
عنوان: مالی جرمانہ اور اس کا حساب کرنا
سوال: میں 1 ادارے میں اکاؤنٹ کا کام کرتا ہوں میر ے ذمہ طلباء کی فیس جمع کرنا ہے ۔1 سوال تو یہ ہے کہ طلباء کے فیس واؤچر پر مقرر کردہ تاریخ کے بعد جرمانہ وصول کیا جاتا ہے ،آپ سے گزارش ہے کہ یہ بتائیں کی جو جرمانہ وصول کیا جاتا ہے وہ سود کے ذمرے میں آتا ہے یا جائز ہے۔2سوال یہ ہے کہ میں فیس اور جرمانہ وصول کرتا ہوں کیا اگر وہ سود ہے تو جو میں نوکری کرتا ہوں کیا وہ اس کے بدلے میں جو مجھے اجرت یا تنخواہ ملتی وہ جائز ہے کہ نہیں؟
جواب: مالی جرمانہ لینا جائز  نہیں، اس لئے آپ کا مالی جرمانہ وصول کرنا اور اس کا حساب رکھنا بھی درست نہیں، انتظامیہ کو مطلع کرکے کسی متبادل کی کوشش کریں۔كذا في كتب الفتاوى:وفی شرح الآثار: التعزیر بأخذ المال کانت فی ابتداء الاسلام ثم نسخ. (البحر الرائق /باب التعزیر44/5 )والحاصل أن المذہب عدم التعزیر بأخذ المال. (شامی / باب التعزیر، مطلب فی التعزیر بأخذ المال،61/4)لا یجوز لأحد من المسلمین أخذ مال أحد بغیر سبب شرعی. (شامی / باب التعزیر، مطلب فی التعزیر بأخذ المال،61/4)فقط واللہ اعلم
                                                  
عنوان: پیسے دے کر گورنمنٹ ملازمت حاصل کرنا
سوال: گورنمنٹ سروسز کے لیے آفیسر آف ایجوکیشن کو رقم دے کر سروس حاصل کرنا جائز ہے ؟یا ناجائز ؟قرآن وحدیث کی رو سے اس کا جواب مطلوب ہے ۔
جواب: رشوت لینے اور دینے والے  اور ان کے درمیان واسطہ بننے والے پر حضورِ اکرم ﷺ نے لعنت  فرمائی ہے،  بغیر استحقاق و اہلیت کے محض رشوت   کی بنیاد پر ملازمت حاصل کرنا بھی ناجائز ہے، البتہ اگر اہلیت اور استحقاق کے باوجود  ملازمت نہ ملے تو سفارش کے ذریعے ملازمت حاصل کی جاسکتی ہے، رشوت دینا اس صورت میں بھی جائز نہیں ہوگا۔لہذا گورنمنٹ سروسز کے لیے متعلقہ آفیسر کو رشوت دے کر ملازمت حاصل کرنا جائز نہیں ہے ۔ البتہ کوئی شخص رشوت دے  کر نوکری حاصل  کر لے تو رشوت دینے کا  گناہ ہوگا، تاہم اس ملازمت سے متعلقہ امور کی دیانت دارانہ انجام دہی پر تنخواہ حلال  ہوگی۔مشکوۃ المصابیح میں ہے :"عن عبد الله بن عمرو قال: لعن رسول الله صلى الله عليه وسلم الراشي والمرتشي".ترجمہ:" حضرت عبداللہ بن عمرو رضی اللہ عنہما سے روایت ہے کہ رسول اللہ ﷺ نے رشوت دینے والے اور رشوت لینے والے پر لعنت فرمائی ہے۔"(مشکوۃ المصابیح، باب رزق الولاۃ و ہدایاہم ، ص:325،ط:قدیمی )فقط واللہ اعلم
                                                  
عنوان: آن لائن فورسیج forsage کمپنی کے کاروبار کا طریقہ اور اس میں پیسے انویسٹ کرکے نفع کمانے کا حکم
سوال: فورسیج کے بارے میں مکمل راہنمائی چاہیے؟
جواب: واضح رہے کہ ہماری معلومات کے مطابق فورسیج کمپنی سے پیسے کمانے کا طریقہ یہ ہے کہ آپ نے اپنی ایک ٹیم بنانی ہوتی ہے مثلا آپ نے اپنا ایک اکاؤنٹ بنایا، اس کے لیے آپ نے اس شخص کو جس کا پہلے سے اکاونٹ ہے 2000 روپے دیے، تو وہ آپ کا اکاؤنٹ بناۓ گا، پھر ایسے ہی جب آپ کااکاؤنٹ بن گیا تو آپ دوسروں کو انوائٹ (دعوت) دوگے، اور ان سے پیسے لے کر ان کو اکاونٹ بنا کردوگے،جب پانچ سے دس افراد آپ کے ماتحت ہو ں گے، تو بس وہ دوسروں کا اکاونٹ بناتے رہیں گے اور آپ کواور ان کو  پیسے ملتے رہیں گے،  چاہے مزیدآپ کام کریں یا نہیں، اس میں صرف انوائٹ کر کے 2000 روپے لے کر کمپنی کو دینے ہوتے ہیں اور اکاؤنٹ بنا کر دینا ہوتا ہے، اسکے علاوہ کوئی کام نہیں ہے۔اس میں شرعا دو خرابیا ں پائی جاتی ہیں ،ایک تو اس میں جوا پایا جاتا ہے کہ کمپنی  جوائن کرنے کے لیے 2000 روپے جمع کرتے ہیں کمپنی جوائن کرنے کے  بعدممبر کو پیسے تب ملتے ہیں  جب وہ  کسی اور کو ممبر بنائےگا، ورنہ ممبر کو  پیسے نہیں ملیں گے،  دوسری خرابی یہ  ہےکہ اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک شکل ہے،  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی  سے منسلک ہونے کے بعد کام کرنے میں یہ امکان بھی ہے کہ آپ کو کچھ نہ ملے (انفرادی طور پر مطلوبہ افراد تک نہ پہنچنے کی وجہ سے) اور یہ امکان بھی ہے کہ آپ کو کچھ ملے ۔لہذامذکورہ وجوہات کی بنا پر مذکورہ کمپنی  کو  جوائن کرنا اور نفع کماناجائز نہیں ہے۔فتاوی شامی میں ہے:"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الإباحة، فصل فی البیع ج : 6، ص : 403 ،ط : سعید)کشف الاسرار للبزودی میں ہے:"....لأن المعاوضات المحضة لا تحتمل التعليق بالخطر؛ لما فيه من معنى القمار".( باب حروف الحروف،ج : 2،ص : 260، ط:دار الكتب العلمية)فقط واللہ أعلم
                                                  
عنوان: قرضہ اداکرنا ضروری ہے
سوال: اگر کوئی شخص فوت ہوا ہے ،اور اس کا بھائی اس پر الزام لگائے کہ  اس نے میرے 7000اینٹ دینےتھے، تو اسلام کی تعلیمات کیا ہیں؟
جواب: واضح رہے کہ قرضہ جب تک  ادا نہیں کیا جائے گا تو معاف نہیں ہو گا، رسول اللہ صلی اللہ علیہ وسلم ایسے لوگوں کا جنازہ نہیں پڑھتے تھے جن پر قرضہ ہو تا اور انہوں نے کچھ مال بھی نہیں چھوڑا ہوتا، اسی طرح حدیث میں آتا ہے کہ شہید کے تمام گناہ معاف کردیے جائیں گے مگر قرض معاف نہیں کیا جائے گا ۔صورت مسئولہ میں اگر واقعۃً مرحوم   کا بھائی اپنی بات میں سچاہے کہ مرحوم کے ذمہ سات ہزار اینٹ تھیں تو مرحوم کے  ورثاء کے  ذمہ لازم ہے کہ وہ مرحوم كے مال ميں سےقرضہ ادا کریں ، قرض ایسی چیز ہے وہ جب تک ادا نہیں کیاجائے گا تو معاف نہیں ہو گا، اس لیے قرضہ ادا کرنا ضروری ہے ورنہ مرحوم کے ذمہ لازم رہے گا ، اور اگر مرحوم کے ورثاء کو اس دعوی پر اعتماد نہیں تو پھر دعوی کر نے والے سے اپنا دعوی پر معتبر ثبوت (دوسرعی گواہ )طلب کریں پھر شرعی گواہوں سے اپنا دعوی ثابت کردےتو مرحوم کے ترکہ سے پہلے یہ قرضہ ادا کریں پھر ترکہ تقسیم کریں، اور اگر  اپنے  دعوی پر   معتبر ثبوت پیش نہیں کر سکا تو ورثاء کے ذمہ اس کی ادائیگی لازم نہیں ۔بخاری شریف میں ہے:"عن سلمة بن الأكوع، رضي الله عنه، قال : كنا جلوسًا عند النبي صلى الله عليه وسلم، إذ أتي بجنازة، فقالوا: صل عليها، فقال: هل عليه دين؟ قالوا: لا، قال: فهل ترك شيئًا؟ قالوا: لا، فصلى عليه، ثم أتي بجنازة أخرى، فقالوا: يا رسول الله، صل عليها، قال: هل عليه دين؟ قيل: نعم، قال: فهل ترك شيئًا؟ قالوا: ثلاثة دنانير، فصلى عليها، ثم أتي بالثالثة، فقالوا: صل عليها، قال: هل ترك شيئًا؟ قالوا: لا، قال: فهل عليه دين؟ قالوا: ثلاثة دنانير، قال: صلوا على صاحبكم، قال أبو قتادة: صل عليه يا رسول الله، وعلي دينه، فصلى عليه".(رقم الحدیث:2298،ج:3ص:124،ط:دارالشعب القاھرۃ)"ترجمہ: حضرت سلمہ بن اکوع رضی اللہ تعالیٰ عنہ سے روایت ہے کہ ہم نبی صلی اللہ علیہ وسلم کے پاس بیٹھے ہوئے تھے، اس اثنا میں ایک جنازہ لایا گیا، لوگوں نے عرض کیا: اس پر نماز پڑھ دیں۔ آپ صلی اللہ علیہ وسلم نے فرمایا: اس پر کوئی قرض ہے؟ صحابہ نے  کہا: نہیں۔ آپ صلی اللہ علیہ  وسلم نے اس پر نماز پڑھی۔ پھر ایک دوسرا جنازہ لایا گیا، لوگوں نے عرض کیا: یا رسول اللہ صلی اللہ علیہ  وسلم اس پر نماز پڑھ دیں۔ آپ صلی اللہ علیہ وسلم نے فرمایا: کیا اس پر کوئی قرض ہے؟ لوگوں نے جواب دیا: ہاں! آپ صلی اللہ علیہ وسلم نے فرمایا: اس نے کوئی چیز چھوڑی ہے؟ لوگوں نے کہا: تین دینار، تو آپ صلی اللہ علیہ  وسلم نے اس پر نماز پڑھی۔ پھر ایک تیسرا جنازہ لایا گیا تو لوگوں نے عرض کیا، آپ  اس پر نماز پڑھ دیں، آپ صلی اللہ علیہ  وسلم نے فرمایا:اس نے کوئی چیز چھوڑی ہے؟ لوگوں نے کہا نہیں۔ آپ صلی اللہ علیہ وسلم نے فرمایا: اس پر قرض ہے؟ لوگوں نے کہا: تین دینار، آپ صلی اللہ علیہ وسلم نے فرمایا تم اپنے ساتھی پر نماز پڑھ لو۔ ابوقتادہ نے عرض کیا: یا رسول اللہ (صلی اللہ علیہ وسلم) آپ اس پر نماز پڑھیں، میں اس کے قرض کا ذمہ دار ہوں چنانچہ آپ صلی اللہ علیہ  وسلم نے اس پر نماز جنازہ پڑھی۔صحیح مسلم میں ہے :"حدثنا زكريا بن يحيى بن صالح المصري، حدثنا المفضل يعني ابن فضالة، عن عياش، وهو ابن عباس القتباني، عن عبد الله بن يزيد ابي عبد الرحمن الحبلي، عن عبد الله بن عمرو بن العاص أن رسول الله صلى الله عليه وسلم قال: "يغفر للشهيد كل ذنب إلا الدين".(كتاب الجھاد،باب من قتل فی سبیل اللہ کفرت خطایاہ الاالدین،1502/3،مطبعة عيسى البابي الحلبي وشركاه، القاهر)ترجمہ:حضرت عبد اللہ بن عمرو بن العاص رضی اللہ عنہما سے مروی ہے کہ جناب رسول اللہ صلی اللّٰہ علیہ وسلم نے ارشاد فرمایا کہ شہید کے تمام گناہ معاف ہو جائیں گے، لیکن قرض (لوگوں کے حقوق) معاف نہیں ہوں گے۔تکملہ فتح الملہم میں ہے :"قوله يكفر كل شيء إلا الدين" ظاهره انه يكفر الكبائر من حقوق الله أيضاً والمشهور أنها لا تكفر إلا بالتوبه ولعل التطبيق بينهما أن الظاهر من المجاهد المخلص الذي يعرض حياته على أخطار الموت أنه قد أقدم على ذلك بعد ما تاب من كبائره، فكانت الشهادة مطهره لجميع الذنوب كبيرها وصغيرها، والله اعلم".(كتاب الإمارة، باب من قتل في سبيل الله كفرت خطاياه،233/3،مکتبہ دار العلوم کراچی)فقط والله اعلم
                                                  
عنوان: تعلیمی اداروں میں فیس کی تاخیر کی بنیاد پر مالی جرمانہ وصول کرنے کی شرعی حیثیت
سوال: بعض تعلیمی اداروں میں لیٹ فیس کی مد میں جرمانہ لگایا جاتا ہے، کیا یہ شرعی طور پر جائز ہے؟ اگر درست نہیں ہے  تو جو لوگ تاخیر سے فیس جمع کرواتےہیں، ان پر کس قسم کی سزا مقرر کرنی چاہیے؟
جواب: صورتِ مسئولہ میں بعض تعلیمی اداروں کی جانب سے لیٹ فیس کی مد میں جو جرمانہ لگایا جاتا ہے، وہ شرعاً ناجائز اور ظلم ہے،مالی جرمانہ میں وصول کردہ رقم بغیر سبب شرعی کے لی جاتی ہے،شرعاً کسی کا مال کسی سببِ شرعی کے بغیر لینا جائز نہیں ہے۔لہذامذکورہ تعلیمی اداروں کے منتظمین کو چاہیے کہ فیس کی ادائیگی کے لیے مقررہ تاریخ میں اگرکوئی فیس کی ادائیگی ممکن نہیں بنائے تو مالی جرمانہ کے بجائے کوئی جائز متبادل تجویز کرلیں، مثلاً: جس بچے کی فیس  مقررہ تاریخ سے لیٹ ہوگی اس کا اخراج کردیا جائے گا، یا اسے امتحان میں شرکت کی اجازت نہیں ہوگی،وغیرہ۔ارشادِ باری تعالیٰ ہے:"یٰۤاَیُّهَا الَّذِیْنَ اٰمَنُوْا لَا تَاْكُلُوْۤا اَمْوَالَكُمْ بَیْنَكُمْ بِالْبَاطِلِ اِلَّاۤ اَنْ تَكُوْنَ تِجَارَةً عَنْ تَرَاضٍ مِّنْكُمْ."(سورة النساء)ترجمہ:" اے ایمان والوں ! آپس میں ایک دوسرے کے مال ناحق طور پر مت کھاؤ ، لیکن کوئی تجارت ہوجو باہمی رضامندی سے ہوتو مضائقہ نہیں ۔"(بیان القرآن)فتاوی شامی میں ہے:"مطلب في ‌التعزير ‌بأخذ ‌المال (قوله لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز. اهـ. ومثله في المعراج، وظاهره أن ذلك رواية ضعيفة عن أبي يوسف. قال في الشرنبلالية: ولا يفتى بهذا لما فيه من تسليط الظلمة على أخذ مال الناس فيأكلونه اهـ ومثله في شرح الوهبانية عن ابن وهبان (قوله وفيه إلخ) أي في البحر، حيث قال: وأفاد في البزازية أن معنى ‌التعزير ‌بأخذ ‌المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي.وفي المجتبى لم يذكر كيفية الأخذ وأرى أن يأخذها فيمسكها، فإن أيس من توبته يصرفها إلى ما يرى. وفي شرح الآثار: التعزير بالمال كان في ابتداء الإسلام ثم نسخ."(كتاب الحدود، باب التعزير، ج:4، ص:61، ط:سعيد)فقط واللہ اعلم
                                                  
عنوان: غیر ملکی کرنسی ادھار پر منافع کے ساتھ بیچنے کا حکم
سوال: غیر ملکی کرنسی ادھار پر منافع کے ساتھ بیچنا جائز ہے یا نہیں؟
جواب: صورتِ مسئولہ میں ملکی کرنسی کے بدلے غیر ملکی کرنسی  ادھار بیچناجائز نہیں ہے،بلکہ خریدار اور فروخت کنندہ کا مجلسِ عقد میں ہی کرنسی پرہاتھ در ہاتھ قبضہ کرنا لازم ہے، نقد کی صورت میں کمی زیادتی کے ساتھ بیچنا جائز ہے۔دررالحکام شرح غررالااحکام میں ہے:"(بيع الثمن بالثمن) أي ما خلق للثمنية كالذهب والفضة سواء كان (جنسا بجنس أو بغيره) كبيع الذهب بالذهب والفضة بالفضة أو الذهب بالفضة أو بالعكس (فإن تجانسا) أي الثمنان بأن يكونا ذهبين أو فضتين (لزم التساوي والتقابض) لما مر في الربا من قوله - صلى الله عليه وسلم - «الذهب بالذهب والفضة بالفضة مثلا بمثل يدا بيد والفضل ربا» (قبل الافتراق) بالأبدان حتى لو ذهبا يمشيان في جهة واحدة أو ناما أو أغمي عليهما في المجلس ثم تقابضا قبل الافتراق صح، وقد قال عمر - رضي الله تعالى عنه -: وإن وثب من سطح فثب معه بخلاف خيار المخيرة إذ التخيير تمليك فيبطل بما يدل على الرد والقيام دليله (ولو) وصلية (اختلفا) أي المتجانسان (جودة وصناعة) إذ لا عبرة لهما لما مر في الربا (وإلا) أي وإن لم يتجانسا (فالتقابض) لما مر أن أحد جزأي العلة يحرم النساء."(كتاب البيوع ، باب الصرف، ج:2، ص:203، ط:دارإحياء الكتب العربية)فتاوی شامی میں ہے:"(هو) لغة الزيادة. وشرعا (‌بيع ‌الثمن ‌بالثمن) أي ما خلق للثمنية ومنه المصوغ (جنسا بجنس أو بغير جنس) كذهب بفضة (ويشترط) عدم التأجيل والخيار و (التماثل)  أي التساوي وزنا (والتقابض) بالبراجم لا بالتخلية (قبل الافتراق) وهو شرط بقائه صحيحا على الصحيح (إن اتحد جنسا وإن) وصلية (اختلفا جودة وصياغة) لما مر في الربا (وإلا) بأن لم يتجانساشرط التقابض) لحرمة النساء (فلو باع) النقدين (أحدهما بالآخر جزافا أو بفضل وتقابضا فيه) أي المجلس (صح)."(كتاب البيوع، باب الصرف، ج:5، ص:257، ط:سعيد)فتاوی ہندیہ میں ہے:"ومن اشترى شيئا وأغلى في ثمنه فباعه مرابحة على ذلك جاز وقال أبو يوسف - رحمه الله تعالى - إذا زاد زيادة لا يتغابن الناس فيها فإني لا أحب أن يبيعه مرابحة حتى يبين."(کتاب البیوع باب الرابع عشر، ج:3، ص:141، ط:دار الفکر)مزید تفصیل کے لیے ملاحظہ ہو:غیر ملکی کرنسیوں کی ادھار پر خرید و فروختفقط والله اعلم
                                                  
عنوان: سودی قرضے سے مسجد کے لیے ہوئے پیسے لوٹانے کا حکم
سوال: کسی شخص کے پاس مسجد کے پیسے ہیں اور اس نے وہ خرچ کر لیے ہیں اور جب اس سے مانگے جائیں تو وہ کہے کہ میں نے بینک سے لون لیا ہوا ہے اور اس کے علاوہ میرے پاس کوئی پیسے نہیں ہیں،  کیا وہ پیسے جو اس نے لون لیا ہوا ہے سود پر، وہ پیسے لے کر مسجد میں استعمال کر سکتے ہیں؟
جواب: واضح  رہے کہ مسجد کے پیسے ذاتی استعمال میں لانا ناجائز ہے اور اس کا حکم یہ ہے کہ توبہ کے ساتھ مسجد کے فنڈ کو اتنی ہی مقدار میں رقم لوٹائی جائےاور آئندہ اس عمل سے اجتناب کیا جائے۔نیز سودی قرضہ لینا بھی حرام ہے اور اس کا حکم یہ ہے کہ توبہ کے ساتھ اس سودی قرضے کے معاملے کو ختم کیا جائے اور اگر اسے ختم نہیں کیا جاسکتا ہو تو اس پر توبہ و استغفار کیا جائے۔صورتِ مسئولہ میں اگر   مذکورہ شخص نے مسجد کی رقم اپنے ذاتی استعمال میں خرچ کر دی ہے تو وہ گناہ گار ہے، اس پر توبہ و استغفار کرنا لازم ہے، نیز اس پر اتنے ہی  پیسے مسجد کے فنڈ میں لوٹانا لازم ہے، اگر اس کے پاس صرف وہی رقم ہے جو اس نے بینک سے  سودی قرض کے طور پر لی ہے تو وہ رقم مسجد کے فنڈ میں جمع کراسکتا ہے، تاہم اس شخص کو سودی معاملہ کا گناہ ملے گا۔فتاوی شامی میں ہے:"في الدر : المقبوض بقرض فاسد كمقبوض ببيع فاسدفي الرد : قوله كمقبوض ببيع فاسد) أي فيفيد الملك بالقبض كما علمت."(كتاب البيوع، باب المرابحة والتولية، فصل في القرض، ج5، ص161، سعيد)فقط والله أعلم
                                                  
عنوان: مشترکہ گھر کا حصہ تقسیم سے قبل فروخت کرنا
سوال: ایک گھر میں دو بھائی آدھے آدھے شریک ہیں،  ایک بھائی اپنا حصہ بیچنا چاہتا ہے اور ظاہر ہے کہ اپنا حصہ الگ سے فروخت نہیں ہوسکتا ،پورا گھر ہی بیچا جاسکتا ہے ، دوسرا بھائی بیچنے پر راضی نہیں ہے اور بضد ہے کہ یہ گھر فروخت نہیں کرنا ،اب دوسرے بھائی کے لیے کیا حکم ہے؟ کیوں کہ اس کو پیسوں کی سخت ضرورت ہے،  جس کے لیے اس کو اپنا مکان بیچنا ہے۔واضح رہے کہ مکان دو بھائیوں کے درمیان آدھا آدھا ہے ،یعنی دونوں بھائی پچاس پچاس فیصد کے مالک ہیں ،مگر گھر فروخت پورا ہوسکتا ہے، آدھا آدھا نہیں ہوسکتا۔
جواب: صورتِ مسئولہ میں  دونوں شریک میں سے ہر ایک کو  اپنا مشترکہ حصہ فروخت کرنے کا حق حاصل ہے،دوسرے شریک کو فروخت کنندہ کو روکنے کا  حق شرعا حاصل نہیں، البتہ  فروخت کرنے کی صورت میں دوسرے  شریک کو بذریعہ شفعہ فروخت کنندہ شریک کے حصہ کو خریدنے کا حق حاصل ہوگا، باہم مشورہ سے حل نکالیں۔درر الحكام في شرح مجلة الأحكاممیں ہے:"[ (المادة ٢١٥) بيع الحصة المعلومة الشائعة بدون إذن الشريك](المادة ٢١٥) يصح بيع الحصة المعلومة الشائعة بدون إذن الشريك سواء كان المشاع قابلا للقسمة أو غير قابل عقارا أو منقولا ...  لأنه كما سيذكر في المادة ١١٩٢ لكل أن يتصرف في ملكه كما يشاء وهذا البيع من جملة التصرفات وعلى هذا كما يحق لأحد الشريكين أن يبيع العرصة المشتركة من شريكه فكذلك يحق له أن يبيع حصته من الأجنبي بدون إذن من شريكه وكما أن لمن يملك حصة في دار مشتركة أن يبيع حصته في تلك الدار مع عرصتها لشريكه فله أن يبيع هذه الحصة من الأجنبي ولشريكه حق الشفعة."( الكتاب الأول البيوع، الباب الثاني في بيان المسائل المتعلقة بالمبيع، الفصل الثاني فيما يجوز بيعه وما لا يجوز، ١ / ١٨٩، ط: دار الجيل)فقط واللہ اعلم
                                                  
عنوان: والد کی موجودگی میں بہن بھائی کا حصہ
سوال: بھائی فوت ہوجاۓ تو اس کی وراثت میں بہن بھائیوں کو کتنا حصہ ملے گا اس حال میں کہ ان سب کا والد حیات ہو والدہ فوت ہوئی ہو؟
جواب: صورتِ مسئولہ میں مرحوم بھائی کی بیوہ اور اولاد نہ ہو یعنی مرحوم غیر شادی شدہ تھاتو  مرحوم کے ترکہ کی تقسیم کا طریقہ یہ ہے کہ مرحوم کی جائیداد میں سے اولاً ان کی تجہیز و تکفین اور قرضہ جات  ادا کیے جائیں، پھر اگر مرحوم نے کوئی جائز وصیت کی ہو تو اُس کو باقی ترکہ کے ایک تہائی میں سے نافذ کیا جائے،اس کے بعد باقی کل ترکہ  مرحوم کے والد کو ملے گا ،  میت کے بھائی وبہنیں والد کی موجودگی میں میراث سے محروم ہوں گے۔درالمختار میں ہے:"فالأول الأب وله ثلاثة أحوال .......والتعصيب المحض وذلك أن لا يخلف غيره فله جميع المال بالعصوبة."(کتاب الفرائض ، الباب الثاني فی ذوي الفروض جلد ۶ ص : ۴۴۸ ط : دارالفکر)السراجی فی المیراث میں ہے:"اما الاب فله احوال ثلاث :.....و التعصيب المحض و ذلك عند عدم الولد و ولد الابن و ان سفل."(باب معرفة الفروض و مستحقیها ص : ۱۴ ، ۱۵ ط : مکتبة البشری)فقط واللہ اعلم
                                                  
عنوان: سفارش پر کسی کو ملازمت دینے کا حکم
سوال: سفارش پر سرکاری نوکری حاصل کرنا کیسا ہے؟ کچھ علماء کہتے ہیں کہ اگر کوئی حق دار ہو تو اسے کو سفارش پر جاب دینا ٹھیک ہے؟
جواب: واضح رہے کہ  شرعی حدود کا خیال رکھتے ہوئے کسی حق دار کو اس کاحق دلانے کی جائزسفارش کرنا تو اجروثواب کا باعث ہے، لیکن اہلیت نہ ہو تو سفارش کرنا گناہ کا باعث ہے، لہذا   نا جائز سفارش کرنا ناجائز ہے،  بغیر استحقاق و اہلیت کے محض ناجائز سفارش کی بنیاد پر ملازمت حاصل کرنا بھی ناجائز ہے، البتہ اگر کوئی شخص نوکری کا اہل بھی ہو اور مستحق بھی ہو  اوروہ سفارش کے ذریعہ نوکری حاصل کرلے تو اس میں کوئی گناہ کی بات نہیں ہے، اور متعلقہ ذمہ داریاں اگر امانت داری کے ساتھ بحسن و خوبی انجام دیتاہے تو تنخواہ بھی حلال ہوگی، البتہ اگر اہلیت اور استحقاق کے باوجود رشوت دے کر نوکری حاصل کی تو رشوت دینے کا عمل بہرحال ناجائز اور گناہ ہوگا، لیکن اس ملازمت سے متعلقہ امور کی دیانت دارانہ انجام دہی پر تنخواہ حلال ہوگی۔الأشباه والنظائر میں ہے:"‌إن ‌السلطان ‌اعتمد أهليته فإذا لم تكن موجودة لم يصح تقريره خصوصا إن كان المقرر عن مدرس أهل فإن الأهل لم ينعزل وصرح البزازي في الصلح أن السلطان إذا أعطى غير المستحق فقد ظلم مرتين؛ بمنع المستحق وإعطاء غير المستحق."(الفروق،فائدة اذاولي السلطان مدرسا ليس بأهل،ص:337،ط:دارالكتب العلميه)فقط والله اعلم
                                                  
عنوان: قسطوں پر موٹر سائیکل خریدنے کا حکم
سوال: کیا اقساط پر موٹر سائیکل لینا حرام ہے یا نہیں؟
جواب: واضح رہے کہ قسطوں پر  موٹر سائیکل  یا کوئی اور چیز خریدنا شرعًا جائز ہے بشرطیکہ قسطوں پہ خرید وفروخت  کرتے وقت بیع صحیح ہونے  کی تمام  شرائط کی رعایت رکھی جائے ، خریداری کے وقت عاقدین اس چیز  کی حتمی قیمت اور ادائیگی کی مدت مقرر کرلیں،معاملہ متعین ہو کہ نقد پہ لے رہے ہیں یا ادھار پہ لے رہے ہیں  اور کسی قسط کی ادائیگی میں تاخیر  کی وجہ سے کسی قسم کے  اضافے کی شرط نہ ہو ،اگر اضافہ (جرمانہ) کی شرط ہوگی تو پورا معاملہ ہی فاسد ہوجائے گا اور قسط کی جلدی ادائیگی کی صورت میں قیمت کی کمی مشروط  بھی نہ ہو۔مجلۃ الاحکام العدلیہ میں ہے :"‌البيع ‌مع ‌تأجيل ‌الثمن وتقسيطه صحيح  يلزم أن تكون المدة معلومة في البيع بالتأجيل والتقسيط".(الفصل الثانی فی بیان المسائل المتعلقۃ فی البیع  بالتاجیل والنسیئۃ،ص:50،نور محمد کارخانہ)البحر الرائق میں ہے :"‌ويزاد ‌في ‌الثمن ‌لأجله إذا ذكر الأجل بمقابلة زيادة الثمن قصدا".(باب المرابحۃوالتولیۃ،ج:6،ص:125،دارالکتاب الاسلامی)فتاوی شامی میں ہے :"وفي شرح الآثار: ‌التعزير ‌بالمال كان في ابتداء الإسلام ثم نسخ. اهـ والحاصل أن المذهب عدم التعزير بأخذ المال".(کتاب الحدود ،باب التعزیر،ج:4،ص:62،سعید)مبسوط  سرخسی میں ہے :"وإذا كان لرجل على رجل دين إلى أجل، وهو من ثمن مبيع فحط عنه شيئا ‌على ‌أن ‌يعجل ‌له ما بقي فلا خير فيه ولكن يرد ما أخذ والمال كله إلى أجله، وهو مذهب عبد الله بن عمر - رضي الله عنهما - وكان زيد بن ثابت - رضي الله عنه - يجوز ذلك ولسنا نأخذ بقوله؛ لأن هذا مقابلة الأجل بالدراهم ومقابلة الأجل بالدراهم ربا، ألا ترى أن في الدين الحال لو زاده في المال ليؤجله لم يجز فكذلك في المؤجل إذا حط عنه البعض ليعجل له ما بقي والذي روي أن النبي - صلى الله عليه وسلم - «لما أجلى بني النضير فقالوا: إن لنا ديونا على الناس فقال - صلى الله عليه وسلم - ضعوا وتعجلوا» فتأويل ذلك ضعوا وتعجلوا من غير شرط أو كان ذلك قبل نزول حرمة الربا".(باب العیوب اللتی یطعن المشتری بہا،ج:13،ص:126،دارالمعرفۃ)فقط واللہ اعلم
                                                  
عنوان: گوگل ایڈسنس کے ذریعے کمانے کا حکم
سوال: ویب سائٹ پہ گوگل ایڈسینس لگوانا جائز ہے؟ ویب سائٹ پہ ایڈ کی  صرف تصویر لگتی ہے تو بلاگ ویب سائٹ پہ گوگل ایڈسینس کی کمائی حلال ہے ؟
جواب: گوگل کی طرف سے لگائے جانے والے  اشتہار ات میں جاندار کی تصاویر، میوزک  سمیت بے شمار خرابیاں پائی جاتی ہیں، نیز ویب سائٹ بناتے وقت گوگل انتظامیہ کو جب ایڈ چلانے کی اجازت دی جائے تو اس کے بعد وہ  مختلف ڈیوائسز کی سرچنگ بیس یا لوکیشن یا ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں،  اور پاکستان میں ہی ایک شخص کی ڈیوائس پر الگ اشتہار  چلتاہے تو دوسرے شخص کی ڈیوائس پر دوسری نوعیت کا اشتہار چل سکتاہے، جس   میں اکثر  حرام اور  ناجائز چیزوں کی تشہیر پر مشتمل اشتہارات ہوتے ہیں ، ان مفاسد کے پیشِ نظر ویب سائٹ پر اشتہار نشر کرکے پیسے کمانے کی شرعًا اجازت نہیں ہے۔فتاوى هندية میں ہے:"و منها أن يكون مقدور الاستيفاء - حقيقة أو شرعًا فلايجوز استئجار الآبق و لا الاستئجار على المعاصي؛ لأنه استئجار على منفعة غير مقدورة الاستيفاء شرعا.... ومنها أن تكون المنفعة مقصودة معتادًا استيفاؤها بعقد الإجارة و لايجري بها التعامل بين الناس فلايجوز استئجار الأشجار لتجفيف الثياب عليها. .... ومنها أن تكون الأجرة معلومةً."(کتاب الاجارۃ ج :4ص:411،دار الفکر)فتاوی شامي ميں ہے:"(لا تصح الإجارة لعسب ‌التيس) وهو نزوه على الإناث (و) لا (لأجل المعاصي مثل الغناء والنوح والملاهي)".(کتاب الجارۃ ، باب الاجارۃ الفاسدۃ، ج:6،  ص:55،  ط:سعید)وفیہ ایضاً:"لأن سبیل الکسب الخبیث التصدق إذا تعذر الرد علی صاحبه".(کتاب الحظر الاباحۃ، باب البیع، ج:6، ص:385، ط:سعید)وفیہ ایضاً:"قال ابن مسعود: صوت اللهو و الغناء ينبت النفاق في القلب كما ينبت الماء النبات. قلت: و في البزازية: إستماع صوت الملاهي كضرب قصب و نحوه حرام ؛لقوله عليه الصلاة و السلام: استماع الملاهي معصية، و الجلوس عليها فسق، و التلذذ بها كفر؛ أي بالنعمة".(ج:6،ص:348، ط: سعيد)فقط واللہ اعلم
                                                  
عنوان: اے اف یو تکافل
سوال: اے ایف یو کمپنی کی حمایہ تکافل کی شرعی حیثیت کیا ہے؟
جواب: (EFU)’’ای ایف یو‘‘  ایک لائف انشورنس کمپنی ہے،   جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں  وہ بھی ناجائز ہے۔         تکافل کے نظام کو جائز قرار دینے والے  اس  کی بنیاد  وقف کے قواعد  پر قرار دیتے ہیں ، لیکن  اس نظام میں وقف کے  قواعد کی مکمل رعایت نہیں کی جاتی ،    ذیل میں  اس نظام کی چند بنیادی خرابیوں کا ذکر کیا جاتا ہے :         1۔  مروجہ تکافل میں ابتداءً  وقف فنڈ قائم کرنے والے خود اپنا بھی تکافل کرواتے ہیں، اور اپنی ہی وضع کردہ  شرائطِ وقف کے تحت اپنے ہی موقوفہ مال سے  فوائد اٹھاتے ہیں ، جب کہ  نقود کا وقف بذاتِ خود  محلِ نظر ہے، اگر تعامل کی وجہ سے اسے درست مان بھی لیا جائے  تو نقود کا وقف کرنے والا  خود اپنی  وقف کردہ منقولی  شے (نقود  وغیرہ) سے نفع نہیں اٹھاسکتا،  یعنی منقولی اشیاء میں ”وقف علی النفس “ درست نہیں ہے۔         2۔  دوسری خرابی اس نظام میں یہ ہے کہ  یہاں پر عقد کی نسبت  کمپنی (شخصِ قانونی) کی طرف ہوتی ہے، جوکہ ایک فرضی اور معنوی چیز ہے، خارج میں اس کا کوئی وجود نہیں  ہے، جب کہ عقد کرنے والوں کا عاقل ، بالغ ہونا ضروری  ہے، اور ظاہر ہے کہ شخصِ قانونی میں ان صفات کا پایا  جانا ممکن نہیں ہے،  جس کی بنا پر تمام معاملات حقیقت میں کمپنی کے ڈائریکٹر ہی سرانجام دیتے ہیں ، چناچہ وہ ڈائریکٹر جب ایک  شخصِ قانونی (وقف فنڈ) کو ”رب المال“ اور دوسرے شخصِ قانونی  (کمپنی)  کو ”مضارب“ بناتے ہیں ، اس حال میں کہ دونوں کہ متولی وہ خود ہوتے ہیں تو  نفس الامر اور حقیقت میں وہ خود عقد کے دونوں  پہلو ”رب المال“ اور ”مضارب“ بنتے ہیں ، اس لیے کہ ڈائریکٹر حضرات ہی  کمپنی اور  وقف فنڈ کی نمائندگی کرتے ہیں ، گویا وہ یوں کہتے ہیں کہ  (وقف فنڈ کی طرف سے)  ہم مال مضاربت کے لیے دیتے ہیں ، اور (کمپنی کی طرف سے) ہم  مال مضاربت کے لیے وصول کرتے ہیں ، دوسری طرف عام  طور پر  ان ڈائریکٹرز ہی کو کمپنی کہا جاتا ہے،  نتیجۃً  ایک ہی فرد (حقیقی) خود ہی رب المال ٹھہرا اور خود ہی مضارب، جوکہ شرعاً درست نہیں ہے۔ 3۔ تیسری خرابی اس نظام میں  یہ ہے کہ  چندہ کی رقم وقف کی ملکیت ہے اور شریعت کی رو سے   اس رقم کا مالک کو واپس کرنا جائز نہیں ہے،  نہ کل کی واپسی نہ ہی جز کی واپسی،  بلکہ  اس رقم کو وقف کی طرح   صرف وقف  کے مصالح اور مقاصد میں خرچ کیا جاسکتا ہے،  ایسی کوئی صورت نہیں کہ متولی، وقف کی ملکیت   واقف  کو واپس کردے،  یا چندہ دہندہ اس کو واپس لے لے،  جب کہ تکافل میں چندے کی رقم چندہ دہندگان کو مختلف  ناموں سے واپس کی جاتی ہے، جس کی شریعت میں کوئی نظیر نہیں  ہے۔         4۔ چوتھی خرابی اس نظام میں  یہ ہے کہ اسلام کے نظامِ  کفالت کی بنیاد  خالص تبرع پر ہے،  جیسا کہ رفاہی اور خیراتی ادارے یہ کام انجام دے رہے ہیں، جب کہ مروجہ  تکافل میں پالیسی ہولڈر اور وقف فنڈ کے درمیان ہونے والا عقد،  عقدِ معاوضہ کی حیثیت رکھتا ہے،  تو جس طرح انشورنس  عقدِ معاوضہ ہونے کی وجہ سے  سود ، قمار اور غرر جیسے مہلک گناہوں کا مجموعہ تھا،  اسی طرح تکافل میں بھی یہی خرابیاں پائی جاتی ہیں ۔             لہذا کسی بھی مروجہ تکافل کمپنی  (بشمول  EFU لائف کمپنی )کے ساتھ بھی  کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیا   ہوتو ختم کروالیا جائے، نیز تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔       فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (6 / 403، کتاب الحظر والاباحۃ، ط : سعید)         بدائع الصنائع میں ہے:"(منها) أن يكون مما لاينقل ولايحول كالعقار ونحوه، فلايجوز وقف المنقول مقصوداً لما ذكرنا أن التأبيد شرط جوازه، ووقف المنقول لايتأبد؛ لكونه على شرف الهلاك، فلايجوز وقفه مقصوداً إلا إذا كان تبعاً للعقار، بأن وقف ضيعة ببقرها وأكرتها وهم عبيده فيجوز، كذا قاله أبو يوسف، وجوازه تبعاً لغيره لايدل على جوازه مقصوداً، كبيع الشرب ومسيل الماء، والطريق أنه لايجوز مقصوداً ويجوز تبعاً للأرض والدار، وإن كان شيئاً جرت العادة بوقفه، كوقف المر والقدوم لحفر القبور، ووقف المرجل لتسخين الماء، ووقف الجنازة وثيابها". ( کتاب الوقف، فصل فی الشرائط التی ترجع الی الموقوف،ج:6،ص:220، ط: سعید)         البحر الرائق  میں ہے:"(قوله : ولا يملك الوقف) بإجماع الفقهاء، كما نقله في فتح القدير؛ ولقوله عليه السلام لعمر -رضي الله عنه-: «تصدق بأصلها لاتباع ولاتورث». ولأنه باللزوم خرج عن ملك الواقف وبلا ملك لايتمكن من البيع، أفاد بمنع تمليكه وتملكه منع رهنه، فلا يجوز للمتولي رهنه".      (کتاب الوقف،ج:5،ص:221 ط: دار الکتاب الاسلامی)فقط واللہ اعلم
                                                  
عنوان: گھر خریدنے کے لیے بینک سے قرض لینا
سوال: امریکہ میں بینک سے سود پر قرض لیے بغیر گھر بنانا بہت مشکل ہے، اس کا جائز طریقہ کیا ہے کہ ہم بینک سے قرض لے کر سود سے بچیں؟
جواب: صورتِ مسئولہ میں بینک سے قرضہ لینا جائز نہیں ہے، کیوں کہ  سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے، اور بینک  سے   ملنے والا قرض سراسر سود پر مشتمل ہوتا ہے، اور بینک سے قرض لینا سودی معاملہ ہے،  اور سودی قرض لینا جائز نہیں  اگرچہ امریکہ یا کسی اور غیر مسلم ملک میں ہو۔صحیح مسلم میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»."(کتاب المساقاۃ ، باب لعن آکل الربا و مؤکله جلد ۳ ص: ۱۲۱۹ ط: داراحیاء التراث العربي)الدر المختار  میں ہے:"وفي الأشباه ‌كل ‌قرض جر نفعا حرام."(کتاب البیوع ، فصل فی القرض جلد ۵ ص: ۱۶۶ ط: دارالفکر)فقط و اللہ اعلم
                                                  
عنوان: بینک کے قرضہ کا حکم
سوال: ایک آدمی نے بینک کا قرضہ دینا تھا، اس نے ادا کردیا، اب سود جو بینک کااس کے  ذمےہے،وہ  ادا کرے یا نہ کرے ؟سود بہت زیادہ ہے اگر ادا نہ کرےتو جیل بھی جا سکتا ہےاور  جرمانہ بھی ہوسکتا ہےاور  سود بھی مزید بڑھے گا ،اب وہ کیا کرے؟
جواب: واضح رہے کہ  سود لینا اور سود دینا دونوں قرآن و  حدیث کی قطعی نصوص سے حرام ہیں، حدیثِ  مبارک میں  سودی لین دین کرنے والوں پر لعنت کی  گئی ہے، اور بینک  سے   ملنے والا قرض سراسر سود  پر مشتمل ہوتا ہےاور  بینک سے قرض لینا سودی معاملہ ہے،  اور سودی قرض لینا جائز نہیں،لہذا صورت مسئولہ میں مذکورہ شخص کا بینک سے  قرض کا معاہدہ کرنا اور سود کی بنیاد پر قرضہ لینا جائز نہیں تھا،اب سود  ادا کرنے اورنہ کرنے کے بارے میں سوال کرنااورسود نہ کرنے پر جیل جانے کا معاملہ یہ سب سودی قرض لیتے وقت سوچناچاہیے تھایا اس وقت دارالافتاء سے رجوع کرناچاہیے تھا،اب مذکورہ شخص  پر جو مصیبت آئی ہے اس کا خود ذمہ دار ہے، اس سے چھٹکارے کی جو صورت ممکن ہووہ اختیار کرے۔قرآنِ کریم میں ہے:"﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾." [البقرة ]ترجمہ:" اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ "(بیان القرآن ) صحیح مسلم میں ہے:"عن جابر، قال: لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."( كتاب المساقاة، باب لعن آكل الربا ومؤكله، ٣ / ١٢١٩، رقم الحديث: ١٥٩٨، ط: دار إحياء التراث العربي ببيروت)ترجمہ:"حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔"اعلاء السنن میں ہے:"وکل قرض شرط فیه الزیادۃ فهو حرام بلا خلاف،قال ابن المنذر:أجمعوا علی أن المسلف إذا شرط علی المستسلف زیادۃً أو هدیة، فأسلف علی ذلک أن أخذ الزیادۃ علی ذلک ربا،قال رسول اللّٰہ صلی اللّٰہ علیه وسلم:کل قرض جر منفعة فهوربا."(کتاب الحوالة،باب کل قرض جر منفعة فهو ربا،ج:14ص:513ط: ادارۃ القرآن کراتشی)فقط واللہ أعلم
                                                  
عنوان: نیٹ ورک مارکیٹنگ کیا حلال ہے؟
سوال: نیٹورک مارکیٹنگ حلال ہے یا پھر حرام ہے اس تفصیل بیان کر دیجیے
جواب: ہماری معلومات کے مطابق  نیٹ ورک مارکیٹنگ(Network Marketing)  میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے، کیوں کہ مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں،(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے) شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درست نہیں،       لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔البناية شرح الهداية  میں ہے:"قد نهى النبي - صَلَّى اللَّهُ عَلَيْهِ وَسَلَّمَ - عن بيع الملامسة والمنابذة. ولأن فيه تعليقا بالخطر.م: (ولأن فيه) ش: أي ولأن في كل واحد من هذه البيوع م: (تعليقا) ش: أي تعليق التمليك م: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار لأن التمليك لا يحتمل التعليق لإفضائه إلى معنى القمار".(کتاب البیوع، البيع بإلقاء الحجر والمنابذة والملامسة، ج:8، ص:158، ط:دارالکتب العلمیة)اس کی مزید تفصیل کے لیے فتاوی بینات( جلد 4 ص 233 )ملاحظہ فرمائی جاسکتی ہے۔فقط واللہ اعلم
                                                  
عنوان: بینک میں کرنٹ اکاؤنٹ کھولنے کا حکم
سوال: کیا بینک میں کرنٹ اکاؤنٹ بنوانا جائز ہے؟
جواب: واضح رہے کہ  اگر ضرورت نہ ہو تو کرنٹ اکاؤنٹ بھی نہ کھلوانا ہی بہتر ہے، لیکن اگر بینک میں اکاؤنٹ کھلوانے کی ضرورت ہو تو کرنٹ اکاؤنٹ کھلوانے کی گنجائش ہے۔صورتِ مسئولہ میں مذکورہ اکاؤنٹ میں  اگر بینک کی طرف سے اکاؤنٹ ہولڈر کو رقم رکھنے پر کسی قسم کا نفع نہ دیا جاتا ہو، صرف سالانہ  کٹوتی  ہو اور بیلنس ڈالنے پر کٹوتی نہ  ہوتی ہو تو ایسا اکاؤنٹ کھلوانے  کی گنجائش ہوگی۔ درر الحکام میں ہے :"لأن الثابت بالضرورة ‌يتقدر ‌بقدرها".(باب الاعتکاف،ج:1،ص:213،داراحیاء الکتب العربیۃ)فقط واللہ اعلم
                                                  
عنوان: یوٹیوب کے ذریعہ پیسے کمانا
سوال: یوٹیوب سے کمائی کرنا جائز ہے یا نہیں ؟ جیسے فوٹوولوگنگ وغیرہ جن میں اکثر لوگوں کی تصاویر بھی آجاتی ہیں کبھی وڈیو بھی لیکن کہا جاتا ہے کہ کمائی اشتہارات سے ہوتی ہے جو کے ہماری وڈیو کے دوران یوٹیوب والے چلاتے ہیں لیکن ان اشتہارات میں بھی تصاویر آجاتی ہیں ۔ کیا ہم کمائی میں سے ان تصاویر کے بقدر صدقہ کردیں تو باقی کمائی جائز ہو جائے گی؟ برائے مہربانی رہنمائی فرمائیں
جواب: یوٹیوب سے پیسے کمانے میں شرعًا بہت سے مفاسد ہیں، اس کی تفصیل یہ ہے کہ :یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز  زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈیو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اپ لوڈ کرنے والا:۱۔ویڈیو میں کسی جان دار کی  تصویر اپ لوڈ کرے۔۲۔ویڈیو میں کسی غیر شرعی اور ناجائز امر کی ترویج    کی گئی ہو۔۳۔ویڈیو میں موسیقی  ہو۔۴۔پیسوں کی وصولی یا ادائیگی  کرنے میں  کوئی سودی معاملہ  یا فاسد عقد کرنا پڑتا ہو۔۵۔جان دار کی تصاویر والے یا کسی طور پر بھی غیر شرعی اشتہارات اس چینل پر  چلتے ہوں۔تو اس کے ذریعہ پیسے کمانا جائز نہیں ہے۔اور  اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب پر چینل بناتے وقت یہ معاہدہ کیا جاتا ہےکہ جب چینل کے سبسکرائبرز اور ویورز مخصوص تعداد تک پہنچ جائیں گے تو یوٹیوب انتظامیہ اس چینل پر مختلف لوگوں کے اشتہارات چلانے کی مجاز ہوگی اور چینل  بنانے والا اس معاہدے کو تسلیم کرنے پر مجبور ہوتاہے، الا یہ کہ اشتہارات بند کرنے کے لیے وہ باقاعدہ فیس ادا کرے اور چینل کو کمرشل بنیاد پر استعمال نہ کرےاور یوٹیوب انتظامیہ    یوزر کی سرچنگ بیس یا لوکیشن یا مختلف لوگوں کے اعتبار سے یا مختلف ملکوں کے اعتبار سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں اسی طرح ایک شخص کی ڈیوائس پر الگ اشتہار چلتا ہے تو دوسرے شخص کی ڈوائس پر دوسرا اشتہار چلتا ہے ، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔اس کے علاوہ یوٹیوب چینل کے ذریعہ پیسے کمانے کے سلسلے میں انتظامیہ سے اجارے کا جو معاہدہ کیا جاتا ہے وہ بھی شرعی تقاضوں کے مطابق نہیں ہے ۔یوٹیوب پر  چینل بنانے کے بعد ویڈیو ز اپ لوڈ کرکے پیسے کمانے کی مختلف صورتیں ہیں :ایک صورت تو یہ ہے کہ یوٹیوب پر جب کوئی چینل کھولتا ہے اور اس پر مواد ڈالتا ہے تو چینل کھولنے والا گوگل کو اس بات کی اجازت دیتا ہے کہ گوگل مختلف قسم کے  ایڈز اس کے چینل  پر چلائے، گوگل ان ایڈز سے جو کماتا ہے  45  فیصد خود رکھتا ہے اور  55  فیصد یوٹیوب چینل والے کو دیتا ہے۔گوگل   اشتہارات دینے والوں  سے لوگوں کے ہر کلک کے حساب سے رقم وصول کرتا ہے۔اور یہ صورت شرعا اجارہ کی ہے جو یوٹیوب چینل کے مالک اور گوگل کےدرمیان ہوتا ہے گوگل چینل کے مالک کو چینل کے استعمال پر ایڈ نشر کرنے کی صورت میں اجرت دیتا ہے اوریہ صورت   مندرجہ ذیل خرابیوں کی وجہ سے حلال نہیں ہے:پہلی خرابی تو یہ ہے کہ گوگل کو اختیار ہوتا ہے کہ وہ کسی قسم كا بھی ایڈ چلائے، ان میں جائز ،ناجائز ہرقسم کی چیزوں کی تشہیر کی جاتی ہے ،نیز  اکثر ایڈ  ذی روح کی تصاویر پر مبنی ہوتے ہیں اور یوٹیوب چینل کے مالک کو انہیں ایڈز کی اجرت ملتی ہےلہذا یہ اجرت کا معاہدہ گناہ میں تعاون کرنے کی وجہ سے  جائز نہیں ہے اور کمائی بھی حلال نہیں ہے۔دوسری خرابی یہ ہے کہ اس معاملہ میں اجرت مجہول ہوتی ہے کیوں کہ  گوگل ایک متعین اجرت نہیں طے کرتا،  بلکہ اپنی کمائی کا  55 فیصد اجرت طے کرتا ہے اور گوگل کی کل اجرت مجہول ہوتی ہے تو  اس کا  55فیصد بھی مجہول ہوتا ہے۔ چینل کے استعمال کی اجرت کا تعلق وقت کے ساتھ ہونا چاہیے یعنی جتنی دیر اس پر ایڈ چلے اس حساب سے اجرت ملے لہذا اگر چینل پر چلنے والے ایڈز اگر سب کے سب  شرعی دائرہ کے اندر بھی ہوں تب بھی یہ معاملہ شرعًا اجارہ فاسد ہوگا اور اجرت حلال نہیں ہوگی۔دوسری صورت یہ ہے کہ  یوٹیوب کے جو  پریمیم کسٹمرز ہیں  یوٹیوب ان سے بعض سہولیات (جو ویڈیوز دیکھنے اور ڈاون لوڈ کرنے سے متعلق ہوتی ہیں)کے بدلہ  سبسکرپشن فیس لیتا ہے اور جب وہ لوگ کسی چینل کو دیکھتے ہیں تو  یوٹیوب اس چینل والے کو اس سبسکرپشن فیس میں سے کچھ دیتا ہے۔اب یہ رقم جو چینل کے مالک کو ملتی ہے یہ چینل استعمال کرنے کی اجرت ہے اور یہ مندرجہ ذیل  خرابیوں کی وجہ سے شرعا جائز نہیں ہے:چینل پر موجود ویڈیوز اگر  جاندار  کی تصاویر پر مشتمل ہیں تو یہ  گناہ کے کام پر اجرت لینے   کی وجہ سے حرام ہوگی۔ اگر ویڈیو شرعی دائرہ کے مطابق ہو تب بھی اجرت مجہول ہونے کی وجہ سے ناجائز اور حرام ہوگی؛ کیوں کہ چینل کے استعمال کی اجرت وقت کے ساتھ متعین ہونی چاہیے کہ اتنے وقت کی اتنی اجرت ہے یا پھر مکمل مہینہ یا سال کی اتنی اجرت ہے جب کہ مذکورہ صورت میں ہماری معلومات کے مطابق اس طرح چینل والے کی اجرت متعین نہیں ہوتی۔لہذا بہر صورت یوٹیوب پر چینل بنانا اور اس کے ذریعہ پیسے کمانا جائز نہیں ہے۔لہذا یوٹیوب کے ذریعہ کمائی آمدنی کو بغیر ثواب کی نیت کے صدقہ کردے۔احکام القرآن للجصاص میں ہے:"وقوله تعالى وتعاونوا على البر والتقوى يقتضي ظاهره إيجاب التعاون على كل ما كان تعالى لأن البر هو طاعات الله وقوله تعالى ولا تعاونوا على الإثم والعدوان نهي عن معاونة غيرنا على معاصي الله تعالى."(المائدۃ :۲ جلد ۳ ص : ۲۹۶ ط : دار احیاء التراث العربي ۔ بیروت)فتاوی عالمگیری  میں ہے:"ومنها أن يكون مقدور الاستيفاء  حقيقة أو شرعا فلا يجوز استئجار الآبق ولا الاستئجار على المعاصي؛ لأنه استئجار على منفعة غير مقدورة الاستيفاء شرعاومنها أن تكون المنفعة مقصودة معتادا استيفاؤها بعقد الإجارة ولا يجري بها التعامل بين الناس فلا يجوز استئجار الأشجار لتجفيف الثياب عليها."کتاب الاجارۃ ، الباب الاول فی تفسیر الاجارۃ و رکنها و الفاظها و شرائطها جلد ۴ص : ۴۱۱ط : دارالفکر)در المختار میں ہےـ:"قال ابن مسعود صوت اللهو والغناء ينبت النفاق في القلب كما ينبت الماء النبات. قلت: وفي البزازية استماع صوت الملاهي كضرب قصب ونحوه حرام لقوله - عليه الصلاة والسلام - «استماع الملاهي معصية والجلوس عليها فسق والتلذذ بها كفر» أي بالنعمة."(کتاب الحظر و الاباحة جلد ۶ ص : ۳۴۸  ، ۳۴۹ ط : دارالفکر)فقط و اللہ اعلم
                                                  
عنوان: مبیع حوالہ کرنے سے پہلے تلف ہوگئی
سوال: بائع نےرقم وصول کرکے جیسے ہی مبیع دینا چاہی تو وہ تلف ہوگئی ،ضمان کس پر آئے گا؟
جواب: صورت  مسئولہ  میں  بائع(بیچنے والے)  نے مشتری سے رقم وصول کرنے کے بعد مبیع مشتری کو  حوالہ کرنے سے پہلے مبیع بائع کے ہاتھ میں تلف ہوگئی تو بیع باطل ہوگئی اور اس کا ذمہ دار بائع ہےمشتری نہیں ،کیوں کہ مبیع مشتری کے قبضہ میں آئی نہیں اور بائع پر لازم ہے کہ مشتری کی رقم مشتری کو واپس کرے۔مرشد الحیران میں ہے:"إذا هلك المبيع عند البائع بفعله أو بفعل المبيع أو بآفة سماوية بطل البيع ويرجع المشتري على البائع بالثمن إن كان مدفوعاً".(مرشد الحيران: كتاب البيع، باب في تسليم المبيع ، الفصل الثاني في حق حبس المبيع لقبض الثمن وفي هلاك المبيع  (1/ 59)، رقم المادة (366)، ط. المطبعة الكبرى الأميرية ببولاق، الطبعة الثانية: 1308 هـ =1891م)فقط واللہ اعلم
                                                  
عنوان: سود کا ریکارڈ رکھنے والے کا حکم
سوال: اگر اکاؤنٹنٹ  ریکارڈ کے لیے سود کا اندراج  لیجر یا جرنل (ledger or journal) میں کرے تو اس میں کوئی حرج تو نہیں ہے؟
جواب: واضح  رہے کہ احادیثِ مبارکہ میں سودی معاملہ کرنے والے کی طرح سودی معاملہ  لکھنے والے پر بھی وعید وارد ہوئی ہے اس لیے کہ یہ لکھنے والا اصل سودی معاملے  میں تعاون کر رہا ہے اور اس سے راضی بھی ہے اور ناجائز معاملے کا تعاون کرنا یا اس سے رضامند رہنا ناجائز ہے، لہذا  اکاؤنٹنٹ  ریکارڈ کے لیے سود کا اندراج  لیجر یا جرنل (ledger or journal) میں کرنا  اور اس کی تنخواہ ناجائز اور حرام ہے۔فتح الباري لابن حجر  میں ہے:" وقال بن التين ليس في حديثي الباب ذكر لكاتب الربا وشاهده وأجيب بأنه ذكرهما على سبيل الإلحاق لإعانتهما للآكل على ذلك وهذا إنما يقع على من واطأ صاحب الربا عليه فأما من كتبه أو شهد القصة ليشهد بها على ما هي عليه ليعمل فيها بالحق فهذا جميل القصد لا يدخل في الوعيد المذكور وإنما يدخل فيه من أعان صاحب الربا بكتابته وشهادته فينزل منزلة من قال إنما البيع مثل الربا."(قوله باب قول الله عز وجل يا أيها الذين آمنوا لا تأكلوا الربا اضعافا مضاعفة الآية، ج4، ص314، دار المعرفة)مرقاة المفاتيح  میں ہے :"(فإن لم يأكله أصابه من بخاره ويروى من غباره) أي يصل إليه أثره بأن يكون شاهدا في عقد الربا أو كاتبا أو آكلا من ضيافة آكله أو هديته، والمعنى أنه لو فرض أن أحدا سلم من حقيقته لم يسلم من آثاره، وإن قلت جدا."(كتاب البيوع، باب الربا، ج5، ص1922، دار الفكر)فقط والله أعلم
                                                  
عنوان: قرض کو واپس کرتے وقت کس وقت کی مالیت کا اعتبار ہوتا ہے؟
سوال: خالد سے عامر نے 15000 ہزار بطور قرض لیۓ تھے عامر نے اپنی بیوی کو وصیت کی کہ میں نے خالد کو 15000 ہزار دینا ہے عامر فوت ہو گیا تو بیوی کو کافی عرصہ بعد یہ بات یاد آئی کہ میرے خاوند نے خالد کو 15000 ہزار دینے ہیں اپنے بیٹے کو بتایا تو بیٹا15000 ہزار لے کر خالد کے پاس گیا تو خالد نے انکار کیا کہ یہ تو کم ہے اس وقت کی بنسبت اس وقت 15000 ہزار بہت بڑی رقم تھی آپ مجھے اس وقت کےحساب سے رقم (150000) دو۔
جواب: واضح رہے کہ  قرض لیتے یا دیتے وقت جس کرنسی میں قرض دیا گیا ہو ،واپسی کی صورت میں وہی کرنسی واپس کی جائے گی،چاہے واپسی کے وقت اس کرنسی کی مالیت بازار میں کم ہوچکی ہو یا زیادہ ہوچکی ہو،چناں چہ اگر کسی نے مثلًا ایک سال پہلے ایک لاکھ روپے قرض لیا ہو اور اس وقت ایک لاکھ روپے میں ایک تولہ سونا آتا ہو، لیکن آج قرض ادا  کرتے وقت ایک تولہ سونا سوا لاکھ کا ہوچکا ہو تب بھی آج اگر وہ قرض واپس کر رہا ہے تو ایک لاکھ روپے ہی ادا  کرنے کا پابند ہے،اس سے اگر قرض خواہ ایک لاکھ سے زائد کا مطالبہ کرے گا تو یہ سود کے زمرے میں آنے کی وجہ سے ناجائز اور حرام ہوگا،لہذا صورت مسئولہ میں خالدنے عامرسے 15000ہزار بطور قرض لیے تھے،تو  مذکورہ رقم کی واپسی کے وقت اتنی ہی رقم ( یعنی 15000ہزار)واپس کی جائے گی،عامرکا مذکورہ رقم سے  زیادہ(یعنی :150000)کا مطالبہ  کرنا ہرگز جائز نہیں بلکہ زائد رقم کا مطالبہ شرعا سود میں داخل ہوگا۔فتاوی  شامی میں ہے:"فإن الديون تقضى بأمثالها فيثبت للمديون بذمة الدائن مثل ما للدائن بذمته فيلتقيان قصاصًا."(كتاب الشركة، مطلب في قبول قوله دفعت المال بعد موت الشريك أو الموكل،ج:4،ص:320،ط: سعید)في العقود الدرية في تنقيح الفتاوی الحامدیة:"(سئل) في رجل استقرض من آخر مبلغاً من الدراهم و تصرف بها ثم غلا سعرها فهل عليه رد مثلها؟(الجواب) : نعم و لاينظر إلى غلاء الدراهم و رخصها كما صرح به في المنح في فصل القرض مستمداً من مجمع الفتاوى".(كتاب البيوع،باب القرض،ج:1،ص:279،ط: دار المعرفه)فقط والله أعلم
                                                  
عنوان: بینک سے سودی قرضہ لینے والے شخص کو مکان بیچنا
سوال: ایک شخص اپنامکان فروخت کررہاہے ،مشتری اس مکان کی خریداری کے لیے بینک سے سودی قرض لے کر ادائیگی کرنا چاہ رہاہے،  ایسی صورتِ حال میں بائع کے لیے کیاحکم ہے؟
جواب: بینک سے سود پر قرض لیناسخت  گناہ ہے، اور جو شخص ایسا کرے گا اس  کا گناہ اسی کو ہوگا، لہٰذا  مذکورہ شخص کا  اپنا مکان اس شخص  کو فروخت کرنا درست  ہے جو بینک سے سودی قرض لیتا ہے، مشتری  اگر بینک سے سودی قرض لے کر قیمت ادا کرتاہے تو وہ گناہ گار ہوگا، البتہ بینک سے قرض لے کر جو رقم  وہ بائع   کو دےگا، وہ رقم بائع   کے لیے حلال ہے۔ مسلم شریف میں ہے:"عن جابر قال: لعن رسول الله صلى الله عليه وسلم آكل الربا وموكله وكاتبه وشاهديه، وقال: هم سواء".( باب لعن آكل الربا ومؤكله (5/ 50) برقم (4177)،ط۔دار الجيل، بیروت)السنن الکبری للبیہقی میں ہے:"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(باب كل قرض جر منفعة فهو ربا (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م.)البحر الرائق میں ہے:"(قوله : وما لايبطل بالشرط الفاسد القرض) بأن قال: أقرضتك هذه المائة بشرط أن تخدمني شهرًا مثلًا فإنه لايبطل بهذا الشرط، و ذلك؛ لأن الشروط الفاسدة من باب الربا، و أنه يختص بالمبادلة المالية، و هذه العقود كلها ليست بمعاوضة مالية، فلاتؤثر فيها الشروط الفاسدة، ذكره العيني ... وفي البزازية: وتعليق القرض حرام، والشرط لايلزم".(کتاب البیوع، باب مسائل متفرقة في البيع (6/ 203)، ط۔دار الكتاب الإسلامي)فقط والله أعلم
                                                  
عنوان: بھارت کے بینکوں میں مسلمانوں کا ملازمت کرنے کا حکم
سوال: بھارت کے مسلمانوں کا بھارت کے بینکوں میں ملازمت اختیار کرنا کیسا ہے ؟
جواب: بینک چوں کہ سودی ادارے ہیں ،جہاں سودی لین دین ہوتا ہےاور شریعت مطہرہ میں سود حرام ہےاور اسے اللہ تعالیٰ اور رسول کے ساتھ کھلی جنگ قرار دیا گیا ہےاور حدیث میں سود لینے والے ،دینے والے ،سودی معاملہ لکھنے والے ،سودی معاملہ میں گواہ بننے والے الغرض سودی معاملہ میں کسی قسم کا بھی تعاون کرنے والے پر لعنت کی گئی ہے،لہذا جس طرح سود کا لینا اور دینا حرام ہے،اسی طرح اس میں کسی قسم کاتعاون کرنا بھی حرام ہے،لہذا   بھارت کے مسلمانوں کا بھارت کے بینکوں میں ملازمت اختیار کرنا  شرعا درست  نہیں، اور حاصل ہونے والی تنخواہ حلال نہیں۔صحیح مسلم میں ہے:"عن جابر، قال: لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."( كتاب المساقاة، باب الربا، لعن آكل الربا ومؤكله،27/2 ،ط: قديمي)فتاوی دارالعلوم دیوبند میں ہے:"حدیث شریف میں ہے کہ رسول اللہ صلی اللہ علیہ وسلم نے لعنت فرمائی ہے سود کے لینے والے اور دینے والے اور کاتب وشاہد پر ،پس جس میں سود کا لکھنا پڑھنا اور حساب کرنا پڑے ،اس حدیث کی وجہ سے وہ نوکری جائز نہیں ہے اور سود کم دینا پڑے یا زیادہ ،حرمت میں برابر ہے ،اسی طرح لینا سودکا کم ہو یا زیادہ مطلقاً حرام ہے،ایک حدیث میں ہے کہ ایک درہم سود کا کھانا چھتیس زنا سے زیادہ گناہ ہے،والعیاذ باللہ ۔فقط"(سود ،قمار اور بیمہ کا بیان،بینک میں ملازمت کرنا،491/14،ط:دار الاشاعت)فقط والله أعلم
                                                  
عنوان: آسان گھر اسکیم کے تحت قرضوں کی لین دین کرنے کا حکم
سوال: آسان گھر اسکیم میں لین دین کرنا کیسا ہے؟
جواب: آسان گھر اسکیم میں حکومت مختلف بینکوں سے جو رقم بطورِ قرض لے کر دی  ہے،اس میں  سودی لین دین بھی موجود ہے ، لہذامذکورہ اسکیم کے تحت  گھر بنانے  کے لیے  حکومت یا بینک سے کسی قسم کا سودی قرضہ لینا   ناجائز  اور  حرام ہے۔ تفصیل کے لیے دیکھیے:میرا پاکستان میرا گھر اسکیم کا حکمصحيح مسلم  میں ہے:"عن جابر، قال: «لعن رسول الله صلى الله عليه وسلم ‌آكل ‌الربا، ومؤكله، وكاتبه، وشاهديه ، وقال: «هم سواء."(كتاب المساقات ، ج:3 ، ص:1219 ، رقم الحديث:1598 ، ط: داراحياءالتراث)اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(كتاب الحوالة، باب كل قرض جر منفعة ، ج:14  ، ص:513 ، ط:ادارة القرآن)سنن الکبری للبیہقی میں ہے :"عن فضالة بن عبيد صاحب النبي صلى الله عليه وسلم أنه قال: " ‌كل ‌قرض ‌جر منفعة فهو وجه من وجوه الربا."( باب کل قرض جر منفعۃ فهو ربا ، ج:5 ، ص:571، ط :دارالکتب العلمیة )فقط والله اعلم
                                                  
عنوان: سرکاری مال کی خرید و فروخت / ٹھیکہ چھوڑنے پر رقم لینا
سوال: ہم لوگوں کی دوکان فورس کے یونٹ کے اندر ہے وہاں پر میرا بھائی فورس والوں کے  راشن کا جو ذمہ دار حوالدار ہوا کرتا ہے،  اس کے ساتھ بات چیت کرکے دودھ لیتا ہے،  پھر بازار مجھے جاکر فروخت کرتا ہے جو کہ تمام فوجیوں کا حق ہے، اس میں ان کے ساتھ کچھ افسر بھی شامل ہوتے ہیں حتیٰ کہ کبھی کبھی فل کرنل بھی ملے ہوتے ہیں، اور کہتا ہے کہ میں چپکے چپکے یہ کام نہیں کرتا ہوں سب ملے ہوئے ہیں سب افسر راضی ہیں تو اس میں حرام کہاں سے ہوگا کیونکہ فوج میں سب سے بڑا کرنل ہے وہ بھی تو ساتھ دے رہا ہے کیا یہ حرام ہوگا سب کے ساتھ کہ نہیں؟سوال نمبر 2:  فوج میں سبزی اور فروٹ اور گوشت کے سالانہ ٹینڈر ہوا کرتے ہیں اس میں سب ٹھیکدار جمع ہو جاتے ہیں پھر میٹنگ ہوتی ہیں کہ فلاں جگہ میرا ٹھیکہ ہوگا فلاں میرا ہوگا جس میں کھبی کھبار بحث 2 ٹھیکدار کے بیچ میں آجاتی ہے پھر بڑے ٹھیکدار ان کو راضی کرنے کے لئے ان کو کہتے ہیں کہ آپ 1 کروڑ روپے لے لو اور یہ ٹھیکہ چھوڑ دو دوسرا ٹھیکدار اس کو 1 کروڑ دینے کا پابند ہو گا جس کے بعد وہ ٹھیکدار جتنا مرضی ریٹ فارم کے اوپر درج کرے اسکی مرضی ہے کیا یہ دوسرے ٹھیکدار کے لئے 1 کروڑ لینا جائز اور حلال ہے؟
جواب: 1۔ صورتِ مسئولہ میں جو اشیاء حکومت کی طرف سے فورس کے لئے مخصوص کی گئی ہوں ان کو چرا کر فروخت کرنا شرعاً ناجائز و حرام ہے، چاہے کتنا ہی بڑا افسر اس میں ملوث ہو، کیوں کہ یہ ان کی ملکیت نہیں، اور  خریدنے والے کو کسی چیز کے بارے میں یقینی  معلوم ہو یا غالب گمان ہو کہ وہ چوری کی ہے یا  بیچنے والے کی نہیں ہے،  تو اس کے لیے اس کو  خرید نا  اوراستعمال کرنابھی  جائز نہیں ہے، اور اس کا منافع بھی حلال نہیں ہوگا۔2۔ ٹھیکہ ، یہ حق مجرد ہے، اور حق مجرد کو چھوڑنے کا بدل لینا جائز نہیں۔السنن الکبری   میں ہے:" عن شرحبيل مولى الأنصار , عن أبي هريرة عن النبي صلى الله عليه وسلم أنه قال: "من اشترى سرقةً وهو يعلم أنها سرقة فقد أشرك في عارها وإثمها". (السنن الكبرى للبيهقي ، کتاب البیوع، باب كراهية مبايعة من أكثر ماله من الربا أو ثمن المحرم،5/ 548، ط: دار الكتب العلمية، بيروت )         فتاوی شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه".(ردالمحتار، کتاب البیوع، باب البیع الفاسد ، 5/99، ط: سعید) وفیہ أیضاً: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه. (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه". ( کتاب البیوع،باب البیع الفاسد ، مطلب الحرمۃ تتعدد،5/ 98 ط: سعید)وفیہ ایضاً:"وفي الأشباه: لا يجوز الاعتياض عن الحقوق المجردة كحق الشفعة، وعلى هذا لا يجوز الاعتياض عن الوظائف بالأوقاف، وفيها في آخر بحث تعارض العرف مع اللغة: المذهب عدم اعتبار العرف الخاص، لكن أفتى كثير باعتباره، وعليه فيفتى بجواز النزول عن الوظائف بمال."(الدر المختار، کتاب البیوع، مطلب لا يجوز الاعتياض عن الحقوق المجردة، 518/4، ط:سعید)مجلۃ الاحکام العدلیۃ میں ہے:"(المادة 96) : لايجوز لأحد ‌أن ‌يتصرف في ملك الغير بلا إذنه."(‌‌المقدمة،‌‌ المقالة الثانية في بيان القواعد الكلية الفقهية، ص27، ط: نور محمد)فقط والله أعلم
                                                  
عنوان: میزان بینک میں سیونگ اکاونٹ کھولنے کا حکم
سوال: کیا میزان بینک میں سیونگ اکاونٹ کھولنا اور اس پر نفع لینا جائز ہے ؟تفصیل سے راہ نمائی فرمائیں ۔
جواب: واضح رہے کہ بینک  ایک سودی ادارہ ہے جس طرح سود لینا اور استعمال کرنا ناجائز ہے،  اپنی رضامندی اور اختیار سے سود کا معاہدہ کرنا بھی ناجائز ہے،  لہذا کسی بھی بینک میں سیونگ اکاؤنٹ کھلوانے میں چوں کہ سودی معاہدہ ہوتا ہےاور اس میں جمع شدہ رقم پر بینک کی طرف سے نفع ملتا ہے جو کہ قرض پر نفع ملنے کی وجہ سے حرام ہے ؛ لہذا  میزان بینک میں بھی سیونگ اکاؤنٹ کھلوانا اور اس پر نفع لینا  شرعاً جائز  نہیں ، ضرورت پڑے تو کرنٹ اکاونٹ کھولنے کی اجازت ہوگی۔فتاوی شامی میں ہے :"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع،فصل فی القرض،ج:5،ص:166،سعید) تفصیلی معلومات کے لیے  "مروجہ اسلامی بینکاری" (تجزیاتی مطالعہ، شرعی جائزہ، فقہی نقد وتبصرہ) ( مکتبہ بینات، جامعہ علوم اسلامیہ علامہ بنوری ٹاؤن کراچی)  کا مطالعہ کیا جائے۔فقط واللہ اعلم
                                                  
عنوان: کریڈٹ کارڈ حلال ہے یا حرام ؟
سوال: کیا کریڈٹ کارڈ حلال ہے یا حرام ؟ اگر میں بینک کے ساتھ غیر سودی معاہدہ اس طرح کروں کہ وہ میرے ڈیبٹ اکاؤنٹ سے خود بخود پیسے کاٹ لے۔
جواب: واضح رہےکہ کریڈٹ کارڈ  بنوانا اور اس کا استعمال کرنا ناجائز و حرام ہے کیوں کہ کسی چیز کے حلال وحرام ہونے کا مدار اس معاہدہ پر ہوتاہے جو فریقین کے درمیان طے پاتا ہے اور مذکورہ  کارڈ جاری کرنے والے بینک یا ادارے کارڈ جاری کرتے وقت کارڈ ہولڈر سےیہ معاہدہ کرتے ہیں کہ اگر مقررہ مدت میں  ادائیگی نہیں کی توپھرمتعین شرح کے ساتھ جرمانہ کے نام پر   سود  ادا کرنا ہوگا اور سود کا لینا اور دینا دونوں حرام ہیں اور اسی طرح سودی معاہدہ کرنا بھی حرام   ہے ،لہذا اگر بالفرض  کارڈ ہولڈر  اس میں وقت پر ادائیگی کر بھی دے اور سود ادا نہ کرے تب بھی صرف اس معاہدے کی وجہ سے اس کارڈ کا بنوانا اور استعمال کرنا ناجائز و حرام ہوگا اور اگر وہ وقت پر ادائیگی نہ کرنے کی وجہ سے سود ادا کردے تو پھر اس صورت میں اس کی حرمت میں کوئی شبہ نہیں ہوگا،لہذا یہ کارڈ بنانا اور استعمال کرنا ہر حال میں ناجائز اور حرام ہے، چاہے وقت پر ادائیگی کرکے سود ادا نہ کرے یا وقت پر ادائیگی نہ کرنے کی صورت میں سود ادا کرے۔سائل  نے جو بینک کے ساتھ غیر سودی معاہدہ کا ذکر کیا کہ سائل بینک کے ساتھ غیر سودی معاہدہ کرے گا اور بینک خود بخود سائل کے اکاؤنٹ سے رقم کاٹ لے گا ،تو اس معاہدہ کی پوری تفصیل(کہ کس طرح یہ معاہدہ ہوگا) لکھ کر سوال دوبارہ ارسال کریں ،اس کے بعد ان شاء اللہ اس کا جواب دے دیا جائے گا۔فتاوی شامی میں ہے:"[مطلب كل قرض جر نفعا حرام].(قوله: كل قرض جر نفعا حرام) أي ذا كان مشروطا كما علم مما نقله عن البحر، وعن الخلاصة وفي الذخيرةوإن لم يكن النفع مشروطا في القرض، فعلى قول الكرخيّ لا بأس به ويأتي تمامه."(كتاب البيوع،باب المرابحة و التولية، فصل في القرض،166/5،ط: سعید)الاشباہ والنظائر میں ہے:"‌‌القاعدة الرابعة عشرة: ما حرم أخذه حرم إعطاؤه ..ويقرب من هذا قاعدة: ما حرم فعله حرم طلبه."(القاعدة الرابعة عشر،ص:132،ط:دار الكتب العلمية)البحر الرائق میں ہے:"ولا يجوز قرض جر نفعا بأن أقرضه دراهم مكسرة بشرط رد صحيحة أو أقرضه طعاما في مكان بشرط رده في مكان آخر..وفي الخلاصة :القرض بالشرط حرام."(كتاب البيع،باب المرابحة  والتولية ،فصل في بيان التصرف في المبيع والثمن قبل القبض ،133/6،ط:دار الكتاب الإسلامي)فقط والله أعلم
                                                  
عنوان: میزان بینک میں سیونگ اکاؤنٹ کھولنے کا حکم
سوال: میزان یا ایسی دوسری بینک جن کو اسلامی بینک کہا جاتا ہے ، کیا ان میں سیونگ اکاؤنٹ کھول سکتے ہیں ، یہ سود ہوگا یا منافع ؟
جواب: میزان بینک سمیت فی زمانہ تمام مروجہ اسلامی بینکنگ  کے  معاملات مکمل شرعی اصولوں کے مطابق نہیں ہیں، اور مروجہ غیر سودی بینک اور  روایتی بینک کےبہت سے  معاملات درحقیقت ایک جیسے ہیں؛ لہذا روایتی بینک کے جو معاملات ناجائز ہیں، (مثلاً:  سیونگ اکاونٹ وغیرہ) مروجہ اسلامی بینک  کے بھی وہ معاملات ناجائز ہیں اور جو  حیلے ان معاملات کو جواز کے دائرے میں لانے کے لیے اختیار کیے گئے ہیں،شرعی اور فقہی  اصولوں کی نظرمیں جائزنہیں ہے؛  لہذا مذکورہ مروجہ  اسلامی بینکوں میں سیونگ اکاؤنٹ کھلوانا یاان کے ساتھ کسی اورقسم کے کاروباری اورتمویلی معاملہ کرناجائزنہیں۔مزیدتفصیل کے لیے دیکھیے: مروجہ اسلامی بینکاری از رفقائے دارالافتاء جامعہ علوم اسلامیہ بنوری ٹاؤن ، مطبوعہ مکتبہ بینات۔فقط واللہ اعلم
                                                  
عنوان: قرض پر نفع حاصل کرنا
سوال: زید نے عمرو سے  پچاس ہزار اس شرط پر ادھار لیے ہیں کہ جب میری گندم کی کٹائی ہوگی تو میں آپ کو گندم مارکیٹ کے ریٹ سے فی من پر 500 پانچ سو کم کے حساب سے دوں گا؟کیا یہ شرعا درست ہے؟
جواب: واضح رہے کہ قرضہ دے کر اس پر نفع وصول کرنا سود ہے، جو کہ ناجائز اور حرام ہے، لہٰذا صورتِ مسئولہ میں  پچاس ہزار اس شرط پر ادھار لینا کہ گندم مارکیٹ سے پانچ سو روپے کم پر دیا کرو گےناجائز اور حرام ہے۔"عن عمارة الهمداني قال: سمعت عليًّا رضي الله عنه يقول: قال رسول الله صلى الله عليه وسلم: " كل قرض جر منفعة فهو ربا".( أخرجه الحارث في مسنده كما في المطالب العالية:«باب الزجر عن القرض إذا جر منفعة» (7/ 326) برقم (1440)،ط. ار العاصمة ، دار الغيث – السعودية، الطبعة: الأولى، 1419.)فتاوی شامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع، فصل فی القرض ،مطلب كل قرض جر نفعا حرام   (5/ 166)،ط. سعيد)فقط واللہ أعلم
                                                  
عنوان: جیب خرچ کے پیسوں سے علیحدہ مکان خریدنے کی صورت میں مذکورہ مکان مشترک شمار نہیں ہوگا
سوال: میں اپنے والد صاحب کے ساتھ ان کی دکان پر کام کرتا تھا اور مجھے صرف جیب خرچ ملتا تھا اور اس جیب خرچ سے میں نے کمیٹی ڈالی ،پھر ان کمیٹی کے پیسوں سے میں نے علیحدہ دوکان ڈالی اور  شادی کے بعد میں نے بیوی کا زیور بیچ کر ایک پلاٹ خریدا اور پلاٹ کی کچھ رقم سے میں نے علیحدہ دکان ڈالی تھی اس سے تھوڑا تھوڑا کر کے ادا کرتا رہا اور گھر میں بھی خرچہ جو مجھ سے بن پاتا تھا دیتا رہا ،اب والد محترم کہتے ہیں کہ میں نے جو علیحدہ دکان ڈالی ہے اور پلاٹ خریدا ہے یہ سب گھر والوں میں مشترک ہے، کیا ان کا یہ کہنا صحیح ہے یا یہ دکان اور پلاٹ میری ملکیت ہے؟
جواب: صورت مسؤلہ  میں چونکہ سائل نے   اپنی ذاتی اور مملوکہ رقم  سے دکان ڈالی   ہے اور مذکورہ پلاٹ  بھی اپنی ذاتی رقم  اور اپنی اہلیہ کے زیورات کی رقم سے خریداتھا ،اس لئے مذکورہ دکان اور پلاٹ کےمتعلق سائل کے والد کا یہ مطالبہ کرنا کہ یہ دکان اور پلاٹ سب گھر والوں میں مشترک ہے  شرعادرست نہیں ہے۔بلکہ دکان سائل کی  ہے اور پلاٹ میں چو نکہ سائل اور اس کی بیوی دونوں کی رقم لگی ہوئی ہے اس لئے ان دونوں کے درمیان  جو معاہدہ ہوا ہو اس کے مطابق  پلاٹ کی ملکیت کا حکم لگایا جائے گا ۔ درر الحكام في شرح مجلة الأحكام"  میں ہے:"كل يتصرف في ملكه المستقل كيفما شاء أي أنه يتصرف كما يريد باختياره أي لا يجوز منعه من التصرف من قبل أي أحد هذا إذا لم يكن في ذلك ضرر فاحش للغير. انظر المادة (1197)."(کتااب الثانی الاجارۃ3/ 201/دار الجلیل)مجلة الأحكام العدلية"  میں ہے:"(المادة 95) : الأمر بالتصرف في ملك الغير باطل.(المادة 96) : لا يجوز لأحد أن يتصرف في ملك الغير بلا إذنه.(المادة 97) : لا يجوز لأحد أن يأخذ مال أحد بلا سبب شرعي".(مجلة الأحكام العدلية (ص: 27) ط:نور محمد)فقط واللہ اعلم
                                                  
عنوان: MTBC  کمپنی میں ملازمت کا حکم
سوال: MTBC میں کام کرنا کیسا ہے؟ MTBC امریکہ کے لوگوں کی انشورنس اور ہسپتال سے متعلق کام کرتی ہے، پاکستان میں اس کا دفتر اسلام آباد میں ہے۔
جواب: صورتِ مسئولہ میں ذکر کردہ کمپنی ’’MTBC‘‘ اگر واقعۃً انشورنس کا کام کرتی ہے تو اس میں ملازمت کرنا جائز نہیں، اس لیے کہ انشورنس کی تمام اقسام جوئے، سود اور غرر پر مشتمل ہونے کی وجہ سے ناجائز اور حرام ہیں تو انشورنس کی کسی بھی کمپنی میں کام کرنا گناہ کے کام پر معاونت کے زمرے میں ہے، جوکہ ناجائز ہے۔احکام القرآن میں ہے:"ولا خلاف بین أهل العلم في تحریم القمار."(أحکام القرآن للجصاص، ج: 1، ص: 450، ط: قدیمي کتب خانه)تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم."(تفسیر ابن کثیر، ج: 2، ص: 10، ط: دار السلام)الموسوعۃ الفقہیہ الکویتیہ میں ہے:"الإجارة على المنافع المحرمة كالزنى والنوح والغناء والملاهي محرمة وعقدها باطل لا يستحق به أجرة. ‌ولا ‌يجوز ‌استئجار ‌كاتب ليكتب له غناء ونوحا؛ لأنه انتفاع بمحرم."(الإجارة على المعاصي والطاعات، ج: 1، ص: 290، ط: دا رالسلاسل الكويت)فقط والله أعلم
                                                  
عنوان: سرکاری ملازم کو ملنے والے فنڈ میں اس کی اولاد کا حصہ
سوال: ایک شخص سرکاری ملازم تھا ، اس نے 60 سال ملازمت کی ،اب وہ ریٹائر  ہوگئے اور اسے فنڈ ملا ،اس کی 5 بیٹیاں ہیں اور وہ شادی شدہ ہے ، کیا  اس فنڈ میں بیٹیوں کا حساب ہے ؟اور اگر ہے تو کس حساب سے ؟ یا اگر والد اپنی مرضی سے کچھ دیتا ہے تو ٹھیک ہے؟
جواب: عموما  سرکاری اداروں میں ملازم کو ریٹائر منٹ کے بعدجی پی فنڈ، پراویڈنٹ فند کے نام سے  رقم ملتی ہے ، اس فنڈ میں شمولیت کے لیے  ملازمین اپنی تنخواہ میں سے کچھ فیصد کٹوتی کرواتے ہیں جو کہ ہر ماہ اس فنڈ میں جمع کرلی جاتی ہے اور ریٹائرمنٹ کے وقت ادارہ  جمع شدہ رقم اضافہ کے ساتھ ملازم کو دے دیتا ہے،اس اضافہ میں ایک تو وہ رقم ہوتی ہے جو ادارہ اپنی طرف سے ملاتا ہے اور دوسرا اضافہ وہ ہوتاہے تو جو ادارہ کو کٹوتی شدہ رقم کوکسی جگہ جمع کرانے پر ملتا ہے ،تو ملازم کی تنخواہ سے رقم کی کٹوتی کی    دو صورتیں ہیں: (1) اختیاری (2) جبری۔1۔اگر جی پی فنڈ کا جمع کرنا ملازم کے اختیار میں ہو اور ملازم اپنے اختیار سے کٹوتی کروائے اور اس رقم پر اضافہ مل جائے کمپنی یا ادارہ کی طرف سے کہ ہم اس کو ڈبل کرکے واپس کریں یا چالیس فیصد زیادہ کرکے دیں یا انشورنس میں ڈال کر اس پر اضافہ دیں گے تو اس اختیاری جی پی فنڈ کا حکم یہ ہے کہ اصل رقم حلال ہے، اصل رقم کے علاوہ کمپنی  اپنی طرف سے جو رقم شامل کررہی ہے اس کا لینا بھی جائز ہے۔ لیکن  اصل اور کمپنی کی طرف سے شامل کردہ رقم کو کمپنی یا ادارہ، انشورنس کمپنی یا بینک میں جمع کرے تو اس انشورنس یا سود والی اضافی رقم کا حکم یہ ہے کہ  چوں کہ یہ جی پی فنڈ اختیاری ہے، اس صورت میں کمپنی یا ادارہ ملازم کے لیے وکیل بن جائے گا،  اور وکیل کا قبضہ موکل کا قبضہ ہوتاہے، لہٰذا بیمہ کمپنی یا بینک میں رقم منتقل ہونے کے بعد ملازم اس رقم کا مالک بن جائے گا، اب اس رقم پر جو اضافہ کے ملے گا وہ شرعاً سود ہی ہے، اس کا استعمال ملازم کے لیے ناجائز ہے۔2۔اگر جی پی فنڈ کا جمع کرنا آدمی کے اختیار میں نہ ہو اور کمپنی یا ادارہ جی پی فنڈ کی مد میں پیسے کاٹے اور اصل پیسے کے بجائے دوگنے پیسے دے یا اس سے زیادہ دے تو یہ  اصل بھی  رقم حلال ہے اور اس پر مکمل اضافہ بھی حلال ہے ،اضافہ سود کے زمرے میں نہیں آتا، اس میں ملازم کا عمل دخل بھی نہیں ہے لہذا یہ ملازم کے لیے عطیہ کی طرح ہے، اس کا لینا ملازم کے لیے جائز ہے۔لہذا صورت مسئولہ  میں  مذکورہ سرکاری ملازم کو جو فنڈ ملے ہیں اگر یہ فنڈ   (درج بالا تفصیل کے مطابق) اس کے لیے لینا  شرعا  درست ہو تو  یہ  اسی شخص کی ملکیت ہوں گے ،اس پر اس کی اولاد یا کسی اور  کا کوئی حق یا حصہ نہیں ہے ،ہاں البتہ اگر مذکورہ شخص اپنی خوشی  سے اپنی زندگی میں  اپنی اولاد کو کچھ ہدیہ  (گفٹ )دینا چاہے تو دے سکتا ہے ،اس کا طریقہ یہ ہے کہ  مذکورہ شخص     اپنی ضرورت کے لیے جتنا  مال رکھنا چاہیں   رکھ لے  اور اگر بیوی زندہ ہے تو اسے کل مال کے آٹھویں حصہ کے بقدر دیدے ،ا س کے بعد  اپنی  باقی جائیداد  اپنے بچوں میں برابری کے ساتھ تقسیم کردیں  ،یعنی جتنا ایک بیٹے کو دیں  اتنا ہی ایک بیٹی کو دیں  ،بلا وجہ  بہت زیادہ کمی پیشی کرنا  یا کسی کو بالکل  محروم کرنا جائز نہیں، والدین کو   زندگی میں اپنی اولاد کے درمیان ہدیہ وغیرہ دینے میں برابری کرنا ضروری ہے  ،چنانچہ حدیث شریف میں ہے :"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا قال: «فأرجعه» . وفي رواية ...... قال: «فاتقوا الله واعدلوا بين أولادكم»".(مشکاة المصابیح، 1/261، باب العطایا، ط: قدیمی)ترجمہ:حضرت نعمان بن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، 3/193، باب العطایا، ط: دارالاشاعت)البتہ  کسی بیٹے یا بیٹی کو کسی معقول وجہ کی بناء پر بنسبت اوروں کے کچھ زیادہ دے سکتی ہیں ، یعنی کسی کو شرافت ، دینداری،خدمت گذاری یا غریب ہونے کی بناء پر  بنسبت اوروں کے کچھ زیادہ دے سکتے  ہیں ۔نیز   جو کچھ جس کو دیا جائے اس میں  اس کا حصہ الگ کرکے مالکانہ قبضہ کے ساتھ دینا ضروری ہے ،محض نام کردینا ملکیت کیلیے کافی نہ ہوگا ۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها". (البحر الرائق ج: 7، ص: 300، ط: دارالكتاب الإسلامي)فتاویٰ شامی میں ہے:"مطلب: كل قرض جر نفعًا حرام(قوله:كل قرض جر نفعًا حرام) أي إذا كان مشروطًا، كما علم مما نقله عن البحر". (رد المحتار ج: 5، ص: 166، ط: سعيد)فتاویٰ شامی میں ہے:"فضل خال عن عوض بمعيار شرعي وهو الكيل والوزن فليس الذرع والعد بربًا مشروط ذلك الفضل لأحد المتعاقدين في المعاوضة".(الدر المختار ج:5، ص: 128/ 129، ط: سعيد)جواہر الفقہ میں ہے:’’جبری  پراویڈنٹ فنڈ  پر جو سود کے نام پر رقم ملتی ہے ،وہ شرعا سود نہیں  بلکہ اجرت (تنخواہ ) ہی کا ایک حصہ ہے اس کا لینا اور اپنے استعمال  میں لانا جائز ہے ،البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے  اور ذریعہ سود بنالینے کا خطرہ بھی، اس لیے اس سے اجتناب کیا جائے‘‘۔ (پراویڈنٹ فنڈ پر زکوٰۃ اور سود کا مسئلہ: 3/258، ط: دارالعلوم کراچی)فقط واللہ اعلم
                                                  
عنوان: ترکہ میں سے بیوی کا حق مہر ادا کرنا
سوال: اگر ایک بندہ فوت ہو جائے اور اس کی دو شادیاں ہوں۔ اگر دوسری بیوی کا حق مہر غیر ادا شدہ ہوتو متوفی کی وراثت منتقلی سے قبل حق مہر ادا کرنا لازم ہے یا وراثت منتقل کر دی جائے گی؟
جواب: صورت مسئولہ میں اگر شوہر مرحوم نے اپنی دوسری بیوی کامہر اپنی زندگی میں ادا نہیں کیا تھا تو شوہر کے انتقال کی صورت میں ترکے میں سے پہلے بیوی کا مہر نکالا جائے گاپھر بقیہ ترکہ تمام شرعی ورثاء میں ان کے حصوں کے مطابق تقسیم ہوگا، مہر کی رقم شرعاً مرحوم پر قرض ہوتی ہے۔فتاوی شامی میں ہے:"ثم تقدم دیونه التي لھا مطالب من جهة العباد."(كتاب الفرائض، ج:6، ص:760، ط:ایچ ایم سعید)فتاوی ہندیہ میں ہے :"والمهر يتأكد بأحد معان ثلاثة: الدخول، والخلوة الصحيحة، وموت أحد الزوجين سواء كان مسمى أو مهر المثل حتى لايسقط منه شيء بعد ذلك إلا بالإبراء."(1/303،ط:ماجدیہ)فقط واللہ اعلم
                                                  
عنوان: بائع کا مشتری سے فروخت کیے ہوئے موبائل کو کم قیمت پر خریدنے کا حکم
سوال: مجھے کچھ رقم کی ضرورت تھی،میں نے اپنے ایک دوست سے جوکہ موبائل کا  کاروبارکرتاہے ،اس سے کہا کہ مجھےپیسے دے دیں ،انہوں نے کہاکہ میرے پاس رقم تو نہیں ہے،البتہ میں آپ کےلیے ایک ترتیب بنادیتاہوں،چنانچہ انہوں نے مجھے 340000روپے کے موبائل دے دئیے اورمجھ سے 20 دن بعد کے چیک وصول کیے ( مذکورہ رقم ان کو20 دن بعد اداکرنی ہوگی)، لیکن اسی دن اسی وقت اس نے مجھ سے وہی موبائل( جو کہ 3لاکھ 40 ہزارروپے کے تھے ) 3لاکھ روپے کے واپس خرید لیے اورمجھے 3لاکھ روپے نقد دے دیئے،20 دن کے بعد جب اس کی 3لاکھ 40 ہزارروپے کی ادئیگی کاوقت آیاتو میرے پاس اس کی ادائیگی کےلیے رقم نہیں تھی ( جس سے اس کی قرض رقم 680000 روپے ہوگئی ) تب انہوں نے مجھے دوبارہ 3لاکھ 40 ہزارروپے کاموبائل دئیے اور20 دن کا وقت دیااوردوبارہ وہی موبائل 3لاکھ روپےکے خریدلیے اور40 ہزارروپے نقد لےلیے ( جس سے اس کی قر ض رقم 340000روپے بچ گئی )۔یہی معاملہ 5 سال چلتارہا اوراس کی رقم آخر کار27 لاکھ روپے تک پہنچ گئی جس کے بعد ہماراان سے ماہانہ 50 ہزار روپے کی ادائیگی کے ساتھ ساتھ دو سال میں پوری رقم اداکرنے کا معاہدہ ہوا،اب سوال یہ ہے کہ ہمارے مذکورہ معاملہ کا  شرعاًکیاحکم ہے؟
جواب: صورتِ  مسئولہ میں چوں کہ سائل  کا مقصد موبائل فون کا خریدنانہیں تھا، بلکہ اُسے نقد پیسوں کی ضرورت تھی ،تو سائل کے لیے  اپنے دوست  سےادھار پر20دن کےلیے 340000روپے کے موبائل خریدکر دوبارہ وہی موبائل اسی دن  3لاکھ  کافروخت کرنا شرعاً ناجائز  ہے؛کیوں کہ  مذکورہ  کاروباری شخص سودی قرضہ کے لئے بطورِ حیلہ کے موبائل فون کا لین دین کررہا ہے،جو کہ بیع عینہ کی  ایک صورت ہے،اور بیع عینہ شرعاً مکروہ تحریمی اور ناجائز ہے،کیونکہ یہ  سود خوری ہی کا ایک طریقہ ہے، اور رسولِ اکرم صلی اللہ علیہ وسلم نے اس قسم کے عقد کو رسوائی اور ذلت کا سبب قرار دیا ہےلہذا عاقدین پرلازم ہے کہ مذکورہ معاملہ  فی الفور ختم کردیں،اورمذکورہ شخص کا جو اصل رقم ہے وہ ان کو دے دے،اس کے علاوہ قرض وقت پر ادا نہ کرنے کی وجہ سےجو سودلازم کیا گیا،وہ چوں کہ ناجائز اورحرام ہے ؛لہذا وہ سودی رقم ادا کرنا سائل کے ذمہ لازم نہیں ہے، اور دنوں  کو چاہیے کہ اس پرسچے دل سے توبہ واستغفار کریں،سائل پر لازم تھا کہ وہ معاملہ کرنے سے پہلے شرعی نقطہ نظر معلوم کرتا،اس سلسلے میں کوتاہی پر بھی توبہ واستغفارکرے اورآئندہ کے لیے احتیاط کرے۔حدیث مبارکہ میں ہے:"عن ابن عمر، قال: سمعت رسول الله -صلى الله عليه وسلم- يقول: إذا ‌تبايعتم ‌بالعينة، وأخذتم أذناب البقر، ورضيتم بالزرع، وتركتم الجهاد، سلط الله عليكم ذلا لا ينزعه حتى ترجعوا إلى دينكم."(سنن أبي داؤد،باب في النھي عن العینة،ج:5،ص:332،ط:دار الرسالة العالمیة)ترجمہ:"حضرت عبد اللہ بن عمر رضی اللہ عنہما  سے روایت ہے کہ رسولِ اکرم صلی اللہ علیہ وسلم نے ارشاد فرمایا” کہ جب تک تم بیع عینہ کرتے رہوگے اور جانوروں کی دیکھ بھال میں لگے رہوگے اور زراعت میں گم ہوجاؤ گے اور جہاد چھوڑ دوگے تو اللہ تم پر ذلت و رسوائی مسلط کردے گا، یہاں تک کہ تم دوبارہ دین کی طرف نہ لوٹ آؤ۔"فتاوی شامی میں ہے:"(قوله: في بيع العينة) اختلف المشايخ في تفسير العينة التي ورد النهي عنها. قال بعضهم: تفسيرها أن يأتي الرجل المحتاج إلى آخر ويستقرضه عشرة دراهم ولايرغب المقرض في الإقراض طمعًا في فضل لايناله بالقرض فيقول: لاأقرضك، ولكن أبيعك هذا الثوب إن شئت باثني عشر درهمًا وقيمته في السوق عشرة ليبيعه في السوق بعشرة فيرضى به المستقرض فيبيعه كذلك، فيحصل لرب الثوب درهمًا وللمشتري قرض عشرة. وقال بعضهم: هي أن يدخلا بينهما ثالثًا فيبيع المقرض ثوبه من المستقرض باثني عشر درهما ويسلمه إليه ثم يبيعه المستقرض من الثالث بعشرة ويسلمه إليه ثم يبيعه الثالث من صاحبه وهو المقرض بعشرة ويسلمه إليه، ويأخذ منه العشرة ويدفعها للمستقرض فيحصل للمستقرض عشرة ولصاحب الثوب عليه اثنا عشر درهما، كذا في المحيط، وعن أبي يوسف: العينة جائزة مأجور من عمل بها، كذا في مختار الفتاوى هندية. وقال محمد: هذا البيع في قلبي كأمثال الجبال ذميم اخترعه أكلة الربا. وقال عليه الصلاة والسلام: «إذا تبايعتم بالعينة واتبعتم أذناب البقر ذللتم وظهر عليكم عدوكم»."(باب الصرف،ج:5،ص:273،ط:سعيد)فتاوی ہندیہ میں ہے:"وصورة ‌العينة أن يشتري عينا بالنسيئة بأكثر من قيمته ليبيعه بقيمته بالنقد فيحصل له المال، كذا في المبسوط."(کتاب الشرکة،ج:2،ص:312،ط:دار الفکر)صحیح مسلم میں ہے:"عن جابر، قال: لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."(باب لعن آكل الربا ومؤكله، ج:3،ص:1219، رقم الحديث:1598، ط: دار إحياء التراث العربي ببيروت) ترجمہ:"حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں"رد المحتار  علی ھامش  الدرالمختارمیں ہے:" كل قرض جر نفعا حرام."(باب المرابحة والتولية، ‌‌فصل في القرض،ج:5،ص:166، سعيد)فقط واللہ أعلم
                                                  
عنوان: یوٹیوب پر چینل بنانا / آن لائن خرید و فروخت
سوال: 1: یوٹیوب چینل یا فیس بک پیج بناکر ان پر تصاویر اور ویڈیوز دینا، جس سے (ایک خاص تعداد میں ویورز اور سبسکرائبرز بننے کے بعد)کمائی بھی ہوتی ہے، ان چینلز اور پیجز سے جو کمائی حاصل ہوتی ہےوہ کمائی کی رقم جائز ہے یا نہیں؟۔2: فیسبک پیج یا کوئی دوسرے آن لائن ایپلیکیشن یاویب سائٹ کے ذریعے مختلف اشیاء بیچنا کیسا ہے؟، ان میں بعض دفعہ بیچنے والے کے پاس بیچنے والی چیز موجود ہوتی ہے،اور بعض دفعہ آن لائن آرڈر ملنے کے بعد خرید کر مطلوبہ شخص کووہ چیز روانہ کی جاتی ہے۔ برائے مہربانی دونوں صورتوں کی رہنمائی فرمائیں۔
جواب: 1۔ یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔رد المحتار  میں ہے:"وظاهر كلام النووي في شرح مسلم : الإجماع علٰی تحریم تصویر الحیوان، وقال: وسواء لما یمتهن أو لغیره فصنعه حرام لکل حال، لأن فیه مضاهاة لخلق اللّٰہ".( رد المحتار علی الدر المختار،فرع لا بأس بتكليم المصلي وإجابته برأسه، 674/1،  ط: سعید)وفیہ ایضا:"قال ابن مسعود: صوت اللهو و الغناء ينبت النفاق في القلب كما ينبت الماء النبات. قلت: و في البزازية: إستماع صوت الملاهي كضرب قصب و نحوه حرام ؛لقوله عليه الصلاة و السلام:  استماع الملاهي معصية، و الجلوس عليها فسق، و التلذذ بها كفر؛ أي بالنعمة".(كتاب الحظر والإباحة، 349،348/6، ط: سعيد)2۔ آن لائن کاروبار میں اگر ’’مبیع‘‘ (جو چیز فروخت کی جارہی ہو) بائع (بیچنے والے) کی ملکیت میں موجود ہو اور تصویر دکھلا کر سودا کیا جا رہا ہو تو ایسی صورت میں بھی آن لائن خریداری شرعاً درست ہوگی، لیکن اگر مبیع بیچنے والے کی ملکیت میں نہیں ہے اور وہ محض اشتہار، تصویر دکھلاکر کسی کو وہ سامان فروخت کرتا ہو (یعنی سودا کرتے وقت یوں کہے کہ: ’’فلاں چیز میں نے آپ کو اتنے میں بیچی‘‘، وغیرہ) اور بعد میں وہ سامان کسی اور دکان،اسٹوروغیرہ سے خرید کردیتا ہو تو یہ صورت بائع کی ملکیت میں’’مبیع‘‘ موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنا مقصود ہو وہ بائع کی ملکیت یا وکیل کے قبضے میں ہونا شرعاً ضروری ہوتا ہے۔اس کے جواز کی صورتیں درج ذیل ہیں:1:- بائع مال پہنچنے سے پہلے بیع نہ کرے، بلکہ وعدۂ بیع کرے،بیع مال پہنچنے کے بعد کرے اور بائع مشتری سے یہ کہہ دے کہ یہ چیز اگر آپ مجھ سے خریدیں گے تو میں آپ کو اتنے کی دوں گا۔ 2:-آن لائن کام کرنے والا فرد یا کمپنی ایک فرد (مشتری) سے آرڈر لے اورمطلوبہ چیز کسی دوسرے فرد یا کمپنی سے لے کر خریدار تک پہنچائے اور اس عمل کی اُجرت مقرر کرکے لے تو یہ بھی جائز ہے، یعنی بجائے اشیاء کی خرید وفروخت کے بروکری كرے اور اس کی اُجرت مقرر کرکے یہ معاملہ کرے۔ 3:-جہاں سے مال خریدا ہے، وہاں کسی کو یا مال بردار کمپنی کو مال پر قبضہ کا وکیل بنادے، اس کے قبضے کے بعد بیع جائز ہے۔ البتہ جواز کی ہر صورت میں خریدار کو مطلوبہ چیز ملنے کے بعد خیارِ رؤیت حاصل ہوگا، یعنی جب ’’مبیع‘‘ خریدار کو مل جائے تو دیکھنے کے بعد اس کی مطلوبہ شرائط کے مطابق نہ ہونے کی صورت میں اُسےواپس کرنے کااختیار حاصل ہوگا۔حدیث شریف میں ہے:’’عن ابن عباسؓ، أن رسول اللہ صلی اللہ عليہ وسلم قال: ’’من ابتاع طعاما فلا يبعہ حتی يستوفيہ‘‘، قال ابن عباسؓ: وأحسب کل شيء مثلہ.‘‘ (الصحيح لمسلم، رقم الحديث:1525 )’’حضرت عبد اللہ بن عباس رضی اللہ عنہما سے روایت ہے کہ رسول اللہ صلی اللہ علیہ وسلم نے فرمایا کہ: جب کوئی کھانے کی چیز خریدے تو اس وقت تک نہ بیچے جب تک اس پر مکمل قبضہ نہ کرلے، حضرت ابن عباس رضی اللہ عنہما فرماتے ہیں کہ: میں سمجھتا ہوں کہ ہر چیز کا یہی حکم ہے۔‘‘’’فتح القدیر‘‘ میں ہے:"ومن اشتری شيئا مما ينقل ويحول لم يجز لہ بيعہ حتی يقبضہ، لأنہ عليہ الصلاۃ والسلام نہٰی عن بيع ما لم يقبض ولأن فيہ غرر انفساخ العقد علی اعتبار الہلاک... ثم علل الحديث (لأن فيہ غرر انفساخ العقد) الأول (علی اعتبار ہلاک المبيع) قبل القبض فيتبين حينئذٍ أنہ باع ملک الغير بغير إذنہٖ وذٰلک مفسد للعقد، وفي الصحاح أنہ صلی اللہ عليہ وسلم نہٰی عن بيع الغرر."(فتح القدير لابن ہمام، 512،510/6، دار الفکر)4:- آن لائن خرید وفروخت کرتے ہوئے ’’مبیع‘‘ کی تصویر دکھانا بعینہ نمونہ دکھانے کی طرح نہیں ہے، کیونکہ تصویر کسی شئے کی مثل تو ہے، عین نہیں ہے اور مثل‘ عین کا غیر ہے، لہٰذا حقیقتاً مبیع دیکھ لینے کے بعد خریدار کو خیارِ رؤیت حاصل ہوگا۔كما يستفاد من العبارات الآتيه:"(لا) تحرم (المنظور إلی فرجہا الداخل) إذا رآہ (من مرآۃ أو ماء) لأن المرئي مثالہ (بالانعکاس) لا ہو۔ (قولہ: لأن المرئي مثالہ إلخ) يشير إلی ما في الفتح من الفرق بين الرؤيۃ من الزجاج والمرآۃ، وبين الرؤيۃ في الماء، ومن الماء حيث قال: کأن العلۃ واللہ سبحانہ وتعالی أعلم أن المرئي في المرآۃ مثالہ لا ہو وبہٰذا عللوا الحنثَ فيما إذا حلف لا ينظر إلی وجہ فلان، فنظرہ في المرآۃ أو الماء وعلی ہٰذا فالتحريم بہ من وراء الزجاج، بناء علی نفوذ البصر منہ فيری نفس المرئي بخلاف المرآۃ، ومن الماء، وہٰذا ينفي کون الإبصار من المرآۃ والماء بواسطۃ انعکاس الأشعۃ، وإلا لرآہ بعينہ بل بانطباع مثل الصورۃ فيہما، بخلاف المرئي في الماء؛ لأن البصر ينفذ فيہ إذا کان صافيا فيری نفس ما فيہ، وإن کان لا يراہ علی الوجہ الذي ہو عليہ، ولہٰذا کان لہ الخيار إذا اشتری سمکۃ رآہا في ماء بحيث تؤخذ منہ بلا حيلۃ. اہـ. وبہٖ يظہر فائدۃ قول الشارح مثالہ، لکنہ لا يناسب قول المصنف تبعا للدرر بالانعکاس، ولہٰذا قال في الفتح وہٰذا ينفي إلخ، وقد يجاب بأنہ ليس مراد المصنف بالانعکاس البناء علی القول بأن الشعاع الخارج من الحدقۃ الواقع علی سطح الصقيل کالمرآۃ والماء ينعکس من سطح الصقيل إلی المرئي، حتی يلزم أنہ يکون المرئي حينئذ حقيقتہ لا مثالہ، وإنما أراد بہ انعکاس نفس المرئي، وہو المراد بالمثال فيکون مبنيا علی القول الآخر ويعبرون عنہ بالانطباع، وہو أن المقابل للصقيل تنطبع صورتہ، ومثالہ فيہ لا عينہ، ويدل عليہ تعبير قاضي خان بقولہ؛ لأنہ لم ير فرجہا، وإنما رأی عکس فرجہا، فافہم."(فتاویٰ شامی،  کتاب النکاح، فصل فی المحرمات،34/3، ط: سعيد)فقط واللہ اعلم
                                                  
عنوان: ایپلیکیشن کمپنی میں ملازمت کا حکم
سوال: ايک غير  ملکى ايپلي کيشن ہے جو  فيس  بک  کى  طرح  ہے، اس پر عوام مواد شائع کرتےہیں اور ايپلي کيشن والوں کو بندوں کى ضرورت ہے  جو اس مواد کى جانچ پڑ تال کر يں، اس ميں  ہر طرح کى چيزيں شامل ہوتى ہیں اب اس لحاظ سے تو  ٹھیک  معلوم  ہوتا ہے  کہ فحش مواد شائع ہونے سے روکا جا رہا ہےليکن یہ بات بھی ہے کہ ان کى نظرميں  غير  محرم مثلًا  عورت کى تصوير شائع کرنا غلط نہیں  ہےاور دوسرا مسئلہ یہ ہے کہ بد نظرى بھی ہوتى ہےـ دور  حاضر ميں صاف ستھرا کام ملنا بہت مشکل ہوگيا ہے، کہیں جھوٹ بلوايا جاتا ہے تو کہیں بد نظرى ہوتى ہےتو کہیں کچھ اورمسئلہ ہوتا ہےسرکارى نوکرى تو تقر يبًا نا ممکن ہی سمجھ ليں ـ تو مذکوره بالا کام کے جائز يا نا جائز ہونے کى وضا حت کردیں !
جواب: صورتِ  مسئولہ  میں اگر  مذکورہ ایپ  میں نامحرم کی تصاویر  شائع  کی  جاتی ہیں  اور  نامحرم عورت  کی تصویر  پر نظر  پڑتی  ہے  ایک تو  اس  میں  جاندار  کی  تصویر  ہے جاندار  کی تصویر  خواہ  مرد کی تصویر پر مشتمل ہو یا عورت کی تصویر پر مشتمل ہو یا کسی بھی جاندار کی تصویر پر مشتمل ہو مطلقا ناجائز ہے نیز اس میں دوسری قباحت  نامحرم کو دیکھنا ہے جو کہ  ناجائز ہے لہذا آپ کے لیے مذکورہ بالاکام کرناجائز نہیں ہے اور اس کی کمائی بھی حلال نہیں ہوگی۔کوئی دوسرا حلال ذریعہ معاش اختیار کریں۔بلوغ القصدوالمرام میں ہے:"يحرم تصوير حيوان عاقل أو غيره إذا كان كامل الأعضاء، إذا كان يدوم، وكذا إن لم يدم على الراجح كتصويره من نحو قشر بطيخ. ويحرم النظر إليه؛ إذا النظر إلى المحرم لَحرام."فتاوی شامی میں ہے:"وظاهر كلام النووي في شرح مسلم الإجماع على تحريم تصوير الحيوان، وقال: وسواء صنعه لما يمتهن أو لغيره، فصنعته حرام بكل حال لأن فيه مضاهاة لخلق الله تعالى، وسواء كان في ثوب أو بساط أو درهم وإناء وحائط وغيرها."(کتاب الصلوۃ ، باب مایفسد الصلوۃ و مایکرہ فیها جلد ۱ ص: ۶۴۷ ط: دارالفکر)فقط و اللہ اعلم
                                                  
عنوان: سونا قرض لے کرادائیگی پیسوں کی صورت میں موجودہ ویلیوکے حساب سے کرنے کا حکم
سوال: میں نے اپنے بھائی کو ایک تولہ سونا قرض دیاتھا ،اس وقت اس کی قیمت 72ہزارروپے تھی، اب وہ مجھے واپس کرنا چاہتا ہے، لیکن مجھے اس وقت رقم کی ضرورت ہے، کیا میں اس سے رقم وصول کرسکتا ہوں،جب کہ آج کل سونے کی قیمت اس وقت كے اعتبارسے بہت زیادہ ہے ؟
جواب: صورتِ مسئولہ میں اگر سائل نے اپنے بھائی کو ایک تولہ سونابطورِ قرض دیاتھاتو سائل کے بھائی کے ذمہ ایک تولہ سونایااس کی موجودہ قیمت دینالازم ہے،لہذااگرسائل اپنے بھائی سے ایک تولہ سوناکی موجودہ قیمت لیناچاہےتولے سکتاہے۔المبسوط للسرخسی میں ہے:"وإن استقرض دانقا فلوسا، أو نصف درهم فلوس فرخصت، أو غلت لم يكن عليه إلا مثل عدد الذي أخذ؛ لأن الضمان يلزمه بالقبض، والمقبوض على وجه القرض مضمون بمثله."(كتاب الصرف ، باب البيع بالفلوس ج : 14ص : 30 ط : دار المعرفة)فتاوی شامی میں ہے:"استقرض ‌مائة ‌دينار من نوع فلا بد أن يوفي بدلها مائة من نوعها الموافق لها في الوزن أو يوفي بدلها وزنا لا عددا، وأما بدون ذلك فهو ربا."(كتاب البيوع ، باب الربا  ج : 5 ص : 177 ط : سعيد)المحیط البرھانی میں ہے:"‌الديون ‌تقضى بأمثالها، فيصير المقبوض مضموناً على القابض ديناً للدافع."( كتاب الدعوي ،  ‌‌الفصل الثاني: في بيان صحة الدعاوى وبيان ما يسمع منها وما لا يسمع ج : 9 ص : 8 ط : دار الكتب العلمية)فقط والله أعلم
                                                  
عنوان: فاریکس ٹریڈنگ کا شرعی حکم
سوال: کیافاریکس میں ٹریڈنگ کرناجائز ہے ؟
جواب: فاریکس ٹریڈنگ کے تحت کئی قسم کے کاروبار ہوتے ہیں ،جن میں سے چند ایک درج ذیل ہیں :۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے,اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے, یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں۔۱۔مختلف بینک:  اکثر بڑے سودے  بینک کرتے ہیں ,کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔فاریکس کے بارے میں مذکورہ تفصیلات درج ذیل مواضع سے حاصل کی گئی ہیں۔۱-https://en.wikipedia.org/wiki/Foreign_exchange_market2-http://www.forex.com/uk/forex-video-tutorials.html3-http://www.learntotradethemarket.com/forex-university/introduction-what-is-forex-trading۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل ، مختلف دھاتیں جیسے کاپر، لوہا وغیرہ  اور مختلف اجناس  جیسے گندم ، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے , اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا میں   آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔الحاصل تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا ۔نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔فقط واللہ اعلم
                                                  
عنوان: قسطوں پر سودا ہونے کے بعدیکمشت ادائیگی کی صورت میں ثمن میں کمی کرنے کا حکم
سوال: بائع اور مشتری کے درمیان بیع قسطوں کی صورت میں ہوگئی ،جس میں  نقدی کی بنسبت  ثمن  زیادہ ہے،لیکن مشتری کے پاس ایک قسط ادا کرنے کے بعد روپے آ گئےاب مشتری ساری ثمن  ایک ساتھ دینا چاہتا ہے مگر بائع سے ثمن کے کم کرنے کا مطالبہ کرتا ہے، اب بائع اگر ثمن  میں کچھ کمی کرے تو بیع کے فاسد یا منافع کے حرام ہونے کا کوئی مسئلہ تو نہیں ہوگا؟
جواب: کسی بھی چیز کی خرید و فروخت چاہے نقد کی صورت میں ہو یا قسطوں کی شکل میں اس میں اس بات کا لحاظ رکھنا ضروری ہے کہ جو رقم معاملہ کرتے وقت  متعین ہوجائے وہی رقم وصول کی جائے گی۔قسط کی ادائیگی میں تاخیر پر اس متعین کردہ رقم سے زائد وصول کرنے کی شرط لگانا یا قسط جلدی ادا کرنے پر اس سے کم رقم وصول کرنے کی شرط لگانااور اسی طرح خریدار کا  ساراثمن  ایک ساتھ  اس شرط کےساتھ  بائع    کودیناکہ وہ مقررہ  ثمن  میں کمی کردے یہ سب صورتیں  ناجائز ہیں۔لہذا صورتِ مسئولہ میں خریدار   کایہ شرط لگانا کہ اگربائع     ثمن  میں کچھ کمی کرےاوررعایت دے تو وہ  سارا ثمن  ایک ساتھ اداکردےگایہ شرط جائز نہیں ۔  البتہ   اگر  ایسی کوئی شرط نہیں لگائی  گئی اور  بیچنے والا خود بغیر کسی شرط کے اس رقم میں رعایت کر نا چاہے  تو کر سکتا ہے۔الهداية  مع شرح فتح القدیر "میں ہے:"قال ولو كانت له ألف مؤجلة فصالحه على خمسمائة حالة لم يجز لأن المعجل خير من المؤجل وهو غير مستحق بالعقد فيكون بإزاء ما حطه عنه وذلك اعتياض عن الأجل وهو حرام."(الهداية  مع شرح فتح القدیر، باب الصلح فى الدين ،8 /426 و 427 ط:مصطفیٰ البابی ) المجلة  "میں ہے:" حط البائع مقدارا من الثمن المسمى بعد العقد صحيح ومعتبر."(مجلة الاحكام العدلية  ، المادة: 256 ، ص: 52ط:ميرمحمد)فقط واللہ اعلم
                                                  
عنوان: سفارش کے ذریعے ملازمت حاصل کرنا
سوال: میرے والد صاحب مجھے اپنے محکمہ میں بھرتی کرنا چاہتے ہیں جبکہ میں ان سے کہتاہوں کہ یہ سفارش ہے جوکہ نا جائز ہے۔ کس کی بات درست ہے ؟
جواب: واضح رہے کہ شرعی حدود کا خیال رکھتے ہوئے کسی حق دار کو اس کاحق دلانے کی جائزسفارش کرنا اجروثواب کا باعث ہے، لیکن اہلیت نہ ہو تو سفارش کرنا گناہ کا باعث ہے،  بغیر استحقاق و اہلیت کے محض سفارش کی بنیاد پر ملازمت حاصل کرنا بھی ناجائز ہے۔ اگر کوئی شخص نوکری کا اہل بھی ہو اور مستحق بھی ہو  اوروہ سفارش کے ذریعہ نوکری حاصل کرلے تو اس میں کوئی گناہ کی بات نہیں ہے، اور متعلقہ ذمہ داریاں اگر امانت داری کے ساتھ بحسن و خوبی انجام دیتاہے تو تنخواہ بھی حلال ہوگی۔لہذا صورت مسئولہ میں سائل اگر  ملازمت کا اہل ہے اور والد جائز سفارش کے ذریعے ملازمت پر لگانا چاہتے ہیں تو جائز ہے، اور اگر سائل مذکورہ ملازمت کا اہل  اور مستحق نہیں ہے تو والد صاحب کا سفارش کے ذریعے ملازمت پر لگانا جائز نہیں ہے۔ تاہم اگر سائل کو یقین ہے کہ مذکورہ محکمہ میں سفارش اور رشوت کے بغیر ملازمت ممکن نہیں ہے تو والد صاحب سے الجھنے کے بجائے انھیں اداب کے دائرے میں رہتے ہوئے حکمت کے ساتھ  سمجھا دیں امید ہے کہ وہ سمجھ جائیں گے۔ قرآن کریم میں ارشاد باری تعالیٰ ہے:"مَنْ يَشْفَعْ شَفَاعَةً حَسَنَةً يَكُنْ لَهُ نَصِيبٌ مِنْهَا وَمَنْ يَشْفَعْ شَفَاعَةً سَيِّئَةً يَكُنْ لَهُ كِفْبلٌ مِنْهَا وَكَانَ اللَّهُ عَلَى كُلِّ شَيْءٍ مُقِيتًا ."(سورۃ النساء رقم الآیۃ:85)ترجمہ:" جو کوئی سفارش کرے نیک بات میں اس کو بھی ملے گا اس میں سے ایک حصہ، اور جو کوئی شفارش کرے  بُری بات میں اس پر بھی   ہے ایک بوجھ اس میں سے اور اللہ ہے ہر چیز پر قدرت رکھنے والا۔"ف7:  یعنی: اگر کوئی نیک کام میں سعی سفارس کرے جیسا کہ نبی علیہ السلام کا مسلمانوں کو جہاد کی تاکید فرمانا، یا کوئی بری بات میں ساعی ہو  جیسا منافق اور سست مسلمانوں کا جہاد سے ڈر کر دوسروں کو بھی ڈرانا  تو اول صورت میں ثواب کا اور دوسری صورت میں گناہ کا حصہ ملے گا، ایسے ہی اگر کوئی محتاج کی سفارش کرکے دولت مند سےکچھ دلوا دے تو یہ بھی خیرات کے ثواب میں شریک ہو گا اور جو کوئی کافر مسفد یا سارق کو سفارش کرکے چھڑا دے پھر وہ فساد اور چوری کرے تو یہ بھی شریک ہو گا فساد اور چوری میں۔ (ماخوذ از تفسیر عثمانی، ص: 119)فقط واللہ اعلم
                                                  
