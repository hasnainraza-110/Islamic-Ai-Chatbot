عنوان: ایک بیوہ ، ایک بیٹی،  چار بیٹوں میں دس لاکھ روپے ترکہ کی تقسیم
سوال: دس لاکھ روپے ایک بیوہ ، ایک بیٹی،  چار بیٹوں میں کیسے تقسیم ہو گی?
جواب: صورتِ مسئولہ میں مرحوم شوہر کے حقوقِ متقدمہ(بالترتیب تجہیز وتکفین، کل ترکہ سے قرض ادائیگی ، ایک تہائی ترکہ سے جائز وصیت کا نفاذ) ادا کرنے کے بعد کل منقولہ وغیر منقولہ ترکہ 72 حصوں میں تقسیم کرکےمرحوم کی بیوہ کو 9 حصے، مرحوم کے ہر ایک بیٹے کو 14، 14 حصے، اور بیٹی کو 7 حصے  ملیں گے۔یعنی دس لاکھ (1000000) روپے میں سے مرحوم کی بیوہ کو 125000 روپے، مرحوم کے ہر ایک بیٹے کو  194444/44 روپے، اور بیٹی کو 97222/22 روپے ملیں گے۔ فقط واللہ اعلم
                                                  
عنوان: جانور سے  نسل بڑھانے کے لیے جفتی کرواکے مالک کو چارہ وغیرہ کے لیے رقم دینا
سوال: بیل کی جفتی پر اجرت تو جائز نہیں، لیکن اگرگائے کا مالک کچھ چیز اس لیے دے دے؛  تاکہ بیل کو کھلا کر اس کی کم زوری ختم ہوجائے،  کیایہ جائز ہے؟
جواب: نر جانور کو  جفتی کرنے اور نسل بڑھانے کے لیے کرایہ پر دینا اور اس جفتی کی اجرت لینا دینا دونوں ناجائز ہیں، حدیثِ مبارک  میں اس سے ممانعت وارد ہوئی ہے۔ البتہ اجرت طے کیے بغیر  گائے کا مالک ہدیہ کے طور پر یا جانور کے چارہ وغیرہ کے لیے کچھ دے، یا اس جانور کو کچھ کھلائے پلائے تو یہ جائز ہے۔سنن الترمذي ت شاكر (3/ 564 و 565):
" عن نافع، عن ابن عمر قال: «نهى النبي صلى الله عليه وسلم عن عسب الفحل».  وفي الباب عن أبي هريرة، وأنس، وأبي سعيد: حديث ابن عمر حديث حسن صحيح، والعمل على هذا عند بعض أهل العلم، وقد رخص بعضهم في قبول الكرامة على ذلك.
و عن أنس بن مالك، أن رجلاً من كلاب سأل النبي صلى الله عليه وسلم عن عسب الفحل؟ «فنهاه» ، فقال: يا رسول الله، إنا نطرق الفحل فنكرم، «فرخص له في الكرامة»". شرح مختصر الطحاوي للجصاص (3/ 97):
"قال: (ولايجوز بيع عسب الفحل).
قال أحمد: يعني ما يلقح، وذلك لأنه من الملاقيح، وقد نهى عنه رسول الله صلى الله عليه وسلم. وروى ابن عمر أن النبي صلى الله عليه وسلم "نهى عن عسب الفحل". وقال جابر: "نهى رسول الله صلى الله عليه وسلم عن بيع ضرب الفحل". فقط واللہ اعلم
                                                  
عنوان: آن لائن خدمات فراہم کرتے ہوئے تصاویر لینا، شناختی کارڈ کی فوٹو اسٹیٹ کرنا
سوال: میں آن لائن خدمات فراہم کرتا ہوں،  بعض اوقات جان دار چیزوں کی تصاویر بھی فارمز وغیرہ میں موجود ہوتی ہیں۔ان کے علاوہ پاسپورٹ کے لیے رنگین تصاویر کا بھی تقاضا کیا جاتا ہے۔شناختی کارڈ کی فوٹو سٹیٹ کی سہولیات بھی ہم فراہم کرتے ہیں۔لہٰذا ہمیں فتوٰٰی درکار ہے کہ کسی شرعی ضرورت کی حامل چیز  (فارم،پاسپورٹ کے لیے تصویر کسی ادارے کے لیے شناختی علامت وغیرہ ) کی تصویر لینا شرعاً جائز ہے کہ نہیں؟
جواب: اگر آپ خود تصویر کشی نہیں کرتے، بلکہ کسٹمر کا کام کرنے کے لیے ضرورت کے مواقع پر اس سے تصویر طلب کرتے ہیں تو  اس میں تصویر سازی کاگناہ نہیں ملے گا، لیکن اگر خود تصویر بناتے ہیں تو تصویر کشی کا پیشہ جائز نہیں خواہ کسی ضرورت کی بنیاد پر ہو۔شناختی کارڈ  اور پاسپورٹ کی فوٹو اسٹیٹ کرنا جائز ہے، اس میں مقصود  تصویرکشی نہیں ہوتی۔کفایت المفتی میں ہے:’’با تصویر اشیاء،بچوں کے باجے اور بانسری وغیرہ کی خرید و فروخت کا حکم:"البتہ ایسی اشیاءجن میں تصویر کا خریدنا بیچنا مقصود نہ ہو ،جیسے دیا سلائی کے بکس کہ ان پر تصویر بنی ہوتی ہے،مگر تصویر کی بیع و شراءمقصود نہیں ہوتی تو ایسی چیزوں کا خریدنا بیچنا مباح ہو سکتا ہے‘‘۔ (١١/ ۱۱۲/ ط:ادارۃالفاروق۔کراچی) فقط واللہ اعلم
                                                  
عنوان: ایسی جگہ نوکری کرنا جہاں جمعہ کی نماز پڑھنے کی اجازت نہ ہو
سوال: ایسی ڈیوٹی کرناجس میں مستقل طورپرنمازِ  جمعہ کی ادائیگی ممکن نہ ہو اس کاکیاحکم ہے؟ کئی بار ملازم نے درخواست دی کہ مجھے موقع دیاجاۓ یامیری ڈیوٹی تبدیل کی جاۓ،لیکن وہ لوگ کہتے ہیں کہ یاڈیوٹی کرو یا ریزائن دو۔  نیز سیٹ ہونے میں یہ شخص بہت زیادہ مقروض بھی ہوگیاہے!
جواب: ایسی جگہ نوکری کرنا جہاں جمعہ کی نماز پڑھنے کی اجازت نہ ہو ، مزید یہ کہ کئی بار درخواست کرنے کے بعد بھی اجازت نہ دی جائے شرعاً درست نہیں، کوئی اور نوکری دیکھ لی جائے، باقی جب تک ملازمت ہے جمعہ کی نماز نہ چھوڑیں، اجازت نہ ملے تو بغیر اجازت جمعے کے خطبے سے اتنا پہلے چلے جائیں کہ سنتیں ادا کرکے، جمعہ کا خطبہ سن کر فرض نماز میں جماعت کے ساتھ شریک ہوکر بعد کی سنتِ مؤکدہ پڑھ کر آجائیں، اس سے آمدنی میں کوئی فرق نہیں پڑے گا۔  فقط واللہ اعلمباقی قرض کی ادائیگی کے حوالے سے درج ذیل لنک پر فتویٰ ملاحظہ کیجیے:قرض کی ادائیگی میں آسانی کے لیے اعمال
                                                  
عنوان: 80 روپے فی ٹی شرٹ کے معاہدہ کے بعد 100 روپے فی ٹی شرٹ کا مطالبہ
سوال: میں نے اپنے پارٹنر (شریک) سے ایک ٹی شرٹ 80 روپے کے حساب سے لی اور 80 روپے اپنے پارٹنر کو ادا کردیے۔ اب میرا پارٹنر مجھ سے 100 روپے مانگ رہا ہے۔ مجھے بتائیے کہ کیا کرنا چاہیے؟
جواب: واضح رہے کہ خریداری کا معاہدہ ہونے کے بعد طے شدہ رقم میں زیادتی کا اختیار خریدار کو ہے، بیچنے والے کو نہیں؛ لہذا آپ کے پارٹنر کا ہر ٹی شرٹ کے مقابلے میں 80 روپے کا معاہدہ کرنے کے بعد ہر ٹی شرٹ کے بدلے 100 روپے کا مطالبہ آپ کی رضامندی کے بغیر درست نہیں ہے۔العناية شرح الهداية (6 / 519):
"ويجوز للمشتري أن يزيد للبائع في الثمن ويجوز للبائع أن يزيد للمشتري في المبيع". فقط واللہ اعلم
                                                  
عنوان: رکشہ اور بھینس ماہانہ کرایہ پر دینا
سوال: 1 .ایک شخص نے کسی کو ایک رکشہ لے کر دیا اور کہا کہ روز کے 300 مجھے دو, باقی سب تمہارے, پٹرول بھی اسی کے ذمہ, بس روز کے 300 دینے ہوں گے،کیا یہ جائز ہے؟2 ۔ایک بھینس کسی کو لے کر دی اور کہا کہ 7000 ماہانہ اور روز کا ایک کلو دودھ مجھے دینا، باقی سب آپ بیچو  وہ آپ کا، کیا یہ جائز ہے؟
جواب: ۱۔رکشا  کا مالک اگر کسی کو اپنا رکشا  کرائے پر دے اور اس سے یہ طے کر لے کہ میں آپ سے یومیہ کرایہ  تین سو روپے ( مثلاً )  وصول کروں گا، (خواہ آپ 300 سے کم کمائیں یا زیادہ، ) آپ جتنا کماؤ وہ آپ کا معاملہ ہے، مجھے اس سے کوئی سرو کار نہیں ہے، تو یہ اجارہ کا معاملہ ہے اور یہ عقد شرعاً جائز ہے۔   لیکن اس طرح معاملہ جائز نہیں ہےکہ جو کماؤگے اس میں سے تین سو روپے میرے ہوں گے۔۲۔یہ صورت جائز نہیں۔فقط واللہ اعلم
                                                  
عنوان: شاپر ذخیرہ اندوزی کا حکم
سوال: آج کل شاپر پر پابندی ہے تو ان حالات میں اگر کسی نے مال پہلے اسٹاک کرلیا ہو تاکہ ان دنوں میں اپنےمرضی کے ریٹ پر بیچ سکے تو کیایہ بھی ذخیرہ اندوزی میں شامل ہے؟
جواب: شاپر (پلاسٹک کی تھیلی) کا اسٹاک کر لینا ذخیرہ اندوزی نہیں، ایک دو آدمیوں کے اسٹاک کرلینے سے ذخیرہ اندوزی نہیں ہوتی، ذخیرہ اندوزی تب ہوتی ہے جب وہ شے بازار میں دست یاب نہ ہو اور اسے روک لیا جائے، اگر چند لوگ اسے روک بھی لیں تو وہ بازار سے معدوم نہیں ہوگی، نیز  شرعاً جو ذخیرہ اندوزی منع ہے اس کا تعلق انسانوں کی غذا کی اشیاء سے ہے، غذا کی علاوہ اشیاء میں جب ضررِ شدید لاحق نہ ہو تو ایسی اشیاء کی ذخیرہ اندوزی اس قبیل سے نہیں ہوگی جس پر احادیث میں وعید آئی ہے، پلاسٹک بیگ کے متبادل اس سے بہتر صورت میں دست یاب ہیں، جب کہ بجائے خود اس کا مضر ہونا تسلیم شدہ ہے، لہٰذا شاپر کا اسٹاک جمع کرنا شرعاً ممنوع ذخیرہ اندوزی میں نہیں آئے گا۔تاہم مذکورہ اسٹاک کی نکاسی کے وقت گراں فروشی لالچ اور حرص کی وجہ سے قابلِ ترک ہے،  مسلمان مسلمان کا خیر خواہ ہوتا ہے نہ کہ اس کی مجبوری سے فائدہ اٹھانے والا۔ فقط و اللہ اعلم
                                                  
عنوان: لاروا / سنڈی کی خرید و فروخت کا حکم
سوال: مکھیوں کے لاروے جو کہ سنڈیوں کی شکل میں ہوتے ہیں ،کی افزائشِ نسل کرنا اور ان کو فروخت کرنا تاکہ دیسی مرغیوں کی غذا  بن سکے، جائز ہے یا نہیں؟براہِ مہربانی اس معاملے میں قرآن وحدیث کی روشنی میں راہ نمائی فرمائیں ۔ جزاک اللہ خیرا واحسن الجزا
جواب: مکھیوں کے لاروا کی خرید و فروخت جائز نہیں۔فتح القدیر شرح الہدایہ میں ہے:ولا يجوز بيع هوام الأرض كالخنافس والعقارب والفأرة والنمل والوزغ والقنافذ والضب ، ولا هوام البحر كالضفدع والسرطان . (مسائل منثورة، ٧ / ١١٨)فتاوی شامی میں ہے:وَأَنَّهُ يَجُوزُ بَيْعُ الْعَلَقِ لِلْحَاجَةِ مَعَ أَنَّهُ مِنْ الْهَوَامِّ، وَبَيْعُهَا بَاطِلٌ. (بَابُ الْبَيْعِ الْفَاسِدِ، ٥ / ٥١، ط: دار الفكر)تنویر الابصار مع الدر المختار میں ہے:(وَيُبَاعُ دُودُ الْقَزِّ) أَيْ الْإِبْرَيْسَمُ (وَبَيْضُهُ) أَيْ بِزْرُهُ، وَهُوَ بِزْرُ الْفَيْلَقِ الَّذِي فِيهِ الدُّودُ (وَالنَّحْلُ) الْمُحْرَزُ، وَهُوَ دُودُ الْعَسَلِ، وَهَذَا عِنْدَ مُحَمَّدٍ، وَبِهِ قَالَتْ الثَّلَاثَةُ، وَبِهِ يُفْتَى عَيْنِيٌّ وَابْنُ مَلَكٍ وَخُلَاصَةٌ وَغَيْرُهَا. وَجَوَّزَ أَبُو اللَّيْثِ بَيْعَ الْعَلَقِ، وَبِهِ يُفْتَى لِلْحَاجَةِ مُجْتَبَى (بِخِلَافِ غَيْرِهِمَا مِنْ الْهَوَامِّ) فَلَا يَجُوزُ اتِّفَاقًا كَحَيَّاتٍ وَضَبٍّ وَمَا فِي بَحْرٍ كَسَرَطَانٍ، إلَّا السَّمَكَ وَمَا جَازَ الِانْتِفَاعُ بِجِلْدِهِ أَوْ عَظْمِهِ.فتاوی شامی میں ہے:(قَوْلُهُ بَيْعُ الْعَلَقِ) فِي الْمِصْبَاحِ: الْعَلَقُ شَيْءٌ أَسْوَدُ شَبِيهُ الدُّودِ يَكُونُ فِي الْمَاءِ يَعْلَقُ بِأَفْوَاهِ الْإِبِلِ عِنْدَ الشُّرْبِ (قَوْلُهُ وَبِهِ يُفْتَى لِلْحَاجَةِ) فِي الْبَحْرِ عَنْ الذَّخِيرَةِ إذَا اشْتَرَى الْعَلَقَ الَّذِي يُقَالُ لَهُ بِالْفَارِسِيَّةِ " مرعل " يَجُوزُ، وَبِهِ أَخَذَ الصَّدْرُ الشَّهِيدُ لِحَاجَةِ النَّاسِ إلَيْهِ لِتَمَوُّلِ النَّاسِ لَهُ اهـ.أَقُولُ: الْعَلَقُ فِي زَمَانِنَا يُحْتَاجُ إلَيْهِ لِلتَّدَاوِي بِمَصِّهِ الدَّمَ، وَحَيْثُ كَانَ مُتَمَوَّلًا لِمُجَرَّدِ ذَلِكَ دَلَّ عَلَى جَوَازِ بَيْعِ دُودَةِ الْقِرْمِزِ فَإِنَّ تَمَوُّلُهَا الْآنَ أَعْظَمُ إذْ هِيَ مِنْ أَعَزِّ الْأَمْوَالِ، وَيُبَاعُ مِنْهَا فِي كُلِّ سَنَةٍ قَنَاطِيرُ بِثَمَنٍ عَظِيمٍ، وَلَعَلَّهَا هِيَ الْمُرَادَةُ بِالْعَلَقِ فِي عِبَارَةِ الذَّخِيرَةِ بِقَرِينَةِ التَّعْلِيلِ، فَتَكُونُ مُسْتَثْنَاةً مِنْ بَيْعِ الْمَيْتَةِ كَمَا قَدَّمْنَاهُ، وَيُؤَيِّدُهُ أَنَّ الِاحْتِيَاجَ إلَيْهِ لِلتَّدَاوِي لَا يَقْتَضِي جَوَازَ بَيْعِهِ كَمَا فِي لَبَنِ الْمَرْأَةِ وَكَالِاحْتِيَاجِ إلَى الْخَرْزِ بِشَعْرِ الْخِنْزِيرِ فَإِنَّهُ لَا يُسَوَّغُ بَيْعُهُ كَمَا يَأْتِي، فَعُلِمَ أَنَّ الْمُرَادَ بِهِ عَلَقٌ خَاصٌّ مُتَمَوَّلٌ عِنْدَ النَّاسِ وَذَلِكَ مُتَحَقَّقٌ فِي دُودِ الْقِرْمِزِ، وَهُوَ أَوْلَى مِنْ دُودِ الْقَزِّ وَبَيْضِهِ فَإِنَّهُ يُنْتَفَعُ بِهِ فِي الْحَالِ وَدُودُ الْقَزِّ فِي الْمَآلِ، وَاَللَّهُ سُبْحَانَهُ أَعْلَمُ (قَوْلُهُ مِنْ الْهَوَامِّ) جَمْعُ هَامَّةٍ مِثْلُ دَابَّةٍ وَدَوَابَّ: وَهِيَ مَا لَهُ سُمٌّ يَقْتُلُ كَالْحَيَّةِ قَالَهُ الْأَزْهَرِيُّ. وَقَدْ يُطْلَقُ عَلَى مَا يُؤْذِي وَلَا يَقْتُلُ كَالْحَشَرَاتِ مِصْبَاحٌ، وَالْمُرَادُ هُنَا مَا يَشْمَلُ الْمُؤْذِيَ وَغَيْرَهُ مِمَّا لَا يُنْتَفَعُ بِهِ بِقَرِينَةِ مَا بَعْدَهُ (قَوْلُهُ فَلَا يَجُوزُ) وَبَيْعُهَا بَاطِلٌ ذَكَرَهُ قَاضِي خَانْ ط (قَوْلُهُ كَحَيَّاتٍ)فِي الْحَاوِي الزَّاهِدِيِّ: يَجُوزُ بَيْعُ الْحَيَّاتِ إذَا كَانَ يُنْتَفَعُ بِهَا لِلْأَدْوِيَةِ، وَمَا جَازَ الِانْتِفَاعُ بِجِلْدِهِ أَوْ عَظْمِهِ أَيْ مِنْ حَيَوَانَاتِ الْبَحْرِ أَوْ غَيْرِهَا. قَالَ فِي الْحَاوِي: وَلَا يَجُوزُ بَيْعُ الْهَوَامِّ كَالْحَيَّةٍ وَالْفَأْرِ وَالْوَزَغَةِ وَالضَّبِّ وَالسُّلَحْفَاةِ وَالْقُنْفُذِ وَكُلِّ مَا لَا يُنْتَفَعُ بِهِ وَلَا بِجِلْدِهِ وَبَيْعُ غَيْرِ السَّمَكِ مِنْ دَوَابِّ الْبَحْرِ، إنْ كَانَ لَهُ ثَمَنٌ كَالسَّقَنْقُورِ وَجُلُودِ الْخَزِّ وَنَحْوِهَا يَجُوزُ، وَإِلَّا فَلَا كَالضُّفْدَعِ وَالسَّرَطَانِ، وَذَكَرَ قَبْلَهُ وَيَبْطُلُ بَيْعُ الْأَسَدِ وَالذِّئْبِ وَسَائِرِ الْهَوَامِّ وَالْحَشَرَاتِ، وَلَا يَضْمَنُ مُتْلِفُهَا. (شامی، بَابُ الْبَيْعِ الْفَاسِدِ، مَطْلَبٌ فِي بَيْعِ دُودَةِ الْقِرْمِزِ، ٥ / ٦٨، ط: دار الفكر) فقط واللہ اعلم
                                                  
عنوان: پرائز بانڈ خرید کر قرعہ اندازی کے وقت مہنگا بیچ کر نفع کمانے کا حکم
سوال: پرائز بانڈ اصل قیمت پر خریدنے کے بعد قرعہ اندازی کے وقت کچھ مہنگا  بیچنا جائز ہے یا نہیں ؟
جواب: پرائز بانڈ کی اسکیم چوں کہ سود اور قمار (جوئے) کا مجموعہ ہے، اس لیے پرائز بانڈ خریدنا ہی جائز نہیں ہے، جب کہ اسے خریدکر اس سے نفع کمانا بدرجہ اولی جائز نہیں ہے، چاہے نفع انعام کی صورت میں حاصل کیا جائے یا مہنگا بیچ کر نفع حاصل کیا جائے، دونوں صورتیں جائز نہیں ہیں۔ فقط واللہ اعلم
                                                  
عنوان: قرض کی رقم کے علاوہ مزید رقم دینا
سوال: اخوت  فاؤنڈیشن زید کو گھر کی تعمیر کے لیے پانچ لاکھ قرضہ دیتی ہے ،مگر اس کا کہنا ہے کہ تین چیزوں کی رقم مقروض کو ہر ماہ قرضہ کی قسط کے علاوہ ادا کرنی ہوگی:1۔آپ کے پلاٹ کے پیپر بطور رہن بینک لاکر میں رکھے جائیں  گے اس لاکر کا کرایہ۔2۔ ایک انجنیئر آپ کے پلاٹ کی نگرانی کرے گا کہ آیا پیسے تعمیر پر لگ بھی رہے ہیں، اس کی فیس۔3۔ پیسوں کی قسط وصول کرنے ایک بندہ آیا کرے گا اس کا خرچہ، ان تین کاموں کے پیسے مقروض نے کل رقم کے علاوہ ہر ماہ ادا کرنے ہیں جو تقریبا 1200 ماہانہ بنتے ہیں ۔اب پوچھنا یہ ہے کہ اس مد میں 1200 قرض کی قسط کے علاوہ دینا جائز ہے یا سود ہے؟
جواب: قرضہ کی رقم کے علاوہ مذکورہ تینوں مدات میں مقروض سے رقم کی وصولی ناجائز ہے۔الدر المختار وحاشية ابن عابدين (6 / 487):"(وأجرة بيت حفظه وحافظه) ومأوى الغنم (على المرتهن)".  فقط و اللہ اعلممزید تفصیل کے لیے درج ذیل لنک پر فتاویٰ ملاحظہ کیجیے:اخوت فاؤندیشن سے قرض لینااخوت ویلفیئر سے قرضہ لینا
                                                  
عنوان: انڈوں کو مشین میں رکھ چوزے نکالنے کا حکم
سوال: ایسی  فیکٹری لگانا، جس میں انڈوں سے مشین کے ذریعے چوزے نکالتے ہیں،  کیااس طرح کا کاروبار جائز  ہے یا نہیں?
جواب: انڈوں کو مشین میں رکھ کر چوزے نکالنا جائز ہے۔  فقط واللہ اعلم
                                                  
عنوان: وقف اور مسجدِ شرعی
سوال: اگر کوئی شخص مسجد کے لیے جگہ وقف کر دے یا متولی مسجد کے لیے جگہ خریدے تو صرف اس جگہ کو خریدنے یا وقف کرنے سے یہ جگہ مسجدِ شرعی بن جائے گی یا اس جگہ میں باقاعدہ نماز جماعت کے ساتھ ادا کرنا مسجدبننے کے لیے لازمی ہے؟
جواب: واضح رہے کہ مسجد کے لیے جگہ وقف کرنے یا متولی کے مسجد کے لیے جگہ خریدنے سے وہ جگہ وقف ہوجائے گی، البتہ مسجدِ شرعی ہونے کے لیے ضروری ہے کہ اس جگہ پر باقاعدہ مسجد بنائی جائے یا اس جگہ میں باجماعت نماز شروع کی جائے۔فتاویٰ شامی میں ہے:"اعلم أن المسجد يخالف سائر الأوقاف في عدم اشتراط التسليم إلى المتولي ... إذا قال: جعلته مسجدًا فالعرف قاض وماض بزواله عن ملكه أيضًا غير متوقف على القضاء، وهذا هو الذي ينبغي أن لايتردد فيه". (كتاب الوقف، ج: 4، ص: 355، ط: سعيد)وفيه أيضًا:"وفي الذخيرة: وبالصلاة بجماعة يقع التسليم بلا خلاف، حتى إنه إذا بنى مسجدًا وأذن للناس بالصلاة فيه جماعةً فإنه يصير مسجدًا". (ج: 4، ص: 356، ط: سعيد) فقط والله أعلم
                                                  
عنوان: کیا والد کی زندگی میں وفات پانے والے بیٹے کی اولاد کا میراث میں حصہ ہے؟
سوال: اگر بیٹا باپ سے پہلے فوت ہو جائے توبیٹے کی اولاد وراثت میں حصہ دار ہے یا نہیں؟
جواب: اگر بیٹے کا انتقال والد کی زندگی میں ہوجائے تو دیگر بیٹوں کی موجودگی میں مرحوم بیٹے کی اولاد کو بطورِ وراثت حصہ نہیں ملتا، البتہ اگر دیگر ورثا عاقل و بالغ ہوں اور وہ برضا و خوشی مرحوم بیٹے کی اولاد کو حصہ دیں تو ایسا کرنا جائز اور باعثِ ثواب ہے۔فتاوی شامی میں ہے:"وشروطه ثلاثة: موت مورث حقيقةً أو حكمًا كمفقود أو تقديرًا كجنين فيه غرة، ووجود وارثه عند موته حيًّا حقيقةً أو تقديرًا كالحمل، والعلم بجهل إرثه". ( كتاب الفرائض ٦/ ۷۵٦ ط:سعيد)فقط واللہ اعلم
                                                  
عنوان: گریجویٹی فنڈ میں اضافہ
سوال: ایک شخص گورنمنٹ نوکری سے ریٹائر ہوتا ہے اور اس کو پینشن گریجویٹی اور دیگر پیسے ملتے ہیں اور اس کی بنیادی تنخواہ کے ایک روپے کے بدلے سینکڑوں روپے دیے جاتے ہیں، کیا یہ سود کی مد میں تو نہیں ؟
جواب: بصورتِ مسئولہ (جب کہ جی پی فنڈ کی کٹوتی غیر اختیاری ہے) مذکورہ پیسے وصول کرنا جائز ہے، سود نہیں ہے۔ فقط واللہ اعلمتفصیل کے لیے جامعہ کا درج ذیل فتوی ملاحظہ کریں :جی پی فنڈ (GP Fund) کی مد میں ملنے والی اضافی رقم کا حکم
                                                  
عنوان: نیشنل بینک آف پاکستان کے اسلامک ماہانہ آمدنی میں سرمایہ کاری کرنا
سوال: نیشنل بینک آف پاکستان نے آج کل سود سے پاک اسلامک ماہانہ آمدنی کے نام سے اکاؤنٹ کھولے  ہیں، جس میں منافع بارہ فیصد ، ٹیکس 20 فیصد اور تکافل کی کوریج 50 لاکھ تک رکھی ہے، آیا اس طرح کا کاروبار اس بینک کے ساتھ کرنا جا ئز ہے؟
جواب: واضح رہے کہ بینک ایک مالیاتی ادارہ ہے، کاروباری ادارہ  نہیں ہے، بینک کی وضع اور بینکنگ قوانین  کی رو سے تجارت بینک کے دائرۂ کار میں نہیں ہے؛ اس لیے بینک میں پیسے رکھ کر اس امید پر منافع وصول کرنا کہ بینک ہماری رقم سے کاروبار کر کے ہمیں منافع دے رہا ہے، بعید از فہم اور خلافِ حقیقت ہے۔ہماری معلومات کے مطابق کوئی بینک مکمل طور پر اسلامی اصولوں پر کام نہیں کر رہا، لہٰذا مذکورہ بینک سے تمویلی معاملات سے بھی اجتناب کیا جائے۔تاہم اگر مذکورہ بینک کا طریقِ کار مروجہ اسلامی بینکوں سے جدا بنیادوں پر ہے، اور آپ کے پاس بینک کی مکمل پالیسی اور تمویل کا طریقہ کار  موجود ہو تو اس سے مطلع کریں، اس کی روشنی میں جواب دے دیا جائے گا۔ فقط واللہ اعلم
                                                  
عنوان: جانور کی جفتی پر اجرت
سوال: جفتی پراجرت لینا کیسا ہے؟
جواب: نر جانور کو  جفتی کرنے اور نسل بڑھانے کے لیے کرایہ پر دینا اور اس جفتی کی اجرت لینا دینا دونوں ناجائز ہیں، حدیثِ مبارک  میں اس سے ممانعت وارد ہوئی ہے۔ البتہ بغیر اجرت کے بطورِ عاریت کے یا بطورِ ہدیہ کے دینا جائز ہے۔سنن الترمذي ت شاكر (3/ 564 و 565):
" عن نافع، عن ابن عمر قال: «نهى النبي صلى الله عليه وسلم عن عسب الفحل».  وفي الباب عن أبي هريرة، وأنس، وأبي سعيد: حديث ابن عمر حديث حسن صحيح، والعمل على هذا عند بعض أهل العلم، وقد رخص بعضهم في قبول الكرامة على ذلك.
و عن أنس بن مالك، أن رجلاً من كلاب سأل النبي صلى الله عليه وسلم عن عسب الفحل؟ «فنهاه» ، فقال: يا رسول الله، إنا نطرق الفحل فنكرم، «فرخص له في الكرامة»". شرح مختصر الطحاوي للجصاص (3/ 97):
"قال: (ولايجوز بيع عسب الفحل).
قال أحمد: يعني ما يلقح، وذلك لأنه من الملاقيح، وقد نهى عنه رسول الله صلى الله عليه وسلم. وروى ابن عمر أن النبي صلى الله عليه وسلم "نهى عن عسب الفحل". وقال جابر: "نهى رسول الله صلى الله عليه وسلم عن بيع ضرب الفحل". فقط واللہ اعلم
                                                  
عنوان: اوقاتِ ملازمت
سوال: میں کافی پریشان ہوں اپنی جاب کے حوالہ سے کہ آیا میری پوری تنخواہ حلال ہے یا نہیں۔مجھے مندرجہ ذیل امور کے حوالہ سے شرعی حکم بتلادیجیے:(۱) آفر لیٹر اسلام آباد سے آیاتھا مگر اوقات ذکر نہیں کیے گئے،  دراصل میری پوسٹ کراچی میں ہے،  مگر ادارے کا فیصلہ اسلام آباد سے آیا، اور یہاں کے ملازمین سے سنا ہے کہ آٹھ بجے آفیشل وقت ہے آنے کا،  مگر چوں کہ میں نے اس ادارے کی ٹرانسپورٹ سروس اویل کی ہے؛ لہٰذا وہ تقریباً ۸:۱۵ کو پہنچاتی ہے اور اس پر میں نے اپنے سرپرستوں کا کوئی اعتراض نہیں سنا،  مگر بات یہ ہے کہ ادھر سب اس قاعدہ کی پابندی بھی نہیں کرتے نظر آتے ۔(۲)جمعہ کو ٹرانسپورٹ 1بجے روانہ ہوتی ہے اور ٹریفک کی وجہ سے قوی امکان ہے کہ جمعہ نکل جائے، لہٰذا میں اس دن اپنا دوسرا بندوبست کر کے 12:15  تک روانہ ہو جاتا ہوں، اور بعض مرتبہ  12:35  پے کہ میں اپنا سامان رشتہ داروں کے یہاں رکھوا کر قریبی مسجد چلا جاؤں۔ ان دونوں اوقات میں کسی نے بھی نہیں ٹوکا اور نہ گارڈز نے روکا۔ کافی ملازمین کو بھی اس وقت روانہ ہوتے دیکھا ہے۔اب سمجھ نہیں آتی  کہ کس سے پوچھوں اور کس کی بات کا اعتبار کروں؟ کیوں کہ پابندی سر عام نہیں ہو رہی، اور لگتا ایسا ہے یہ ادارہ کی اپنے ملازمین پر ریلاکسیشن ہے، راہ نمائی فرمایئے!
جواب: 1- مذکورہ صورت میں آپ  اپنے اوقاتِ ملازمت  اپنے  متعلقہ افسر  سے، یا ہیڈ آفس سے رابطہ ہوسکے تو متعلقہ اتھارٹی سے معلوم کرلیجیے،  اور حتی الوسع اس کی پابندی کی کوشش کیجیے، اگر ٹرانسپورٹ ادارے ہی  کی ہے اور  تاخیر سے آتی ہے تو  آپ کی اس میں غلطی نہیں۔2- جمعہ کی اذان پر آپ کام بند کرکے نماز کی ترتیب بنالیں، اذان ہونے کے بعد  اجازت لینا ضروری نہیں، اگر ادارے  کی طرف سے اذانِ جمعہ کے بعد نمازِ جمعہ کے لیے چھٹی دینے کااہتمام نہیں، تو  ملازمین پر لازم ہے کہ اپنی نماز کی حفاظت کریں۔ تاہم یہ دیکھ لیجیے کہ اگر جمعے کے دن جمعہ کی نماز کے بعد بھی ملازمت کے اوقات ہیں تو جمعہ کی فرض نماز اور اس کے بعد کی سنتیں ادا کرنے کے بعد آپ کو جائے ملازمت واپس جانا چاہیے، ایسی صورت میں قریب ہی کسی مسجد میں جمعہ ادا کرنے کا اہتمام کیجیے۔ اور اگر جمعے کے بعد ملازمت کے اوقات نہیں ہیں تو اذانِ جمعہ کے بعد   نماز  کے لیے اپنے رہائشی علاقے بھی آسکتے ہیں۔ فقط واللہ اعلم
                                                  
عنوان: سواری کو اڈے پر پہنچانے پر اڈے والوں سے کمیشن لینا
سوال: میں کراچی ائیرپورٹ میں گاڑی کا ڈرائیور ہوں ، پسنجرکو سہراب گوٹھ  یا کسی بھی بس اڈہ پر پہنچاتا ہو ں تو اڈے والے فی سواری مجھے 100 روپے کمیشن دیتے ہیں، اور اس کمیشن کے دینے میں پسنجر سے ٹکٹ میں کٹوتی یا زیادتی وصولی نہیں لی جاتی ہے۔ اب پوچھنا یہ ہے کہ یہ کمیشن میرے لینا جائز ہے یا نہیں؟
جواب: صورتِ مسئولہ میں اگر اڈے والوں سے آپ فی پسنجر کے حساب سے کمیشن طے کرلیں اور اس سے پسنجر کا بھی کوئی نقصان نہ ہو تو  آپ کا پسنجر وہاں پہنچانے پر اڈے والوں سے کمیشن کا معاملہ کرنا جائز ہے۔الدر المختار وحاشية ابن عابدين (رد المحتار) (6/ 63):
"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه كدخول الحمام وعنه قال: رأيت ابن شجاع يقاطع نساجاً ينسج له ثياباً في كل سنة". فقط واللہ اعلم
                                                  
عنوان: مالکِ مکان کی اجازت سے تعمیر
سوال: ایک شخص کی زمین ہے اس نے ایک دینی مدرسے کو کرائے پر دی ہوئی ہے تو  اب کیا اس مالک کی اجازت کے ساتھ وہ مدرسہ اپنے پیسوں سے اس جگہ پر تعمیر کر سکتا ہے؟ اور ساتھ مالک کو کرایا بھی دیا جائے اس کا حکم کیا ہے؟
جواب: مذکورہ صورت (مالکِ مکان یا کرایہ پرلینے والا شخص اپنے مال سے تعمیر کرے) جائز ہے۔  مجلة الأحكام العدلية (1 / 100): التعميرات التي أنشأها المستأجر بإذن الآجر إن كانت عائدة لإصلاح المأجور وصيانته عن تطرق الخلل كتنظيم الكرميد (أي القرميد وهو نوع من الآجر يوضع على السطوح لحفظه من المطر) فالمستأجر يأخذ مصروفات هذه التعميرات من الآجر وإن لم يجر بينهما شرط على أخذه وإن كانت عائدةً لمنافع المستأجر فقط كتعمير المطابخ فليس للمستأجر أخذ مصروفاتها ما لم يذكر شرط أخذها بينهما". فقط واللہ اعلم
                                                  
عنوان: مرد و عورت کی شرم گاہوں کے ملنے سے بلادخول حرمتِ مصاہرت اور زنا کا تحقق ہوگا یا نہیں؟
سوال: کیا زنا کے ثابت ہونے کے لیے دخول ضروری ہے؟ دخول نہیں ہوا صرف مرد نے اپنے عضوِ خاص کو رگڑا ہے عورت کے عضو خاص پر تو  کیا حرمتِ مصاہرت ثابت ہو جائے گی؟ وطی سے کیا مراد ہے؟
جواب: جس مرد اور عورت کا آپس میں میاں بیوی والا رشتہ نہ ہو تو ان کا سوال میں مذکور فعل کرنا حرام اور سخت گناہ کاباعث ہے اور اس فعل سے حرمتِ مصاہرت بھی ثابت ہوجائے گی، البتہ وہ زنا جس پر شرعی اَحکام (رجم یا کوڑوں کی سزا وغیرہ) نافذ ہوتے ہیں (وہ) متحقق ہونے کے لیے شرم گاہ کا دخول شرط ہے، اور وطی سے مراد بھی دخول ہے۔بہرحال سوال میں مذکور فعل کرنے والے پر لازم ہوگا کہ وہ اللہ تعالیٰ کے دربار میں سچے دل سے اس کبیرہ گناہ سے توبہ و استغفار کرے۔الدر المختار وحاشية ابن عابدين (رد المحتار) (4/ 7):
"(فيسألهم الإمام عنه ما هو) أي عن ذاته وهو الإيلاج، عيني.
(قوله: أي عن ذاته وهو الإيلاج) تفسير للماهية المعبر عنها بما هو، وظاهر كلامهم أنه ليس المراد بالماهية الحقيقة الشرعية المارة كما في البحر، لكن ذكر في الفتح فائدة سؤاله عن الماهية أن الشاهد عساه يظن أن مماسة الفرجين حرامًا زنًا أو أن كل وطء محرم زنًا يوجب الحد فيشهد بالزنا". فقط واللہ اعلم
                                                  
عنوان: Prpal میں پیسہ کمانا حلال ہے یا حرام؟
سوال: Prpal میں پیسہ کمانا حلال ہے یا حرام؟
جواب: prpal   کمپنی کی ویب سائٹ پر اس کا طریقہ کار دیکھا گیا، اس طریقہ کار پر کام کرکے پیسہ کمانا درج ذیل وجوہات کی بنا پر ناجائز ہے:1- اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو بلا ضرورت  اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- نیز اس معاملے میں جس طریق پر اس سائٹ کی پبلسٹی کی جاتی ہے، اس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے؛ لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔  حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به".الشامیة(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". فقط واللہ اعلم
                                                  
عنوان: کریڈٹ کارڈ کے استعمال کا حکم
سوال: ہمیں تنخواہ جی ایس بینک کے ذریعے ملتی ہے،  آج جی ایس بینک کے نمائندے میرے پاس آئے،  اور مجھے انہوں نے کریڈٹ کارڈ کی درج ذیل شرائط پر ترغیب دی،  آپ کریڈٹ کارڈ یوز کرتے ہیں اور مستعمل رقم اگر ایک مہینہ کے اندر واپس کرتے ہیں تو اس میں کسی قسم کا کوئی انٹریسٹ نہیں ہے۔ اگر آپ ایک ماہ کے اندر رقم واپس نہیں کرسکتے تو اس پر انٹرسٹ ہوگا۔ میرا سوال یہ ہے کہ کیا یہ پہلی شرط سود میں آتی ہے یا نہیں؟
جواب: کسی معاملے کے حلال وحرام ہونے کا مدار درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ جس طرح سود کا لینا حرام ہے اسی طرح اس کا معاہدہ کرنا بھی شرعا ناجائز اور حرام ہے۔ اس بنیاد پر بالفرض اگر کریڈٹ کارڈ لینے والا لی گئی رقم مقررہ مدت میں واپس بھی کردے تو معاہدہ کے سودی ہونے کی وجہ سے اصولی طور پر کریڈٹ کارڈ کا استعمال نا جائز ہے۔ اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے۔فقط واللہ اعلم
                                                  
عنوان: میراث کی تقسیم، ورثہ: شوہر، چار بیٹیاں اور ایک بیٹا
سوال: عورت کا انتقال ہوا، ورثاء: شوہر ،4 بیٹیاں ،ایک بیٹا۔ وراثت کی تقسیم بتائیں!
جواب: مرحومہ کے ذمے اگر قرض ہو تو سب سے پہلے کل ترکے میں سے اسے ادا کرنے کے بعد، اگر اس نے کوئی جائز وصیت کی ہو تو بقیہ مال کے تہائی حصہ میں سے وصیت کو نافذ کرنے کے بعد بقیہ کل ترکہ میں سے 50۔12فیصد ہر بیٹی کو،  25 فیصد بیٹے کو، اور 25  فیصد شوہر کو ملے گا۔ فقط واللہ اعلم
                                                  
عنوان: قرض کے بدلہ پنشن لینے کا حق کسی کو دینا
سوال: اگر کسی شخص کو پیسے کی ضرورت ہے تو وہ کسی شخص کے پاس سے پیسے لیتا ہے اور اس کے بدلے  میں پینشن لینے کا حق ان  کو دے دیتا ہے تو کیا شرعاً اس کی اجازت ہے؟
جواب: پینشن  کی رقم حکومت کی جانب سے  ملازمت سے سبک دوش ہونے یا ملازم کے انتقال کی صورت میں تبرع اور احسان کے طور پر دی جاتی ہے، نیز فی الوقت یہ رقم کسی شخص کی ملکیت میں موجود نہیں ہوتی جب  تک کہ آدمی اس کو وصول نہ کرلے، اور نہ ہی فوری  کوئی شخص پینشن کی رقم کسی کے حوالے کرسکتا۔ نیز مستقبل میں پینشن کی رقم کے بہرصورت ملنے اور حتمی مقدار کا تعین کرنابھی ممکن نہیں ہے، اس لیے کسی سے قرض لے کر اس بدلہ میں پینشن کا حق فروخت کرنا جائز نہیں ہے۔(احسن الفتاویٰ 6/521-آپ کے مسائل اور ان کا حل 7/75)فقط واللہ اعلم
                                                  
عنوان: ایک دکان دار کا دوسرے سے اپنے گاہک کے لیے کوئی چیز لینے کا حکم
سوال: ایک دکان دار کے پاس کوئی خریدار آتاہے،  جو چیز خرید نا چاہتا ہے وہ دکان دار کے پاس نہیں ہوتی اور کہتا ہے کہ مل جائے گی، وہ دوسری دوکان سے اٹھا کر دیتا ہے، لیکن دکان دار کو معلوم نہیں ہوتا کہ یہ فروخت ہوجائے گی یا نہیں، کیا دوکان دار کا ایسا کرنا درست ہے؟
جواب: مذکورہ معاملے کی چند صورتیں ممکن ہیں، ذیل میں وہ صورتیں اور ان کے اَحکام لکھتے جاتے ہیں:1- ایک دکان دار کا اپنے گاہک کے مطالبہ پر مطلوبہ چیز نہ ہونے کی صورت میں وہ چیز دوسری دکان سے لاکر اپنے گاہک کو دینے کا حکم یہ ہے کہ اگر پہلا دکان دار ، دوسرے دکان دار سے مطلوبہ چیز بطورِ قرض (loan ) لیتا ہے تو  اس میں کوئی حرج نہیں، اگر گاہک مطلوبہ چیز خرید لے تو پہلا دکان دار اپنا مال آنے کے بعد وہ چیز دوسرے دکان دار کو واپس کردے، لیکن اگر گاہک مطلوبہ چیز نہ خریدے تو پہلا دکان دار دوسرے دکان دار سے لی ہوئی چیز واپس کردے۔2- دوسری صورت یہ ہے کہ پہلا دکان دار، دوسرے  سے مطلوبہ چیز خرید کر لیتا ہے اپنے گاہک کو دینے کے لیے، یہ ’’بیع تعاطی‘‘  کہلائے گی، اور یہ صورت بھی درست ہے، پھر اگر پہلے دکان دار سے گاہک مطلوبہ چیز خرید لے تو ٹھیک، لیکن اگر گاہک نے وہ چیز نہ خریدی تو  پہلا دکان دار ، دوسرے کو وہ چیز واپس لینے پر مجبور نہیں کرسکتا، بلکہ اسے وہ چیز خود ہی رکھنی پڑے گی، البتہ اگر دوسرا دکان دار وہ چیز اپنی خوشی ورضامندی سے واپس لے لے تو یہ جائز، بلکہ اس کے لیے باعثِ اجر و ثواب ہے۔3- تیسری  صورت یہ ہے کہ پہلا دکان دار مطلوبہ چیز دوسرے دکان دار  سے اس شرط پر خریدے کہ اگر میرے گاہک نے یہ چیز لے لی تو ٹھیک، ورنہ میں آپ کو یہ چیز واپس کردوں گا تو یہ صورت جائز نہیں ہوگی، کیوں کہ یہ بیع شرط فاسد  پر مشتمل ہونے کی وجہ سے بیع فاسد ہے۔4- چوتھی صورت یہ ہے کہ پہلا دکان دار، دوسرے سے مطلوبہ چیز نہ ہی بطور قرض لے، اور نہ ہی خریدے، بلکہ یوں کہے کہ فلاں چیز ذرا دینا، میں ابھی بتاتا ہوں کہ خرید رہا ہوں یا نہیں، تو اس صورت میں اگر گاہک مطلوبہ چیز لینے پر راضی ہو جائے تو  پہلے دکان دار کے لیے وہ چیز گاہک پر فروخت کرنا اس وقت تک جائز نہ ہوگا جب تک وہ باقاعدہ اس چیز کو دوسرے دکان دار سے خرید نہ لے، ورنہ غیر مملوکہ چیز کو بیچنا لازم آئے گا جو کہ ناجائز ہے۔5- ایک  جائز صورت یہ بھی ہوسکتی ہے کہ پہلا دکان دار ، دوسرے سے مطلوبہ چیز   خریدتے ہوئے خیارِ شرط لگالے کہ میں یہ چیز آپ سے خرید رہا ہوں، لیکن مجھے تین دن تک اختیار ہوگا، اگر میں چاہوں تو تین دن کے اندر یہ چیز آپ کو واپس کر سکتا ہوں، تو اس صورت میں اگر دوسرا دکان دار اس شرط کو قبول کر لے تو پہلے دکان دار کو مطلوبہ چیز خریدنے کے باوجود (بوجہ بیع تام نہ ہونے کے )  تین دن تک اسے واپس کرنے کا اختیار ہوگا، اور اس شرط سے یہ بیع فاسد نہیں ہوگی؛ کیوں کہ بیع میں خیارِ شرط لگانے کا جواز حدیث سے ثابت ہے، لیکن تین دن سے زیادہ کا خیار رکھنا جائز نہیں ہے۔لیکن دو باتوں کا خیال رکھنا ضروری ہے:1- دونوں دکان داروں کو چاہیے کہ آپس کے لین دین کے وقت یا پہلے سے اس لین دین کی حیثیت متعین کرکے معاہدہ کرلیں، تاکہ بعد میں کسی نزاع اور جھگڑے کا باعث نہ بنے، اور ایک جائز صورت متعین ہو،  ورنہ مجہول لین دین ہونے کی صورت میں بھی یہ معاملہ ناجائز ٹھہرے گا۔2- جب تک فروخت کردہ چیز پہلے دکان دار کی ملکیت میں نہ آجائے وہ اپنے گاہک سے یوں نہ کہے کہ میں نے یہ تمہیں بیچ دی، یا یوں نہ کہے کہ میرے پاس موجود ہے، کیوں کہ پہلی صورت میں غیر مملوک کی بیع لازم آئے گی اور دوسری صورت میں جھوٹ لازم ہوگا۔ فقط واللہ اعلم
                                                  
عنوان: ایزی پیسہ اکاؤنٹ میں بل جمع کرانے پر یا لوڈ کرنے پر اکاؤنٹ میں پیسہ آنا، اور فری منٹس ملنا
سوال: 1۔ایزی پیسہ ریٹیلر اکاؤنٹ سے بل جمع کرنے پر ساڑھے چار روپے اکاؤنٹ میں آتے ہیں۔2۔ایزی پیسہ اکاؤنٹ سے اپنے نمبر پر لوڈ کرنے سے ایک ہزار منٹس۔ایس ایم ایس۔انٹرنیٹ دیتے ہیں۔مثلاً اپنے نمبر پر اپنے ایزی پیسہ اکاؤنٹ سے سو روپے سے زائد لوڈ کرنے پر ہزار منٹس۔ ایس ایم ایس اور انٹرنیٹ دیتے ہیں۔ان کا کیا حکم ہے؟
جواب: ایزی پیسہ اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرے تو یہ بھی درست ہوگا۔اور اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہےیا تو درحقیقت یہ قرض ہے، قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع اٹھانے کو نبی کریم ﷺ نے سود قرار دیا ہے۔ (مصنف بن أبی شیبہ، رقم: ۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا جائز نہیں ہوگا۔لہذ ا چوں کہ اس اکاؤنٹ میں رکھی ہوئی رقم کی حیثیت قرض کی ہے ، اور قرض پر مشروط نفع سود ہے، اس لیے  نمبر پر لوڈ کرانے کی صورت میں یا بل جمع کرانے کی وجہ سے جو کچھ منافع دے وہ جائز نہیں ہوگا۔واضح رہے کہ ہماری معلومات کے مطابق  ’’ایزی پیسہ اکاؤنٹ‘‘  اب  دوسری صورت کا ہی ہے؛  لہٰذا ایسا اکاؤنٹ کھلوانا ہی جائز نہیں ہے۔ فقط واللہ اعلم
                                                  
عنوان: سونے چاندی کی ادھار خرید و فروخت
سوال: سونے چاندی کا ادھار معاملہ شریعت میں کیسا ہے؟ یہ سود کے زمرے میں آتا ہے کہ نہیں؟
جواب: سونا چاندی کی ادھار خرید و فروخت ربا (سود) ہونے کی وجہ سے جائز نہیں۔ الدر المختار شرح تنوير الأبصار في فقه مذهب الإمام أبي حنيفة (5 / 257):
"باب الصرف  ( هو ) لغةً: الزيادة. وشرعاً: (بيع الثمن بالثمن) أي ما خلق للثمنية ومنه المصوغ (جنسًا بجنس أو بغير جنس) كذهب بفضة (ويشترط) عدم التأجيل والخيار و (التماثل) أي التساوي وزنًا (والتقابض) بالبراجم لا بالتخلية (قبل الافتراق) وهو شرط بقائه صحيحًا على الصحيح (إن اتحدا جنسًا وإن) وصلية (اختلفا جودةً وصياغةً) لما مر في الربا (وإلا) بأن لم يتجانسا (شرط التقابض) لحرمة النساء". فقط واللہ اعلم
                                                  
عنوان: ایسے پراجیکٹ میں کام کرنا جس کے لیے سود پر قرض لیا گیا ہو
سوال: میں ایک گورنمنٹ پراجیکٹ میں بطور کمپیوٹر آپریٹر کام کرہا ہوں، جب کہ پراجیکٹ کے لیے غیر ملکی بینکوں نے سود پرقرض دیا ہے تو اس پراجیکٹ میں شرعی لحاظ سے میرے  لیے کام کرنا کیسا ہے؟  کیا میری تنخواہ حرام ہے?  برائے کرم قران و حدیث کے روشنی میں جواب دیجیے!
جواب: سود پر قرض لینا سنگین گناہ  ہے اور اس قسم  کا قرض لینے والے ذمہ داران سخت گناہ گار ہوں گے، لیکن اگر آپ کا کام  حرام نہیں ہے، کام  حلال ہے تو اس کے عوض ملنے والی تنخواہ حرام نہیں ہو گی۔ فقط واللہ اعلم
                                                  
عنوان: رشوت دے کر نوکری حاصل کرنا
سوال: اگر نوکری کے حصول کے لیے صرف پیسہ مانگا جائے،  نہ کوئی انٹرویو ہو، البتہ اس نوکری کی قابلیت ہو،  تو اس صورت میں پیسہ دینا جائز ہے یا نہیں؟
جواب: اگر کسی نوکری کے آپ اہل ہیں اور تمام قانونی تقاضوں کو پورا کرنے کے باوجود آپ کو نوکری نہیں دی جارہی ہو اور رقم کا مطالبہ کیا جا رہا ہو، تو اس صورت میں بھی رشوت دے کر نوکری حاصل کرنے کی شرعاً اجازت نہ ہوگی، کوئی اور متبادل حلال ذریعہ اختیار کرنے کی سعی کرنی چاہیے۔ فقط واللہ اعلم
                                                  
عنوان: شادی بیاہ کے کپڑے بیچتے وقت کتنا نفع رکھے؟
سوال: ہمارا لیڈیز  کپڑے (شادی بیاہ کے ملبوسات) کا کام ہے،  سوال یہ ہے کہ اس کام میں نفع کی کوئی حد ہے؟ اور کیا نفع لینا بہتر ہے؟
جواب: عمومی اشیاء اور عمومی حالات میں کسی چیز کو خریدنے کے بعد آگے فروخت پر نفع کی کوئی مقدار شرعاً متعین نہیں ہے۔ تاہم حرص وہوس شریعت میں ایک ناپسندیدہ خلق (وصف) ہے،  دنیا کی محبت اور لالچ  دل کے گناہ ہیں،  اس لیے عمومی احوال میں بھی مارکیٹ ریٹ یا اس سے کسی قدر  کمی بیشی کے ساتھ اشیاء فروخت کرنی چاہیے۔ فقط واللہ اعلم
                                                  
عنوان: طلبہ سے برآمد ہونے والی اشیاء کا حکم
سوال: طلبہ سے اگر کوئی ایسی چیز برآمد ہو جائے(موبائل، ایم پی تھری یا میموری کارڈ) تو اس کا کیا حکم ہے؟ توڑنا،ضبط کرنا یا واپس کرنا یا مدرس اس کو استعمال کر سکتے ہیں؟
جواب: طلبہ سے برآمد ہونے والے موبائل، ایم پی تھری یا میموری کارڈ وغیرہ کو توڑنایا کسی مدرس کے لیے اس کا استعمال کرنا جائز نہیں، تاہم ضبط کرکے اس کے سرپرست کے حوالے کرنا یا سال کے آخر میں طالب علم کو دینا جائز ہے۔"ولایکون التعزیر بأخذ المال من الجاني في المذهب". (مجمع الأنهر، کتاب الحدود / باب التعزیر ۱؍۶۰۹بیروت)"وفي شرح الآثار: التعزیر بأخذ المال کانت في ابتداء الاسلام ثم نسخ". (البحر الرائق /باب التعزیر41/5)"والحاصل أن المذهب عدم التعزیر بأخذ المال". رد المحتار، باب التعزیر، مطلب في التعزیر بأخذ المال،ج:۴، ص:۶۱)"لایجوز لأحد من المسلمین أخذ مال أحد بغیر سبب شرعي". (الشامیة، باب التعزیر، مطلب في التعزیر بأخذ المال، ج:۴، ص:۶۱)فقطواللہ اعلم
                                                  
عنوان: ترکہ کی تقسیم، ورثاء: بیوہ، دو بیٹے اور تین بیٹیاں
سوال: میرے والد صاحب کا انتقال 2009 میں ہوا تھا، میرے والد صاحب کی ملکیت ایک مکان تھا،  ہم دو بھائی اور چار بہنیں ہیں،  ہماری ایک شادی شدہ بہن کا انتقال والد صاحب کی زندگی میں ہو گیا تھا، ہماری مرحوم بہن سمیت چار بہنیں ہیں اور الحمداللہ ہماری والدہ بھی حیات ہیں،  ہم نے مطلب میں نے اور میرے بھائی نے والد صاحب کی ملکیت مکان بیچ دیا اور اپنے لیے ایک مشترکہ مکان بنوایا ہے جس میں اپنے والد صاحب کے مکان کی فروخت کے پیسے بھی شامل کرلیے تھے،  میں اب چاہتا ہوں کہ ہم اپنی بہنوں کو اور والدہ کو باپ کی وراثت میں جو حق ہے وہ ادا کر دیں، اس کی مکمل تفصیل بتا دیں۔
جواب: صورتِ مسئولہ میں مرحوم کے حقوقِ متقدمہ (قرض، وصیت وغیرہ)  کی ادائیگی کے بعد مرحوم کے ترکہ میں سے بیوہ کو  12.5%، ہر بیٹے کے 25% اور ہر زندہ بیٹی کو 12.5% ملے گا۔جس بیٹی کا مرحوم کی زندگی میں ہی انتقال ہوگیا تھا اس کا مرحوم کی وراثت میں حصہ نہیں ہوگا؛ کیوں کہ وراثت میں حصہ صرف مرنے والے کے زندہ وارثین کا ہوتا ہے۔مرحوم کا جو گھر  مرحوم کے بیٹوں نے بیچ کر دوسرے گھر  میں اس کے پیسے لگائے تو اس کا حکم یہ ہے کہ جس تناسب سے پیسے دوسرے گھر میں لگائے، اس تناسب سے اس گھر کی موجودہ قیمت میں تمام ورثاء کا اپنے حصوں کے حساب سے حق ہوگا۔ مثلاً آدھی  قیمت والد کے ترکے کے فروخت کردہ گھر کی مالیت تھی اور آدھی قیمت سائل اور اس کے بھائی نے ملائی تھی تو خرید کردہ مکان کے نصف میں تمام ورثاء شریک ہوں گے۔بہرحال اس گھر میں موجود حصے اور مرحوم والد کی دیگر جائیداد اگر ہے تو سب کو ملاکر درج بالا فیصدی تناسب کے اعتبار سے ترکہ تقسیم کردیجیے۔ فقط واللہ اعلم
                                                  
عنوان: پرپال (Prpal) کمپنی سے آن لائن پیسے کمانا
سوال: Prpal ایک آن لائن ایرننگ کی کمپنی ہے، مجھے تو اتنا علم نہیں ہے کہ یہ جائز ہے یا ناجائز ہے، اگر کوئی فتوی ہے ان کے حوالہ سے تو ارسال فرمادیں!
جواب: prpal   کمپنی کی ویب سائٹ پر اس کا طریقہ کار دیکھا گیا،  اس طریقہ کار پر کام کرکے پیسہ کمانا درج ذیل وجوہات کی بنا پر ناجائز ہے:1- اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو بلا ضرورت  اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3-  ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4-  اس معاملے میں جس طریق پر اس سائٹ کی پبلسٹی کی جاتی ہے، اس کے مطابق پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔الشامیة(6/ 63):"مطلب في أجرة الدلالقال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم.وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". فقط واللہ اعلم
                                                  
عنوان: میزان بینک کے نظام تکافل (کفالہ اسکیم) کا حکم
سوال: کفالت کانظام میزان بینک نے متعارف کروایا ہے جسے دورِ حاضر میں "اسلامک انشورنس" کہا جا رہا ہے،  اس کے بارے میں آگاہ کر دیں، کیا یہ شرعی اصولوں پر مبنی ہے؟
جواب: ہمارے دارالافتاء  کی تحقیق کے مطابق انشورنس اور تکافل (کفالہ اسکیم) دونوں میں حکم کے اعتبار سے فرق نہیں، میزان بینک اور دیگر مروجہ اسلامی بینکاری کے دعوے دار بینکوں نے تکافل یا کفالہ کے نام سے انشورنس کا جو متبادل متعارف کروایا ہے اس میں بھی تمام شرعی اصولوں کی رعایت نہیں کی گئی ہے, بلکہ یہ نظام بہت سے شرعی اصولوں سے متصادم ہے ،اس لیے انشورنس کی طرح تکافل (کفالہ اسکیم) بھی جائز نہیں اور اس اسکیم میں پیسہ لگانا اور اس پر نفع حاصل کرنا درست نہیں۔  تفصیل کے لیے درج ذیل لنک میں موجود تفصیلی فتوی ملاحظہ فرمائیے:https://www.banuri.edu.pk/web/readquestion/پاک-قطر-تکافل-کی-پالیسی-خریدنا-اور-اس-ادارے-میں-ملازمت-کرنے-کا-حکم/12-07-2018فقط واللہ اعلم
                                                  
عنوان: ڈیجیٹل کرنسی کی  شرعی حیثیت
سوال: ڈیجیٹل کرنسی میں ٹریڈنگ کرنا حلال ہے یا حرام؟ بٹ کوئن وغیرہ کی شرعی حیثیت کیا ہے؟
جواب: ڈیجیٹل کرنسی   کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: بیٹے کا انتقال پہلے ہونے کی صورت میں باپ کی میراث میں اس کا حصہ ہو گا یا نہیں؟
سوال: کیا پوتا اپنے مرحوم والد کا حصہ اپنے دادا کے انتقال کے بعد لے سکتا ہے؟ یعنی بچے کا باپ پہلے فوت ہوگیا  اور اب دادا کا انتقال ہوا.دادا کی میراث تقسیم ہورہی  ہے تو  اس بچے کے مرحوم والد کا حصہ بنتا ہے یا نہیں، جب کہ بچے کے والد کا انتقال دادا سے پہلے ہوا ہے؟
جواب: اگر کسی بچے کے دادا کے انتقال  سے پہلے اس کے والد کا انتقال ہو جائے  تو دادا کے انتقال کی صورت میں دادا کی میراث میں بچے کے والد کا کوئی حصہ نہیں ہو گا؛ اس لیے بچے کو دادا کی میراث میں اپنے والد کا حصہ مانگنے کا حق نہیں ہو گا، البتہ اگر دادا کی وفات کے وقت پوتے  کا کوئی چچا  وغیرہ نہ ہو تو پھر  اسے حق ہوگا۔ فقط واللہ اعلم
                                                  
عنوان: ایک وارث نے زندگی میں حصہ لے لیا اور ایک وارث نے موروثی مکان پر خرچہ کیا
سوال: ایک شخص کے چار بیٹے اور 2بیٹیاں ہیں ۔ اس نے اپنی زندگی میں ایک بیٹے کو اس کاحصہ دے دیا تھا بیٹے کے شدید اصرار پر۔ اس کے بعد اس شخص کا انتقال ہوگیا ہے۔ اس کے دوسرے بیٹے نے والد کے انتقال کے بعد والد کے گھر پر چھ لاکھ روپے کا خرچہ کرواکراس گھر کو کرایہ پر دے دیا۔ اب سوال یہ ہے کہ جس بیٹے کو اس والد نے حصہ دے دیا تھا اب دوبارہ میراث میں شریک ہوگا یا نہیں؟ اور جس بیٹے نے چھ لاکھ خرچ کیے وہ اس مکان کی میراث سے نکالے جائیں گے یا نہیں؟ یاد رہے کہ کرایہ وہ بیٹا خود وصول کرتا رہا ہے جس نے گھر تعمیر کروایا تھا۔
جواب: صورتِ مسئولہ میں جس بیٹے نے والد کی زندگی میں میراث کا حصہ وراثت میں اپنے حصے سے دست برداری کی   شرط کے ساتھ لیاتھا تو اس کا اب وراثت میں حصہ نہیں ہے۔جس بیٹے نے والد کے مکان پر چھ لاکھ کا خرچہ کیا ہے، اگر سب ورثاء کے علم میں لاکر ان کی طرف سے کیا ہے تو وہ خرچہ سب میں برابری کے ساتھ تقسیم ہوگا(یعنی پہلے اسے چھ لاکھ دیے جائیں گے باقی پیسے اس کے بعد تقسیم ہوں گے) اور اگر خود سے کیا ہے تو وہ اس کی طرف سے تبرع اور احسان تھا اور اس کو الگ سے پیسے نہیں دیے جائیں گے۔موروثی مکان کا کرایہ تمام ورثاء میں وراثت کے حصوں کے بقدر تقسیم ہوتا ہے؛ لہذا جس نے کرایہ وصول کیا ہے، اس پر لازم ہے کہ دیگر ورثاء کو اس میں سے ان کا حق دے دے۔العقود الدرية في تنقيح الفتاوى الحامدية (2 / 226):
"المتبرع لايرجع بما تبرع به على غيره كما لو قضى دين غيره بغير أمره". فقط واللہ اعلم
                                                  
عنوان: زمین صرف بیٹوں کے نام کرنا
سوال: زید نے اپنی زندگی میں کچھ زمین اپنے تین بیٹوں کے نام کردی اور اپنی بیٹیوں سے بھی کہہ دیا کہ اس میں ان کا کوئی حصہ نہیں, اور اس قطعۂ زمین کی آمدنی بھی اپنی زندگی میں اپنے بیٹوں کو دیا کرتے تھے, سوال یہ ہے کہ زید کے انتقال کے بعد اس قطعۂ زمین میں بھی وراثت جاری ہوگی یا یہ قطعۂ زمین زید کے ان ہی تین بیٹوں میں ہی تقسیم ہوگی؟
جواب: اگر زید نے مذکورہ قطعہ اپنی صحت کی حالت میں اپنے بیٹوں کے نام کرنے کے ساتھ مکمل طورپران کے حوالہ کرکے ان کے قبضےمیں دے دیا تھا تو مذکورہ  قطعہ بیٹوں کی ملکیت شمارہوگا، اس صورت میں مذکورہ قطعۂ زمین میں کسی اور وارث کاشرعی حصہ نہیں ہوگا۔البتہ زید  کو بقیہ اولاد/ بیٹیوں  کومحروم کرکے صرف بیٹوں  کو جائیداد کا مالک نہیں بناناچاہیے تھا، اوراگر زید نے مذکورہ قطعہ زمین اپنے بیٹوں کے صرف نام کیا تھا ان کے قبضے میں دے کرمکمل طورپرحوالے نہیں کیا تھا، سوال کی عبارت ’’ اس قطعۂ زمین کی آمدنی بھی اپنی زندگی میں اپنے بیٹوں کو دیا کرتے تھے ‘‘       کا مطلب یہی معلوم ہوتا ہے کہ قبضہ اور اختیار نہیں دیا تھا، بلکہ آمدن دیا کرتے تھے تو ایسی صورت میں یہ زمین زید کی وفات کے بعد  بیٹوں کی ملکیت نہیں ہوگی، بلکہ یہ جائیداد دیگرترکے کے ساتھ شرعی حصوں کے مطابق  زید کے ورثہ کے درمیان تقسیم ہوگی ۔مصنف ابن ابی شیبہ میں ہے :"عن النضر بن أنس قال: نحلني أبي نصف داره، فقال أبو بردة: إن سرك أن تجوز ذلك فاقبضه، فإن عمر بن الخطاب -رضي اﷲ عنه- قضی في الأنحال ما قبض منه فهو جائز، وما لم یقبض منه فهو میراث". (المصنف لابن أبي شیبة، البیوع والأقضیة من قال: لاتجوز الهبة إلا مقبوضة، مؤسسة علوم القرآن، جدید ۱۰/ ۵۲۱، رقم: ۲۰۵۰۲)فتاویٰ شامی میں ہے :"ولو وهب في صحته كل المال للولد جاز وأثم". (الدر المختار وحاشية ابن عابدين (رد المحتار) (5/ 696)ملتقی الابحر  میں ہے :"وتتم بالقبض فإن قبض في المجلس بلا إذن صحّ وبعده لا بدّ من الإذن". (ملتقی الأبحر في صدر مجمع الأنهر،3/486) فقط واللہ اعلم
                                                  
عنوان: میزان بینک سیونگ اکاؤنٹ کا حکم
سوال: رکھنا جائزہے یا نا جائزہے Meezan bank saving account؟
جواب: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں، ہماری تحقیق کے مطابق ان میں سیونگ اکاؤنٹ کھلوانا ناجائز ہے، اس سے اجتناب کرنا ضروری ہے۔ فقط واللہ اعلم
                                                  
عنوان: پرائز بانڈ میں حصہ لینے کا حکم
سوال: انعامی پرائز بانڈ میں حصہ لینا حلال ہے یا حرام؟
جواب: پرائز بانڈ سود اور جوئے کا مجموعہ ہے، اس لیے اس میں حصہ لینا ناجائز اور حرام ہے۔ فقط واللہ اعلم
                                                  
عنوان: 40 کنال زمین کی ورثاء میں تقسیم
سوال: 40 کینال زرعی رقبہ ہے، اس کو شرعی اصولوں پر 4 بھائیوں اور 3 بہنوں میں تقسیم کرنا ہے اور ساتھ والدہ محترمہ بھی ہیں۔
جواب: مذکورہ زمین کے 88 حصے کرکے  گیارہ حصے بیوہ کو ، چودہ  حصے ہر بیٹے کو، اور سات حصے ہر بیٹی کو ملیں گے، یعنی چالیس کنال میں سے پانچ حصے (یعنی پانچ کنال) بیوہ کو ،  ۳۶/ ۶ حصے ہر بیٹے کو اور ۱۸/ ۳ حصے ہر بیٹی کو ملیں گے۔ فقط واللہ اعلم
                                                  
عنوان: کنڈوم کے کاروبار کا حکم
سوال: کنڈوم( نرودھ) کا کاروبار کرنا کیسا ہے؟
جواب: کنڈوم کا کاروبار کرنا جائز ہے۔ فقط واللہ اعلم
                                                  
عنوان: پرائز بانڈ کی خریداری
سوال: پرائز بونڈ کے متعلق وضاحت کر دیں .
جواب: پرائز بانڈ کی خرید و فروخت جائز نہیں، تفصیل کےلیے دیکھیے:https://www.banuri.edu.pk/readquestion/پرائز-بانڈ-کا-شرعی-حکم-کیا-ہے/11-05-2019 فقط واللہ اعلم
                                                  
عنوان: وکیل کا کسی چیز کو بیچ کر خود نفع کمانا
سوال: کیا فرماتے ہیں مفتیان کرام اس مسئلے کے بارے میں:موکل نے وکیل سے کہا: میرے لیے فلاں سے جانور خرید لو، وکیل نے وہ اپنے لیے خرید کر آگے بیچ دیا اور نفع کمایا، موکل کہتا ہے: میں نے آپ کو وکیل بنایا تھا؛ لہٰذا نفع میرا ہے،  وکیل کہتا ہے: میں نے اپنے لیے خریدا، کس کی بات مانی جائے گی اور نفع کس کا ہوگا؟
جواب: صورتِ مسئولہ کی چند صورتیں ہیں:1: اگر موکل نے وکیل کو متعین شخص سے متعین جانور خریدنے کا وکیل بنایا تھا، پھر وکیل نے وہ جانور خرید لیا تو یہ خریداری موکل کی طرف سے شمار ہوگی، پھر اسی جانور کو جب وکیل نے آگے بیچ دیا تو یہ بیع موکل کی اجازت پر موقوف رہے گی؛ کیوں کہ وکیل امین ہوتا ہے، امانت میں اس قسم کا تصرف ناجائز ہے، اگر تصرف کرلیا ہے تو وہ ضامن ہوگا، امین نہیں رہا، موکل کے داموں سے جو چیز خریدی ہے اس کو کسی کے ہاتھ فروخت کرنا درست نہیں، اگر آگے چیز بیچ دی تو یہ فضولی کی بیع ہوگی، جو اصل مالک کی اجازت پر موقوف رہے گی، اگر وہ آگے بیع کو نافذ کردے تو بیع تام ہوجائے گی، ورنہ موقوف رہے گی، البتہ اگر واپسی ممکن نہ ہو تو فروخت سے حاصل شدہ رقم مع نفع وکیل موکل کو ادا کرے گا، اس صورتِ متعینہ میں اگر وکیل اپنے جانور خریدنے کا دعویٰ کرے تو وکیل کا دعویٰ معتبر نہیں ہوگا، اسی طرح اگر موکل نے وکیل کو جانور خریدنے کے لیے رقم ادا نہیں کی تھی تو موکل پر اس رقم کا ادا کرنا لازم ہے۔2:  موکل نے اگر وکیل کو متعین جانور خریدنے کا نہیں کہا، بلکہ صرف آدمی کو متعین کیا اور وکیل نے جا کر اس بندے سے کوئی جانور اپنے لیے خرید لیا تو وہ جانور وکیل کا شمار ہوگا۔3: وکیل نے اگر موکل کی بتائی ہوئی رقم سے مہنگا جانور خریدا ہو کہ اس جیسا جانور عام طور پر ایسی قیمت پر نہیں خریدا جاتا یا وکیل نے پیسوں کی مد میں کوئی اور چیز دے کر جانور خرید لیا تو ایسی صورت میں وہ جانور وکیل کا ہوگا اور آگے بیچنے کی وجہ سے جو نفع ہوگا، وہ بھی وکیل کا ہوگا۔در مختار میں ہے:"(ولو وكله بشراء شيء بعينه) ... (لايشتريه نفسه) ولا لموكل آخر بالأولى (عند غيبته حيث لم يكن مخالفًا دفعًا للغرر) فلو اشتراه بغير النقود (أو بخلاف ما سمي) المؤكل (له من الثمن وقع) الشراء (للوكيل) لمخالفته أمره وينعزل في ضمن المخالفة عيني (وإن) بشراء شيء (بغير عينه فالشراء للوكيل إلا إذا نواه للموكل) وقت الشراء (أو شراه بماله) أي بمال المؤكل، ولو تكاذبا في النية حكم بالنقد إجماعًا".  (كتاب الوكالة 5/517، ط: سعيد)الجوہرۃ النیرۃ علیٰ مختصر القدوری میں ہے:"(قوله: وإذا وكله بشراء شيء بعينه فليس له أن يشتريه لنفسه)؛ لأنه لما قبل الوكالة تعينت ففعل ما يتعين يقع لمستحقه سواء نوى عند العقد الشراء للموكل أو صرح به لنفسه بأن قال: اشتريت لنفسي فهو للموكل إذا إذا خالف في الثمن إلى شراء وإلى جنس آخر غير الذي سماه المؤكل ... أما إذا عينه فاشترى بأكثر مما سمي له لزم الوكيل؛ لأنه خالف إلى شراء. ... (أو يشتريه بمال الموكل) أراد به إضافة العقد إلى دراهم الموكل ولم يرد به النقد من ماله أي ليس المراد أن يشتريه بدراهم مطلقة ثم نقد المدفوعة إلى الوكيل فإن في هذه الصورة تفصيلاً وفيما إذا أضاف العقد إلى دراهم الموكل إجماع". (كتاب الوكالة 1/297 الناشر: المطبعة الخيرية)بدائع الصنائعمیں ہے:"الوكيل بالشراء أن له ولاية مطالبة المؤكل بالثمن بعد الشراء قبل أن يؤدي هو من مال نفسه لأن هناك الثمن يقابل المبيع، والملك في المبيع كما وقع وقع للمؤكل فكان الثمن عليه فكان له أن يطالبه به". (كتاب الكفالة، فصل في بيان حكم التوكيل 6/11، ط: سعيد)"(وَأَمَّا) الْوَكِيلُ بِالشِّرَاءِ فَالتَّوْكِيلُ بِالشِّرَاءِ لَا يَخْلُو إمَّا أَنْ كَانَ مُطْلَقًا أَوْ كَانَ مُقَيَّدًا، فَإِنْ كَانَ مُقَيَّدًا يُرَاعَى فِيهِ الْقَيْدُ إجْمَاعًا لِمَا ذَكَرْنَا، سَوَاءٌ كَانَ الْقَيْدُ رَاجِعًا إلَى الْمُشْتَرَى أَوْ إلَى الثَّمَنِ، حَتَّى إنَّهُ إذَا خَالَفَ يَلْزَمُ الشِّرَاءَ إلَّا إذَا كَانَ خِلَافًا إلَى خَيْرٍ فَيَلْزَمُ الْمُوَكِّلَ، مِثَالُ الْأَوَّلِ: إذَا قَالَ: اشْتَرِ لِي جَارِيَةً؛ أَطَؤُهَا، أَوْ أَسْتَخْدِمُهَا أَوْ أَتَّخِذُهَا أُمَّ وَلَدٍ، فَاشْتَرَى جَارِيَةً مَجُوسِيَّةً أَوْ أُخْتَهُ مِنْ الرَّضَاعِ أَوْ مُرْتَدَّةً أَوْ ذَاتَ زَوْجٍ، لَا يَنْفُذُ عَلَى الْمُوَكِّلِ، وَيَنْفُذُ عَلَى الْوَكِيلِ.وَكَذَلِكَ إذَا قَالَ: اشْتَرِ لِي جَارِيَةً تَخْدِمُنِي، فَاشْتَرَى جَارِيَةً مَقْطُوعَةَ الْيَدَيْنِ أَوْ الرِّجْلَيْنِ أَوْ عَمْيَاءَ؛ لِأَنَّ الْأَصْلَ فِي كُلِّ مُقَيَّدٍ اعْتِبَارُ الْقَيْدِ فِيهِ إلَّا قَيْدًا لَا يُفِيدُ اعْتِبَارُهُ، وَاعْتِبَارُ هَذَا النَّوْعِ مِنْ الْقَيْدِ مُفِيدٌ وَكَذَلِكَ إذَا قَالَ: اشْتَرِ لِي جَارِيَةً تُرْكِيَّةً، فَاشْتَرَى جَارِيَةً حَبَشِيَّةً، لَا يَلْزَمُ الْمُوَكِّلَ وَيَلْزَمُ الْوَكِيلَ لِمَا ذَكَرْنَا.وَمِثَالُ الثَّانِي إذَا قَالَ: لَهُ اشْتَرِ لِي جَارِيَةً بِأَلْفِ دِرْهَمٍ، فَاشْتَرَى جَارِيَةً بِأَكْثَرَ مِنْ الْأَلْفِ، تَلْزَمُ الْوَكِيلَ دُونَ الْمُوَكِّلِ؛ لِأَنَّهُ خَالَفَ أَمْرَ الْمُوَكِّلِ، فَيَصِيرُ مُشْتَرِيًا لِنَفْسِهِ.وَلَوْ قَالَ: اشْتَرِ لِي جَارِيَةً بِأَلْفِ دِرْهَمٍ، أَوْ بِمِائَةِ دِينَارٍ، فَاشْتَرَى جَارِيَةً بِمَا سِوَى الدَّرَاهِمِ وَالدَّنَانِيرِ، لَا تَلْزَمُ الْمُوَكِّلَ إجْمَاعًا؛ لِأَنَّ الْجِنْسَ مُخْتَلِفٌ، فَيَكُونُ مُخَالِفًا وَلَوْ قَالَ: اشْتَرِ لِي هَذِهِ الْجَارِيَةَ بِمِائَةِ دِينَارٍ، فَاشْتَرَاهَا بِأَلْفِ دِرْهَمٍ، قِيمَتُهَا مِائَةُ دِينَارٍ ذَكَرَ الْكَرْخِيُّ أَنَّ الْمَشْهُورَ مِنْ قَوْلِ أَبِي حَنِيفَةَ وَأَبِي يُوسُفَ وَمُحَمَّدٍ أَنَّهُ لَا يَلْزَمُ الْمُوَكِّلَ؛ لِأَنَّ الدَّرَاهِمَ وَالدَّنَانِيرَ جِنْسَانِ مُخْتَلِفَانِ حَقِيقَةً، فَكَانَ التَّقْيِيدُ بِأَحَدِهِمَا مُفِيدًا.وَرَوَى الْحَسَنُ عَنْ أَبِي حَنِيفَةَ أَنَّهُ يَلْزَمُ الْمُوَكِّلَ، كَأَنَّهُ اعْتَبَرَهُمَا جِنْسًا وَاحِدًا فِي الْوَكَالَةِ كَمَا اُعْتُبِرَا جِنْسًا وَاحِدًا فِي الشُّفْعَةِ، وَهُوَ أَنَّ الشَّفِيعَ إذَا أَخْبَرَ أَنَّ الدَّارَ بِيعَتْ بِدَنَانِيرَ فَسَلَّمَ الشُّفْعَةَ، ثُمَّ ظَهَرَ أَنَّهَا بِيعَتْ بِدَرَاهِمَ وَقِيمَتُهَا مِثْلُ الدَّنَانِيرِ، صَحَّ التَّسْلِيمُ.كَذَا هَهُنَا فَإِنْ اشْتَرَى جَارِيَةً بِأَلْفِ دِرْهَمٍ، فَإِنْ كَانَ مِثْلُهَا يُشْتَرَى بِأَلْفٍ أَوْ بِأَكْثَرَ مِنْ أَلْفٍ أَوْ بِأَقَلَّ مِنْ أَلْفٍ مِقْدَارَ مَا يَتَغَابَنُ النَّاسُ فِيهِ فَيَلْزَمُ الْمُوَكِّلَ.وَإِنْ كَانَ النُّقْصَانُ مِقْدَارَ مَا لَا يَتَغَابَنُ النَّاسُ فِيهِ لَزِمَ الْوَكِيلَ؛ لِأَنَّ شِرَاءَ الْوَكِيلِ مَعْرُوفٌ.وَإِنْ اشْتَرَى جَارِيَةً بِثَمَانِمِائَةِ دِرْهَمٍ، وَمِثْلُهَا يُشْتَرَى بِأَلْفٍ، لَزِمَ الْمُوَكِّلَ؛ لِأَنَّ الْخِلَافَ إلَى خَيْرٍ لَا يَكُونُ خِلَافًا مَعْنًى". (بدائع الصنائع، كتاب الوكالة، فصل في بيان حكم التوكيل 6/29، دار الكتب العلمية) فقط والله اعلم
                                                  
عنوان: جی پی فنڈ کی شرعی حیثیت
سوال: اگر جی پی فنڈ جمع کرنا آدمی کے اختیار میں ہو اور جمع کرنے سے پہلے ادارہ اس کے ساتھ پہلے سے فکس بھی کرے کہ ہم اس کو ڈبل کرکے واپس دیں گے یا مثلاً 40 پرسنٹ زیادہ دیں گے تو کیا یہ سود ہوگا کہ نہیں؟ اور اگر جی پی فنڈ کا جمع کرنا ملازم کے اختیار میں نہیں ہوتا، لیکن کمپنی پہلے سے فکس کرلے کہ ہم ڈبل دیں گے تو اس کا کیا حکم ہے؟
جواب: جی پی فنڈ کی دو صورتیں ہیں: (1) اختیاری (2) جبری۔اگر جی پی فنڈ کا جمع کرنا ملازم کے اختیار میں ہو اور ملازم اپنے اختیار سے کٹوتی کروائے اور اس رقم پر اضافہ مل جائے کمپنی یا ادارہ کی طرف سے کہ ہم اس کو ڈبل کرکے واپس کریں یا چالیس فیصد زیادہ کرکے دیں یا انشورنس میں ڈال کر اس پر اضافہ دیں گے تو اس اختیاری جی پی فنڈ کا حکم یہ ہے کہ اصل رقم حلال ہے، اصل رقم کے علاوہ کمپنی  اپنی طرف سے جو رقم شامل کررہی ہے اس کا لینا بھی جائز ہے۔ لیکناصل اور کمپنی کی طرف سے شامل کردہ رقم کو کمپنی یا ادارہ، انشورنس کمپنی یا بینک میں جمع کرے تو اس انشورنس یا سود والی اضافی رقم کا حکم یہ ہے کہ  چوں کہ یہ جی پی فنڈ اختیاری ہے، اس صورت میں کمپنی یا ادارہ ملازم کے لیے وکیل بن جائے گا،  اور وکیل کا قبضہ موکل کا قبضہ ہوتاہے، لہٰذا بیمہ کمپنی یا بینک میں رقم منتقل ہونے کے بعد ملازم اس رقم کا مالک بن جائے گا، اب اس رقم پر جو اضافہ کے ملے گا وہ شرعاً سود ہی ہے، اس کا استعمال ملازم کے لیے ناجائز ہے۔اگر جی پی فنڈ کا جمع کرنا آدمی کے اختیار میں نہ ہو اور کمپنی یا ادارہ جی پی فنڈ کی مد میں پیسے کاٹے اور اصل پیسے کے بجائے دوگنے پیسے دے یا اس سے زیادہ دے تو یہ اصل رقم حلال ہے اور اس پر اضافہ سود کے زمرے میں نہیں آتا، اس میں ملازم کا عمل دخل نہیں ہے بھی نہیں ہے اور یہ ملازم کے لیے عطیہ کی طرح ہے، اس کا لینا ملازم کے لیے جائز ہے۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها". (البحر الرائق ج: 7، ص: 300، ط: دارالكتاب الإسلامي)فتاویٰ شامی میں ہے:"مطلب: كل قرض جر نفعًا حرام(قوله:كل قرض جر نفعًا حرام) أي إذا كان مشروطًا، كما علم مما نقله عن البحر". (رد المحتار ج: 5، ص: 166، ط: سعيد)فتاویٰ شامی میں ہے:"فضل خال عن عوض بمعيار شرعي وهو الكيل والوزن فليس الذرع والعد بربًا مشروط ذلك الفضل لأحد المتعاقدين في المعاوضة". (الدر المختار ج:5، ص: 128/ 129، ط: سعيد)بیمہ کی شرعی حیثیت میں ہے:’’  پنجم: مقررہ قسط والا بیمہ یعنی وہ کاروباری بیمہ جسے بیمہ کمپنیاں کرتی ہیں اس تعاون وتضاون کے مقاصد کو پورا نہیں کرتا جس سے اسلام نے جائز قرار دیا ہے، اس لیے یہ بیمہ کمپنیاں جو کاروبار کرتی ہیں، وہ مالی معاوضہ والے معاملات ہیں جن میں دھوکہ جوا اور سود شامل ہوگیا ہے، اور معاوضہ والے معاملات میں جب یہ باتیں شامل ہوجائیں تو وہ معاملات باطل ہوجاتے ہیں‘‘۔ (بیمہ کی شرعی حیثیت، ص: 201، ط: ادارہ تحقیقات اسلامی) فقط واللہ اعلم
                                                  
عنوان: مائیکرو فنانئنس میں ملازمت
سوال: میں ایک مائیکروفنانس بینک میں جاب کر رہا ہوں،  میں یہ انفارمیشن لینا چاہتا ہوں کہ ہماری جو تنخواہ دی جاتی ہے ہمیں، اس میں سود شامل ہے یا نہیں؟ ہمارے مائیکروفنانس بینک میں لوگوں کو چھوٹا قرضہ دیا جاتا ہے،  بیس ہزار سے لے کر پچاس ہزار تک اور ان سے اوپر سروس چارج لیا جاتا ہے، آپ کی مہربانی تھوڑا سا گائیڈ کر دیں؛ کیوں کہ میں اس معاملے میں تھوڑا پریشان ہوں کہ یہ جائز ہے یا نہیں ہے؟
جواب: واضح رہے کہ کسی بھی معاوضہ کے جائز وناجائز ہونے کا مدار کسب وعمل کے جائز وناجائز ہونے پر ہوتا ہے، مذکورہ مائیکرو فینانس بینک اور مروجہ بینکوں کا طریقہ تمویل کئی سودی اور غیراسلامی معاملات پر مشتمل ہے اور ایسے اداروں میں ملازمت اختیار کرنا بھی شرعاً جائز نہیں ہے، اور اس سے حاصل ہونے والی تنخواہ بھی حلال نہیں؛ کیوں کہ بینک اپنے ملازمین کو تنخواہ سودی کمائی سے ادا کرتا ہے، نیز  بینک کی ملازمت میں سودی معاملات میں تعاون ہے، اس لیے بینک میں کسی بھی قسم کی ملازمت اور اس سے حاصل ہونے والی کمائی حلال نہیں۔2: واضح رہے کہ ہماری معلومات اور تحقیقات کے مطابق جتنے بھی بینک پاکستان بھر میں کام کررہے ہیں، ان کے اکثر معاملات بشمول قرض کے لین دین کے سودی ہیں اور ان سے قرض لینا درست نہیں ہے۔{ياأيها الذين اٰمنوا اتقوا الله وذروا ما بقي من الربوا إن كنتم مؤمنين، فإن لم تفعلوا فأذنوا بحرب من الله ورسوله}ترجمہ: اے ایمان والو! اللہ سے ڈرو اور جو کچھ سود کا بقایا ہے اس کو چھوڑ دو، اگر تم ایمان والے ہو، پھر اگر تم اس پر عمل نہیں کرو گے تو اشتہار سن لو جنگ کا اللہ کی طرف سے اور اس کے رسول صلی اللہ علیہ وسلم کی طرف سے۔ (البقرہ: 278، 279، بیان القرآن)مشکاۃ المصابیح میں ہے:"عن جابر رضي الله عنه قال: لعن رسول الله صلى الله عليه وسلم آكل الربا وموكله وكاتبه وشاهديه وقال: «هم سواء». رواه مسلم". (ج:2، ص855، رقم الحديث: 2807، باب الربا، طبع: المكتب الإسلامي) فقط والله أعلم
                                                  
عنوان: فاریکس ٹریڈنگ سے متعلق تفصیلی جواب
سوال: فوریکس ٹریڈنگ کرنا جائز ہے کہ نہیں؟ وضاحت سے جواب دیں!
جواب: فاریکس ٹریڈنگ کے تحت کئی قسم کے کاروبار ہوتے ہیں ،جن میں سے چند ایک درج ذیل ہیں:۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے, اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے, یہ طریقہ بینک اور دیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اور زیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں۔۱۔مختلف بینک:  اکثر بڑے سودے  بینک کرتے ہیں, کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل، مختلف دھاتیں جیسے کاپر، لوہا وغیرہ  اور مختلف اجناس  جیسے گندم، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے , اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا میں   آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے، لہذا اسپاٹ ٹریڈ ہو یا فیوچر ٹریڈ ، ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ الحاصل تقابض نہ پائےجانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فیصد لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا ۔ نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔فقط واللہ اعلم
                                                  
عنوان: بھائی کو کاروبار کے لیے پیسے دیے، اب نفع میں شریک یا نہیں؟
سوال: میں اپنے بھائی کو  35سال پہلے کاروبار کے لیے سرمایہ فراہم کیا؛ تاکہ وہ کاروبار شروع کریں۔ اس سرمایہ سے انہوں نے بزنس خریدے۔رہائشی اور تجارتی جائے داد خریدی اور کاروبار کرتے تھے۔ میں نے جب بھی تفصیل مانگی انہوں نے جواب دیا ابھی وقت نہیں ہے۔ اس طرح سے 35 سال گزر گئے۔ اب وہ کہتے ہیں کہ کاروبار میں اضافہ ان کی محنت سے اور بنک لون لے کر ہوا۔ میں صرف اپنے اصل سرمایہ کا حق دار ہوں؟35سال اور اس کے بعد جو کچھ میرے سرمایہ سے خریدا گیا۔ وہ کس کی ملکیت ہے ؟میرے سرمایہ سے کاروبار میں جو منافع ہوا ، کیا اس میں میرا حصہ بنتا ہے؟
جواب: صورتِ مسئولہ میں اگر آپ نے بھائی کو کاروبار میں سرمایہ بطورِ قرض کے دیا تھا تو جتنا سرمایہ آپ نے دیا، آپ اس ہی کے مستحق ہیں۔ اور اگر بطورِ شراکت داری کے دیا تھا تو جس تناسب سے شراکت داری میں نفع متعین ہوا ہو، آپ اس تمام نفع کے مستحق ہیں۔فقط واللہ اعلمنوٹ: اگر رقم دیتے وقت یہ طے ہوا تھا کہ بطورِ شراکت دے رہاہوں، لیکن تناسب اور معاہدے کی تفصیلات طے نہیں ہوئی تھیں، تو وضاحت کرکے دوبارہ سوال کرلیجیے۔
                                                  
عنوان: پانی کی خرید وفروخت کا حکم
سوال: میرا پانی سپلائی کا کام ہے،  میں بڑا ٹینکر خرید کر اپنے پلاٹ کی ٹنکی میں اس کا پانی ڈالوا کرپھر پانی کو چھوٹی گاڑی کے ذریعے محلہ کے گھر اور گودام وغیرہ میں فروخت کرتا ہوں،  کیا یہ کاروبار شرعی طور پر جائز ہے?
جواب: پانی خرید کر اپنے پلاٹ کی ٹنکی میں محفوظ کرنے کے بعد آگے فروخت کرنا شرعاً جائز ہے ۔" إن صاحب البئر لایملك الماء ... و هذامادام في البئر، أما إذا أخرجه منها بالاحتیال، کمافي السواني فلاشك في ملکه له؛ لحیازته له في الکیزان، ثم صبه في البرك بعد حیازته".  (ردالمحتار ج : ۵،  کتاب البیوع، باب البیع الفاسد، مطلب صاحب البئر لایملك الماء ص: ۶۷)فقط واللہ اعلم
                                                  
عنوان: شراکت داری کی ایک صورت
سوال: زید نے ایک شخص کو ایک کروڑ روپے دیے؛ تاکہ اس سے  وہ  اپنی زمین پر دکانیں بنائے اور یہ طے کیا کہ جو دکانیں بن گئیں ان کا کرایہ آدھا آدھا لیں گے اور جب  آپ مجھے میرے ایک کروڑ واپس کریں گے  تو پھر میں درمیان سے نکل جاؤں گا، آپ کو  آپ کی  زمین اور اس کی دکانیں یعنی تعمیر شدہ بلڈنگ ملے گی۔مہربانی کریں جواب دیں کہ یہ صورت ٹھیک ہے یا نہیں؟ اور اگر ٹھیک نہیں تو ٹھیک صورت کیا ہوگی؟
جواب: صورتِ مسئولہ میں مذکورہ طریقہ پر نہ شراکت داری درست ہے اور نہ ہی کرایہ لینا جائز ہے، درست صورت یہ ہوگی کہ مسمی زید مذکورہ  شخص سے پچاس لاکھ میں آدھی زمین خرید لے اور پھر دونوں افراد پچاس پچاس لاکھ نقد رقم سے مذکورہ زمین پر بطورِ شریک تعمیرات کروائیں، اور جو کرایہ آئے وہ آدھا آدھا تقسیم کرلیں۔مستقبل میں کوئی شریک شراکت داری سے نکالنا چاہے تو  اپنا حصہ دوسرے شریک کو اس وقت کی مارکیٹ ویلیو کے حساب سے فروخت کردے۔ فقط واللہ اعلم
                                                  
