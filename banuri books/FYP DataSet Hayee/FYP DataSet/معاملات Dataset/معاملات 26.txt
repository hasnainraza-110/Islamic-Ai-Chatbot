عنوان: پلاٹ کو اس کی اصل قیمت پر قسطوں کی صورت میں خریدنے کا حکم
سوال: اگر کسی پلاٹ کی اصل قیمت دس لاکھ روپے ہے، وہی پلاٹ اگر میں قسطوں میں خریدوں، اور دس لاکھ روپے ہی ادا کروں، تو اس میں کوئی گناہ تو نہیں ہے؟
جواب: صورتِ مسئولہ میں اگر سائل وہ پلاٹ جس کی اصل قیمت دس لاکھ روپے ہے،وہی پلاٹ قسطوں میں بھی دس لاکھ روپے میں خریدرہا ہے، تو یہ معاملہ شرعاًدرست ہے، اور اس میں کوئی گناہ نہیں ہے،  البتہ قسطوں پر خرید و فروخت جائز ، و صحیح ہونے کے لیے درج ذیل شرائط کی رعایت ضروری ہے:۱- معاملہ متعین ہو کہ نقد کا معاملہ کیا جارہا ہے یا ادھار۔۲- مدت متعین ہو۔۳- مجموعی قیمت (اور قسط کی رقم) متعین ہو۔۴- کسی قسط کی ادائیگی جلدی کرنے کی صورت میں قیمت میں کمی اور تاخیر کی صورت میں اضافہ (جرمانہ) وصول کرنے کی شرط نہ رکھی جائے، اور نہ جرمانہ وصول کیا جائے۔پس معاملہ کرتے وقت اگر  مذکورہ بالا شرائط کی پاس داری کی جائے تو یہ جائز ہے، اور اگر ان شرائط کی پاس داری نہ کی جائے تو اس صورت میں قسطوں پر خرید و فروخت کا معاملہ ہی فاسد ہوجائے گا۔مبسوطِ سرخسی میں ہے:"وإذا عقد العقد على أنه إلى أجل كذا بكذا وبالنقد بكذا أو قال إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ....... وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد."(كتاب البيوع، باب البيوع الفاسدة، ج:13، ص:7، 8، ط:دار المعرفة)بدائع الصنائع میں ہے:"وكذا إذا قال: بعتك هذا العبد بألف درهم إلى سنة أو بألف وخمسمائة إلى سنتين؛ لأن الثمن مجهول، وجهالة الثمن تمنع صحة البيع فإذا ‌علم ورضي به جاز البيع؛ لأن المانع من الجواز هو الجهالة عند العقد وقد زالت في المجلس وله حكم حالة العقد فصار كأنه كان معلوما عند العقد وإن لم ‌يعلم به حتى إذا افترقا تقرر الفساد."(کتاب البیوع، فصل في شرائط الصحة في البيوع، ج:5، ص:158، ط:دار الكتب العلمية)دررا لحکام شرح مجلہ الأحکام میں ہے:"‌البيع ‌مع ‌تأجيل الثمن وتقسيطه صحيح يصبح البيع بتأجيل الثمن وتقسيطه بشرط أن يكون:أولا: بخلاف جنسه.وثانيا: أن يكون دينا لا عينا ليس للبائع أن يطالب بالثمن قبل حلول الأجل."(البیوع، الباب الثالث، الفصل الثاني، المادة :245، ج:1، ص:227، ط:دار الجيل)بحوث في قضايا فقهية معاصرة  میں ہے:"أما الأئمة الأربعة وجمهور الفقهاء والمحدثون، فقد أجازوا ‌البيع ‌المؤجل بأكثر من سعر النقد، بشرط أن يبت العاقدان بأنه بيع مؤجل بأجل معلوم، وبثمن متفق عيه عند العقد."(أحكام البيع بالتقسيط، ص:12، ط:دار القلم)فقط واللہ اعلم
                                                  
عنوان: میزان بینک میں انویسمنٹ کرنے کاحکم
سوال: میں ایک ریٹائر انسان ہوں ، میری پینشن 9200 روپے آتی ہے، ان کے علاوہ میراذاتی مکان ہےجس کاکچھ حصہ کرایہ پر دیاہواہے، اس علاوہ ایک عدد چھوٹی دکان ہے، جس سے 12500روپے کرایہ آتاہے، اس سب پر میراگزارانہیں ہوتا، اب میری خواہش ہےکہ دکان کو فروخت کرکے "میزان انویسٹمنٹ" کے شرعی اکاؤنٹس میں لگادوں ،جس کے لیےبینک والے کہتے ہیں کہ یہ سودسے پاک ہے، آپ سے گزارش ہےکہ میری راہ نمائی فرمائیں کہ کیا یہ کام کرکے گناہ گارتونہیں ہوں گا؟
جواب: صورتِ مسئولہ میں سائل کا   میزان بینک یا   اس کے علاوہ دیگر مروجہ غیر سودی بینکوں  میں سرمایہ کاری کرنا اور کسی بھی قسم کا تمویلی معاملہ کرنا شرعاً جائز نہیں،البتہ  گزر بسرکے لیے    مذکورہ رقم  کو کسی  جائز سرمایہ کاری  میں لگایا جاسکتا ہے۔اللہ تعالی کا ارشاد ہے:"يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِن كُنتُم مُّؤْمِنِينَ﴿البقرة:٢٧٨﴾ فَإِن لَّمْ تَفْعَلُوا فَأْذَنُوا بِحَرْبٍ مِّنَ اللَّهِ وَرَسُولِهِ ۖ وَإِن تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ﴿البقرة:٢٧٩﴾."ترجمہ: اے ایمان والوں، اللہ سے ڈرو اور جو کچھ سود کا بقایا ہے اس کو چھوڑ دو اگر تم ایمان والے ہو۔ پھر اگر تم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے اور اگر تم توبہ کر لو گے تو تم کو تمہارے اصل مل جاویں گے نہ تم کسی پر ظلم کرنے پاؤ گے اور نہ تم پر کویہ ظلم کرنے پائے گا۔ (از بیان القرآن)تفسیرابن کثیرمیں ہے:"يقول تعالى آمرا عباده المؤمنين بتقواه، ناهيا لهم عما يقربهم إلى سخطه ويبعدهم عن رضاه، فقال يا أيها الذين آمنوا اتقوا الله أي خافوه وراقبوه فيما تفعلون وذروا ما بقي من الربا أي اتركوا ما لكم على الناس من الزيادة على رؤوس الأموال، بعد هذا الإنذار إن كنتم مؤمنين أي بما شرع الله لكم من تحليل البيع وتحريم الربا وغير ذلك."(سورۃ البقرۃ،آیت:278/ 279،1،ج:1،ص:553،ط:دارالکتب العلمیۃ)سننِ ترمذی میں ہے:"حدثنا ‌قتيبة، قال: حدثنا ‌أبو عوانة ، عن ‌سماك بن حرب، عن ‌عبد الرحمن بن عبد الله بن مسعود ، عن ‌ابن مسعود قال: لعن رسول الله صلى الله عليه وسلم آكل ‌الربا وموكله وشاهديه وكاتبه"(باب ما جاء في أكل الربا، ج:2، ص:496، ط: دار الغرب الإسلامي - بيروت)فقط واللہ اعلم
                                                  
عنوان: اسٹاک مارکیٹ میں شئیرز کے کاروبار کا حکم
سوال: اسٹاک مارکیٹ میں شئیرز کا کاروبار کرنے میں کیا حکم ہے؟
جواب: اسٹاک مارکیٹ میں شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔ بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔صحیح مسلم میں ہے:"عن جابر، قال: "لعن ‌رسول الله صلى الله عليه وسلم آكل الربا، ومؤكله، وكاتبه، وشاهديه، وقال: هم سواء."(كتاب المساقاة، باب لعن آكل الربا ومؤكله: 3/ 1219، ط: دار إحياء التراث العربي بيروت)بدائع الصنائع میں ہے:"(ومنها) القبض في بيع المشتري المنقول فلا يصح بيعه قبل القبض؛ لما روي أن النبي صلى الله عليه وسلم "نهى عن بيع ما لم يقبض"، والنهي يوجب فساد المنهي؛ ولأنه بيع فيه غرر الانفساخ بهلاك المعقود عليه؛ لأنه إذا هلك المعقود عليه قبل القبض يبطل البيع الأول فينفسخ الثاني؛ لأنه بناه على الأول، وقد نهى رسول الله صلى الله عليه وسلم عن بيع فيه غرر."(کتاب البیوع: 5/ 180، ط؛ سعید)فتاوی شامی میں ہے:"وشرط المعقود عليه ستة:  كونه موجودا مالا متقوما مملوكا في نفسه، وكون الملك للبائع فيما يبيعه لنفسه، وكونه مقدور التسليم فلم ينعقد بيع المعدوم وما له خطر العدم... ولابیع معجوز التسلیم."(کتاب البیوع، مطلب: شرائط البیع أنواع أربعة: 4/ 505،ط:سعید)وفیہ ایضاً:"(وبیع ما لیس فیه ملکه) لبطلان بیع المعدوم۔ قال ابن عابدین: (قوله:وبیع مالیس فی ملکه)... بأن المراد بیع ماسیملکه قبل ملکه۔ قولہ: (لبطلان بیع المعدوم) إذ من شرط المعقود عليه: أن يكون موجودا مالا متقوما مملوكا في نفسه، وأن يكون ملك البائع فیما یبیعه لنفسه، وأن یکون مقدور التسلیم."(کتاب البیوع، باب البیع الفاسد،مطلب: الآدمی مکرم شرعا ولوکافرا: 5/ 58، 59، ط:سعید)فقط واللہ اعلم
                                                  
عنوان: میٹا فورس میں سرمایہ کاری کاحکم
سوال: آنلائن پیسا کمانا کیسا ہے آج کل ایک کمپنی ہے اس کا نام میٹا فورس ہے تو کیا اس کمپنی سے پیسے کمانا جائز ہے؟
جواب: واضح رہے کہ کرپٹو کرنسی ایک فرضی چیز ہے،اس میں حقیقی زر(کرنسی) کے بنیادی اوصاف اور شرائط موجود نہیں ہیں،یہ محض  کمپیوٹر پر ظاہر ہونے والے کچھ اعداد ہیں جن کا خارج میں کوئی وجود نہیں ہے، لہذا صورتِ مسئولہ  میں کرپٹو کرنسی کے پلاٹ فارم میٹا فورس (Meta Force) یا اس جیسے دیگر پلیٹ فارم میں سرمایہ کاری اور خریدوفروخت کرنا  مذکورہ وجوہات کی بنا پر ناجائز ہے۔باقی آنلائن کاروبارکاحکم یہ ہے کہ آن لائن کاروبار میں اگر "مبیع" (جوچیزفروخت کی جارہی ہو)بیچنے والے کی ملکیت میں نہیں ہے اور وہ محض اشتہار ،تصویردکھلاکر کسی کو وہ سامان فروخت کرتا ہو (یعنی سودا کرتے وقت یوں کہے کہ "فلاں چیز میں نے آپ کو اتنے میں بیچی"، وغیرہ) اور بعد میں وہ سامان کسی اور دکان،اسٹوروغیرہ سے خرید کردیتا ہو تو یہ صورت بائع کی ملکیت میں "مبیع" موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنا مقصود ہو وہ بائع کی ملکیت میں ہونا شرعاً ضروری ہوتا ہے۔اس کے جواز کی صورتیں درج ذیل ہیں:1۔ بائع مشتری سے یہ کہہ دے کہ یہ سامان میری ملکیت میں نہیں ، اگر آپ کو چاہیے تو میں اسے خرید کرآپ کو اتنی قیمت میں فروخت کرسکتاہوں، یوں بائع اس سامان کوخرید کر اپنے قبضہ میں لے کر باقاعدہ سودا کرکے مشتری کو فروخت کرے تو یہ درست ہے۔2۔ آن لائن کام کرنے والا فرد یا کمپنی ایک فرد (مشتری) سے آرڈر لے اورمطلوبہ چیز کسی دوسرے فرد یا کمپنی سے لے کر خریدار تک پہنچائے اور اس عمل کی اجرت مقرر کرکے لے تو یہ بھی جائز ہے۔ یعنی بجائے اشیاء کی خرید وفروخت کے بروکری کی اجرت مقرر کرکے یہ معاملہ کرے۔3۔ اگر مبیع بائع کی ملکیت میں موجود ہو اور تصویر دکھلا کر سودا کیا جا رہا ہو تو ایسی صورت میں بھی آن لائن خریداری شرعاً درست ہوگی۔ البتہ جواز کی ہر صورت میں خریدار کو مطلوبہ چیز ملنے کے بعد خیارِ رؤیت حاصل ہوگا، یعنی جب "مبیع" خریدار کو مل جائے تو دیکھنے کے بعد اس کی مطلوبہ شرائط کے مطابق نہ ہونے کی صورت میں اسےواپس کرنے کااختیار حاصل ہوگا۔البحر الرائق میں ہے:"وفي الكشف الكبير المال ما يميل إليه الطبع ويمكن ادخاره لوقت الحاجةوالمالية إنما ثبت بتمول الناس كافة أو بتقوم البعض الخ."(کتاب البیع،ج:5،ص:277،ط:دار الکتاب الاسلامی)فتاوی شامی میں ہے:"(قوله: مالا أو لا) إلخ، المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لايكون مالًا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصًا عن الكشف الكبير.وحاصله أن المال أعم من المتمول؛ لأن المال ما يمكن ادخاره ولو غير مباح كالخمر، والمتقوم ما يمكن ادخاره مع الإباحة، فالخمر مال لا متقوم،» ... وفي التلويح أيضًا من بحث القضاء: والتحقيق أن المنفعة ملك لا مال؛ لأن الملك ما من شأنه أن يتصرف فيه بوصف الاختصاص، والمال ما من شأنه أن يدخر للانتفاع وقت الحاجة، والتقويم يستلزم المالية عند الإمام والملك ... وفي البحر عن الحاوي القدسي: المال اسم لغير الآدمي، خلق لمصالح الآدمي وأمكن إحرازه والتصرف فيه على وجه الاختيار، والعبد وإن كان فيه معنى المالية لكنه ليس بمال حقيقة حتى لايجوز قتله وإهلاكه."(کتاب البیوع ،ج:4،ص:501،ط:سعید)تجارت کے مسائل کاانسائیکلوپیڈیا میں ہے :"’’بٹ کوائن‘‘  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں   " کوئن" یا   "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے   " بٹ کوائن" یا کسی بھی   " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔"(،ج:2،ص:92،ط:بیت العمار)فقط واللہ اعلم
                                                  
عنوان: قادیانیوں کی مصنوعات استعمال کرنے کا حکم
سوال: قادیانیوں کی مصنوعات کا استعمال کرناجائزہے یانہیں؟
جواب: واضح رہے کہ دینِ اسلام کے بنیادی عقائد میں سے اہم ترین عقیدہ ’’عقیدۂ ختمِ نبوت‘‘  ہے،  جس پر ساری دنیا کے مسلمان متفق ہیں، جب کہ قادیانی نہ صرف یہ کہ اس عقیدہ کے منکر ہیں، بلکہ ختمِ نبوت کے مقابلہ میں مرزاقادیانی کو پیغمبر تسلیم کرتے ہیں،ملکی آئین کی رو سےقادیانیوں کو شعائرِ  اسلامی کے استعمال اورقادیانیت کی تبلیغ سے روک دیا گیاہے، لیکن امتناعِ  قادیانیت آرڈیننس منظور ہوجانے کے باوجود منکرینِ ختمِ نبوت قادیانی ،  مرزائی  دنیا بھر میں  آج بھی مختلف چالوں سے مسلمانوں کے ایمان پرمسلمانوں ہی کے کمائے ہوئے پیسوں سے  حملہ آور ہیں۔وہ ایسے کہ قادیانی اپنی آمدن کا دسواں حصہ قادیانیت کی ترویج وتبلیغ پر صرف کرتے ہیں اورکرنے کے پابند بھی ہیں ،اس لیے  ہمیں وہ ذریعہ بند کرنا ہوگا جو ایسے قادیانی اقدامات کو تقویت پہنچا رہا ہے۔صورتِ  مسئولہ میں قادیانیوں کی مصنوعات استعمال کرنا جائز نہیں،کیوں کہ قادیانی اپنے آپ کو مسلمان ظاہر کرکے مسلمانوں کو دھوکا  دینے کی کوشش کرتے ہیں،جس سے بسا اوقات ان کے کفریہ عقائد مخفی رہ جاتے ہیں اور ساتھ رہنے والا ان کو حق پر سمجھنے لگتا ہے،جس سے اس کے عقائد کے خراب ہوجانے کا قوی اندیشہ رہتا ہے،اس لیے ان سے زندگی کے ہرمعاملات میں تعلق قائم کرنے سے احتراز ضروری ہے، (گو غیرمسلموں سے دنیاوی معاملات کرنے میں کوئی حرج نہیں،)مگر عام مسلمانوں کے عقیدہ میں خرابی پیدا ہونے کے اندیشے کے سبب ان کا معاملہ غیرمسلموں سے بھی سخت ہے،اس کے علاوہ   قادیانی کمپنیوں کی مصنوعات خریدنے میں ان کے ساتھ تعاون کرنا لازم آتا ہے، اس لیے مسلمانوں کو قادیانی مصنوعات خریدنے سے احتراز کرنا ضروری ہے۔قرآن مجید میں ہے:" وَلَا تَعَاوَنُوا عَلَى الْإِثْمِ وَالْعُدْوَانِ ""ترجمہ:اور گناہ اور زیادتی میں ایک دوسرے کی اعانت مت کرو"(سورۃ المائدۃ،آیت :2،از بیان القرآن)الكشاف عن حقائق غوامض التنزيل (تفسیرِ زمخشری) میں ہے:"وَلا تَرْكَنُوا إِلَى الَّذِينَ ظَلَمُوا فَتَمَسَّكُمُ النَّارُ وَما لَكُمْ مِنْ دُونِ اللَّهِ مِنْ أَوْلِياءَ ثُمَّ لا تُنْصَرُونَ "(113)"قرئ: ‌ولا ‌تركنوا، بفتح الكاف وضمها مع فتح التاء. وعن أبى عمرو: بكسر التاء وفتح الكاف، على لغة تميم في كسرهم حروف المضارعة إلا الياء في كل ما كان من باب علم يعلم. ونحوه قراءة من قرأ فَتَمَسَّكُمُ النَّارُ بكسر التاء. وقرأ ابن أبى عبلة: ‌ولا ‌تركنوا، على البناء للمفعول، من أركنه إذا أماله، والنهى متناول للانحطاط في هواهم، والانقطاع إليهم، ومصاحبتهم ومجالستهم وزيارتهم ومداهنتهم، والرضا بأعمالهم، والتشبه بهم، والتزيي بزيهم، ومدّ العين إلى زهرتهم. وذكرهم بما فيه تعظيم لهم."(سورة هود، رقم الآية:113، ج:2، ص:433، ط:دارالكتاب العربي)اکفارالملحدین میں ہے:"وثانيهما ‌إجماع ‌الأمة على تكفير من خالف الدين المعلوم."(‌‌خاتمة،ص:81،ط:المجلس العلمي)فتاویٰ عالمگیری میں ہے:"المرتد إذا باع أو اشترى يتوقف ذلك إن قتل على ردته أو مات أو ‌لحق ‌بدار ‌الحرب بطل تصرفه وإن أسلم نفذ بيعه."(‌‌كتاب البيوع،الباب الثاني عشر في أحكام البيع الموقوف وبيع أحد الشريكين، ج:3، ص:154، ط:رشیدیه)ٖحضرت مولانا محمد یوسف لدھیانوی شہید (رحمہ اللہ ) نے تحفۂ قادیانیت میں لکھا ہے:"صورتِ مسئولہ میں اس وقت چوں کہ قادیانی کافر محارب اور زندیق ہیں اور اپنے آپ کو غیر مسلم اقلیت نہیں سمجھتےبلکہ عالمِ اسلام کے مسلمانوں کو کافر کہتے ہیں۔اس لیے ان کے ساتھ تجارت کرنا خرید و فروخت کرناناجائز و حرام ہے کیوں کہ قادیانی اپنی آمدنی کا دسواں حصہ لوگوں کو قادیانی بنانے میں خرچ کرتے ہیں۔گویا اس صورت میں مسلمان بھی سادہ لوح مسلمانوں کو مرتد بنانے میں ان کی مدد کررہے ہیں ،لہٰذا کسی بھی حیثیت سے ان کے ساتھ معاملات ہرگز جائز نہیں۔اسی طرح شادی غمی،کھانے پینے میں ان کو شریک کرنا عام مسلمانوں کا اختلاط ان کی باتیں سننا،جلسوں میں ان کو شریک کرنا،ملازم رکھنا ان کے ہاں ملازمت کرنا یہ سب کچھ حرام بلکہ دینی حمیت کے خلاف ہےفقط واللہ اعلم۔ "(قادیانی مسائل،ج:1،ص:696،ط:عالمی مجلس تحفظِ ختمِ نبوت ۔ملتان )فقط واللہ اعلم
                                                  
عنوان: نیٹ ورک مارکیٹنگ سے منسلک ہونے کا حکم
سوال: نیٹ ورک مارکیٹینگ پراڈکٹس کے ساتھ کاروبار کرنا حلال ہے یا حرام؟ کیونکہ ہم کمپنی سے خریداری کرتے ہیں اور کرواتے ہیں جس سے ہمیں بھی منافع آتاہے،  اب بیشک ہم خریداری کروائیں یا اپنے کاروبار بڑھانے کے لیے مزید ڈسٹریبیوٹر لائیں ، اس سے ہماری سیل میں اضافہ ہوگا اور ہماری انکم میں بھی، اس کا کیا حکم ہے؟
جواب: ہماری معلومات کے مطابق  نیٹ ورک مارکیٹنگ(Network Marketing)  میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے، کیوں کہ مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں۔(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے) شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درت نہیں،       لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔البناية شرح الهداية  میں ہے:"قد نهى النبي - صَلَّى اللَّهُ عَلَيْهِ وَسَلَّمَ - عن بيع الملامسة والمنابذة. ولأن فيه تعليقا بالخطر.م: (ولأن فيه) ش: أي ولأن في كل واحد من هذه البيوع م: (تعليقا) ش: أي تعليق التمليك م: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار لأن التمليك لا يحتمل التعليق لإفضائه إلى معنى القمار".(کتاب البیوع، البيع بإلقاء الحجر والمنابذة والملامسة، ج:8، ص:158، ط:دارالکتب العلمیۃ)تحفة الأحوذي شرح جامع الترمذی میں ہے:"قوله: (نهى رسول الله صلى الله عليه وسلم عن بيعتين في بيعة) أي صفقة واحدة وعقد واحد ويأتي تفسير هذا عن المصنف.قوله: (وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة وبنسيئة بعشرين ولا يفارقه على أحد البيعين) قال في شرح السنة بعد ذكر هذا التفسير: هو فاسد عند أكثر أهل العلم؛ لأنه لا يدرى أيهما جعل الثمن. انتهى. وقال في النيل: والعلة في تحريم بيعتين في بيعة عدم استقرار الثمن في صورة بيع الشيء الواحد بثمنين انتهى.  (فإذا فارقه على أحدهما فلا بأس إذا كانت العقدة على واحد منهما) بأن قال البائع: أبيعك هذا الثوب بنقد بعشرة وبنسيئة بعشرين، فقال المشتري: اشتريته بنقد بعشرة ثم نقد عشرة دراهم فقد صح هذا البيع وكذلك إذا قال المشتري: اشتريته بنسيئة بعشرين وفارق البائع على هذا صح البيع؛ لأنه لم يفارقه على إيهام وعدم استقرار الثمن بل فارقه على واحد معين منهما، وهذا التفسير قد رواه الإمام أحمد في روايته عن سماك، ففي المنتقى عن سماك عن عبد الرحمن بن عبد الله بن مسعود عن أبيه قال: نهى النبي صلى الله عليه وسلم عن صفقتين في صفقة. قال سماك: هو الرجل يبيع البيع فيقول: هو بنسأ بكذا وهو بنقد بكذا، وكذا قال الشوكاني في النيل: قوله: من باع بيعتين في بيعة، فسره سماك بما رواه المصنف يعني صاحب المنتقى عن أحمد عنه، وقد وافقه على مثل ذلك الشافعي فقال: بأن يقول بعتك بألف نقدا أو ألفين إلى سنة، فخذ أيهما شئت أنت وشئت أنا، ونقل ابن الرفعة عن القاضي: أن المسألة مفروضة على أنه قبل على الإبهام، أما لو قال قبلت بألف نقد أو بألفين بالنسيئة صح ذلك انتهى.واعلم أنه قد فسر البيعتان في بيعة بتفسير آخر: وهو أن يسلفه دينارا في قفيز حنطة إلى شهر فلما حل الأجل وطالبه بالحنطة قال: بعني القفيز الذي لك علي إلى شهرين بقفيزين، فصار ذلك بيعتين في بيعة؛ لأن البيع الثاني قد دخل على الأول فيرد إليه أوكسهما وهو الأول. كذا في شرح السنن لابن رسلان، فقد فسر حديث أبي هريرة المذكور بلفظ نهى رسول الله صلى الله عليه وسلم عن بيعتين في بيعة بثلاثة تفاسير فاحفظها".(باب ما جاء في النهي عن بيعتين في بيعة، ج:4، ص:357، ط:دارالكتب العلمية)فقط والله أعلم
                                                  
عنوان: ناجائز کھیل تماشا کرنے کےلیے ٹکٹوں کی خرید وفروخت کرنے کا حکم
سوال: 1:کوئی چیز خرید کر مہنگی بیچنا کیسا ہے؟2:اگر ٹکٹیں خرید کر آگے لوگوں کو مہنگی بیچوں تو کیا یہ جائز ہے؟
جواب: 1:صورتِ مسئولہ میں کوئی چیز کم قیمت پر خریدنے کے بعد اس پر قبضہ کرکے  زیادہ قیمت پر بیچنا شرعا جائز ہے، مثلا  کسی شخص نے   کسی سے 20 لاکھ کی  گاڑی خریدی پھر اس پر قبضہ کرکے  آگے کسی اور کو 25 لاکھ کی بیچ دی تو یہ خرید وفروخت شرعا جائز ہے۔2:سوال میں مذکورہ ٹکٹوں سے اگر وہ ٹکٹیں مراد   ہیں جن کو لوگ  کسی ناجائز کھیل تماشا کرنے کے لیے خرید تے ہیں تو ایسی ٹکٹوں کی خرید وفروخت  شرعا ناجائز ہے اور اگر مذکورہ ٹکٹوں سے کوئی اور ٹکٹیں مراد ہوں  اور اس میں رقم لکھی ہوئی ہو تو اس کو زیادہ قیمت پر خرید وفروخت کرنا جائز نہیں ہوگا، بلکہ کمپنی کی طرف سےلکھی ہوئی قیمت پرفروخت کرنا لازم ہوگا، باقی ٹکٹ سے کونسی چیز کی ٹکٹ ہے اس کی تفصیل لکھ کر دارالافتاء  سے دوبارہ رجوع کریں۔اللہ تعالی کا ارشاد ہے:(وَتَعَاوَنُوا عَلَى الْبِرِّ وَالتَّقْوَى وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ [المائدة:2])ترجمہ:"نیکی اور تقوی میں ایک دوسرے کی اعانت کرتے رہو اور گناہ اور زیادتی میں ایک دوسرے کی اعانت مت کرو اور اللہ تعالی سے ڈراکرو بلاشبہ اللہ تعالی سخت سزا دینے والے ہیں"۔البنایۃ شرح الہدایۃ میں ہے:"(المرابحة: نقل ما ملكه بالعقد الأول بالثمن الأول مع زيادة ربح) ش: هذا تعريف المرابحة وهو مصدر رائج من باب المفاعلة الذي يستدعي مشاركة الاثنين(والبيعان) ش: أي بيع المرابحة وبيع التولية م: (جائزان لاستجماع شرائط الجواز) ش: لأن المبيع معلوم والثمن معلوم والناس يعاملون بهما من غير نكير، وتعامل الناس من غير نكير حجة لقوله - صلى الله عليه وسلم -: «ما رآه المسلمون حسنا فهو عند الله حسن»."[كتاب البيوع، باب المرابحة والتولية، ج:8، ص:231،ط:دار الكتب العلمية.]المحیط البرہانی میں ہے:"لا تجوز الإجارة على شيء من اللهو والمزامير والطبل وغيره؛ لأنها معصية والإجارة على المعصية باطلة؛ ولأن الأجير مع المستأجر يشتركان في منفعة ذلك فتكون هذه الإجارة واقعة على عمل هو فيه شريك." ( كتاب الإجارات، الفصل الخامس عشر: في بيان ما يجوز من الإجارات، وما لا يجوز (7/ 482)،ط: دار الكتب العلمية، بيروت )فتاوی مفتی محمود میں ہے:"لهو المؤمن باطل إلا في ثلث(الحدیث) ٹورنامنٹ کا دیکھنا تضیع اوقات ہے جو کسی مسلمان کے شایاں نہیں، جیسا کہ مذکورہ حدیث سے واضح ہے کہ مسلمان کے ہر فعل میں کوئی صحیح مفید مقصد ہونا چاہیے، اور پھر بالخصوص ٹکٹ لےکر داخل ہونا اور بھی گناہ ہے اور یہ اجارہ بھی فاسدہ ہے ، اجارہ معصیات فاسد ہوتاہے اور تبذیر محض ہے جو بنص قرآنی جائز نہیں۔"(کتاب الحضر والاباحۃ، ج:11، ص:250، ط:اشتیاق اے مشتاق پریس لاہور)فقط واللہ اعلم
                                                  
عنوان: بہن کو میراث میں سے ان کے حصے سے کم حصہ دینے کا حکم
سوال: میری بہن اور والدہ  نانی کے گھر میں اوپر والے حصے میں طے شدہ کرایہ کے مطابق رہتی تھیں، اور بہن نے طے شدہ  کرایہ ادا بھی کیا،یہ گھر میرے نانا کا تھا جو ان کے انتقال کے بعد میرے ماموں نے خریدلیا، اور سب کو ان کا حصہ دیا، میری والدہ کو نہیں دیا، پھر بعد میں میری  والدہ کو حصہ دینے لگے، تو ماموں نے کہا کہ آپ کی بہن نے ایریا کے حساب سے بہت کم کرایہ دیا تھا، لہذا اس کرایہ کو والدہ کے حصے سے کاٹ لیتے ہیں، جب کہ میری بہن نے طے شدہ کرایہ ادا کیا تھا، تو کیا والدہ کے حصہ سے وہ کرایہ کاٹنا درست ہے؟
جواب: صورتِ مسئلہ میں جب سائل کی بہن/ والدہ  مذکورہ مکان میں طے شدہ کرایہ کے حساب سے سکونت پذیر تھے، اور انہوں نے طے شدہ کرایہ بھی ادا کیا، تو سائل کے ماموں کے لیے طے شدہ کرایہ سے مزید کرایہ سائل کے والدہ کے حصے سے کاٹنا جائز نہیں ہے، سائل کے ماموں کو چاہیے کہ اپنی بہن کا پورا شرعی حصہ دیدے، ورنہ قیامت کے دن  بدترین عذاب کا سامنا کرنا پڑے گا، وارث کو پورا حصہ نہ دینے پر مختلف احادیثِ مبارکہ میں سخت وعیدوں کا بھی ذکر ہے، جیسے کہ مندرجہ ذیل روایات میں ہے:مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".(مشكاة المصابيح، 1/254، باب الغصب والعاریة، ط: قدیمی)ترجمہ:" حضرت سعید بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا؛ جو شخص( کسی کی ) بالشت بھر زمین بھی از راہِ ظلم لے گا،قیامت کے دن ساتوں زمینوں میں سے اتنی ہی زمین اس کے گلے میں طوق کے طور پرڈالی جائے گی۔"وفیہ ایضاً"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه". (باب الوصایا، الفصل الثالث،1/ 266 ط: قدیمی)ترجمہ:"حضرت انس رضی اللہ تعالیٰ عنہ فرماتے ہیں : رسول اللہ ﷺ نے فرمایا: جو شخص اپنے وارث کی میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔"فقط والله أعلم
                                                  
عنوان: ادھار خرید کر نقد فروخت کرنا
سوال: اگر کوئی بندہ قسطوں پر موٹر سائیکل خریدے اور فوراً کسی دوسرے بندے کو موٹر سائیکل اصل قیمت پر بیچ کر نقد رقم حاصل کرے اور بعد میں قسطیں جمع کرتا رہے تو اس کا کیا حکم ہے؟
جواب: قسطوں پر کوئی چیز خرید کر آگے کسی تیسرے کو  نقد پرفروخت کرنے میں تو شرعا کوئی حرج نہیں ہے ،البتہ آج کل اس کی جو صورت رائج ہے کہ کسی کو قرض کی ضرورت ہو اور وہ قرض لینے آئے اور اسے قرض کی جگہ کوئی اور چیز دی جائے اور پھر وہی چیز اس سے دوبارہ خرید لی جائے، یا وہ تیسرے فرد کو بیچے اور تیسرا فرد پھر پہلے فرد کو بیچ دے،یا قرض دینے کے بجائے مہنگے داموں قسطوں پر کوئی چیز دے دے تاکہ وہ بازار میں اس کو نقد فروخت کردے،تو اسے شریعت کی اصطلاح میں ’’بیعِ عینہ‘‘ کہتے ہیں جو کہ مکروہ اور قابل ترک ہے۔رسول اللہ صلی اللہ علیہ وسلم نے اس قسم کے عقد کو رسوائی اور ذلت کا سبب قرار دیا ہے۔لیکن صورت مسئولہ میں اگر مذکورہ شخص  کسی سے قرض طلب کرنے کے بجائے از خود  کسی سے کوئی چیز موٹر سائیکل  وغیرہ قسطوں پر مہنگے داموں پر  خرید کر  اسے بازار میں کسی اور کے ہاتھ فروخت کرکےنقد پیسے حاصل کر کے اپنی ضرورت پوری کرنا چاہتا ہے تو یہ جائز ہے۔فتاوی شامی میں ہے:"(قوله: أمر كفيله ببيع العينة) بكسر العين المهملة وهي السلف، يقال باعه بعينة: أي نسيئة مغرب.:وفي المصباح وقيل لهذا البيع عينة؛ لأن مشتري السلعة إلى أجل يأخذ بدلها عينا أي نقدا حاضرا اهـ، أي قال الأصيل للكفيل اشتر من الناس نوعا من الأقمشة ثم بعه فما ربحه البائع منك وخسرته أنت فعلي فيأتي إلى تاجر فيطلب منه القرض ويطلب التاجر منه الربح ويخاف من الربا فيبيعه التاجر ثوبا يساوي عشرة مثلا بخمسة عشر نسيئة فيبيعه هو في السوق بعشرة فيحصل له العشرة ويجب عليه للبائع خمسة عشر إلى أجل."(کتاب الکفالۃ،مطلب فی بیع العینۃ،ج5،ص325،ط؛سعید)وفيه ايضاً:"ثم قال في الفتح ما حاصله: إن الذي يقع في قلبي أنه إن فعلت صورة يعود فيها إلى البائع جميع ما أخرجه أو بعضه كعود الثوب إليه في الصورة المارة وكعود الخمسة في صورة إقراض الخمسة عشر فيكره يعني تحريما، فإن لم يعد كما إذا باعه المديون في السوق فلا كراهة فيه بل خلاف الأولى، فإن الأجل قابله قسط من الثمن، والقرض غير واجب عليه دائما بل هو مندوب وما لم ترجع إليه العين التي خرجت منه لا يسمى بيع العينة؛ لأنه من العين المسترجعة لا العين مطلقا وإلا فكل بيع بيع العينة اهـ، وأقره في البحر والنهر والشرنبلالية وهو ظاهر، وجعله السيد أبو السعود محمل قول أبي يوسف، وحمل قول محمد والحديث على صورة العود."(کتاب الکفالۃ،مطلب فی بیع العینۃ،ج5،ص326،ط؛سعید)فقط واللہ اعلم
                                                  
عنوان: افزائشِ نسل کےلیے نرجانور پالنا اور جفتی کی اجرت لینےکاحکم
سوال: بیل،گھوڑا یا کتا افزائشِ نسل کے لیے پالنا اور اس کی اجرت لینا کیسا ہے؟ جب کہ اعلی نسل کا جانور آسانی سے دستیاب نہ ہو اور مہنگائی کے دور میں نر پالنے پرخرچ بھی بہت آتا ہے۔
جواب: نر جانور (بیل،گھوڑا،بکراوغیرہ)کو  جفتی کرنے اورافزائشِ نسل  کے لیے پالناجائز ہے،البتہ  اس کی جفتی کی اجرت لینا دینا  ناجائز ہے، حدیثِ مبارک  میں اس سے ممانعت وارد ہوئی ہے،البتہ   گائے کا مالک ہدیہ کے طور پر یا جانور کے چارہ وغیرہ کے لیے اپنی خوشی سے بغیر طلب کچھ دے، یا اس جانور کو کچھ کھلائے پلائے تو یہ جائز ہے۔حدیث شریف میں ہے:" عن نافع، عن ابن عمر قال: «نهى النبي صلى الله عليه وسلم عن عسب الفحل».  وفي الباب عن أبي هريرة، وأنس، وأبي سعيد: حديث ابن عمر حديث حسن صحيح، والعمل على هذا عند بعض أهل العلم، وقد رخص بعضهم في قبول الكرامة على ذلك.و عن أنس بن مالك، أن رجلاً من كلاب سأل النبي صلى الله عليه وسلم عن عسب الفحل؟ «فنهاه» ، فقال: يا رسول الله، إنا نطرق الفحل فنكرم، «فرخص له في الكرامة»".(سنن الترمذي، باب ماجاء في كراهية عسب الفحل، 564/3، ط:مصطفى البابي الحلبي)شرح مختصر الطحاوي للجصاص  میں ہے:"قال: (ولايجوز بيع عسب الفحل).قال أحمد: يعني ما يلقح، وذلك لأنه من الملاقيح، وقد نهى عنه رسول الله صلى الله عليه وسلم. وروى ابن عمر أن النبي صلى الله عليه وسلم "نهى عن عسب الفحل". وقال جابر: "نهى رسول الله صلى الله عليه وسلم عن بيع ضرب الفحل".(كتاب البيوع، 97/3، ط:دار البشائرالإسلامية)فقط واللہ اعلم
                                                  
عنوان: پرائز بانڈ کا شرعی حکم
سوال: پرائز بانڈ کی  حقیقت کیا ہے ؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود اس طور پر موجود ہے کہ  سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے، اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ تعریف ایک حدیث میں ان الفاظ کے ساتھ آئی ہے ”کل قرض جر منفعةً فهو ربوا“یعنی ہر وہ قرض جو نفع کمائے وہ سود ہے ،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے ، ''جو ا'' جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے ، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔قرآنِ کریم میں ہے:"﴿يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَل الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾." [المائدة: 90]      شرح معانی الآثار میں ہے:"عن عمرو بن يثربي، قال: خطبنا رسول الله صلى الله عليه وسلم فقال: «لا يحل لامرئ من مال أخيه شيء إلا بطيب نفس منه»".( کتاب الکراھۃ،2/ 313، ط: حقانیہ)حدیث مبارکہ میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»".( مشکاة المصابیح،  باب الربوا، ص: 243، قدیمی)الجامع الصغیر میں ہے:             "كل قرض جر منفعةً فهو ربا".(الجامع الصغیر للسیوطی، ص:395، برقم :9728، ط: دارالکتب العلمیہ، بیروت)      فتاوی عالمگیری میں ہے:"وهو في الشرع عبارة عن فضل مال لا يقابله عوض في معاوضة مال بمال".( کتاب البیوع، الباب التاسع فیما یجوز بیعہ وما لا یجوز، الفصل السادس فی تفسیر الربوٰ واحکامہ،3/ 117، ط: رشدیہ)      مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".( کتاب البیوع  والاقضیہ، 4/ 483،ط: مکتبہ رشد، ریاض)أحکام القرآن  للجصاص میں ہے:"ولا خلاف بين أهل العلم في تحريم القمار وأن المخاطرة من القمار، قال ابن عباس: إن المخاطرة قمار، وإن أهل الجاهلية كانوا يخاطرون على المال، والزوجة، وقد كان ذلك مباحاً إلى أن ورد تحريمه".     (احکام القرآن للجصاص، 1/ 398،  باب تحریم المیسر، سورۃ البقرۃ، ط: دار الکتب العلمیۃ بیروت - لبنان)فتاوی شامی میں ہے:"(قوله: لأنه يصير قماراً)؛ لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص".  ( کتاب الحظر والاباحۃ،6 / 403، ط : سعید)فقط واللہ اعلم
                                                  
عنوان: فیس بک (facebook) کی مختلف پوسٹس (posts) پر فرضی لائیک (like) کر کے پیسے کمانے کا حکم
سوال: کے جی ایپ انٹرنیٹ پر ہے اس کا طریقہ یہ ہے کہ کچھ پیسے لے کر رجسٹرڈ کرتے ہیں، پھر روزانہ کام دیتے ہیں کہ چند پوسٹیں فیس بک کی لائیک کرنی ہوتی ہیں، جن میں ایڈورٹائیزر کا مقصد صرف لائیک کروانا ہی ہوتا ہے اور یہ ایپ والے نئے یوزرز کو ملانے پر بھی کمیشن دیتے ہیں، مہربانی فرماکر راہ نمائی فرمادیں کہ یہ حلال طریقہ ہے یا حرام؟
جواب: ہماری معلومات کے مطابق سوشل میڈیا کے مختلف پلیٹ فارم مثلاً فیس بک وغیرہ کے پوسٹوں اور ایڈز (اشتہارات) پر فرضی لائیک اور کلک کر کے آن لائن پیسے کمانے کا جو طریقہ آج کل رائج ہے وہ درج ذیل وجوہات کی بنا پر ناجائز ہے:1- اس میں ایسے لوگ  اشتہارات اور پوسٹوں کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریداری نہیں چاہتے ہیں، یہ بیچنے والے کے ساتھ  ایک قسم کا دھوکا ہے۔2-  اس میں جاندار کی تصویربینی ہوتی ہے جبکہ جاندار کی تصویر  کسی بھی طرح کی ہو اس کا دیکھنا جائز نہیں، لہذا اس پر جو اجرت  لی جائے گی وہ بھی جائز نہ ہوگی۔3- عام طور پر ان اشتہارات پوسٹوں میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- اس معاملے میں جس طریق پر متعلقہ سائٹ کی پبلسٹی کی جاتی ہے جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے جب کہ  اس نے  نئے اکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے۔حدیث شریف میں ہے:"عن سعيد بن عمير الأنصاري، قال: سئل رسول الله صلى الله عليه وسلم أي الكسب أطيب ؟ قال: عمل الرجل بيده، وكل بيع مبرور."شعب الإيمان،التوکل بالله عزوجل والتسلیم لأمرہ تعالیٰ: ج:2، ص:434، ط: مکتبة الرشد)ترجمہ:”آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع“۔شرح المشكاة للطيبي الكاشف عن حقائق السنن :"قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به".(شرح المشكاة للطيبي الكاشف عن حقائق السنن :ج:7، ص: 2112) لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    فتاوٰی شامی میں ہے:"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم.وفي الحاوي: سئل محمد بن سلمة عن أجرة السمسار ، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز، فجوزوه لحاجة الناس إليه كدخول الحمام".(مطلب في أجرة الدلال: ج:6، ص:63، ط: سعید)الموسوعة الفقهية الكويتية :"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة. ولايجوز استئجار كاتب ليكتب له غناءً ونوحاً ؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير".(الإجارة علی المعاصی والطاعات: ج:1، ص:290، ط: دار السلاسل) فقط والله أعلم
                                                  
عنوان: مرکز قومی بچت سے نفع حاصل کرنا
سوال: مرکز قومی بچت میں کچھ رقم جمع کروا کر ہر ماہ پرافٹ لینا کیسا ہے؟ ایک وضاحت یہ ہے کہ ہمیں اس اسکیم سے ہر ماہ ایک جیسا پرافٹ نہیں ملتا، نفع نقصان کے ساتھ پرافٹ کی رقم کم زیادہ ہوتی رہتی ہے کچھ فتاوٰی دیکھے جن میں اسے سود کہا گیا میرا سوال یہ ہے کہ اس طرح نفع نقصان کے ساتھ ملنے والا کم زیادہ پرافٹ کیسے سود ہو سکتا ہے ؟
جواب: قومی بچت اسکیم سے حاصل ہونے والا نفع شرعاً سود ہے،اس لیے کہ  قومی بچت اسکیم کے ذریعہ جو سرمایہ کاری کی جاتی اس میں شرعی اصولوں کی رعایت نہیں کی جاتی، جو رقم اس مد میں جاتی ہے، اس کی حیثیت قرض کی ہوتی ہے اور اس پر جو منافع ملتا ہے  وہ سود ہے؛  اس لیے نیشنل سیونگ میں سرمایہ کاری جائز نہیں ہے، اور اس کا نفع حلال نہیں ہے اگر چہ نفع کم ہو ۔"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»".(الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔فتاوی شامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع، فصل فی القرض ،مطلب كل قرض جر نفعا حرام   ،ج:5،ص: 166،ط. سعيد،كراچی)فقط واللہ اعلم
                                                  
عنوان: کرپٹو کرنسی کے استعمال  کرنے کا حکم
سوال: کیا کرپٹو کرنسی کا ااستعمال کرنا جائز ہے؟
جواب: کرپٹوکرنسی "بٹ کوائن "محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔قرآن مجید میں ہے:"يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ." ﴿المائدة: ٩٠﴾ترجمہ:" اے ایمان والو :بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام  ہیں ،سواس سے بالکل الگ رہو،تاکہ تم کو فلاح ہو"۔(بیان القرآن)حدیث شریف میں ہے:"وقال رسول الله صلي الله عليه وسلم:إن الله حرّم أمتي الخمر و الميسر."(المسند للامام احمد،2 /124،ط: مؤسسة الرسالة)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والاباحة ، فصل في البيع، ج:6،ص: 403،ط:سعيد)فقط واللہ اعلم
                                                  
عنوان: بٹ کوائن کی شرعی حیثیت
سوال: میرے گھر کے افراد ایک آن لائن کاروبار کر رہے ہیں، مجھے اس کاصرف نام یاد ہے، جس کا نام ہے"بٹ کوائن"، کیا یہ کاروبار کرنا جائز ہے؟
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں ’’ کوئن‘‘ یا ’’ڈیجیٹل کرنسی‘‘ کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے ’’بٹ کوائن‘‘ یا کسی بھی ’’ ڈیجیٹل کرنسی‘‘ کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔ارشادباری تعالی ہے:"یٰۤاَیُّهَا الَّذِیْنَ اٰمَنُوْۤا اِنَّمَا الْخَمْرُ وَ الْمَیْسِرُ وَ الْاَنْصَابُ وَ الْاَزْلَامُ رِجْسٌ مِّنْ عَمَلِ الشَّیْطٰنِ فَاجْتَنِبُوْهُ لَعَلَّكُمْ تُفْلِحُوْنَ." (المائدة:90)ترجمہ:’’اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں ہیں، شیطانی کام ہیں، سو ان سے بالکل الگ رہو تاکہ تم کو فلاح ہو.‘‘(بیان القرآن)معالم التنزیل میں ہے:"قوله تعالى: {يا أيها الذين آمنوا لا تأكلوا أموالكم بينكم بالباطل} [النساء: 29] بالحرام، يعني: بالربا والقمار والغصب والسرقة."(سورة النساء، الآية:29، ج:1، ص:176، ط:دارالسلام للنشر والتوزيع الرياض)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، باب الإستبراء، فصل في البيع، ج:6، ص:403، ط:سعيد)فقط والله اعلم
                                                  
عنوان: کیا غیر مسلم سے سود لینا جائز ہے؟
سوال: ایک آدمی کپڑے کا کاروبار کرتا ہے اور غیر مسلموں کو کپڑے بیچتا ہے، اکثر اس کے کسٹمر غیر مسلم ہے ، کپڑے کی جو بیع ہوتی ہے ادھاری پر چلتی ہے ، غیر مسلم حضرات ایک مہینے دو مہینے میں رقم ادا نہیں کرتے ،   ایک یا  دو مہینے کی مدت تاخیر کرنے پر پانچ فیصد دس فیصد غیر مسلموں سے سود لینا جائز ہے؟ یہ سود کی رقم بعد میں غریبوں پر خرچ کرنا درست ہے؟  یا دوسری صورت یہ ہو کہ غیر مسلمین سے بطورِ سود رقم لے کر بعد میں ھدیۃً یا کسی اور طریقے سے انہی کو واپس کر دی جائے؟ لیکن دوسری صورت اپنانے میں یہ مسئلہ ہے کہ بطور سود جو رقم حاصل ہوگی وہ اچھی خاصی بڑی رقم ہوتی ہے ، بائع ان غیر مسلمین کو وہ دینا گوارہ نہیں کرتے، اس لیے حضرت والا سے مودبانہ درخواست ہے کہ اس مسئلے میں کوئی حیلہ یا کوئی ایسی متبادل صورت کی طرف رہنمائی ہو کہ جس سے بائع کو نقصان نہ اٹھانا پڑے ، یا شروع ہی سے بیع کی کوئی ایسی شکل ہو جس میں بائع کے لیے تاخیر کی وجہ سے زائد رقم لینے کی گنجائش ہو ، اس لیے کہ یہاں گجرات ،سورت میں کپڑا مارکیٹ میں صورت کارآمد اور مروج ہے اور تاخیر پر سود لینا ایک مجبوری ہے، اس لیے کہ غیر مسلم حضرات یہ جانتے ہوئے کہ مسلمان سود نہیں لیتے عمدا ًتاخیر سے ثمن ادا کرتے ہیں۔
جواب: واضح رہے کہ سودی معاملہ اور سودی لین دین نصِ قرآن واحادیثِ مبارکہ کی رو سے حرام ہے،  اسلام میں جس طرح سود دیناحرام و ناجائز ہے، اسی طرح سود لینابھی حرام و ناجائز ہے ، احادیثِ  مبارکہ میں دونوں پر وعیدیں وارد ہوئی ہیں،لہٰذا مسلمان خواہ دار الحرب میں ہو یا دار الاسلام میں،  سودی معاملہ مسلمان سے کرے یا غیر مسلم سے،  ہر حال میں ناجائز وحرام ہے۔لہذا صورتِ مسئولہ میں غیر مسلموں سے  ایک یا  دو مہینے کی مدت تاخیر کرنے پر پانچ یا دس فیصد سود لینا جائز  نہیں ہے،چاہے اس رقم کو ہدیہ یا غرباء میں تقسیم کرنے ہی کی نیت کیوں نہ ہو، البتہ  اگر پہلے سودی معاملہ کیا گیا ہو اور رقم آگئی ہو تو  اگر کسی فرد سے لی ہو او وہ معلوم بھی ہو، تو اس کو لوٹانا شرعاً ضروری ہوگا، اور اگر اس شخص تک رقم پہنچانا دشوار ہو یا وہ معلوم نہ ہو ،تو کو بلا نیتِ ثواب سودی رقم کو  صدقہ کردے اور اپنے فعل پر توبہ واستغفار کرے۔نیز اگر  کسٹمر سے ثمن كی وصوليابی ميں تاخیر کی وجہ سے دشواری پیش آرہی ہو، تو بائع  کو چاہیےکہ ادھار کی صورت میں اپنے مال کی قیمت بڑھاکر فروخت کرے اور جس قیمت پر فروخت کرے وہی قیمت وصول کرنا جائز ہوگا،تاخیر کی وجہ سے اس پر جرمانہ وصول کرنا ناجائز ہوگا۔قرآنِ کریم میں باری تعالی کا ارشاد ہے :"{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ كُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}."ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔ [البقرۃ:۲۷۸،۲۷۹-بیان القرآن]حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»".(صحیح مسلم، باب لعن آکل الربوٰ و موکلہ، ج:1219،3،ط:داراحیاءالتراث العربی)ترجمہ:"حضرت جابر رضی اللہ عنہ سے روایت ہے کہ اللہ کے رسول ﷺ نے لعنت بھیجی ہے سود کھانے والےپر، سود کھلانے والے پر، سودی معاملہ کے لکھنے والے پر اور سودی معاملہ میں گواہ بننے والوں پر اور ارشاد فرمایا کہ یہ سب (سود کے گناہ میں )برابر ہیں۔"حدیث شریف میں ہے:"عن أبي هريرة، عن النبي صلى الله عليه وسلم، قال: «اجتنبوا السبع الموبقات» قالوا: يا رسول الله، وما هن؟ قال: «الشرك بالله، والسحر، وقتل النفس التي حرم الله إلا بالحق، وأكل الربا، وأكل مال اليتيم، والتولي يوم الزحف، وقذف المحصنات المؤمنات الغافلات»."(صحيح البخاري 8/ 175 ط:دار طوق النجاة)ترجمہ:" حضورِ اکرم صلی اللہ علیہ وسلم  نے ارشاد فرمایا: سات ہلاک کرنے والے گناہوں سے بچو۔ صحابہٴ کرامنے عرض کیا: یارسول اللہ صلی اللہ علیہ وسلم ! وہ سات بڑے گناہ کون سے ہیں (جو انسانوں کو ہلاک کرنے والے ہیں)؟ حضورِ اکرم صلی اللہ علیہ وسلم  نے ارشاد فرما: (۱)شرک کرنا، (۲) جادو کرنا، (۳)کسی شخص کو ناحق قتل کرنا، (۴)سود کھانا، (۵)یتیم کے مال کو ہڑپنا، (۶)(کفار کے ساتھ جنگ کی صورت میں) میدان سے بھاگنا، (۷)پاک دامن عورتوں پر تہمت لگانا۔"اعلاء السنن میں ہے:"ولو سلمنا جواز الربا بین المسلم والحربی فی الہند،فلا ریب ان جانب احتیاط والتوقی عنہ اولیٰ واحریٰ."(کتاب البیوع، ابواب بیوع الربا،ج:14،ص:368،ط:ادارۃ القرآن کراچی)معارف السنن شرحِ جامع الترمذی میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ...قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، مسئلۃ فاقد الطهرین،  ج:1، ص:34، ط:سعید)فتاوی شامی میں ہے:'والحاصل: أنه إن علم أرباب الأموال وجب رده عليهم، و إلا فإن علم عين الحرام فلا يحل له، وتصدق به بنية صاحبه'.(کتاب الحظر والاباحة،مطلب فيمن ورث مالاً حراماً، ج:5،ص:55،ط: سعيد)وفیہ ایضاً:’’وفي شرح الآثار: التعزیر بأخذ المال کان في ابتداء الإسلام ثم نسخ. والحاصل أن المذهب عدم التعزیر بأخذ المال‘‘.(كتاب الحدود، باب التعذير،ج:4، ص:61-62،ط:سعید)وفیہ ایضاً:"(‌وصح ‌بثمن حال) وهو الأصل (ومؤجل إلى معلوم) لئلا يفضي إلى النزاع."(كتاب البيوع،ج:4،ص:531،ط:سعيد)بحوث في القضايا الفقهية المعاصرة"میں ہے:"أما الأئمة الأربعة وجمهور الفقهاء والمحدثون، فقد أجازوا البيع المؤجل بأكثر من سعر النقد، بشرط أن يبت العاقدان بأنه بيع مؤجل بأجل معلوم، وبثمن متفق عيه عند العقد."(أحكام البيع بالتقسيط،ص:12،ط:دار القلم)فقط والله اعلم
                                                  
عنوان: بینک کی جانب سے ملنے والے کیش بیک کا حکم
سوال: بنگلہ دیش میں موبائل بینکنگ کا اہم ذریعہ میں سے ایک ذریعہ (موبائل ایپس) بیکاس((BKASH، نقد ( (NAGADوغیرہ میں باہمی لین دین کے ساتھ ساتھ بجلی کا بل(ELECTRICITY BILL)، گیس بل(GAS BILL) اور مجاز((AUTHORIZED دکانوں میں بل کی ادائیگی( (PAYMENTS کا بھی انتظام کیا جاتا ہے۔ اس بل کی ادائیگی کے حوالے سے موبائل بینکنگ حکام کی جانب سے مختلف قسم کی پیشکشیں((OFFER آتی رہتی ہیں۔ پیشکشوں میں سے ایک ہے؛ اگر کسی بھی بل کی ادائیگی مذکورہ موبائل بینکنگ یا اس کی ایپ کے ذریعے کی جاتی ہے تو اکاؤنٹ ہولڈر کو ایک مخصوص رقم کیش بیک دیا جاتا ہے۔ اس کیش بیک کی قیمت موبائل بینکنگ کمپنی برداشت کرتے ہے۔ بعض اوقات خریدی گئی پروڈکٹ کی کمپنی/انسٹی ٹیوشن برداشت کرتے ہیں اور بعض اوقات دونوں کا تناسب  برداشت کرلیتے ہیں۔ بیرونی طور پر، چونکہ موبائل بینکنگ میں بچائی گئی رقم قرض/قرض کی فراہمی سے ہے، اس لیے پیشکش کو قبول کرنے اور مذکورہ رقم سے لطف اندوز ہونے میں کچھ شک ہے۔ (1) مذکورہ موبائل بینکنگ کے ذریعے دیے جانے والے کیش بیک کی شرعا کیا حیثیت ہے؟ (2) کیا اس کو سود کا شامل سمجھا جائے گا، یا محض تحفہ سمجھا جائے گا؟ (3) اس صورت میں، اگر کیش بیک موبائل بینکنگ کا ادارہ یا خریدی گئی پروڈکٹ کا ادارہ کے جانب سے ہو، تو یہ فرق احکام شرعیہ پر متأثر ہوگا یا نہیں؟
جواب: 1۔2۔ موبائل بینکنگ کے ذریعہ خرید و فروخت کی رقم ادا کی جائے یا کسی اور کام کےلئے  رقم ترسیل کی جائے، یہ شرعاً قرض کے حکم میں ہے   اور  چوں کہ قرض دے کر اس سے کسی بھی قسم کا مشروط نفع لینا جائز نہیں ہے ؛ اس لیے اس قرض کے بدلے اپنے اکاؤنٹ ہولڈر کو رقم کی منتقلی،یا بلوں کی ادائیگی پرکیش بیک کی صورت میں جو نفع دیا جاتا ہے،چونکہ وہ بینک  کی جانب سے ہےاس لیے شرعاً سود ہونے کی وجہ سے ناجائز  اور حرام ہے۔3۔باقی اگر آن لائن خریداری کی صورت میں کیش بیک بائع(موبائل بینکنگ کمپنی کے علاوہ) کی جانب سے ہو تو شرعا وہ رعایت اور ڈسکاؤنٹ کے حکم میں ہے، جو کہ بائع کی جانب سے تبرع ہے،اس لیےاس کا استعمال کرنا جائز ہے،لیکن اگر معلوم نہ ہو کہ یہ کیش بیک موبائل بینکنگ کمپنی کی جانب سے ہے یا بائع کی جانب سے تو احتیاط ہی بہتر ہے۔صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(کتاب المساقات،ج3،ص1219،ط؛ دار احیاء التراث ، بیروت)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔الدر المختار وحاشیہ ابن عابدین میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن.‌‌[مطلب كل قرض ‌جر ‌نفعا حرام].(قوله كل قرض ‌جر ‌نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه (قوله فكره للمرتهن إلخ) الذي في رهن الأشباه يكره للمرتهن الانتفاع بالرهن إلا بإذن الراهن اهـ سائحاني.قلت: وهذا هو الموافق لما سيذكره المصنف في أول كتاب الرهن وقال في المنح هناك، وعن عبد الله بن محمد بن أسلم السمرقندي، وكان من كبار علماء سمرقند إنه لا يحل له أن ينتفع بشيء منه بوجه من الوجوه وإن أذن له الراهن، لأنه أذن له في الربا لأنه يستوفي دينه كاملا فتبقى له المنفعة فضلا، فتكون ربا وهذا أمر عظيم."(کتاب البیوع،فصل فی القرض،ج5،ص166،ط؛سعید)فقط واللہ اعلم
                                                  
عنوان: ایک آدمی ایک ہی وقت میں بائع اور مشتری نہیں بن سکتا
سوال: زید نے عمر سے کہا کہ میرے لیے لیموں کے یہ تین سو کریٹ آگے بیچ دو عمر نے100کریٹ 500 کے بیچے 100 کریٹ 600 کے  اور 100 کریٹ اپنے آپ کے لیے  450 کے حساب سے شمار کیے، کیا  اس کے لیے  اپنے آپ پر بیچنا  جائز ہے؟
جواب: واضح  رہےکہ اگر کوئی شخص کسی دوسرے  کو وکیل بنائے کہ وہ موکل (وکیل بنانے والے)کی کوئی چیز آگے بیچ دے،تو ایسی صورت میں وکیل کو یہ اختیار نہیں کہ وہ موکل کی چیز اپنے آپ پر بیچ دے۔صورتِ  مسئولہ میں جب زید (موکل) نے عمر کو اس بات کا وکیل بنایا کہ وہ زید (موکل )کےلیموں کے  تین سوکریٹ آگے بیچ دےتو عمرکا بطوروکالت سو کریٹ آگے کسی اور کو 500 کا بیچنااورمزید سو کریٹ آگے 600کا بیچناشرعاً  یہ درست  ہے،لیکن مزید سوکریٹ کو اپنے آپ پر بیچنا جائز نہیں  ؛ اس لیے کہ   عمر پہلے زید کی طرف سے فروخت کنندہ بن رہا ہے،  پھربعد خود خریدنے والا ہواتو عمر کی ایک وقت میں دو حیثیتیں وجود میں آئیں، ایک حیثیت اس لحاظ سے کے عمر زید  کی طرف سے بائع  ( فروخت کنندہ ) بھی بن رہا ہے،  جب کہ خود اپنی طرف سے وہ مشتری ـ(خریدار ) بھی ہے اور شرعًا ایک شخص ایک ہی وقت میں بائع اور مشتری نہیں بن سکتا۔رد المحتار میں ہے:"االوكيل ‌بالبيع لا يملك شراءه لنفسه؛ لأن الواحد لا يكون مشتريا وبائعا."(کتاب الوکالة،فصل:لايعقد وكيل البيع والشراء،ج:5،ص:518،ط:سعيد) اس کی جائز صورت یہ ہے کہ زید خود  سو کرٹ عمر کو  فروخت کردے،اس طرح یہ معاملہ شریعت کی رو سے درست ہوجائے گا۔  فقط واللہ اعلم
                                                  
عنوان: انعامی لاٹری کی خرید و فروخت کا حکم
سوال: بازار میں خرید و فروخت کا ایک طریقہ یہ بھی رائج ہے کہ بائع مشتری سے کہتا ہے کہ (مثلا) یہ ایک ٹکٹ ہے 200 روپے کی، اگر آپ اسے خرید کر کھولیں گے تو اس میں جس سامان کا نام نکلے گاجیسے پنکھا، واشنگ مشین وغیرہ اسے آپ خریدیں گے کچھ قیمت ادا کرکے ( ٹکٹ کی قیمت کے علاوہ) اگر آپ وہ چیز نہیں لیں گے تو ٹکٹ کے 200 روپے واپس نہیں ملیں گے!! کیا یہ صورت جائز ہے؟
جواب: صورت ِ مسئولہ میں خرید وفروخت کی مذکورہ صورت شرعاً جوا اور قمار  کی ایک شکل ہے جو کہ ناجائز اور حرام ہے ؛اس لیے کہ 200 روپے کے ٹکٹ پر ممکن ہے کہ کچھ نہ نکلے  اور اگر اس ٹکٹ میں کچھ نہ کچھ ضرور نکلتا ہو  تب بھی اس کی خرید وفروخت  شرعاً جائز نہیں ؛اس لیے کہ اس میں بیع کو   معلق کیا جارہا ہے ٹکٹ کے خریدنے پر اور دوسرا اس صورت میں ثمن  مجہول ہے   لہذا  ان قباحتوں کی وجہ سے مذکورہ معاملہ کرنا شرعاً جائز نہیں ۔فتاوی شامی میں ہے :"لأن ‌القمار ‌من ‌القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص، ولا كذلك إذا شرط من جانب واحد لأن الزيادة والنقصان لا تمكن فيهما بل في أحدهما تمكن الزيادة، وفي الآخر الانتقاص فقط فلا تكون مقامرة لأنها مفاعلة منه زيلعي."(كتاب الحظر والاباحة،فصل في البيع،ج:6،ص:403،سعيد)تبیین الحقائق میں ہے :"والأصل فيه أن ‌كل ‌شرط ‌لا ‌يقتضيه ‌العقد وهو غير ملائم له ولم يرد الشرع بجوازه ولم يجز التعامل فيه وفيه منفعة لأهل الاستحقاق مفسد لما روينا فإن شرط فيه ما يقتضيه العقد كشرط الملك للمشتري أو شرط فيه الملائم للعقد كالرهن والكفالة جاز؛ لأنهما للتوثقة والتأكيد لجانب الاستيفاء والمطالبة؛ لأن استيفاء الثمن مقتضى العقد ومؤكده ملائم له إذا كان معلوما بأن كان الرهن والكفالة معينين أو شرطا فيه ما ورد الشرع بجوازه كالخيار والأجل أو شرط فيه ما جرى التعامل بين الناس كشراء النعل على أن يحذوها للبائع أو يشركها أو شرط فيه ما لا منفعة فيه لأهل الاستحقاق وأهل الاستحقاق هو البائع والمشتري والمبيع الآدمي والأجنبي لا يفسد البيع لورود الشرع به أو التعامل أو لكونه ملائما.وما عدا ذلك من الشروط مفسد لما فيه من زيادة عرية عن العوض فيفضي إلى الربا ولأنه يقع بسببه المنازعة فيعري العقد عن مقصوده؛ لأن المقصود من شرع الأسباب في المعاملات قطع النزاع ليختص به المباشر للسبب."(کتاب البیوع،باب البیع الفاسد،ج:4،ص:57،المطبعۃ الکبری الامیریۃ)در مختار میں ہے :"( وشرط لصحته معرفة قدر ) مبيع وثمن ( ووصف ثمن )."(کتاب البیوع،ج:4،ص:529،سعید)فقط واللہ اعلم
                                                  
عنوان: بینک کو زمین کرایہ پر دینا
سوال: اپنی زمین بینک والوں کو اُجرت پر دینا کیسا ہے ؟ اور کیا اُن سے کرایہ کی مد میں وصول کی جانے والی رقم حلال ہوگی یا حرام ؟ کیا ہم اپنی زمین بینک والوں کو کرایہ پر دے دیں ؟
جواب: بینک ایک سودی ادارہ ہے جہاں سودی لین دین ہوتی ہے جو گناہِ کبیرہ ہے، ایسے سودی ادارےکواپنی جائیداد کرایہ پردینا گناہ کے کام میں معاونت ہے جوکہ بنصِ قرآنی ممنوع ہونے کی وجہ سے شرعاً ناجائزہے، اورجوکرایہ بینک ادا کرے گا، وہ اپنی سودی آمدنی سے ادا کرے گاجو کہ جائز نہیں،لہذا  اپنی زمین بینک کو کرایہ پردینے سےاجتناب کرنا چاہیے ۔اللہ تعالی کا ارشاد ہے:"وَلَا تَعَاوَنُواْ عَلَى ٱلۡإِثۡمِ وَٱلۡعُدۡوَٰنِۚ وَٱتَّقُواْ ٱللَّهَۖ إِنَّ ٱللَّهَ شَدِيدُ ٱلۡعِقَابِ۔"(سورۃ المائدۃ آیت نمبر 2)ترجمہ از بیان القرآن:اور گناہ اور زیادتی میں ایک دوسرے کی اعانت مت کرو اور اللہ سے ڈرا کرو بلاشبہ اللہ سخت سزا دینے والے ہیں۔احکام القرآن للجصاص میں ہے:"{ولا تعاونوا على الاثم والعدوان} نهى عن معاونة غیرنا علی معاصی الله تعالیٰ".(ج:۲ص:۴۲۹ط:قدیمی)فقط واللہ اعلم
                                                  
عنوان: کمیشن پرمال فروخت کرنے پرکسی کو وکیل بنانا
سوال: میرے بھائی نے مجھے ایک کنٹینر مال دیا تھا کہ اس پر میں آپ کو 2لاکھ روپےکمیشن دوں گا یعنی اس کے بیچنےپر تو میں اس کو بیچ رہا تھا، کسی کو ادھار پر کچھ مال دیا اور اس نے اس مال کا پیسہ کھالیا یا نقصان ہوا، خلاصہ یہ ہے کہ وہ  مجھے پیسہ نہیں دے رہا ہے،میں نے اس کو جیل میں بھی بند کرایا،اس سے مجھے کچھ پیسہ نہیں ملا ،اس میں میرے سے بھی کچھ تجربہ نہ ہونے کی وجہ سے غفلت ہوئی ہے جو میں نے ایسے بندے کو ادھار دیا ،اب میرا بھائی کہہ رہا ہے کہ جو رقم نہیں مل رہی ہے اس میں آپ میرے ساتھ شریک ہو یعنی آدھا نقصان آپ پر ہوگا اور آدھا مجھ پر ،کیا شرعی طور پر میرے اوپر یعنی میں کمیشن کار کے اوپر نقصان ہوگا کہ نہیں میرےتجربہ نہ ہونے اور غفلت کی وجہ سے؟میں نہ اس مال میں اس کے ساتھ تھا، نہ اس سے مضاربت پر لیا تھا۔
جواب: واضح رہے کہ اس معاملے میں شرعاًآپ کی حیثیت وکیل کی ہےاوروکیل کی حیثیت امین کی ہوتی ہےیعنی اس پر نقصان کا تاوان اس وقت تک نہیں ڈالا جاتا جب تک اس کی طرف سے تعدی یا غفلت نہ پائی گئی ہو،لہذا صورتِ مسئولہ میں اگر آپ نےاس معاملہ میں اپنے بھائی کے بتائے ہوئے طریقے کے مطابق کام سرانجام دیا ہےتونقصان کی مذکورہ رقم  آپ پر لازم نہیں اور آپ کےبھائی کاآپ سے ان پیسوں کا مطالبہ کرنا شرعاًدرست نہیں ہے۔البتہ اگراس نے آپ کو ادھار پر مال بیچنے سے منع کیا تھا پھر بھی آپ نے ادھار پر مال فروخت کیا،تو یہ سائل کی طرف سے تعدی اور غفلت ہے اور ایسی صورت میں  اس کو مطالبے کا حق ہے۔مجلۃ الاحکام العدلیۃ میں ہے: "المال الذي قبضه الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان."(‌‌‌‌الكتاب الحادي عشر: في الوكالة،‌‌الفصل الأول: في بيان أحكام الوكالة العمومية،ص:284،ط:نور محمد)ہدایہ میں ہے:"قال: "ويوكل من يتصرف فيه" لأن التوكيل بالبيع والشراء من توابع التجارة والشركة انعقدت للتجارة، بخلاف الوكيل بالشراء حيث لا يملك أن يوكل غيره لأنه عقد خاص طلب منه تحصيل العين فلا يستتبع مثله.قال: "ويده في المال يد أمانة" لأنه قبض المال بإذن المالك لا على وجه البدل والوثيقة فصار كالوديعة."(‌‌كتاب الشركة،فصل: ولا تنعقد الشركة إلا بالدراهم والدنانير والفلوس النافقة،ج:3،ص:11، دار احياء التراث العربي) فتح القديرمیں ہے:"إنما يجوز البيع بالنسيئة إذا لم يكن في لفظه ما يدل على البيع بالنقد، فأما إذا كان في لفظه ما يدل على البيع بالنقد لا يجوز البيع بالنسيئة."(‌‌‌‌كتاب الوكالة،فصل في الوكالة البيع،ج:8،ص:77،ط:دار الفكر)فقط واللہ اعلم
                                                  
عنوان: سود معاملے میں کسی کا ضامن بننا
سوال: ایک جاننے والے نے بتایا کہ ایک ادارہ کشف فاونڈیشن جو بغیر سود کے قرض دیتا ہے، جس کے لیے ایک گارنٹی دینے والے شخص کی ضرورت ہےآپ میرے گارینٹر ہو جائیں، وہاں جانے پر معلوم ہوا کہ اس قرض کی واپسی پر ساتھ اضافی رقم بھی ادا کرنی پڑتی ہے، سوال کرنے پر انھوں نے بتایا کہ ہمارے پاس فتاوی جات موجود ہیں، کہ ہمارا یہ معاملہ سود نہیں اور علماء کی تائید بھی حاصل ہے، بعد التحقیق معلوم ہوا کہ وہ کام تو ناجائز اور سود ہے، اب پوچھنا یہ ہے کہ کیا  لاعلمی میں ان کا گارینٹر بننے سے بندہ بھی گناہ گار ہے،نیز اب اس معاملے سے نکلنے کی کیا صورت کی جائے؟ جب کہ قرض لینے والے کو اس گناہ کہ سنگینی کا اندازہ نہیں کہ وہ ادائیگی کی فکر کرے۔
جواب: واضح رہے کہ سود لینا،دینا،اس پر گواہ بننایا اس میں کسی قسم کا معاون بنناشرعاً ناجائز اور حرام ہے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )صحیح مسلم میں ہے:"عن جابر، قال: لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."( كتاب المساقاة، باب لعن آكل الربا ومؤكله، ٣ / ١٢١٩، رقم الحديث: ١٥٩٨، ط: دار إحياء التراث العربي ببيروت)ترجمہ:"حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں" صورت مسئولہ میں اگر واقعۃً سائل نے لاعلمی میں سودی معاہدہ میں ضامن بناہے  تو لاعلمی کی صورت میں  گناہ گار نہیں ہوگا ،البتہ  سائل  کو  چاہیے کہ وہ اپنی اس ضمانت اور ذمہ داری کو ختم کروائےاورلاعلمی میں جو گناہ ہوا ہے اس پر  توبہ و استغفار کرےاس کے علاوہ اپنے جاننے والے  کو  سودی قرضے کی حرمت سے آگاہ کر کے اس گناہ سے توبہ کروائے کہ جلد سے جلد اس سودی قرضہ سے جان چھڑانے کے لیے آمادہ کرے،  آئندہ کےلیے سائل اس بات کا اہتمام کرےکہ کوئی بھی معاملہ کرنے سے پہلے مستند مفتیانِ کرام سے رجوع کرکے مسئلہ کا شرعی حکم معلوم کرکے اس کے مطابق  عمل کرے۔تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم".(تفسیر ابن کثیر، ج:2، ص:10، ط:دارالسلام)فقط واللہ اعلم
                                                  
عنوان: میزان بینک میں انویسمنٹ اور پراویڈنٹ فنڈ کا حکم
سوال: میزان بینک میں صکوک سیونگ سرٹیفیکیٹ (Sukook Saving Certificates) میں پیسے انویسٹ کرنا کیسا ہے؟2۔ اسی طرح المیزان روزانہ آمدنی فنڈ میں انویسٹ کرنے کے بارے میں بھی رہنمائی فرمائیں؟3۔ میں ایک کمپنی کے فائنینس ڈپارٹمنٹ میں کام کرتا ہوں، ہماری کمپنی نے مندرجہ بالا انویسٹمنٹس اور میزان اجارہ فائنانسنگ سے لیپ ٹاپ کمپیوٹر لیے ہوے ہیں۔ براہ راست ان معاملات میں میں دخل انداز نہیں ہوتا سوائے حساب کتاب اور اکاؤنٹنگ کی غرض سے، مگر CFO کی غیر حاضری اور COO/CEO کے اسرار پر مجھے بینک سے معاونت اور پرافٹ کی شرح طے کرنی پڑ جاتی ہے۔4۔ میری کمپنی ملازمین کی تنخواہ سے پراویڈنٹ فنڈ (provident fund) کی مد میں کچھ رقم کاٹ کر اس میں اپنی طرف سے بھی اتنی ہی رقم ملا کر المیزان روزانہ آمدنی فنڈ میں انویسٹ کرنے جا رہی ہے، اس سلسلے میں میرا کیا عمل ہونا چاہیے(اگر میرے پاس رقم نکلوانے کا آپشن نہ ہو تو بھی اور اگر ہو تو بھی)، المیزان روزانہ آمدنی فنڈ ایک منی مارکٹ فنڈ ہے جو سکوک سیونگ سرٹیفیکیٹ وغیرہ میں انویسٹ کرتا ہے،  رہنمائی کے  بعد  کچھ نصیحت و مشورہ فرما دیں۔
جواب: 1-واضح رہے کہ سیونگ سرٹیفیکیٹ  اسکیم سود ی اسکیم ہے،اس سے حاصل ہونے والا نفع سود ہے؛  اس لیے اس کا استعمال جائز نہیں،لہٰذا صورت مسئولہ میں صکوک سیونگ سرٹیفیکیٹ میں پیسے انویسٹ کرنا جائز نہیں ہے۔2-المیزان کمپنی  کے اکثر معاملات  شرعی اصولوں کے خلاف ہیں ، اس لیے المیزان کمپنی روزانہ  آمدنی فنڈ میں انویسٹ کرنا اور اس   کے ذریعہ منافع حاصل کرنا جائز نہیں ہے۔3-باقی جہاں تک مذکورہ معاملات کرنے والے شخص کے پاس  آپ کی ملازمت کا تعلق ہے تو اگر اس آفس میں کام جائز ہوتا ہو اور  آپ کا  کام  بھی جائز ہو تو   آپ کے لیے یہاں کام کرنا جائز ہوگا  اور آمدنی بھی حرام نہیں ہوگی۔4-پراویڈنٹ فنڈ کی رائج صورتیں:الف۔ بعض کمپنیز اپنے ہر ملازم کو جبراً اس فنڈ کا حصہ بناتی ہیں اور ملازم کو عدمِ شمولیت کا اختیار نہیں دیتیں، جس کی وجہ سے ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔ب۔ بعض کمپنیز کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ کمپنی اپنے ملازمین کو اختیار دیتی ہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور کمپنی ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کرتی رہتی ہے۔ج۔ بعض کمپنیز ہر ملازم کو جبراً اس فنڈ کا حصہ بنانے کے ساتھ ساتھ ملازمین کو یہ اختیار بھی دیتی ہے کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:الف۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ احتیاطاً یہ اضافہ نہ لیا جائے تو بہترہے۔ب۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاً سود ہونے کی وجہ سے لینا جائز نہیں ہوتا ۔ج۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا ۔حدیث شریف میں ہے:"عن جابر قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»."(صحیح مسلم، باب لعن آکل الربوٰ و موکله : ج:3،ص:1219، ط : داراحیاءالتراث العربي)السنن الكبري للبيہقی ميں ہے:"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا " موقوف."(باب كل قرض جر منفعة فهو ربا:573/5،رقم:10933،ط:دارالکتب العلمیة)فتاویٰ شامی میں ہے:"لأن القمار من القمر الذي يزداد تارةً وينقص أخرى، وسمي القمار قماراً ؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الإباحة ، فصل في البیع : ج:6 ،ص:403 ، ط : سعید)البحر الرائق میں ہے:"قوله:(بلبالتعجيلأو بشرطه أو بالاستيفاء أو بالتمكن) يعني لا يملك الأجرة إلا بواحد من هذه الأربعة والمراد أنه لا يستحقها المؤجر إلا بذلك كما أشار إليه القدوري في مختصره لأنها لو كانت دينا لا يقال أنه ملكه المؤجر قبل قبضه وإذا استحقها المؤجر قبل قبضها فله المطالبة بها وحبس المستأجر عليها وحبس العين عنه وله حق الفسخ إن لم يعجل له المستأجر كذا في المحيط لكن ليس له بيعها قبل قبضها."(کتاب الاجارہ ،ج:7،ص:300،ط:دار الکتاب الاسلامی)فقط واللہ اعلم
                                                  
عنوان: ترکہ کی تقسیم بیوہ 4 بیٹیاں 2 بھائی
سوال: ایک  شخص فوت ہو گیا، اس کے نام  ایک دوکان ہے،  جس کی  ما لیت  40  لاکھ روپے ہے،  وارثین میں ایک بیوہ ہے اور 4 بیٹياں ہیں،  بیوہ کا کوئی بیٹا نہیں ہے اور بیٹییوں کے  ایک  تایا جان اور  ایک چچا ہیں، کس کس کو کتنی رقم ملے گی ؟
جواب: صورتِ مسئولہ میں مرحوم کے کل ترکہ کو 48 حصوں میں  تقسیم کرکے، 6 حصے بیوہ کو، 8 حصے مرحوم کی ہر ایک بیٹی کو، اور 5 حصے مرحوم کے ہر ایک بھائی کو ملیں گے۔یعنی 40 لاکھ روپے میں سے 500000 روپے بیوہ کو، 6,66,666روپے 66 پیسے مرحوم کی ہر ایک بیٹی کو، اور 4,16,666 روپے 66 پیسے مرحوم کے ہر ایک بھائی کو ملیں گے۔ فقط واللہ اعلم
                                                  
عنوان: قرض دینے والے کا انتقال ہوگیا اور اس کا کوئی وارث نہیں ہے
سوال: قرض دینے والا فوت ہوگیا اور اس کا کوئی وارث بھی نہیں ہے، اب مسئلہ یہ ہے کہ قرض کی رقم کس کو دی جائے ؟کیا صدقہ کردینے سے قرض ادا  ہوجائے گا؟
جواب: صورتِ مسئولہ میں اگر قرض دینے والے کوئی بھی رشتہ دار(والد، دادا،دادی،  بیٹا، پوتا، بھائی، بھتیجا،  چچا ، چچا زاد بھائی، نانا، نانی ، ماموں، خالہ، پھوپھی، وغیرہ )نہ ہو تومذکورہ قرض کی رقم   فقراء کو  صدقہ کرنے سے سائل بری الذمہ ہوجائیں گے۔الدر المختار وحاشية ابن عابدين (رد المحتار) (6 / 762):"و المستحقون للتركة عشرة أصناف مرتبة كما أفاده بقوله: (فيبدأ بذوي الفروض) أي السهام المقدرة وهم اثنا عشر من النسب ثلاثة من الرجال وسبعة من النساء واثنان من التسبب وهما الزوجان (ثم بالعصبات) أل للجنس فيستوي فيه الواحد والجمع وجمعه للازدواج (النسبية) لأنها أقوى (ثم بالمعتق) ولو أنثى وهو العصبة السببية(ثم عصبته الذكور) لأنه ليس للنساء من الولاء إلا ما أعتقن (ثم الرد) على ذوي الفروض النسبية بقدر حقوقهم (ثم ذوي الأرحام ثم بعدهم مولى الموالاة) كما مر في كتاب الولاء وله الباقي بعد فرض أحد الزوجين ذكره السيد (ثم المقر له بنسب) على غيره (لم يثبت) فلو ثبت بأن صدقه المقر عليه أو أقر بمثل إقراره أو شهد رجل آخر ثبت نسبه حقيقة وزاحم الورثة وإن رجع المقر وكذا لو صدقه المقر له قبل رجوعه وتمامه في شروح السراجية سيما روح الشروح وقد لخصته فيما علقته عليها (ثم) بعدهم (الموصى له بما زاد على الثلث) ولو بالكل وإنما قدم عليه المقر له لأنه نوع قرابة بخلاف الموصى له (ثم) يوضع (في بيت المال) لا إرثًا بل فيئًا للمسلمين."بدائع الصنائع في ترتيب الشرائع (7 / 334):"فلا بد من أهلية التبرع فلا تصح من الصبي، والمجنون؛ لأنهما ليسا من أهل التبرع لكونه من التصرفات الضارة المحضة إذ لا يقابله عوض دنيوي، وهذا عندنا."الدر المختار وحاشية ابن عابدين (رد المحتار) (2 / 338):"ورابعها الضوائع مثل ما لا ... يكون له أناس وارثونا".الدر المختار وحاشية ابن عابدين (رد المحتار) (2 / 338):"(قوله: ورابعها فمصرفه جهات إلخ) موافق لما نقله ابن الضياء في شرح الغزنوية عن البزدوي من أنه يصرف إلى المرضى والزمنى واللقيط وعمارة القناطر والرباطات والثغور والمساجد وما أشبه ذلك. اهـ.ولكنه مخالف لما في الهداية والزيلعي أفاده الشرنبلالي أي فإن الذي في الهداية وعامة الكتب أن الذي يصرف في مصالح المسلمين هو الثالث كما مر.وأما الرابع فمصرفه المشهور هو اللقيط الفقير والفقراء الذين لا أولياء لهم فيعطى منه نفقتهم وأدويتهم وكفنهم وعقل جنايتهم كما في الزيلعي وغيره.وحاصله: أن مصرفه العاجزون الفقراء، فلو ذكر الناظم الرابع مكان الثالث ثم قال: وثالثها حواه عاجزونا ورابعها فمصرفه إلخ لوافق ما في عامة الكتب".فقط والله أعلم
                                                  
عنوان: لکی کمیٹی کے کاروبار یا اس میں شریک ہونے کا حکم
سوال: کیا لکی کمیٹی کا کاروبار کرنا یا خود لکی کمیٹی کا حصہ بننا درست ہے؟
جواب: واضح  رہے کہ مروجہ کمیٹی میں جمع شدہ رقم کی شرعی حیثیت قرض کی ہوتی ہے، جس کا شرعی حکم یہ ہے کہ جتنی رقم  جمع کرائی جائے، اتنی ہی رقم واپس ملے، اگر اصل رقم سے زائد   ملنا مشروط ہو تو ایسا قرض کا معاملہ سودی ہونے کی وجہ سے شرعًا حرام ہے، لہذا صورتِ مسئولہ میں لکی کمیٹی کا کاروبار کرنا یا اس   میں نام نکلنے کی صورت میں کوئی بھی چیز مثلا موٹر سائیکل حاصل کرنا  اور بقیہ کیمیٹیاں ادا کرنے سے آزاد ہوجانا، شرعًا حرام ہے۔فتاوی شامی میں ہے:"‌‌[مطلب كل قرض جر نفعا حرام]"(قوله كل قرض جر نفعا حرام) أي ‌إذا ‌كان ‌مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه ."(كتاب البيوع، باب المرابحة و التولية، فصل في القرض،5/ 166، ط: دار الفكر) فقط واللہ اعلم
                                                  
عنوان: سودا ختم کرنے کی صورت میں ایڈوانس کی رقم کا حکم
سوال: ہم نے ایک بلڈنگ خریدی ،جس میں 25لاکھ روپے ایڈوانس دیےتھے،اور بقیہ رقم دینے کے لیے ہم نے ٹائم لیا تھا،لیکن وہ بقیہ رقم ہم ادا نہیں کرسکے،تو باہمی رضامندی سے دونوں پارٹیوں نے سودا ختم کردیا،پھر ہم نے بلڈنگ کی چابیاں واپس کردیں اور وہ بلڈنگ انہوں نے آگے فروخت کردی،تو انہوں نے ہمیں 25لاکھ میں سے 9لاکھ واپس کیے ہیں،اور بقیہ 16لاکھ کے بارے میں کہہ رہے ہیں کہ ہم نے بلڈنگ جو آگے فروخت کی ہے ،اس سے ہمیں نقصان ہواہے ،تو ہم آپ کے مزید 16لاکھ نہیں دے سکتے ،جبکہ ہم نے بلڈنگ میں مزید کام بھی کیا تھا،لیکن ہم اس کا مطالبہ نہیں کررہے ہیں ،ہم صرف اپنی بقیہ رقم کا مطالبہ کررہے ہیں ،تو کیا شریعت کے اعتبار سے بقیہ رقم ہمارا حق ہے یا نہیں ؟
جواب: صورتِ مسئولہ میں جب فریقین نے باہمی رضامندی سے بیع فسخ کردی تو  ایڈوانس   رقم خریدار کوواپس کرنا ضروری ہے۔بیچنے والے کو یہ تو حق تھا کہ وہ سودا ختم نہ کرتا اور قیمت کا تقاضا کرتا مگر جب اس نے سودا ختم کردیا توخریدار کو اس کی رقم واپس کرنا ضروری ہے ۔ بلڈنگ کو آگے فروخت کرنے سے جو نقصان ہواہے خریدار اس کا ضامن نہیں ہے،لہذا فروخت کنندہ پر لازم ہے کہ وہ بقیہ سولہ لاکھ خریدار کو واپس کرے۔حدیث شریف میں ہے:"عن أبي حميد الساعدي رضي الله عنه : أن رسول الله صلى الله عليه وسلم قال : لا يحل لامرئ أن يأخذ مال أخيه بغير حقه و ذالك لما حرم الله مال المسلم على المسلم."(مسند أحمد ابن حنبل ،ج: 39، ص: 18، رقم الحديث: 23605 ،ط: مؤسسة الرسالة)شرح المجلۃ لرستم باز میں ہے:"الأمانة غير مضمونة فإذا هلكت أو ضاعت بلا صنع الأمين ولا تقصيره فلا يلزمه الضمان ... أمّا إذا هلكت بتعدّي الأمين أو تقصيره فإنه يضمن ... إذا هلك مال شخص عند آخر فإن كان أخذه بدون إذن المالك يضمنه على كل حال وإن كان أخذه بإذن صاحبه لا يضمن؛ لأنه أمانة في يده مالم يكن أخذه بصورة سوم الشراء وسمّي الثمن فهلك المال؛ لأنه حينئذٍ يلزمه الضمان."(شرح المجلة لرستم باز، الكتاب السادس في الأمانات ،الباب الأول ، ج: 1، ص: 338+ 339، ط: رشيدية)فقط واللہ اعلم
                                                  
عنوان: بیسٹ بائی ایپ سے کمائی کرنے کاحکم
سوال: ایک ایپ نہیں ،بلکہ بےشمار ایسے ایپس ہیں جن سے لوگ پیسے کماتے ہیں، ان میں سے ایک کا نام بیسٹ بائی ہے، اس کی  اپنی  بڑی کمپنی بھی پلے اسٹور پر ہے، جس میں لوگ لاکھوں کی  چیزیں خریدو  فروخت کرتے ہیں ، اس میں لوگ کچھ پیسے ریچارج کرتے ہیں بہت کم پیسے، پھر ان کو ہر دن کچھ کچھ ملتا ہے ، اور وہ ایسے  ملتا ہے کہ یہ لوگ پچاس آرڈرز کرتے ہیں دن میں ، مطلب پچاس چیزیں خرید کر فروخت کرلیتے ہیں، اس میں کبھی ان  کو دو سو، کبھی تین سو، کبھی سو اور کبھی اس سے بھی کم ملتے  ہیں  اور جو رقم انہوں نے جمع کروائی ہے اس کا بھی پکا پتہ نہیں ہے کہ وہ ان کو واپس مل جائے گی یا نہیں ، اس میں ہمارے بہت سارے  دوست  لگے ہوئے  ہیں  اور کچھ کہتے ہیں کہ یہ سود ہے ۔ برائے مہربانی ہمیں جواب عنایت فرما کر مشکور فرمائیں۔
جواب: صورتِ مسئولہ میں مذکورہ  ایپ سے کمائی کرنا مندرجہ ذیل وجوہات سے ناجائز ہے :1:   اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2: جان دار کی تصویر  کسی بھی طرح کی ہو اس کا دیکھنا جائز نہیں۔لہذا اس پر جو اجرت  لی جائے گی وہ بھی جائز نہ ہوگی۔3:ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔4: نیز اشتہار  پر کلک ایسی چیز نہیں ہے جو منفعت مقصودہ ہے، اس لیے یہ اجارہ صحیح نہیں ہے۔5: اس اجارہ کے معاملہ میں عمل  (کلک کی مجموعی تعداد) اور وقت (کلک کرنے کی مدت ) دونوں پر اجارہ ہوتا ہے، جس کی وجہ سے یہ معاملہ فاسد ہے۔6: اس کمپنی میں رجسٹرڈ  ہونے کے لیے جو  کچھ رقم ریچارج کی جاتی ہے ،جس  کے عوض ایڈ پاور حاصل کیا جاتا ہے، جو واپس نہیں ملتی، یہ ایک قسم کی رشوت ہے۔7:ایپ سے کمائی میں جو آرڈرز ملتے ہیں ، عام طور پرجب   اس اشتہار پر کلک کیا جائے تو وہ آرڈر  پورا ہوجاتا ہے ،اور اشتہار پر کلک کرکے اجرت لینا جائز نہیں،اوراگر  مذکورہ ایپ میں اس آرڈر  کی باقاعدہ خرید وفروخت ہوتی ہے تو چوں کہ اس صورت میں بیع قبل القبض پائی جاتی ہے اور بیع قبل القبض بیع فاسد ہے لہذا اس کی کمائی جائز نہیں ہوگی۔ 8: نیز اس معاملے میں جس طریق پر اس سائٹ کی پبلسٹی کی جاتی ہے جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے جب کہ  اس نے  دیگر افراد کے نئےاکاؤنٹ بنوانے میں کوئی عمل نہیں کیا ، بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الایمان میں ہے:"عن سعيد بن عمير الأنصاري، قال: سئل رسول الله صلى الله عليه وسلم أي الكسب أطيب؟ قال: " عمل الرجل بيده، وكل بيع مبرور."(كتاب الإيمان،التوكل بالله عزوجل و التسليم لأمره تعالي في كل شيئ،434/2،ط:مكتبة الرشد،رياض)ترجمہ:آپ صلی اللہ علیہ و سلم سے پوچھا گیا  کہ سب سے پاکیزہ کمائی کو ن سی ہے؟تو آپ صلی اللہ علیہ و سلم نے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔علامہ طیبی رحمہ اللہ نے  شرح مشکوۃ میں مبرور کایہ  معنی بیان کیا ہے:" قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به."(كتاب البيوع،باب الكسب و طلب الحلال،2112/7،ط:مكتبة نزار مصطفى الباز مكة المكرمة ) لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو اور اس کمائی میں تمام شرائط پائی جائیں ،کوئی غیر شرعی شرط نہ پائی جائے تو ایسی کمائی اختیار کی جائے،ایسی کمائی  بابرکت ہوتی ہے۔    فتاوی شامی میں ہے:"مطلب في أجرة الدلال ، قال في التتارخانية : وفي الدلال والسمسار يجب أجر المثل ، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام."(كتاب الإجارة،مطلب في أجرة الدلال،63/6،ط: سعيد)موسوعۃ الفقھیۃ الکویتیۃ میں ہے:"الإجارة على المنافع المحرمة كالزنى والنوح والغناء والملاهي محرمة، وعقدها باطل لا يستحق به أجرة . ولا يجوز استئجار كاتب ليكتب له غناءً ونوحاً ؛ لأنه انتفاع بمحرم ... ولا يجوز الاستئجار على حمل الخمر لمن يشربها ، ولا على حمل الخنزير." (كتاب الإجارة ،الإجارة علي المعاصي و الطاعات،290/1،ط:وزارة الأوقاف والشئون الإسلامية۔الكويت)فقط والله أعلم
                                                  
عنوان: بینک میں کونسا اکاؤنٹ کھلوایا جائے؟
سوال: بینک میں نفع والا اکاؤنٹ کھلوانا کیسا ہے؟ نیز کونسا اکاؤنٹ کھولنا جائز ہے؟
جواب: واضح رہے کہ بینک میں نفع والا اکاؤنٹ کھولنے کی اجازت نہیں ہے، اس لیے کہ بینک جو نفع ادا کرتا ہے وہ سود   ہوتا ہے، سود کا مال لینا شرعاً سخت گناہ ہے اور اس کا استعمال حرام ہے، البتہ اگر بینک میں اکاؤنٹ کھلوانے کی ضرورت ہو تو کرنٹ اکاؤنٹ کھلوانے کی گنجائش ہے، کرنٹ اکاؤنٹ کھلوانے کی صورت میں اکاؤنٹ ہولڈر  نہ تو براہِ راست  سودی نظام میں معاون ہوتا ہے اور نہ ہی سودی رقم وصول کرتا ہے، اس لیے ضرورت کی وجہ سے بامرِ مجبوری اس کی اجازت دی جاتی ہے، اگر چہ بہتر  یہی ہے کہ اس سے بھی احتراز کیا جائے؛ کیوں کہ اس صورت میں بھی اکاؤنٹ ہولڈر کا پیسہ سودی نظام میں استعمال ہوتا ہے، لہذا احتیاط بہتر ہے۔مشکاہ المصابیح میں ہے:"عن جابر رضي الله عنه قال: ‌لعن ‌رسول ‌الله صلى الله عليه وسلم أكل الربا وموكله وكاتبه وشاهديه وقال: «هم سواء» . رواه مسلم."(كتاب البيوع، باب الربا، الفصل الأول، ج: 2، ص: 855، ط: المكتب الإسلامي بيروت)وفي شرحه مرقاة المفاتيح:"(عن جابر قال: «‌لعن ‌رسول ‌الله - صلى الله عليه وسلم - آكل الربا» ) ، أي: آخذه وإن لم يأكل، وإنما خص بالأكل لأنه أعظم أنواع الانتفاع كما قال - تعالى: {إن الذين يأكلون أموال اليتامى ظلما} [النساء: 10] (ومؤكله) : بهمزة ويبدل أي: معطيه لمن يأخذه، وإن لم يأكل منه نظرا إلى أن الأكل هو الأغلب أو الأعظم كما تقدم، قال الخطابي: سوى رسول الله - صلى الله عليه وسلم - بين آكل الربا وموكله، إذ كل لا يتوصل إلى أكله إلا بمعاونته ومشاركته إياه، فهما شريكان في الإثم كما كانا شريكين في الفعل، وإن كان أحدهما مغتبطا بفعله لم يستفضله من البيع، والآخر منهضما لما يلحقه من النقص، ولله عز وجل حدود فلا تتجاوز وقت الوجود من الربح والعدم وعند العسر واليسر، والضرورة لا تلحقه بوجه في أن يوكله الربا، لأنه قد يجد السبيل إلى أن يتوصل إلى حاجة بوجه من وجوه المعاملة والمبايعة ونحوها قال الطيبي - رحمه الله: لعل هذا الاضطرار يلحق بموكل فينبغي أن يحترز عن صريح الربا فيثبت بوجه من وجوه المبايعة لقوله - تعالى: {وأحل الله البيع وحرم الربا} [البقرة: 275] لكن مع وجل وخوف شديد عسى الله أن يتجاوز عنه ولا كذلك الآكل (وكاتبه وشاهديه) : قال النووي: فيه تصريح بتحريم كتابة المترابيين والشهادة عليهما وبتحريم الإعانة على الباطل (وقال) ، أي: النبي - صلى الله عليه وسلم - (هم سواء) ، أي: في أصل الإثم، وإن كانوا مختلفين في قدره (رواه مسلم) وأخرجه هو أيضا وأبو داود والترمذي وابن ماجه من حديث ابن مسعود."(كتاب البيوع، باب الربا، ج: 5، ص: 1916، ط: دار الفكر بيروت)فقط والله أعلم
                                                  
عنوان: کرایہ دار سے زرِضمانت لینے اور کرایہ داری کے معاملہ میں معروف کرایہ سے کم کرایہ ادا کرنے کی شرط لگانے کا حکم
سوال: دو امور کا حل مطلوب ہے:1:اگر کوئی بندہ مکان یا دکان کرایہ پر لیتا ہے اور کرایہ مثلاً 5ہزار ہے ،لیکن مالکِ مکان یا دکان ایڈوانس میں پانچ لاکھ روپے لیتا ہے،جو کرایہ داری کا معاملہ ختم ہونے پر اس کرایہ دار کو واپس کر ےگا،تو کیا یہ جائز ہے؟2:اگر مکان لینے والا اس شرط پر ایڈوانس دینے پر راضی ہوجائے کہ مالکِ مکان یادکان اس سے کرایہ کم لےگا،تو کیا یہ جائز ہے؟ مثلاً بیس ہزار کرایہ ہے لیکن جب وہ ایڈوانس لیتا ہے تو مکان کرایہ پر لینے والا اسے کہتاہے کہ ہم اس شرط پر ایڈوانس دیں گے کہ ہم کرایہ بیس ہزار کے بجائے پندرہ ہزار آپ کو دیں گے،تو کیا اس طرح کرنا جائز ہے؟
جواب: 1:کرایہ داری کا معاملہ کرتے وقت مالک کا ایڈوانس زرِضمانت (ڈپازٹ) کے طور پرمناسب رقم لینا کہ اگر کرایہ دار نےکرایہ ادا نہ کیا یا کچھ نقصان کیا یا بل وغیرہ ادا نہ کیے تو وہ اس سے وصول کیے جاسکیں ،ایسا کرنا شرعاً جائز ہےاور یہ زرِضمانت ابتداءًامانت اور انتہاءًقرض شمار ہوتی ہے ،نیز یہ رقم اتنی ہی لینی چاہیے جس کا معاشرہ میں تعامل ہو۔2:یہ زرِضمانت چوں کہ  ابتداءً امانت اور انتہاءً قرض ہے،لہذایہ ایڈوانس زرِضمانت یا ڈپازٹ اس شرط پر دینا کہ کرایہ دار  ماہانہ  کرایہ معروف کرایہ سے کم کرکے ادا کرے گا،تو ایسی شرط لگانا شرعاً جائز نہیں ہے،کیوں کہ یہ  قرض پر نفع لینے کی ایک صورت ہے اور قرض پر نفع لینا سود ہونے کی وجہ سے حرام ہے۔الوسیط فی شرح القانون المدنی  میں ہے:"و قد يودع مبلغ من النقود أو شيئ آخر مما يهلك بالإستعمال و يكون المودع عنده مأذونا له في إستعماله فلا يرده بالذات و لكن يرد مثله ،و هذه هي الوديعة الناقصة و هي تعتبر قرضا."( عقد الوديعة ، الفصل الأول أركان الوديعة ، الفرع الثاني :المحل و السبب في عقد الوديعة ، الأشياء التي يجوز إيداعها  ، ج:7، الجزء الأول ، ص:  698، ط: دار إحياء التراث العربي )فتاوی شامی میں ہے:"[مطلب كل قرض جر نفعا حرام].(قوله: كل قرض جر نفعا حرام) أي ذا كان مشروطا كما علم مما نقله عن البحر، وعن الخلاصة وفي الذخيرةوإن لم يكن النفع مشروطا في القرض، فعلى قول الكرخيّ لا بأس به ويأتي تمامه."(كتاب البيوع،باب المرابحة و التولية، فصل في القرض،166/5،ط: سعید)اور آگے جاکر علامہ شامی اس کی پوری تفصیل اس طرح ذکر کرتے ہیں:"وفيها شراء الشيء اليسير بثمن غال لحاجة القرض يجوز ويكره وأقره المصنف.(قوله يجوز ويكره) أي يصح مع الكراهة وهذا لو الشراء بعد القرض لما في الذخيرة، وإن لم يكن النفع مشروطا في القرض، ولكن اشترى المستقرض من المقرض بعد القرض متاعا بثمن غال، فعلى قول الكرخي لا بأس به وقال الخصاف: ما أحب له ذلك وذكر الحلواني أنه حرام، لأنه يقول لو لم أكن اشتريته منه طالبني بالقرض في الحال، ومحمد لم ير بذلك بأسا وقال خواهر زاده: ما نقل عن السلف محمول على ما إذا كانت المنفعة مشروطة وذلك مكروه بلا خلاف.وما ذكره محمد محمول على ما إذا كانت غير مشروطة وذلك غير مكروه بلا خلاف، هذا إذا تقدم الإقراض على البيع، فإن تقدم البيع بأن باع المطلوب منه المعاملة من الطالب ثوبا قيمته عشرون دينارا بأربعين دينارا ثم أقرضه ستين دينارا أخرى، حتى صار له على المستقرض مائة دينار، وحصل للمستقرض ثمانون دينارا ذكر الخصاف أنه جائز وهذا مذهب محمد بن سلمة إمام بلخ وكثير من مشايخ بلخ كانوا يكرهونه، ويقولون إنه قرض جر منفعة إذ لولاه لم يتحمل المستقرض غلاء الثمن ومن المشايخ من قال: يكره لو كانا في مجلس واحد وإلا فلا بأس به لأن المجلس الواحد يجمع الكلمات المتفرقة، فكأنهما وجدا معا فكانت المنفعة مشروطة في القرض وكان شمس الأئمة الحلواني يفتي بقول الخصاف وابن سلمة يقول: هذا ليس بقرض جر منفعة بل هذا بيع جر منفعة وهي القرض اهـ ملخصا وانظر ما سنذكره في الصرف عند قوله وبيع درهم صحيح ودرهمين غلة."(كتاب البيوع،باب المرابحة والتولية،مطلب كل قرض جر  نفعا،167/5،ط:سعيد)فقط والله أعلم
                                                  
عنوان: سرکاری بینک کی طرف سے ملنے والی پینشن کاحکم
سوال: میرا ایک مقتدی ہے  ،وہ تین بھائی ہیں ،ان کے والد کا انتقال ہوگیا ہے ،اورہر ماہ ان کی والدہ کے پاس ایک محدود رقم آتی ہے جو ان کے والد صاحب کی پنشن کے طور پر آتی ہے ،اور ان کے والد ایک سرکاری بینک میں ملازم تھے ،اب سوال یہ ہے کہ ان کے بچےاور ان کی والدہ اس رقم کو استعمال کرسکتے ہیں ؟ان کا ایک بیٹا معذور ہے جو کہ کمانے وغیرہ کے حساب سے بھی کمزور ہے ۔کیا ان کی والدہ اس رقم کو اس بیٹے پر خرچ کر سکتی ہے جو معذور بھی ہے اور مالی اعتبار سے  کمزور بھی ہے ؟ان حضرات کا یہ کہنا ہے کہ ہم اس رقم کو اپنے کھانے پینے اور پہننے کی چیزوں کے اندر استعمال نہ کریں،بقیہ کام مثلا  گاڑی وغیرہ ٹھیک کرانا،گھر کے دوسرے کاموں میں  اس رقم کا لگانا،  اسی مال کے ذریعے خاندان کے اندر کسی مستحق لڑکی کی شادی وغیرہ کرا دینا ،کیا شریعت میں اس مال کا اس طرح استعمال کرنا جائز ہے ؟اور ایسی رقم جن لوگوں کے پاس موجود ہو وہ ایسی رقم کا کیا کریں؟
جواب: واضح رہے کہ ملازمین یا ان کے بعد ان کے لواحقین کو ملنے والی پینشن کی رقم  متعلقہ ادارہ کی طرف سے عطیہ اور تبرع ہوتی ہے، ادارہ  جس کے نام پر جاری کرے وہی اس کا مالک ہوتا ہے، اب اگر متعلقہ ادارے کا کام جائز ہے تو اس کی طرف سے ملنے والی  پینشن بھی جائز ہے، اور اگر اس ادارے کا کام ناجائز اور حرام ہے تو اس کی طرف سے ملنے والی  پینشن بھی ناجائز ہوگی۔لہٰذا صورتِ مسئولہ میں بینک کی طر ف سے ملنے والی پینشن حرام ہے، اس لیے مرحوم کے ورثاء پر یہ لازم ہے کہ وہ  اس رقم کو وصول ہی نہ کریں اگر لے لی ہو تو غرباء میں ثواب کی نیت کے بغیر اسے  تقسیم کردیں ،اس رقم کو مرحوم کے معذور بیٹے صاحب نصاب پر خرچ بھی نہیں کیاجاسکتاہےاور نہ ہی مرحوم کے صاحبِ حیثیت و مالدار ورثاءاس کو اپنے کسی  بھی قسم کے استعمال میں لاسکتے ہیں۔فتاوی شامی میں ہے:"ويردونها على أربابها إن عرفوهم، وإلا تصدقوا بها؛ لأن سبيل الكسب الخبيث التصدق إذا تعذر الرد على صاحبه."(كتاب الحظر والاباحة، ج:6، ص:385، ط: سعيد)معارف السنن شرحِ جامع الترمذی    میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ...قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، مسئلۃ فاقد الطهرین،  ج:1، ص:34، ط: سعید)فقط واللہ اعلم
                                                  
عنوان: ذاتی گھر کی خریداری کے لیے سودی قرضہ کی لین دین کا حکم
سوال: ہمارے پاس اپنا مکان خریدنے کے لیے رقم پوری نہیں ہے، اور بقیہ رقم کے لئے ہمیں قرض کی ضرورت ہے، جو ہم بینک سے لینے کا سوچ رہے ہیں، جو کہ مکان کے کاغذات رکھوا کر قرض ملنا ہے جس پر اضافی رقم (قرض کے ساتھ) معینہ مدت تک دینا ہوتا ہے بینک کے قانون کے مطابق، آپ سے استدعا ہے کہ کیا یہ طریقۂ کار جائز ہے؟ نیز گذشتہ حکومت کا ’’پرائم منسٹر ہوم فائنانس‘‘ پروگرام آپ کے علم کے مطابق درست ہے یا نہیں؟ کیونکہ اس میں شروع کے دس سال میں اضافی رقم کی شرح کم ہے، اور اکثر حضرات اس بات پر بحث کرتے ہیں کہ شرح پر قرض کی رقم منافع کی مد میں اور بینک کے آپریشن  cost سے جوڑتے ہیں، سود پر نہیں، سود اس پروگرام میں گیارہویں سال سے آئے گا، آپ سے پورے کیس پر رہنمائی درکار ہے۔
جواب: ذاتی گھر کی خریداری کے لیے بینک سے سودی قرضہ کا لین دین ناجائز اور حرام ہے،کیوں کہ جس  طرح  سودی قرضہ دینا حرام ہے  اسی  طرح سودی قرضہ لینا بھی حرام ہے اور حدیث شریف میں سودی قرضہ لینے اور دینے والے دونوں پر لعنت وارد ہوئی ہے۔ نیز جس حکومتی اسکیم کا آپ نے ذکر کیا ہے اس اسکیم کے تحت بھی قرض وصول کرنا جائز نہیں ہے، کیونکہ ہماری معلومات کے مطابق حکومت کی طرف سے ذاتی گھر مہیا  کرنے کے لیے جو اسکیم متعارف کروائی گئی ہے، اس کے لیے مختلف بینکوں اور اداروں کی طرف سے قرض فراہم کرنے کی دو صورتیں رائج ہیں:بعض بینک اور ادارے تو صریح سودی قرضہ فراہم کرتے ہیں، اس کا حکم تو  واضح ہے کہ ذاتی گھر کی خریداری کے لیے بھی سودی قرضہ کا لین دین ناجائز اور حرام ہے،کیوں کہ جس  طرح  سودی قرضہ دینا حرام ہے  اسی  طرح سودی قرضہ لینا بھی حرام ہے اور حدیث شریف میں سودی قرضہ لینے اور دینے والے دونوں پر لعنت وارد ہوئی ہے، جب کہ بعض بینک اور ادارے اس اسکیم کے ذریعہ گھر خرید کے لیے اگرچہ سودی قرضہ کے نام سے تو قرضہ فراہم نہیں کرتے ہیں، بلکہ ذاتی گھر خریدنے کے خواہش مند افراد کے  ساتھ شرکتِ متناقصہ (diminishing musharka) کا معاملہ کرتے ہیں ، لیکن اس معاملے میں بہت  سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود  (بیع، شرکت اور اجارہ) کو جمع کرنا اور عملاً ایک عقد کو دوسرے عقد کے لیے شرط قرار دینا وغیرہ، یعنی کسی بھی بینک یا ادارے کے ساتھ شرکتِ متناقصہ (diminishing musharka) کا معاملہ کرنے کی صورت میں حقیقتًا یا حکمًا دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد حقیقتاً یا حکمًا ایک ساتھ ہی کیے جاتے ہیں، جب کہ رسولِ اکرم صلی اللہ علیہ وسلم  نے ایک عقد کی تکمیل سے پہلے اس عقد میں دوسرا عقد  داخل کرنے سے منع فرمایا ہے، اسی طرح ایک عقد کے لیے دوسرے عقد کو شرط قرار دینا بھی شرعًا ممنوع ہے ، اس  لیے  یہ طریقہ بھی  شرعی اصولوں پر پورا نہ اترنے کی وجہ سے ناجائز   اور سودی قرضہ کا ایک ناجائز متبادل ہے۔  خلاصہ یہ ہے کہ جس طرح سودی قرضہ لے کر ذاتی گھر خریدنا جائز نہیں ہے، اسی طرح کسی بھی بینک یا ادارے کے ساتھ  شرکتِ متناقصہ (diminishing musharka) کا معاملہ کر کے ذاتی گھر لینا بھی جائز نہیں ہے۔اور سود تھوڑی مقدار میں ہو یا زیادہ مقدار میں بہرصورت حرام ہے، لہٰذا سودی معاملے کی قطعًا اجازت نہیں ہوگی۔حدیث مبارک میں ہے:"عن جابر، قال: «لعن رسول الله صلى الله عليه وسلم ‌آكل ‌الربا، ومؤكله، وكاتبه، وشاهديه»، وقال: «هم سواء»."(صحيح مسلم،كتاب المساقاة، باب لعن آكل الربا ومؤكله، 3/ 1219، ط: دار إحياء التراث العربي)اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو هدیة  فأسلف على ذلك إن أخذ الزیادة علی ذلك ربا."(کتاب الحوالة، باب کل قرض جرّ منفعة، 14 /513، ط: إدارۃ القرآن)فقط والله اعلم
                                                  
عنوان: غیر مسلم ملک میں نوکری کرنے کا حکم
سوال: اگر کوئی شخص دنیاوی فائدہ  کے لیے کسی ایسے ملک میں مستقل سکونت کا طلب گار ہے جہاں غیر مسلم لوگوں کی اکثریت ہے اور حکومت پر اور وہاں کے قوانین پر بھی اطلاق انہیں لوگوں کا ہے جو مسلمانوں اور اسلام سے نابلد لوگ ہیں غیر اسلامی شعائر جہاں رائج ہیں ، دنیاوی فائدے میں مندرجہ ذیل باتیں ہیں۔(1)مال اور روزگار میں وسعت کی طلب۔(2)بچوں کی اعلیٰ تعلیم کے معیار کو بلند کرنا۔(3)اپنے مستقبل کو روشن کرنے کے لیے شہرت حاصل کر نا۔(4)بچوں کو پاکستان کے متزلزل حالات سے محفوظ کرنے کے لیے اور غیر یقینی صورت حال سے بچنے کے لیے جس میں بڑھتی ہوئی مہنگائی بھی شامل ہے۔(5)اپنا مال اور سرمایہ محفوظ کرنے کے لیے یہاں کے حالات میں اندیشہ ہے کہ نقصان پہنچے۔ان تمام امور کی وجہ سے جن میں سے اکثر دنیاوی فائدے سے متعلق ہیں، کیا مجھے کوئی رعایت حاصل ہے کہ کسی ترقی یافتہ ملک میں( جہاں غیر مسلم لوگوں کی اکثریت ہوں) سکونت اختیار کرسکوں؟
جواب: غیرمسلم  ممالک میں رہائش اور وہاں کی شہریت اختیار کرنے  کا مدار زمانہ و حالات اور رہائش  رکھنے  والے کی اغراض و مقاصد پر ہے، ان کے مختلف ہونے  سے حکم مختلف ہوجاتا ہے ۔جس کی مختصر تفصیل درج ذیل ہے:1- اپنے ملک کے اَبتر حالات اور ظلم و ستم میں اگر کسی شخص کی جان و مال کی حفاظت مشکل ہوجائے اور ان مشکلات کی بنا پر وہ دارالکفر میں رہائش اختیار کرتا ہے اور وہاں پر بذاتِ خود اپنے دین پر کاربند رہ سکتا ہے اور وہاں کے منکرات و فواحش سے خود کو اور اپنی بچوں کو  محفوظ رکھ سکتا ہے تو اس کے لیے وہاں رہائش اختیار کرنے کی اجازت ہے، جیساکہ صحابہ کرام علیہم الرضوان نے اپنے وطن میں مذہب کی بنیادپرانتقامی کارروائیوں اور حالات سے تنگ آکر جان کے تحفظ کے لیے اپنے حق میں نرم گوشہ رکھنے والے غیر مسلم ملک( حبشہ)میں پناہ لی تھی۔2- اسلامی ممالک میں تلاشِ بسیار کے باوجود معاشی مسائل کا حل نہ ہوسکے اور غیر مسلم ملک میں جائز ملازمت اختیار کرنے کی غرض سے وہاں جائے تو یہ بھی جائز ہے، بشرطیکہ وہاں دین پر کاربند رہے۔3- کفار کو تبلیغِ دین اور اہلِ اسلام کی اصلاح کے لیے جانا نہ صرف یہ کہ جائز ہے، بلکہ محمود ومستحسن بھی ہے۔متعدد صحابہ کرام علیہم الرضوان نے اسی غرض سے غیر مسلم ملک میں سکونت اختیار کی اور وہیں انتقال ہوا ۔4- دارالکفر   بے حیائی کے طوفان میں گھرا ہوا ہو،اور کوئی شخص کسی نیک یا دینی مقصد کے لیے نہیں، بلکہ معیارِ زندگی بلند کرنے اور خوش حالی و عیش وعشرت کی زندگی گزارنے کی غرض سے وہاں جاتا ہے،  یہ ترکِ وطن کراہت سے خالی نہیں، بلکہ خود کو منکرات و فواحش کے طوفان میں دھکیلنے کے مترادف ہے۔ بے حیائی اور فحاشی  اور دیگر منکرات کی موجودگی  میں مسلمان کافروں کے ساتھ گھل مل جاتا ہے اور دین سے دور نکل جاتاہے۔اسی بنا پر حضورِ اکرم صلی ﷲ علیہ وسلم نے کفار کے درمیان اقامت اختیار کرنے کوکفار کی مماثلت قرار دیا۔جیساکہ ابو داؤد میں ہے:"قال رسول اﷲ صلی اﷲ علیه وسلم:’’ من جامع المشرك وسکن معه فإنه مثله‘‘. آخر کتاب الجهاد."(  کتاب الجهاد، باب في الإقامة بأرض المشرك، ج:2، ص:385، ط: میر محمد کتب خانه)حدیثِ مذکور میں اجتماع سے مراد  اُن کے ملک وشہر میں ایک ساتھ رہناہے، اسی بنا پر فقہا نے صرف ملازمت کے لیے دارالحرب جانے کو ناجائز لکھا ہے۔5- مسلمانوں پر بڑائی کے اظہار کے لیے دارالکفر کو دارا لا سلام پر ترجیح دینا، گویا کفار کے طرزِ زندگی میں ان جیسا بننے کے لیے ایسا کرنا ہے،  جو کہ شرعاً حرام ہے۔جیساکہ مشکاۃ المصابیح  میں ہے:"من تشبه بقوم فهو منهم."( کتاب اللباس، الفصل الثاني، ج:2، ص:375، ط: قدیمی کراچی)6-  رہا علاج کے لیے جانا،  ظاہر ہے کہ یہ اہم ضرورت ہے،  اگر اپنے وطن میں ناممکن ہو تو  بہرصورت جانا جائز ہوگا۔7- جہاں تک تعلیم کا تعلق ہے،  یہ بڑا سنجیدہ اور سنگین مسئلہ ہے،  ظاہر ہے اس کے لیے رہائش اختیار کرنا ضروری ہے، جن صورتوں میں رہائش اختیار کرنا مکرو ہ یا حرام ہے ان صورتوں میں تعلیم کے لیے جانا اور وہاں رہنا بھی مکروہ یا حرام ہوگا، اور جن صورتوں میں رہائش جائز ہے،ان صورتوں میں تعلیمی سفر بھی جائزہوگا۔ تاہم اس حوالے سے خصوصی توجہ کا اہتمام ضروری ہے،اگر دینی، دنیوی اور تعلیمی ضروریات اپنے ملک میں پوری ہوسکتی ہوں تو بلا شبہ اس گندے ماحول سے دور رہا جائے۔(فتاوی بینات،جلد سوم، عنوان: مغربی ممالک کی شہریت لینے کا حکم، جلد:3،ص:372تا378، ط:مکتبہ  بینات)فقط واللہ اعلم
                                                  
عنوان: والد سے اُن کی زندگی میں جائیداد کا مطالبہ کرنا
سوال: کیا والد صاحب سےان کی حیات میں اپنا حصہ مانگ سکتے ہیں جب کہ ان پر قرض بھی ہو؟جو پیسے میں نے کاروبار کے لیے دیے  ہیں،تو کیا میرے بھائیوں کا اس میں شرعی حق ہے یا نہیں ؟
جواب: واضح رہے کہ ہر انسان اپنی زندگی میں اپنی جائیداد کا مالک ہوتا ہے، کسی دوسرے کا اس میں کوئی حق اورحصہ نہیں ہوتا، اور نہ ہی کسی کو مطالبے کا حق حاصل ہوتا ہے۔لہذا صورت مسئولہ میں اولاد کا  والد سے ان کی حیات میں جائیداد کی تقسیم کا مطالبہ کرنا درست نہیں ہے، اور نہ والد پر زندگی میں تقسیم کرنا لازم ہے،خصوصاً جب کہ وہ مقروض بھی ہوں تو پہلے اپنے قرضے کی ادائیگی کریں،اس کے بعد اگر  اپنی خوشی سے اپنی جائیداد تقسیم کرکے اولاد کے درمیان تقسیم کرنا چاہیں  تو شرعاً ایسا کر سکتے ہیں،زندگی میں جائیداد تقسیم کرنے کی صورت میں اولاد (بیٹوں اور بیٹیوں) کے درمیان برابری ضروری ہے۔اگر سائل نے کاروبارمیں اپنے ذاتی پیسے لگائے ہیں، تو سائل کی زندگی میں کسی کا بھی اس رقم میں حصہ نہیں ہے،البتہ سائل کےانتقال کے بعد جو  شرعی ورثاء ہوں گے  سائل کا ترکہ ان کے درمیان ان کے شرعی حصوں کے مطابق تقسیم کیاجائےگا۔درر الحکام فی شرح مجلۃ الاحکام میں ہے:"كل يتصرف في ملكه المستقل كيفما شاء أي أنه يتصرف كما يريد باختياره أي لا يجوز منعه من التصرف من قبل أي أحد هذا إذا لم يكن في ذلك ضرر فاحش للغير." (الكتاب الاول البيوع،الباب الثالث في بيان المسائل المتعلقة بالحيطان و الجيران،الفصل الاول في بيان بعض القواعد المتعلقة بأحكام الأملاك،ج:3، ص: 201،ط: دار الجيل)فقط واللہ اعلم
                                                  
عنوان: ایزی پیسہ میں رقم نکالنے کی صورت میں کٹوتی کا حکم
سوال: گزارش ہے کہ سائل کا سوال ایزی پیسہ کے کمیشن کے بارے میں ہے اور تفصیلی ہے : سوال تفصیلی ہونے پر سائل معذ رت چاہتا ہے۔ جب ہم اپنے ایزی پیسہ اکاؤنٹ سے پیسے نکلواتے ہیں تو کمپنی ہم سے 2 فیصد کٹوتی کرتی ہیں یعنی 1000 روپے پر 20 روپے کی کٹوتی کرتی ہیں، یہ پیسہ دوکان دار کسٹمر کیلئے دو طریقوں سے نکالتا ہے:پہلا طریقہ یہ ہوتا ہے کہ: دوکان دار کمپنی کی طرف سے ملنے والے سم ریٹیلر سم سے یہ رقم نکال دے اس سے 20 روپے میں تقریبا 8 روپے یا کم یا زیادہ دوکان دار کو کمیشن ملتاہے اور باقی کمپنی کے پاس چلے جاتے ہے۔دوسرا طریقہ یہ ہوتا ہے کہ :دوکان دار کسٹمر سے وہی رقم اپنے دوسرے ایزی پیسہ اکاؤنٹ میں ٹرانسفر کرتا ہے جس پر کوئی چارجز نہیں ہوتے اور کسٹمر سے کہتا ہے کہ کمپنی 20 روپے کٹوتی کرتی ہے وہ میں نے کرلی۔ اور پھر وہی رقم دوسرے کسٹمر کے اکاونٹ میں جمع کرتی ہے۔ مطلب کمیشن کے پورے پیسے خود رکھتا ہے۔ اس صورت میں دوکاندار اپنے لئے یہ دلیل پیدا کرتا ہے کہ یہ تو کسٹمر سے ویسے ہی کاٹ لئے جاتے تو میں  نے تو ان سے کچھ زیا دہ چارجز نہیں لیے اور اگلے کے اکاؤنٹ میں جمع کئے ،جمع کرنے پر کوئی اضافی چارج نہیں لیے؛ لہذا اس صورت میں یہ منافع حلال ہے یا حرام؟ میرا یہ مسئلہ بہت پیچیدہ ہے میں نے انٹرنٹ پر بہت سرچ کیا مگر حل نہیں ہوا اگر آپ صاحبان میری اس بات کو نہیں سمجھ رہے تو برائے مہربانی مجھے اپنا رابطہ نمبر دے جس سے میں یہ مسئلہ آپ صاحبان کو زبانی بتادوں ۔
جواب: 1.واضح رہے کہ ایزی پیسہ   میں دکان دار کمپنی کی طرف سے نمائندہ ہوتا ہے ،ایزی پیسہ میں رقم نکالنے کی صورت میں متعلقہ کمپنی جتنی رقم کاٹتی ہے٬ اور دکان دار کو اس سے اضافی رقم نہ کاٹنے کا پابند کرتی ہے٬ تو ایسی صورت میں دکاندار کیلئے گاہک سے اتنی رقم لینا شرعا جائز ہے اور اس  پر  اضافی رقم وصول کرنا شرعا درست نہیں ہے۔2.صورت مسئولہ میں دکان دار کا کسٹمر کے اکاؤنٹ میں موجودہ پیسوں کو اس کے اکاؤنٹ سے نکال کر اپنے اکاؤنٹ میں منتقل کرنے، اور کسٹمر سے چارجز فیس خود وصول کرنے میں اگر حکومت یا کمپنی کے کسی قانون کی خلاف ورزی نہیں ہورہی اور کسٹمر کو اس کے پیسے اتنے ہی ملتے ہیں جتنے پیسے عام طریقے سے نکالنے سے ملتے ہیں دکان دار اپنے اکاؤنٹ میں رقم منتقل کرنے کی بناء پر کوئی اضافی اور زائد رقم صارف سے وصول نہ کرے ، تو پھر دکان دار کے لیے اس طرح معاملہ کرنا جائز ہے ورنہ جائز نہیں ہے۔فتاوی شامی میں ہے :"مطلب في أجرة الدلال [تتمة]قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه كدخول الحمام وعنه قال: رأيت ابن شجاع يقاطع نساجا ينسج له ثيابا في كل سنة."(کتاب الاجارۃ،ج:۶،ص:۶۳،سعید)فقط واللہ اعلم
                                                  
عنوان: میزان بینک سے گاڑی لینے کاحکم
سوال: میزان بینک سے گاڑی لینے کا کیا حکم ہے؟
جواب: "میزان بینک"گاہک کے ساتھ  گاڑی  کی خریداری   میں اجارہ  کے نام سے معاملہ کرتاہے،اور  یہ معاملہ درج ذیل شرعی خرابیوں کی وجہ سے ناجائز ہے۔۱۔ابتداءً یہ معاملہ اجارہ (کرایہ داری ) کے نام سے کیا جاتاہے ،لیکن انتہاءً بیع(فروخت کرنے) کا معاملہ ہوتا ہے،یوں اس  عقد میں شرعی سقم ہے کہ ایک عقد کے ضمن میں دو الگ عقد  کیے جاتے ہیں  ۔۲۔بینک خریدار کے ساتھ اجارہ کے نام سے معاملہ کرنے کے بعد ہر ماہ قسط وار وصولیاں کر تا ہے ، کسی بھی ماہ میں  وصولی نہ ہونے کی صورت میں گاہگ پر مالی جرمانہ  بھرنے کی شرط ہوتی ہے،جو کہ شرعاً ناجائزہے۔۳۔اجارہ کے نام پر کیے جانے والے اس معاملے میں معقود علیہ(کرایہ پر دی گئی چیز)کی خرابی کی صورت میں ،اِس چیز  کی اصلاح   اور قابلِ منفعت  بنانےکے لیےکیے جانے  والے اخراجات  شرعاًموجِر (کرایہ پر دینے والے) کے ذمہ ہوتے ہیں،جب کہ میزان بینک کے کار اجارہ میں اِن اخراجات کا ذمہ کرایہ پر لینے والے کے ذمہ ہونے کی شرط ہوتی ہے،جو کہ  شرط ِفاسد ہے اور اس شرط سے معاملہ فاسد ہوجاتاہے۔لہٰذا میزان بینک سے گاڑی خریدنا شرعا جائز نہیں ہے۔"المحيط البرهاني" میں ہے:"حانوت احترق، فاستأجره رجل كل شهر بخمسة دراهم، على أن يعمره على أن يحسب صفقة فعمره فهذه الإجارة فاسدة، وإنما فسدت هذه الإجارة؛ لأن هذا في معنى استئجار والمستأجر بالقيام على  العمارة فكان إدخال ‌صفقة ‌في ‌صفقة أخرى؛ ولأن شرط العمارة على المستأجر شرط يخالف  قضية الشرع؛ لأن إصلاح الملك على المالك فيوجب فساد العقد". (:كتاب الأجارات،الفصل الخامس: في الخيار في الإجارة والشرط فيها،ج:7،ص:418،ط:دار الكتب العلمية)فتاویٰ شامی میں ہے:"(أو أرضا بشرط أن يثنيها) أي يحرثها (أو يكري أنهارها) العظام( أو يسرقنها) لبقاء أثر هذه الأفعال لرب الأرض، فلو لم تبق لم تفسد.وفي الرد:(قوله بشرط أن يثنيها) في القاموس ثناه تثنية جعله اثنين اهـ وهو على حذف مضاف أي يثني حرثها. وفي ‌المنح إن كان المراد أن يردها مكروبة فلا شك في فساده، وإلا فإن كانت الأرض لا تخرج الريع إلا بالكراب مرتين لا يفسد وإن مما تخرج بدونه، فإن كان أثره يبقى بعد انتهاء العقد يفسد؛ لأن فيه منفعة لرب الأرض وإلا فلا".(كتاب الإجارة،باب إجارة الفاسدة،ج:6،ص:59،ط:سعيد)فتاویٰ عالمگیری میں ہے:"والإجارة تفسدها الشروط التي لا يقتضيها العقد كما إذا شرط على الأجير الخاص ضمان ما تلف بفعله أو بغير فعله أو على الأجير المشترك ضمان ما تلف بغير فعله على قول أبي حنيفة - رحمه الله تعالى - أما إذا اشترط شرطا يقتضيه العقد كما إذا شرط على الأجير المشترك ضمان ما تلف بفعله لا يفسد العقد. كذا في الجوهرة ‌النيرة".(كتاب الإجارة،الفصل الثاني فيما يفسد العقد فيه لمكان الشرط،ج:4،ص:442،ط:ماجدية)فقط واللہ اعلم
                                                  
عنوان: جی پی فنڈ میں میراث کے جاری ہونے کا حکم
سوال: جی پی فنڈ میں میراث جاری ہونا ، دلائل کے ساتھ جواب  عنایت فرمائیں۔
جواب: واضح رہے کہ گورنمنٹ  ملازمین کی تنخواہ سے جو ہر ماہ جبری کٹوتی کرتی ہے  اور اس پر منافع کے نام سے اضافی رقم دیتی ہے اور اس میں ملازم کا کوئی اختیار نہیں ہوتا  تو شرعًا یہ ملازم کے حق میں سود  نہیں ہے،  ملازمین کے لیے اصل رقم اور اضافہ  لینا شرعاً جائز  ہے، اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی؛ لہٰذا اس کے لیے اضافی رقم لینا جائز ہوگا۔اور جن صورتوں میں ملازمین جبری اور غیر اختیاری کٹوتی کے علاوہ اپنے اختیار سے بھی رقم کٹواتے ہیں  تو اس کا حکم یہ ہے کہ   جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز  ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں۔پس صورتِ مسئولہ میں جن صورتوں میں سرکاری ملازمین کی تنخواہ سے ماہانہ کٹوتی پر ملنے والی اضافی رقم کا لینا جائز ہے تو اس میراث بھی جاری  ہوگی اور  ورثاء کے لیے اس کا لینا بھی جائز ہے۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق شرح كنز الدقائق، ج: 7 / ص: 300، ط: دارالكتاب الإسلامي)جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)فقط واللہ اعلم
                                                  
عنوان: ایزی پیسہ کی طرف سے قرض کی فیس کہہ کر واپسی میں زیادہ رقم وصول کرنے کا حکم
سوال: میں نے ایزی پیسے سے ادھار لیا تھا 4400 ،اور ادا کیا ہے واپس بروقت 4872 ،یہ قرض کی فیس ہے ،کیا یہ  سودکے زمرے میں آتا ہے؟ اگر سود نہیں ہے تو بھی بتائیں اور اگر ہے تو اسکی زکوات سود کی کیسے دوں؟
جواب: صورت مسؤلہ میں اصل قرض کی رقم سے زائد   رقم  جوقرض فیس کےنام سے  لی گئی وہ قرض پرنفع وصول کرنے  کی وجہ سے سود میں شامل ہے،اوریہ زائدرقم وصول کرناناجائزاورحرام ہے،نیزسودی رقم پرزکات   نہیں  ہوتی بلکہ اسے اصل مالک کوواپس کرناضروری ہے۔حضور اکرم صلیٰ  اللہ علیہ وسلم کا ارشاد مبارک ہے:"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(السنن الكبرى للبیھقي،باب كل قرض جر منفعة فهو ربا»(5/ 573) برقم (10933)، ط. دار الكتب العلمية)فتاوی ٰشامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع، فصل فی القرض ،مطلب كل قرض جر نفعا حرام   (5/ 166)،ط. سعيد،كراچی)فقظ واللہ اعلم
                                                  
عنوان: آٹھ بیٹوں/ دو بیٹیوں/ اور ایک نواسی میں میراث کی تقسیم
سوال: ایک شخص نے اپنے ورثاء میں آٹھ بیٹے اور تین بیٹیاں چھوڑی ہیں،جس میں سے ایک بیٹی مرحومہ ہے، اس کی صرف ایک بیٹی ہے، اولاد کی ماں بھی مرحومہ ہے ، مرحوم کے پاس 14 ایکڑ زمین ہے پلاٹ کی شکل میں ، سائل اس اراضی کی شرعی تقسیم کار چاہتا ہے۔
جواب: صورتِ مسئولہ میں مرحوم  کی جائیداد تقسیم کرنے کا طریقہ یہ ہے  کہ مرحوم کی جائیداد سے حقوقِ متقدمہ  ( یعنی تجہیز وتکفین کا خرچہ نکالنے کے بعد، اور مرحوم کے ذمہ واجب الادا  قرض اور جائز وصیت کے   مابقیہ ترکے کے ایک تہائی سے نفاذ کے بعد)  کل جائیدادِ منقولہ وغیرمنقولہ کو  (684) حصّوں میں تقسیم کرکے (74/74) حصّے مرحوم کے ہر بیٹے کو، اور (37/37) حصّے مرحوم کی ہر بیٹی کو، اور (18) حصے مرحوم کی نواسی کو ملیں گے۔صورتِ تقسیم مندرجہ ذیل ہے:میت(والدمرحوم)۔۔۔19/ 684بیٹابیٹابیٹابیٹابیٹابیٹابیٹابیٹابیٹیبیٹیبیٹی222222221117272727272727272فوت شدہ3636میت(بیٹی مرحومہ)۔۔2/ 36۔۔۔۔۔۔۔۔۔۔۔۔۔۔۔۔۔۔۔مف/1بیٹیبھائیبھائیبھائیبھائیبھائیبھائیبھائیبھائیبہنبہن11182222222211فیصد کے اعتبار سے سو (100) روپے میں سے 10.81روپے مرحوم کے ہر بیٹے کو، اور 5.40 روپے ہر بیٹی کو، اور 2.63 روپے مرحوم کی نواسی کو ملیں گے۔فقط واللہ اعلم
                                                  
عنوان: فورسیج اور اس جیسی کمپنیوں میں کام کرنا کیسا ہے؟
سوال: آج کل بعض لوگ آن لائن ایپس مثلاً forsage وغیرہ پر کام کرتے ہیں، کام یہ ہوتا ہے کہ آپ نے اپنی ایک ٹیم بنانی ہوتی ہے مثلا میں نے اپنا ایک اکاونٹ بنایا، اس کے لیے میں نے اس شخص کو جس کا پہلے سے اکاونٹ ہے 2000 روپے دیے، تو وہ میرا اکاونٹ بناۓ گا، پھر ایسے ہی جب میرا اکاونٹ بن گیا تو میں دوسروں کو انوائٹ (دعوت) کروں گا اور ان سے پیسے لے کر ان کو اکاونٹ بنا کردوں گا ،جب پانچ سے دس افراد میرےتحت ہو ں گے، تو بس وہ دوسروں کا اکاونٹ بناتے رہیں گے اور مجھےاور ان کو  پیسے ملتے رہیں گے،  چاہے میں کام کروں یا نہیں، اس میں صرف انوائٹ کر کے 2000 روپے لے کر کمپنی کو دینے ہوتے ہیں اور اکاونٹ بنا کر دینا ہوتا ہے، اسکے علاوہ کوئی کام نہیں ہے۔کیا یہ شرعاً جائز ہے یا نہیں.
جواب: واضح رہے کہ فورسیج آن لائن کمپنی كا جو طریقہ کار بتایا گیا ہے اس میں شرعا دو خرابیا ں پائی جاتی ہیں ،ایک تو اس میں جوا پایا جاتا ہے کہ کمپنی  جوائن کرنے کے لیے 2000 روپے جمع کرتے ہیں کمپنی جوائن کرنے کے  بعدممبر کو پیسے تب ملتے ہیں  جب وہ  کسی اور کو ممبر بنائےگا، ورنہ ممبر کو  پیسے نہیں ملیں گے،  دوسری خرابی یہ  ہےکہ اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک شکل ہے،  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی اور اس جیسی دیگر کمپنیوں  سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ افراد تک نہ پہنچنے کی وجہ سے) اور یہ امکان بھی ہے کہ سائل کو کچھ ملے ۔   لہذا صورت مسئولہ میں مذکورہ وجوہات کی بنا پر مذکورہ کمپنی اور اس طرح دیگر کمپنیوں کو  جوائن کرنا اور نفع کماناجائز نہیں ہے۔فتاوی شامی میں ہے:"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الاباحة، فصل فی البیع جلد:6، ص : 403،ط: سعید)کشف الاسرار للبزودی میں ہے:"....لأن المعاوضات المحضة لا تحتمل التعليق بالخطر؛ لما فيه من معنى القمار".(كشف الأسرار للبزودي: باب حروف الحروف،ج:2،ص: 260، ط:دار الكتب العلمية )فقط واللہ اعلم
                                                  
عنوان: بینک کے ملازم کی تنخواہ  کا کیاحکم ہے؟ اورکیا بینک میں کام کرنے والے کی آمدنی  سے کی ہوئی  دعوت کھانا جائز ہے یا نہیں؟
سوال: 1۔بینک کے ملازم کی تنخواہ  کا کیاحکم  ہے ؟2۔اورکیا بینک میں کام کرنے والے سے اس کی کمائی  سے کی ہوئی  دعوت کھانا جائز ہے یا نہیں؟
جواب: 1۔ بینک  کی ملازمت ناجائز ہے، اور اس ملازمت کے نتیجے میں حاصل ہونے والی آمدن بھی ناجائز ہے،کیوں کہ  بینک کے اکثر معاملات  سودی لین دین اور غیر شرعی عقود پر مشتمل ہوتے ہیں، سودی لین دین کرنے والوں اور اس موقع پر گواہوں اور لکھت پڑھت کا حصہ بننے والوں پر رسول اللہ ﷺ نے لعنت بھیجی ہے، نیز قرآنِ مجید میں گناہ کے کاموں میں ایک دوسرے کے تعاون سے روکا گیا ہے، اور تعاون کی صورت میں عذاب سے ڈرایا گیا ہے، جب کہ بینک  میں ملازمت کرنے سے سودی اور ناجائز  معاملات و  غیر شرعی عقود   میں تعاون کرنا ، اس کی لکھت پڑھت کرنا اور گواہ بننا  لازم آتا ہے ؛ لہٰذا باعثِ لعنت کام کرکے، یا گناہ کے کام میں تعاون کرکے اس کی اجرت لینا جائز نہیں ۔2۔بینک کی آمدنی چوں کہ ناجائز اور حرام ہے؛لہذا بینک میں کام کرنے والے سے  دعوت کھانے سے  پرہیز کرنا ضروری ہے  ، ہاں اگر وہ کسی سے حلال رقم قرض لےکر دعوت کا انتظام کرے تو اس میں شرکت جائز ہے۔صحیح مسلم میں ہے:"عن جابر، قال: لعن رسول الله صلى الله عليه وسلم أكل الربا، وموكله، وكاتبه، وشاهديه، وقال: هم سواء."( كتاب المساقاة، باب لعن آكل الربا ومؤكله، ٣ / ١٢١٩، رقم الحديث: ١٥٩٨، ط: دار إحياء التراث العربي ببيروت)ترجمہ:"حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں"فتاوی عالمگیری میں ہے:" أهدى إلى رجل شيئاً أو أضافه إن كان غالب ماله من الحلال فلا بأس إلا أن يعلم بأنه حرام، فإن كان الغالب هو الحرام ينبغي أن لا يقبل الهدية، ولا يأكل الطعام إلا أن يخبره بأنه حلال ورثته أو استقرضته من رجل، كذا في الينابيع".(5 / 342، الباب الثاني عشر في الھدایا والضیافات،ط: رشیدیه)فقط واللہ اعلم
                                                  
عنوان: بند دکان کے آگے ٹھیلہ لگواکر اس سے کرایہ وصول کرنا
سوال: ایک شخص کی دکان کافی عرصے سے بند ہو پھر وہی شخص اپنی دکان کے باہر ایک ٹھیلے والے سے یہ طے کرکے کہ آپ میری بند دکان کے باہر کھڑے ہوں تو میں آپ سے کرائےکی مد میں 6000 روپے لوں گا ۔تو کیا اس طرح اجرت کمانا حلال ہوگا؟ نیز اس جگہ کی ملکیت پر کافی تنازع چل رہا ہے کیوں کہ یہ جگہ ایک بھائی نے خریدی تھی لیکن وراثت ملنے کے بعد یہ جگہ دوسرے بھائی کی ملکیت میں چلی گئی مگر دکان کی چابی ابھی اس بھائی کے بچوں کے پاس ہے جس نے یہ زمین خرید تھی۔
جواب: صورت مسئولہ میں مذکورہ دکان دار کا اپنی دکان کے آگے کی جگہ جو عموماًفٹ پاتھ کا حصہ کہلاتی ہے، کسی کو کرایہ پر دے کر اس کا کرایہ وصول کرنا شرعاً ناجائز ہے۔شرح المجلہ میں ہے:"لایجوز لأحد أن یاخذ مال أحد بلا سبب شرعي."(المقالة الثانية في بيان القواعد الكلية الفقهية 1 /51 ، مادۃ 97  ط:رشدیه) فتاوی شامی میں ہے :"وطريق العامة ما لايحصى قومه أو ما تركه للمرور، قوم بنوا دورا في أرض غير مملوكة فهي باقية على ملك العامة، وهذا مختار شيخ الإسلام، والأول مختار الإمام الحلواني، كما في العمادي، قهستاني... (قوله:فإن ضر لم يحل ) كان عليه أن يقول: فإن ضر أو منع لم يحل ا هـ  وفي القهستاني: ويحل له الانتفاع بها وإن منع عنه، كما في الكرماني، وقال الطحاوي: إنه لو منع عنه لايباح له الإحداث ويأثم بالانتفاع والترك كما في الذخيرة".(ج:6،ص:592،ط:سعید)فقط واللہ اعلم
                                                  
عنوان: فوٹو اسٹوڈیو میں محض تصاویر کھینچنے کا کام کرنا
سوال: اگر کوئی شخص فوٹواسٹوڈیو پر لوگوں کی پاسپورٹ سائز تصاویر کھینچتاہو، اس کے علاوہ ویڈیویا کسی تقریب میں مووی وغیرہ کا کام نہ کرتا ہوتو کیا اس کی تنخواہ جائز ہے؟
جواب: واضح رہے کہ احادیثِ  مبارکہ میں جان دار کی تصویر بنانے پر سخت وعیدیں وارد ہوئی ہیں، ایک حدیثِ  مبارک میں رسولِ پاک صلی اللہ علیہ و سلم کا اِرشاد ہے کہ قیامت کے دن سب سے سخت عذاب تصویر بنانے والوں کو ہوگا۔ دوسری حدیث مبارک میں نبی کریم صلی اللہ علیہ و سلم نے ارشاد فرمایا کہ جان دار کی تصویر بنانے والے کو قیامت کے دن حکم دیا جائے گا اس تصویر میں روح ڈالے اور وہ ایسا نہیں کرسکے گا، پھر اس شخص کو جہنم میں ڈال دیا جائے گا۔ ایک اور حدیثِ  مبارک میں رسولِ  کریم صلی اللہ علیہ و سلم کا ارشاد ہے کہ جس گھر میں جان دار  کی تصویر یا کتا ہو وہاں رحمت کے فرشتے نہیں آتے۔اسی وجہ سے فقہاءِ  کرام نے  جاندار کی تصویر اور ویڈیو بنانے اور بنوانے کو  حرام اور ناجائز کہا ہے،خواہ کسی بھی آلہ، کیمرہ یا موبائل وغیرہ سے بنائی جائے۔ اور ایسے کام کو پیشہ بنانا بھی جائز نہیں ہے  جس میں  جان دار کی تصاویر اور ویڈیو وغیرہ بنائی جاتی ہوں یا ان کی ایڈیٹنگ کی جاتی ہو۔ اور  ضرورتِ شدیدہ کے موقع پر انسانی تصویر (مثلًا: پاسپورٹ یا شناختی کارڈ وغیرہ کی تصویر) بنوانے کی اجازت دی گئی ہے، لیکن ملحوظ  رہے کہ  مجبوری اور ضرورت کی بنا پر جو تصویریں بنوائی جاتی ہیں اس سے تصویر کشی کی حرمت ختم نہیں ہوجاتی، البتہ مجبوری میں تصویر  بنوانے والے پر گناہ نہیں ہوتا، بلکہ  گناہ ایسا قانون بنانے والوں پر ہوتا ہے۔لہٰذا صورتِ مسئولہ میں   ضرورت کی تصویر (پاسپورٹ، شناختی کارڈ، اسکول یا ادارے کا کارڈ) بنانے  کے لیے بھی فوٹوگرافی  کا پیشہ اختیار کرنے کی اجازت نہیں ہوگی۔اس سے حاصل ہونے والی آمدنی بھی حلال نہیں ہے، اس کا لینا اور دینا دونوں ناجائز ہیں۔صرف غیر جاندار کی تصویر  (پہاڑ، سمندر، آسمان، درخت، پھل، پھول، گاڑی، عمارت وغیرہ)  بنانا جائز ہے اور اس کی آمدنی بھی حلال ہے۔مفتی محمودحسن گنگوہی رحمہ اللہ ایک سوال کے جواب میں تحریرفرماتے ہیں:’’جاندارکی تصویرخواہ دیوارپربنائی جائے ،خواہ کاغذ پر،خواہ کپڑے وغیرہ پر ،چاہے قلم سے بنائی جائے یامشین سے یاکسی اورآلہ سے ،یکدم بنائی جائے یاایک عضو الگ الگ بنایاجائے، كپڑے کی بناوٹ میں یاکسی اورچیزکی بناوٹ میں ،بہرصورت ناجائزاورگناہ ہے۔اپنی مرضی سے ہو یاکسی کی فرمائش سے ،روپیہ کی لالچ میں یاویسے ہی نفس کی خواہش سے ،کسی طرح اجازت نہیں‘‘۔[فتاویٰ محمودیہ،جلد:24،صفحہ:405،مطبوعہ:جامعہ فارقیہ کراچی]مشکوۃ المصابیح میں ہے:"عن عبد الله بن مسعود رضی اللہ عنہ قال : سمعت رسول الله صلى الله عليه وسلم يقول : " أشد الناس عذابا عند الله المصورون."(باب التصاویر، ص:385،ط:قدیمی)وفیہ ایضاً:"وعن ابن عباس  رضی اللہ عنہماقال : سمعت رسول الله صلى الله عليه وسلم يقول : " كل مصور في النار يجعل له بكل صورة صورها نفسا فيعذبه في جهنم " . قال ابن عباس : فإن كنت لابد فاعلا فاصنع الشجر وما لا روح فيه."(باب التصاویر، ص:385،ط:قدیمی)وفیہ ایضاً:"عن أبي طلحة  رضی اللہ عنہ قال : قال النبي صلى الله عليه وسلم : " لا تدخل الملائكة بيتا فيه كلب ولا تصاوير."(باب التصاویر، ص:385،ط:قدیمی)مجمع الأنھر شرح ملتقی الأبحر میں ہے:"(و لايجوز قبول هدية أمراء الجور) لأن الغالب في مالهم الحرمة (إلا إذا علم أن أكثر ماله من حل) بأن كان صاحب تجارة أو زرع فلا بأس به.و في البزازية: غالب مال المهدي إن حلالا لا بأس بقبول هديته و أكل ماله ما لم يتبين أنه من حرام؛ لأن أموال الناس لا يخلو عن حرام فيعتبر الغالب و إن غالب ماله الحرام لايقبلها و لايأكل إلا إذا قال: إنه حلال أورثته و استقرضته و لهذا قال أصحابنا: لو أخذ مورثه رشوةً أو ظلمًا إن علم وارثه ذلك بعينه لايحلّ له أخذه و إن لم يعلمه بعينه له أخذه حكمًا لا ديانةً فيتصدق به بنية الخصماء."(ج:2، ص:529، ط: دار إحياء التراث العربي)العناية شرح الهداية میں ہے :"(و لايجوز الاستئجار على سائر الملاهي لأنه استئجار على المعصية و المعصية لاتستحق بالعقد) فإنه لو استحقت به لكان وجوب ما يستحق المرء به عقابًا مضافًا إلى الشرع و هو باطل." (ج:9، ص:98، ط:دار الفکر)فقط واللہ اعلم
                                                  
عنوان: شیئرز کی خرید و فروخت کا حکم
سوال: مثلا شئیر کی مارکیٹ میں قیمت ایک روپیہ ہے، اور اسے ایک روپیہ  کی مارکیٹ قیمت پر میں نے خرید لیا اور ایک مہینے کے بعد اسی شئیر کی قیمت پانچ روپیہ ہوگئی،  مجھے چار روپیہ کا فائدہ ہوا، ٹھیک اسی طرح جس طرح کوئی شخص ایک پلاٹ کم قیمت پر خریدتا ہے اور بھاؤ(قیمت) بڑھنے پر اُسے بیچتا ہے، تو کیا اسی طرح شیئر بھی خرید سکتے ہیں اور بیچ سکتے ہیں، کیا جائز ہے یا نہیں؟نوٹ: بینک، فائنانس جیسی کمپنیوں کو چھوڑ کر کیا جائز ہے یا نہیں؟
جواب: اسٹاک ایکسچینج میں سرمایہ کاری و شیئرز کی خرید وفروخت  کے جائز ہونے کے  لیے درج ذیل  شرائط کی پاس داری کرنا شرعًا ضروری ہے، بصورتِ  دیگر شیئرز کی خرید و فروخت جائز نہ ہوگی:1-  حقیقی کمپنی کے شیئرز کی خریداری کی جائے، ورچوئل  کمپنی کے شیئرز کی خریداری نہ کی جائے۔2-   حلال  سرمایہ  والی کمپنی کے شیئرز خریدے جائیں، بینک یا حرام کاروبار کرنے والے اداروں کے شیئرز کی خریداری نہ ہو۔3-   کمپنی نے بینک سے سودی قرضہ نہ لیا ہو۔4-  کمپنی  کا کاروبار حلال ہو۔5-    اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔6-  کمپنی کا کل یا کم از کم اکثر سرمایہ حلال ہو۔7-  شیئرز کی خرید و فروخت میں، خرید و فروخت کی تمام شرائط کی پابندی ہو۔8-   کمپنی حاصل شدہ منافع کل کا کل شیئرز ہولڈرز میں تقسیم کرتی ہو۔9-  شیئرز  اور اس کی قیمت کی ادائیگی  دونوں ادھار نہ ہو۔10-  شیئرز کی خرید و فروخت میں جوے کی صورت نہ ہو۔تفصیل کے  لیے دیکھیے:اسٹاک ایکسچینج میں سرمایہ کاری کرنا / شیئرز کی خرید و فروخت / ذخیرہ اندوزی کرنافقط واللہ اعلم
                                                  
عنوان: دکانداروں کو مختلف اشیاء پر ملنے والے ڈسکاؤنٹ کا حکم
سوال: میری ایک پینٹ کی دکان ہے اس میں میں نے دو مختلف رنگ کمپنی کے مال رکھے ہیں ایک کا نام ڈائمنڈ ہے اور دوسرے کا نام سپارکو پینٹ ہے دونوں پاکستانی کمپنیاں ہیں دونوں کمپنیاں اپنے دکانداروں کو ریٹیل پرائس پر مال دیتے ہیں دونوں کمپنیاں انوائس پر 15 فیصد ڈسکاؤنٹ دیتی ہیں مگر باقی ڈسکاؤنٹ دونوں اپنے مختلف طریقے سے دیتے ہیں ڈائمنڈ پینٹ باقی ڈسکاؤنٹ جو لگاتے ہیں وہ پورے سال میں جتنی سیل کی ہو یعنی (جتنا مال لیا  )ہو اس پر لگاتے ہیں اور سپارکو پینٹ ڈسکاؤنٹ جو لگاتے  ہیں وہ پورے سال میں جتنے پیسے دیے ہوں اس پر لگاتے ہیں یعنی اگر مال سپارکو پینٹ سے  ستر لاکھ روپے (7000000)کا آیا ہو اور پورے سال میں پیسے کیش پچاس لاکھ دیے ہوں تو وہ یعنی سپارکو پینٹ ڈسکاؤنٹ پچاس لاکھ پر لگاتے ہیں  نہ کہ کہ ستر لاکھ مال پر۔برائے مہربانی اس کی وضاحت فرمائیں کہ آیا اس میں کوئی سود والا معاملہ تو نہیں ہے؟
جواب: واضح رہے کہ مختلف کمپنیاں اپنی اشیاء  اور مصنوعات کی جانب لوگوں کو راغب کرنے کے لیے خریداروں  کو مختلف شکلوں میں رعایت(ڈسکاؤنٹ وغیرہ) دیتی ہیں،یہ رعایت ان کی صوابدید پر موقوف ہے،اس لئے وہ جس شکل میں اور جس صورت میں چاہیں اپنے خریدار کو اپنی مرضی سے رعایت( ڈسکاؤنٹ ) دے سکتے ہیں، باقی اس کو سودا کرتے وقت شرائط میں شامل نہ کریں تو اس میں کوئی سودی معاملہ نہیں ہوگا۔لہذا صورت مسئولہ میں پہلی کمپنی(ڈائمنڈ)اپنی سیل یعنی خریداری کو بڑھانے پر رعایت دے رہی ہے جب کہ دوسری کمپنی(اسپار کو)رقم کی جلد ادائیگی کرنے پر ڈسکاؤنٹ دے رہی ہے،دونوں صورتیں شرعا جائز ہیں۔درر الحکام فی شرح مجلۃ الاحکام میں ہے:"(المادة 356) حط البائع مقدارا من الثمن المسمى بعد العقد صحيح ومعتبر مثلا لو بيع مال بمائة قرش ثم قال البائع بعد العقد حططت من الثمن عشرين قرشا كان للبائع أن يأخذ مقابل ذلك ثمانين قرشا فقط إن هبة البائع مقدارا من الثمن المسمى للمشتري أو حطه مقدارا منه عنه أو إبراءه من بعضه بعد العقد صحيح ومعتبر سواء أكان المبيع قائما أم هالكا حقيقة أم حكما."(کتاب البیوع،‌‌الباب الرابع بيان المسائل المتعلقة في الثمن والمثمن بعد العقد،ج1،ص241،ط؛دار الجیل)فقط واللہ اعلم
                                                  
عنوان: منافع کے حصول کی غرض سے بینک میں رقم جمع کروانا کیسا ہے؟
سوال: میرے والدکا انتقال ہوچکاہے ،تو میری والدہ بیوہ ہیں اورمیری ایک  بہن بھی بیوہ ہے اورایک بہن کنواری ہے ،والدہ اوریہ دونوں بہنیں  بڑے بھائی کے ساتھ رہتی ہیں ،بڑےبھائی مزدوری کرتے ہیں ،باقی دوبھائی بھی مزدوری کرتے ہیں لیکن وہ اس سے اپنی بیوی بچوں کا پیٹ پال لیں تو بہت ہے ،تو ساری ذمہ داری بڑے بھائی پر ہے اورمہنگائی بھی بہت زیادہ ہے ،گزارہ کرنا مشکل ہے ،میری بہنیں ناظرہ کی تعلیم دیتی ہیں،ان کی آمدنی بھی بہت کم ہے ،تو اس سب میں گزارہ کرنا مشکل ہے ،اب معلوم یہ کرنا ہےکہ انہوں نے جو پیسے جمع کئے   ہوئے ہیں  ان کوبینک میں رکھواسکتے  ہیں کہ اس پر بینک نفع دیتا ہے ،تو اس نفع کو لیکر اس کو کھانے پینے وغیرہ  کے لئے خرچ کریں ،کیا اس طرح نفع کےلئے بینک میں رقم رکھواسکتے ہیں ؟
جواب: بینک میں سیونگ اکاؤنٹ کھلوانا  جائز نہیں ہے، کیوں کہ اس میں سودی معاہدہ کرنا پڑتاہے، اور  سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے؛لہذا صورت مسئولہ ميں بينك  ميں  منافع كے حصول کی غرض سے  رقم جمع كرواناشرعاً ناجائز ہے  ، اس کی جگہ جمع شدہ رقم سے کوئی حلال تجارت کرنے کی کوشش کریں۔حدیث شریف میں ہے:"عن جابر رضي الله عنه قال: ‌لعن رسول الله صلى الله عليه وسلم أكل الربا وموكله وكاتبه وشاهديه وقال: «هم سواء» . رواه مسلم"(مشكاة المصابيح،كتاب البيوع،باب الربا،الفصل الأول،ج:2،ص:855،ط:المكتب الإسلامي،بيروت)فقط والله أعلم
                                                  
عنوان: بیل کے خصیے کا بطورِعلاج بیچنا جائز ہے یا نہیں؟
سوال: بیل کے خصیے بیچنا جائز ہے  ؟ جب کہ اس سے دوائی بناتے ہیں ۔
جواب: بیل کے خصیے حلال جانور کے ان اجزاء میں شامل ہیں جن کا کھانا مکروہ تحریمی ہے، لہٰذا بیل کے خصیے کا کھانا تو مکروہ تحریمی ہے، اس لیے کھانے کے لیے فروخت کرنے سے گریز کرنا چاہیے، لیکن چوں کہ بطورِ دوا استعمال کی گنجائش ہے، اس لیے بطورِ دوا اس کی خرید و فروخت جائز ہے ۔فتاوی شامی میں ہے:"(كره تحريما) وقيل تنزيها والأول أوجه (من الشاة سبع الحياء والخصية والغدة والمثانة والمرارة والدم المسفوح والذكر)".(رد المحتار، مسائل شتّی، ج:6 /ص:749،ط:سعید)وفيه أيضاً: والحاصل أن جواز البيع يدور مع حل الانتفاع مجتبى، واعتمده المصنف وسيجيء في المتفرقات.وفي الشامية: يجوز بيع ‌الحيات إذا كان ينتفع بها للأدوية، وما جاز الانتفاع بجلده أو عظمه أي من حيوانات البحر أو غيرها(رد المحتار، مطلب في بيع دودة القرمز، ج:5 / ص: 68 ، 69، ط: سعید)الموسوعۃ الفقہیۃ الکویتیۃ میں ہے:"وكل منتفع به شرعا، في الحال أو في المآل، وله قيمة. . جاز بيعه، وإلا فلا . وقال الحصكفي: جواز البيع يدور مع حل الانتفاع".(الموسوعة الفقهية الكويتية، ج:9 / ص:155، ط: دارالسلاسل - الكويت)فتاوی عالمگیری میں ہے:"ويجوز بيع الحيات إذا كان ينتفع بها في الأودية وإن كان لا ينتفع بها لا يجوز والصحيح أنه يجوز بيع كل شيء ينتفع به كذا في التتارخانية".(الفتاوى الهندية، كتاب البيوع، الباب التاسع فيما يجوز بيعه ومالا يجوز، ج:3 / ص:114، ط: رشيدية)مجمع الأنہر میں ہے:"لأن جواز البيع يدور مع حل الانتفاع وحرمة الانتفاع بها، وقال بعضهم: إن بيع الحية يجوز إذا انتفع بها للأدوية".(مجمع الأنهر في شرح ملتقى الأبحر، كتاب البيوع، مسائل شتي في البيع، ج:2 / ص:108، ط: دار إحياء التراث العربي)فقط واللہ اعلم
                                                  
عنوان: بینک کی طرف سے بجلی بل بھرنے پر ملنے والے ڈسکاونٹ کا حکم
سوال: الفا(اسلامک)بینک کے ذریعے سے بجلی بل بھرنے پر 20 فیصد ڈسکاؤنٹ دیا گیا ہے کیا استعمال پر سود یا ناجائز کا فتوی ہے..؟ اور کیا ہم استعمال کرسکتے ہیں؟ استعمال کرنا جائز ہے؟
جواب: صورت ِ مسئولہ میں بینک  کے ذریعہ بجلی کا بل بھرنے پر جو ڈسکاونٹ دیا جاتا ہے ،وہ عام طور پر بینک اپنے اکاونٹ ہولڈرز کو ان کے اکاونٹ میں جمع شدہ رقوم کے عوض دیتا ہے جو قرض پر نفع لینے  کی وجہ سے  ناجائز اور حرام ہے ،اور اگر صرف اکاونٹ ہولڈرز کو نہیں بلکہ ہر اس شخص کو بینک مذکورہ ڈسکاونٹ دیتا ہے جو بینک میں  بل جمع کرائے گا تب بھی اس کا لینا شرعا جائز نہیں ؛اس لیے کہ بینک کی آمدنی ناجائز اور حرام ہے اور حرام آمدنی سے ملنے والا ہدیہ کا استعمال شرعا جائز نہیں ۔فتاوی شامی میں ہے :"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع،فصل فی القرض،ج:۵،ص:۱۶۶،سعید)فتاوی ہندیہ میں ہے :"‌أهدى ‌إلى ‌رجل شيئا أو أضافه إن كان غالب ماله من الحلال فلا بأس إلا أن يعلم بأنه حرام، فإن كان الغالب هو الحرام ينبغي أن لا يقبل الهدية، ولا يأكل الطعام إلا أن يخبره بأنه حلال ورثته أو استقرضته من رجل، كذا في الينابيع۔۔۔۔۔۔۔آكل الربا وكاسب الحرام أهدى إليه أو أضافه وغالب ماله حرام لا يقبل، ولا يأكل ما لم يخبره أن ذلك المال أصله حلال ورثه أو استقرضه، وإن كان غالب ماله حلالا لا بأس بقبول هديته والأكل منها، كذا في الملتقط."(کتاب الکراہیۃ،الباب الثانی عشر فی الہدایا،ج:۵،ص:۳۴۳،دارالفکر)فقط واللہ اعلم
                                                  
عنوان: بینک میں جمع شدہ رقم اور اس پر ملنے والے سود کا حکم
سوال: میرے بینک اکاؤنٹ میں 4000 جمع تھے 100بینک نے سود دیا اب میں نے 3000 ہزار روپے نکالے اور100روپے غریب شخص کو صدقہ کردیے 2900 میرےپاس بچے باقی1100 بینک اکاؤنٹ میں توکیا میری رقم پاک ہے یانہیں؟
جواب: آپ کے بینک اکاؤنٹ میں موجود اصل رقم آپ کے لیے حلال ہے، اس پر ملنے والا سود حلال نہیں ہے، جسے وصول ہی نہیں کرنا چاہیے تھاتاہم لاعلمی میں وصول کرنے کے بعد غریب شخص کو صدقہ کی نیت سے دینا درست تھا لیکن یاد رہے کہ سودی رقم غریب کو دیتے ہوئے ثواب کی نیت نہیں کرنی چاہیے بلکہ ثواب کی نیت کے بغیر اس حرام رقم سے خلاصی کی نیت سے دینا چاہیے۔ حاصل یہ ہے کہ سود ملنے کی وجہ سے آپ کی پوری رقم حرام نہیں ہوگئی بلکہ سودی رقم ہی حرام رہی، جس سے خلاصی ضروری تھی۔ نیز جس وجہ سے بینک سود دے رہا ہے پہلی فرصت میں اس کاتدارک کرنا ضروری ہے، یعنی اگر بینک میں سیونگ اکاؤنٹ کھلوایا ہے اور اس کی وجہ سے سود مل رہا ہے تو پہلی فرصت میں یہ اکاؤنٹ بند کرائیں، کیونکہ جس طرح سود کا لین دین حرام ہے اسی طرح سودی معاہدہ کرنا بھی حرام ہے اور دونوں کا گناہ یکساں ہے، اس لیے صدقہ کرنے کی نیت سے بھی سود وصول کرنا جائز نہیں ہے۔حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»."(صحیح مسلم، باب لعن آكل الربوٰ و موکله،3/ 1219، ط: دار إحیاء التراث العربي)ترجمہ:’’حضرت جابر رضی اللہ عنہ سے روایت ہے کہ اللہ کے رسول صلی اللہ علیہ وسلم نے لعنت بھیجی ہے سود کھانے والےپر، سود کھلانے والے پر، سودی معاملہ کے لکھنے والے پر اور سودی معاملہ میں گواہ بننے والوں پر اور ارشاد فرمایا کہ یہ سب (سود کے گناہ میں )برابر ہیں۔‘‘فقط واللہ اعلم
                                                  
عنوان: ٹھیکے سے دستبرار ہونے کےلیے رقم دینا
سوال: کیا فرماتے ہیں علماء کرام و مفتیان عظام حکومتی ٹھیکیداری کی ایک صورت کی شرعی حیثیت کے بارے میں.تفصیل  یہ ہے کہ  حکومت جب کسی سرکاری کام مثلا سکول بنانا یا سڑک بنانا یا ہسپتال بنانے کی منظوری دےدے تو اس کام کو انجام دینے کیلئے حکومت اس کام کیلئے متعین بجٹ مقرر کر دیتی ہے مثلا اس کام کی تکمیل کیلئے دو کروڑ کی منظوری پیش کرتی ہیں،اس کے بعد اس کام کو ٹھیکداروں کے حوالے کر دیتے ہیں جس کے پاس ٹھیکہ حاصل کرنے کیلئے سرکاری لائسنس موجود ہو، وہ اس کام کے ٹھیکہ حاصل کرنے کا حق دار ہو گا، لہذا جس کسی کام کے ٹھیکہ حاصل کرنے کیلئے دس افراد نے مثلا لائسنس جمع کیا تو حکومت جس کو ٹھیکہ دینا چاہے دے دیتی ہے، باقی نو لائسنس والے اس ٹھیکہ سے محروم رہ جاتے ہیں،  اب اصل مسئلہ یہ ہے کہ ٹھیکہ حاصل کرنے میں ایک مخصوص صورت ہے جسکو "رینگ" کہا جاتا ہے، رینگ سے مقصود یہ ہوتا ہے کہ جب دس آدمیوں نے مثلا ٹھیکہ حاصل کرنے کیلئے اپنا اپنا لائسنس جمع کیا وہ قانون کے مطابق ٹھیکہ حاصل کرنے کا حق دار متصور ہو گا، لیکن ان میں سے ایک آدمی باقیوں کو کہتا ہے کہ آپ سب اپنے اپنے لائسنس واپس لے  کر ٹھیکہ سے دستبردار ہو جائیں تاکہ میں اکیلا خود اس کام کیلئے حق دار ٹھہروں، تو میں آپ میں سے ہر ایک کو مثلا دو دو لاکھ روپے اپنی طرف سے مقابلہ چھوڑنے کے عوض دیدونگا، یہ "رینگ" کی حقیقت ہے، تو کیا از روئے شرع اس قسم کی مزاحمت چھوڑنے اور لائسنس واپس لینے کےعوض پیسے لینا یا دینا جائز ہے یا نہیں ؟
جواب: صورتِ مسئولہ میں جس ٹھیکے دار کے پاس لائسنس موجود ہے ،سرکاری ٹھیکہ لینا اس کاحق ہے ، ایک ٹھیکےدار  کا دوسرے ٹھیکےداروں کو اپنے اپنے لائسنس واپس لینے کے عوض پیسہ دینا اور دیگر ٹھیکےداروں کا رقم  لینا دونوں  ناجائز ہے ۔در مختار میں ہے :"و في الأشباه: لايجوز الإعتياض عن الحقوق المجردة كحق الشفعة وعلى هذا لايجوز الإعتياض عن الوظائف بالأوقاف."(مطلب فی بیع الجامکیۃ،ج:4،ص:518،ط:سعید)الأشباه النظائر میں ہے:"الحقوق المجردة لا يجوز الاعتياض عنها كحق الشفعة وعلی هذا لا يجوز الاعتياض عن الوظائف في الأوقاف."(کتاب البیوع،‌‌بيع المعدوم باطل إلا فيما يستجره الإنسان من البقال ،ص:178،ط:دارالکتب العالمیۃ)فقط واللہ اعلم
                                                  
