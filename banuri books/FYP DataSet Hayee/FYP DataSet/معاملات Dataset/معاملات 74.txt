عنوان: پرائز بانڈ کا شرعی حکم
سوال: مروجہ پرائز بانڈ کا شرعی حکم کیا ہے؟ آیا یہ جائز ہے یا نا جائز؟ یاد رہے کہ پرائز بانڈ کی صورت یہ ہے کہ کچھ مخصوص رقم مثلاً 5000 روپیہ جمع کروائی جاتی ہے اور پھر قرعہ اندازی کے ذریعے انعام ملتا ہے مثلاً 5000 پہ لاکھ روپیہ انعام ملتا ہے. اور اگر انعام نہ نکلے تو بینک کی طرف سے یہ اختیار ہے کہ صارف اپنی اصل رقم(5000)واپس بھی لے سکتا ہے. برائے مہربانی اس حوالے سے راہ نمائی فرما دیں!
جواب: پرائز بانڈ کی خریدوفروخت  اور اس پر ملنے والا انعام ناجائز اور حرام ہے ۔تفصیل کے لیے جامعہ کی ویب سائٹ پر موجود فتوی درج ذیل لنک پردیکھیں ۔پرائز بانڈ کی شرعی حیثیتفقط واللہ اعلم
                                                  
عنوان: پانچ بیٹیوں کی موجودگی میں سارا مال پوتوں کو دینے کی وصیت
سوال: میری نانی کی 5 بیٹیاں اور ایک بیٹا ہے۔ بیٹے کا انتقال نانی سے پہلے ہوا تھا اور اس کے دو بیٹے اور ایک بیٹی ہیں۔ نانی نے وصیت لکھی تھی کہ "میرے مرنے کے بعد جو میری جائیداد ہے یہ میرے دو پوتوں کو جب یہ بالغ ہوجائیں دے دینا، میری پانچ بیٹیوں کا کوئی حصہ نہیں ہے؛ کیوں کہ ان بیٹیوں کی میں نے شادی کرکے ان کا حق ادا کردیا ہے؛ لہذا ان کا جائیداد میں حصہ نہیں ہے۔دوسری بات یہ ہے کہ میری نانی نے کل دو نکاح کیے تھے۔ پہلے شوہر سے دو بیٹیاں تھیں پھر اس کے انتقال کے بعد دوسرے شوہر سے باقی اولاد ہوئیں۔ دوسرے نکاح کے بعد پہلے شوہر کی دو بیٹیوں کو دوسرے رشتہ داروں نے پالا ہے، وہ شروع سے ہی اپنی ماں سے مرحوم رہی ہیں، شریعت کی روشنی میں کیا حکم ہے؟
جواب: صورتِ مسئولہ میں آپ کی نانی کی گئی وصیت ان کے پوتوں کے حق میں ترکہ کے ایک تہائی میں نافذ ہوگی؛ لہذا اگر نانی پر کوئی قرض ہو تو اس کی ادائیگی کے بعد بقیہ کل ترکے میں سے ایک تہائی ترکہ دونوں پوتوں کے درمیان آدھا آدھا تقسیم ہوگا۔ اور باقی دو تہائی ترکہ مرحومہ کی بیٹیوں میں برابر تقسیم ہوگا۔البتہ اگر مرحومہ کی بیٹیوں نے پوری وصیت نافذ کرنے کی اجازت دے دی تو پورا ترکہ دونوں پوتوں میں آدھا آدھا تقسیم ہوگا۔المبسوط للسرخسي (27 / 175):
"(قال - رحمه الله -:) قد بينا أن الوصية للوارث لاتجوز بدون إجازة الورثة؛ لقوله عليه السلام: «لا وصية لوارث إلى أن يجيزه الورثة»، فإن أوصى لبعض ورثته ولأجنبي جازت حصة الأجنبي وبطلت حصة الوارث". فقط والله أعلم
                                                  
عنوان: گاہک کی مجبوری سے فائدہ اٹھا کر غذائی اشیاء مہنگی فروخت کرنا
سوال: کرونا وائرس کی وباسے دو دن پہلے ہمارے ضلع ٹانک سٹی میں آٹا  40کلو 1800پرتھا، اب وہ آٹا  یکایک 2500 پرکیا۔بڑے ٹرک بھی آرہے ہیں، اوررمضان شریف میں اشیاءِ خورد نو ش کی قمیتیں ڈبل کرتےہیں، اوریہ سمجھتے ہیں کہ گاہگ مجبور  ہے، ضرور مجھ سےسامان خریدےگا، اس ناجائز منافع خوری یا ذخیرہ اندوزی کے بارے میں اسلام کا حکم بیان کریں۔
جواب: عمومی اشیاء اور عمومی حالات میں کسی چیز  کو  خریدنے کے بعد آگے فروخت پر نفع کی کوئی مقدار شرعاً متعین نہیں ہے، البتہ خوراک اور غذائی اجناس  کی اگر قلت ہو تو بحرانی حالت میں  اس قدر نفع نہ رکھا جائے جس سے عام صارف پر ناقابلِ برداشت بوجھ  پڑے، بلکہ اس حالت میں مارکیٹ ریٹ یا ہوسکے تو اس سے بھی کم نفع پر فروخت کرنے کو شریعت نے پسند کیاہے۔حدیثِ مبارک کا مفہوم ہے: بدترین بندہ ہے ذخیرہ اندوز، اگر اللہ تعالیٰ نرخ ارزاں کردے تو غمگین ہوتا ہے، اور اگر نرخ گراں کردے تو خوش ہوجاتاہے۔ شدید غذائی بحران کی حالت میں حاکمِ وقت کو انصاف مدِّ نظر رکھتے ہوئے نرخ متعین کرنے کا بھی حق ہے۔بہرحال  اگر غذا کا بحران نہ ہو یا ایسی اشیاء جن پر زندگی کا گزران اور مدار نہ ہو، ان کی فروخت میں نفع کی کوئی حد مقرر نہیں ہے، تاہم حرص وہوس شریعت میں ایک ناپسندیدہ خلق (وصف) ہے، دنیا کی محبت اور لالچ  دل کے گناہ ہیں، اس لیے عمومی احوال میں بھی مارکیٹ ریٹ یا اس سے کسی قدر  کمی بیشی کے ساتھ اشیاء فروخت کرنی چاہییں، نیز لوگوں کی مجبوری سے فائدہ اٹھا کر اشیاء مہنگی فروخت کرنا اسلامی تعلیمات کے خلاف ہے۔المعجم الكبير للطبراني (20/ 95):
"عن معاذ بن جبل قال: سألت رسول الله صلى الله عليه وسلم، عن الاحتكار ما هو؟ قال: «إذا سمع برخص ساءه، وإذا سمع بغلاء فرح به، بئس العبد المحتكر، إن أرخص الله الأسعار حزن، وإن أغلاها الله فرح»".  فقط واللہ اعلم
                                                  
عنوان: اسٹاک ایکسچنج میں سرمایہ کاری
سوال: کیا سٹاک مارکیٹ جائز ہے؟ کیا ا سٹاک مارکیٹ میں گولڈ، یعنی سونا میں انویسٹمنٹ جائز ہے؟
جواب: اسٹاک ایکسچینج  کی سرمایہ کاری  میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8۔ مذکورہ بالا شرائط کا لحاظ رکھ کر اگر کوئی کمپنی سونا، چاندی یا نقدی کی خرید و فروخت کرتی ہے تو اس کے صحیح ہونے کے لیے ایک شرط مزید یہ بھی ہے کہ عوضین پر قبضہ مجلسِ عقد میں ہو، اگر کسی ایک عوض پر قبضہ ادھار ہو تو یہ جائز نہیں ہے۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔ بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، خصوصاً سونا چاندی وغیرہ کی بیع میں مجلسِ عقد میں قبضہ بہت ہی مشکل ہے؛ اس لیے اجتناب کا مشورہ دیا جاتا ہے۔فقط  واللہ اعلم
                                                  
عنوان: کیا قسطوں پر گاڑی لینا صحیح ہے یا نہیں؟
سوال: کیا قسطوں  پر گاڑی لینا صحیح ہے یا نہیں؟
جواب: قسطوں پر گاڑی یا کوئی اور چیز اس صورت میں خریدنے کی شرعاً اجازت ہے جب خریداری کے وقت عاقدین اس چیز  کی قیمت مقرر کرلیں اور کسی قسط کی ادائیگی میں تاخیر   کی وجہ سے کسی قسم کا اضافہ وصول نہ کیا جائے۔اگر آپ بینک سے قسطوں پر گاڑی خریدنے سے متعلق پوچھنا چاہتے ہیں تو    اس میں درج ذیل دو شرعی قباحتیں ہیں، جن کی وجہ سے بنک (خواہ اسلامی ہو یا کنونشنل) سے قسطوں پر گاڑی لینا جائز نہیں:1-  پہلی قباحت یہ ہے کہ بینک سے قسطوں پر خریدتے وقت دو عقد بیک وقت ہوتے ہیں، ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہے:"« عن أبي هريرة رضي الله عنه قال: نهی رسول الله صلي الله عليه وسلم عن بيعتين في بيعة". (رواه مالك و الترمذي و ابوداؤد و النسائي)"و عن عمرو بن شعيب عن ابيه عن جده قال: نهی رسول الله صلي الله عليه وسلم عن بيعتين في صفقة واحدة". رواه في شرح السنة.»2-  دوسری قباحت یہ ہے کہ بنک سے خریدنے والے اور بنک کے درمیان معاہدہ میں یہ طے پاتاہے کہ اقساط میں سے اگر کوئی قسط وقتِ مقررہ پر جمع نہیں کرائی گئی تو بینک کی جانب سے مقرر ہ جرمانہ خریدار ادا کرنے کا پابند ہو گا، جو کہ شرعاً جائز نہیں۔جیساکہ "فتاوی شامی" میں ہے:"(قوله: لا بأخذ مال في المذهب)... إذ لايجوز لأحد من المسلمين أخذ مال أحد بغير سبب شرعي". (باب التعزير:مطلب في التعزير بأخذ المال ٦١/٤ ط:سعيد)پس مذکورہ بالا شرعی قباحتوں کی بنا پر  بینک سے  لیزنگ پر گاڑی لینا جائز نہیں ہے۔ فقط واللہ اعلم
                                                  
عنوان: بیوہ، بیٹی اور نواسے میں تقسیم میراث
سوال: اکرم وفات پاگیا  اور اس نے اپنے ورثاء میں ایک زوجہ فاطمہ اور ایک بیٹی صفیہ چھوڑی ہیں، جب کہ اس کی ایک بیٹی جس کا نام نسیمہ تھا، اس سے پہلے انتقال ہوچکا ہے، اور اس بیٹی کا  ایک بیٹا نجیب حیات ہے، شرعی اعتبار سے تقسیم میراث کا حکم کیا ہے؟
جواب: مرحوم کے مذکورہ پس ماندگان میں اس کی بیوہ اور بیٹی وارثہ ہیں، نواسے کو بطور میراث حصہ نہیں ملے گا، البتہ اگر ورثا عاقل بالغ ہوں اور برضا و خوشی اسے میراث میں سے کچھ دینا چاہیں تو ایسا کرنا جائز اور باعث ثواب ہے۔
مرحوم کے ترکہ کی تقسیم کا طریقہ یہ ہے کہ مرحوم کے حقوق متقدمہ یعنی تجہیز و تکفین کا خرچہ نکالنے کے بعد اگر مرحوم کے ذمہ کوئی قرض ہو تو اسے ادا کرنے کے بعد اگر مرحوم نے کوئی جائز وصیت کی ہو تو ایک تہائی ترکہ میں نافذ کرنے کے بعد باقی کل ترکہ کے 8 حصے کرکے ایک حصہ (12.50٪) مرحوم کی بیوہ کا اور 7 حصے (87.50٪) بیٹی کو ملیں گے۔
واضح رہے کہ یہ تقسیم اس صورت میں ہے جب کہ مرحوم کے والد، دادا، بھائی، بھتیجا، چچا یا چچا زاد بھائی وغیرہ موجود نہ ہوں، بصورتِ دیگر عصبات کی تعداد بتا کر تقسیم معلوم کرلی جائے۔  فقط و اللہ اعلم
                                                  
عنوان: سافٹ ویئر اس شرط پر بیچنا کہ آگے نہ بیچا جائے
سوال: آج کل مختلف سافٹ ویئرز  کی کمپنیز اس شرط پر سافٹ ویئر فروخت کرتی ہیں کہ وہ سافٹ وئیر آگے کسی دوسرے شخص کو فروخت نہ کیا جا ئے  اور اگر کرنا بھی ہو تو اس کمپنی کو مخصوص رقم دینا ہوگی، کیا کمپنیز کی ایسی شرط لگانا درست ہے؟
جواب: سافٹ ویئر بیچتے وقت یہ شرط لگانا درست نہیں کہ خریدار اسے آگے کسی دوسرے شخص پر نہیں بیچ سکتا، لہذا یہ خریداری تو درست ہے، لیکن اس شرط کو پورا کرنا ضروری نہیں، بلکہ خریدار آگے سافٹ ویئر بیچ سکتا ہے۔الدر المختار وحاشية ابن عابدين (رد المحتار) - (5 / 87):"(فيصح) البيع (بشرط يقتضيه العقد) ... (أو لايقتضيه ولا نفع فيه لأحد) ... (كشرط أن لايبيع) عبر ابن الكمال بيركب (الدابة المبيعة) فإنها ليست بأهل للنفع". فقط واللہ اعلم
                                                  
عنوان: انتقال کے بعد بیوی کو دیگر ورثاء کے پریشان کرنے سے بچانے کی تدبیر
سوال: ایک بزرگ بیمار ہیں اور اولاد نہیں ہے، ان کی ملکیت میں دو پلاٹ اور کچھ رقم ہے، وہ زوجہ کے نام کرنا چاہتے ہیں؛ تاکہ بیوی کو بعد میں رہائش اور خرچ کے حوالے سے تنگی نہ ہو اور خاوند کے رشتےدار ، بہن اور بھائی پریشان نہ کریں۔
جواب: کوئی اولاد نہ ہونے کی صورت میں اگر مذکورہ شخص کا اپنی بیوی کی زندگی میں ہی انتقال ہوجاتا ہے تو مذکورہ شخص کے ترکہ میں سے ایک چوتھائی (یعنی 25٪) کی مالک اس کی بیوی ہوگی؛ لہذا پورے ترکہ میں سے (تجہیز و تکفین کے اخراجات اور قرض نکال کر، باقی ترکے کے) ایک چوتھائی کی مالیت کے بقدر گھر کا جو حصہ ہے، اسے الگ کرکے وہ حصہ بیوی کے نام کرکے بیوی کو اس پر مکمل قبضہ اور تصرف دے دے؛ تاکہ اس کی بیوی کو اس کے حق کے معاملے میں کوئی تنگ نہ کرے۔  فقط واللہ اعلم
                                                  
عنوان: ایک سودا ایجنٹ کے واسطے سے کرنے کے بعد دوسرا سودا بلا واسطہ مالک سے کروانا
سوال: اگر زید نے کسی ایجنٹ کے واسطے سے خالد سے زمین خریدی۔ اب اس کے تعلقات خالد سے اچھے ہوگئے۔ اب وہ اپنے کسی عزیز کو ایجنٹ کو لائے بغیر براہِ راست خالد سے زمین دلوانا چاہتا ہے۔ ایسا کرنا کیسا ہے؟
جواب: اگر زید نے ایجنٹ سے براہِ راست سودا نہ کرنے کا وعدہ نہیں کیا تھا تو جائز ہے۔  فقط واللہ اعلم
                                                  
عنوان: ویب سائٹ کے کسٹمر بنانے پر کمیشن
سوال: اس کمیشن کا کیا حکم ہے جو مجھے ان ویب سائٹ سے ملتا ہے جن کی اشیاء میں فروخت کرواتا ہوں۔ صورت یہ ہوتی ہے کہ مخصوص اشیاء کی خریداری کے لیے میں مخصوص ویب سائٹ سے ہی خریدنے پر کسٹمر  کی ذہن سازی کرتا ہوں، مثلاً کتابیں، دوائیاں وغیرہ۔  مجھے اس عمل پر وہ ویب سائٹ والے کمیشن دیتے ہیں، اس کمیشن کا کیا حکم ہے؟
جواب: اشیاء کی خریداری کے لیے کسٹمر کو مخصوص ویب سائٹ سے خریدنے کے لیے تیار کرنے پر کمیشن لینا درج ذیل شرائط کے ساتھ جائز ہوگا :1- وہ چیز جائز اور حلال ہو جس کی ترغیب دیں۔2- جس معاملے کی ترغیب دیں وہ عقد ناجائز نہ ہو۔3- اس چیز کی صفات و فوائد میں مبالغہ آرائی اور جھوٹی باتیں نہ ہوں۔4- اس کا معیار اور قیمت عام مارکیٹ کے معیار اور قیمت کے مطابق ہو۔5- کسٹمر کو خریداری پر تیار کرنے کے لیے ناجائز ذرائع مثلاً جان دار  یا موسیقی پر مشتمل ویڈیو، یا جان دار کی تصاویر وغیرہ کا استعمال نہ ہو۔6- کسٹمر کو خریداری کی صرف ترغیب نہ ہو، بلکہ سودا کرنے میں کسی حد تک کمیشن لینے والا بھی شریک ہو، خواہ کمپنی کی طرف سے وکیل ہونے کی شکل میں، یا کسی اور شکل میں۔الدر المختار وحاشية ابن عابدين (رد المحتار) (6 / 63):
"وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدًا؛ لكثرة التعامل". فقط و الله أعلم
                                                  
عنوان: مارکیٹ کے صدر کا دکان داروں کو مجبور کرنا کہ مخصوص لوگوں سے خریدیں
سوال: ہمارے یہاں  پنج گور  میں جو بازار ہے، اس بازار کا ایک صدر ہے، اب اس نے یہ قانون بنایا ہے کہ جتنے بھی دکان دار ہیں، وہ صرف ان لوگوں اور کمپنیوں سے سامان لیں جو دوسرے شہر سے سامان لاتے ہیں اور خود جاکر کراچی یا کوئٹہ سے سامان نہ خریدیں، حال آں کہ دکان داروں کو وہاں سے سستے میں سامان پڑتا ہے اور یہ مہنگے داموں فروخت کرتے ہیں، کیا اس طرح دکان داروں کو مجبور کرنا کہ تمہیں اسی سے سامان لینا ہے، جائز ہے یا نہیں؟
جواب: بازار کے صدر کا دکان داروں کو اس بات پر مجبور کرنا درست نہیں کہ وہ صرف ان لوگوں اور کمپنیوں سے سامان لیں جو دوسرے شہر سے سامان  لاتے ہیں اور خود جا کر کراچی یا کوئٹہ سے سامان نہ خریدیں، جب کہ دکان داروں کو وہاں سے سامان سستا پڑتا ہے۔   فقط وا للہ اعلم
                                                  
عنوان: دکان کی مشہوری کی قیمت لینا
سوال: ایک شخص کی دکان ہے، اس نے کرایہ پر دی ہے، اب جس کو کرایہ پر دی ہے وہ آدمی دکان کا سامان جو اس کا اپنا ہے  کسی دوسرے  شخص پر دکان سمیت فروخت کرتا ہے، اب وہ کہہ  رہاہے کہ چوں کہ میں نے اس جگہ کو جمایا (مشہورکیا)ہے اس لے اس کے بھی پیسے مجھے دو ،کیا اس بات کے پیسے لینا جائز ہے؟
جواب: واضح رہے کہ کرایہ دار ،جس چیز کو کرایہ پر لیتا ہے وہ اس کی ملکیت میں شامل نہیں ہوتی، بلکہ اصل مالک کی ملکیت میں برقرار رہتی ہے، لہذااگر آپ کے سوال میں "دکان سمیت فروخت " کرنے سے مراد سامان کے ساتھ دکان کو بیچنا ہے تو مذکورہ کرایہ دار دکان کو کسی دوسرے شخص پر فروخت  نہیں کرسکتا، ا س لیے کہ یہ کرایہ دار سامان کامالک ہے دکان کا مالک نہیں۔ البتہ   یہ کرایہ دار اس دکان میں تجارت کے لیے جو سامان خرید کر لایا تھا وہ سامان  کسی دوسرے شخص پر فروخت کرنا اور مالک کی اجازت سے وہ دکان کسی دوسرے کو کرایہ پر دیناجائز ہے، تاہم کرایہ دار کا یہ کہنا کہ چوں کہ میں نے یہ دکان آباد کی ہے لہذا دکان کی ساکھ کی قیمت بھی مجھے دی جائے، یہ مطالبہ درست نہیں ہے، اس لیے کہ دکان کی آبادی یانام کا مشہور ہوجانا جسے عرف میں (good will) کہاجاتاہے یہ شرعی اعتبار سے مال نہیں ہے، اس لیے اس کے عوض میں قیمت کا لینا بھی جائز نہ ہوگا، اسی طرح کے ایک سوال کے جواب میں مفتی محمود حسن گنگوہی رحمہ اللہ لکھتے ہیں:’’گڈول یعنی ’’نام‘‘ درحقیقت مال نہیں،  بلکہ بمنزلہ حیثیتِ عرفیہ کی ہے، جس کی کوئی قیمت نہیں، قانون نے اس کو جوکچھ حیثیت دی ہے، وہ شریعت کی رو سے فتویٰ لے کر نہیں دی ہے، اس لیے یہ باہمی رضامندی سے معاملہ طے کرلیاجائے، جوبھائی حکمِ شرع کی قدر کرتے ہوئے عمل کرے گا ان شاء اللہ نقصان میں نہیں رہے گا، ایثار سے کام لینا دنیا وآخرت میں بہت زیادہ عزت ومنفعت کا ذریعہ ہے‘‘۔(فتاوی محمودیہ 16/178)البتہ اس کے متبادل یہ صورت درست ہے کہ کرایہ دار اپنے سامان کی قیمت کچھ  بڑھادے اور خریدار اس شخص کو سامان کی قیمت باہمی رضامندی سے کچھ زیادہ اداکردے۔الاشباہ والنظائر میں ہے :"الحقوق المجردة لايجوز الاعتياض عنها". (1/212)فتاوی شامی میں ہے :’’وفيها: وفي الأشباه: لايجوز الاعتياض عن الحقوق المجردة، كحق الشفعة، وعلى هذا لايجوز الاعتياض عن الوظائف بالأوقاف‘‘. (4/518) فقط واللہ اعلم
                                                  
عنوان: ایزی پیسہ اکاؤنٹ ضرورت کے لیے بنانا
سوال: ایزی پیسہ اکاؤنٹ کا نمبر اگر ہم یوفون کا دیں تو  فری منٹ وغیرہ نہیں  آتے اس صورت میں اکاؤنٹ ضرورت کی خاطر بنانا جائز ہے؟
جواب: ’’ایزی پیسہ اکاؤنٹ‘‘  ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، بیلنس منتقل کرنا، موبائل وغیرہ میں استعمال۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے، جس   سے آپ اپنے موبائل وغیرہ میں وصول کرسکتے ہیں۔ اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دیے جانے والے فری منٹس وصول کرنا اور ان کا استعمال کرنا جائز نہیں ہے۔لہٰذا وہ کمپینیز جو ایزی پیسہ اکاؤنٹ پر اضافی منافع دیتی ہیں، جیساکہ ٹیلی نار ایزی پیسہ اکاؤنٹ اور موبی کیش  وغیرہ، ایسی کمپنی کا ایزی پیسہ اکاؤنٹ بنوانا ہی جائز نہیں ہے، خواہ ضرورت کے لیے ہو اور  اضافی منافع استعمال نہ کیے جائیں؛ کیوں کہ اسے کھولتے وقت کمپنی سے سودی معاہدہ کرنا پڑتاہے، اور قطع نظر سودی منافع سے فائدہ اٹھانے یا سود ادا کرنے کے نفسِ سودی معاہدہ بھی جائز نہیں ہے۔تاہم اگر کوئی کمپنی ایسی ہے جو ایزی پیسہ اکاؤنٹ کھلوانے پر اضافی منافع بالکل نہیں دیتی، اور کوئی سودی معاہدہ نہیں کرنا پڑتا، بلکہ صرف اصل جمع کردہ رقم کے برابر استفادہ کیا جاسکتاہے، اور اسی مقدار میں مختلف خدمات حاصل کی جاسکتی ہیں(جیساکہ سائل نے یو فون ایزی پیسہ اکاؤنٹ کا ذکر کیا ہے، اگر واقعۃً اسی طرح ہو) تو بوقتِ ضرورت ایسا اکاؤنٹ کھلوانا اور اصل رقم کے بقدر خدمات حاصل کرنا جائز ہوگا۔ فقط واللہ اعلم
                                                  
عنوان: پرائز بونڈ سے حاصل شدہ زائد رقم کا حکم
سوال: بونڈ کے پیسوں سے حاصل ہونے والی رقم جائز ہے یا نہیں؟
جواب: بونڈ  کی  اصل رقم سے زائد رقم سود ہونے کی وجہ سے لینا جائز نہیں، اگر وصول کرلی ہو، اور واپسی ممکن نہ ہو تو ثواب کی نیت کے بغیر صدقہ کرنا واجب ہوگا۔ فقط واللہ اعلمتفصیلی فتوے کے لیے درج ذیل لنک دیکھیے:پرائز بانڈ کی شرعی حیثیت
                                                  
عنوان: جعل سازی کرکے نوکری حاصل کرنا
سوال: اگر ایک شخص نوکری پانے کے لیے ٹیسٹ دیتا ہے اور وہ ٹیسٹ پہلے سے آؤٹ ہو چکا ہو،  اور اس شخص نے ٹیسٹ خریدا  اور اس پر نوکری اس  کو  ملی تو اس نوکری کی   تنخواہ کا کیا حکم ہے حلال یا حرام ؟اس وقت 20 آسامیاں تھیں  اور 500 درخواستیں اس نوکری کے لیے موصول ہوئیں،  لیکن ٹیسٹ پہلے سے آؤٹ ہوا تھا۔ دوسرا یہ کہ کیا یہ ٹیسٹ خریدنا رشوت میں آتا ہے؟
جواب: صورتِ  مسئولہ میں مذکورہ طریقہ کار  چوں کہ کئی گناہوں کا مجموعہ ہے، (جیسے جعل سازی و دھوکا دہی ، حل شدہ پرچہ کے حصول کے لیے پیسہ دینا، جوکہ رشوت ہے، اہل افراد کی حق تلفی وغیرہ ) لہذا اس طریقہ سے نوکری کا حصول شرعاً جائز نہیں۔  البتہ اگر کسی نے اس طرح نوکری حاصل کرلی ہو، اور وہ پوری ایمان داری سے ذمہ داری نباہتا ہو، اور اہل بھی ہو تو ایسی صورت میں اس کی تنخواہ ناجائز نہ ہوگی، تاہم حصول نوکری میں سرزد ہونے والے گناہوں پر صدق دل سے توبہ کرنا لازم ہوگا۔ملحوظ رہے کہ اگر مذکورہ شخص نوکری کا اہل نہ تھا، یا اہل تو تھا مگر نوکری حاصل کرنے کے بعد ایمان داری سے کام نہ کرتا ہو  تو  ایسی صورت میں اس کی تنخواہ حلال نہ ہوگی۔نوٹ:  پہلی صورت میں تنخواہ ناجائز نہ ہونے کا مطلب یہ نہیں ہے کہ ملازمت کے حصول کے لیے رشوت دینے کے حکم میں تخفیف ہے، رشوت دینا اس صورت میں بھی حرام ہے، تاہم اگر کسی نے ایسا کرلیا تو چوں کہ اجرت کا تعلق عمل سے ہوتاہے، اور کوئی کسی کے لیے جائز عمل یا خدمت کرے تو وہ اجرت اس کے لیے حلال ہوتی ہے، اس لیے تنخواہ کو حرام نہیں کہا جاتا۔  فقط واللہ اعلم
                                                  
عنوان: چھالیہ کا کاروبار کرنا
سوال: چھالیہ کاکام کیسا ہے؟ کراچی میں چھالیہ خرید کر دوسرے شہروں میں فروخت کرنا کیسا ہے؟
جواب: چھالیہ (سپاری) کا کاروبار فی نفسہ جائز ہے، لہذا ایک شہر سے چھالیہ خرید کسی اور شہر میں فروخت کرنا جائز ہے، البتہ اگر قانونی طور پر اس کی ممانعت ہو تو اس کی پاس داری کی جائے؛ تاکہ عزتِ نفس محفوظ رہے۔الدر المختار وحاشية ابن عابدين (رد المحتار) (6/ 460):"وفي الأشباه في قاعدة: الأصل الإباحة أو التوقف، ويظهر أثره فيما أشكل حاله كالحيوان المشكل أمره والنبات المجهول سمته اهـ.قلت: فيفهم منه حكم النبات الذي شاع في زماننا المسمى بالتتن فتنبه. (قوله: ربما أضر بالبدن) الواقع أنه يختلف باختلاف المستعملين ط (قوله: الأصل الإباحة أو التوقف) المختار الأول عند الجمهور من الحنفية والشافعية كما صرح به المحقق ابن الهمام في تحرير الأصول (قوله: فيفهم منه حكم النبات) وهو الإباحة على المختار أو التوقف. وفيه إشارة إلى عدم تسليم إسكاره وتفتيره وإضراره، وإلا لم يصح إدخاله تحت القاعدة المذكورة ولذا أمر بالتنبه".  فقط واللہ اعلم
                                                  
عنوان: بیوہ اور چار بیٹیوں میں جائیداد تقسیم کرنے کا طریقہ
سوال: ورثا ء: ایک زوجہ،  بڑی بیٹی کوئی اولاد نہیں،  پھر بیٹی تین بچے،  پھر بیٹی تین بچے،  پھر بیٹی تین بچے،  جائے داد کی تقسیم کس طرح کی جائے؟  کیا سب کا حصہ برابر ہو گا یا بچوں والی بیٹیوں اور بغیر بچوں والی بیٹی کا معاملہ جدا ہو گا،  سب بیٹیاں شادی شدہ ہیں؟
جواب: واضح رہے کہ اولاد کی موجودگی میں بیوہ کا حصہ ساڑھے بارہ فیصد ہوتا ہے، یعنی بیوی اپنے  شوہر کے کل ترکہ/ مال کے آٹھویں حصہ کی حق دار ہوتی ہے۔نیز شریعت میں بیٹیوں کے حصے کا مدار ان کی اولاد پر نہیں ہوتا، بلکہ  تمام بیٹیوں کا حصہ ایک جیسا ہوتا ہے، خواہ ان کی اولاد ہو یا نہ ہو۔پھر اگر مرحوم کا نہ کوئی بیٹا ہے، نہ پوتاہے، نہ والد ہے،  نہ دادا ہے، نہ بھائی ہے، نہ بھتیجا ہے، نہ چچا ہے اور نہ ہی چچا زاد بھائی ہے تو ایسی صورت میں مرحوم کے ترکہ کو تقسیم کرنے کی صورت یہ ہو گی کہ اولاً ان کے ترکہ میں سے تجہیز و تکفین کے اخراجات ادا کیے جائیں، اگر قرضہ جات ہوں تو وہ ادا کیے جائیں، پھر اگر مرحوم نے کوئی جائز وصیت کی ہو تو اس کو ایک تہائی میں سے نافذ کیا جائے، اس کے بعد مرحوم کی کل جائیداد منقولہ و غیر منقولہ کو 32 حصوں میں تقسیم کر کے بیوہ کو 4 حصے اور ہر ایک بیٹی کو سات سات حصے ملیں گے۔یعنی فیصد کے اعتبار سے بیوہ کو بارہ اعشاریہ پچاس فیصد اور ہر ایک بیٹی کو 21 اعشاریہ 875 فیصد ملے گا۔الدر المختار وحاشية ابن عابدين (رد المحتار) (6/ 789):
"(و) الثالث (إن كان مع الأول) أي الجنس الواحد (من لايرد عليه) وهو الزوجان (أعطى) من لايرد عليه (فرضه من أقل مخارجه وقسم الثاني على) رءوس (من يرد عليه كزوج وثلاث بنات) فهي من أربعة، للزوج واحد، وبقي ثلاثة وهي تستقيم عليهن فلا حاجة إلى الضرب، (وإن لم يستقم فإن وافق رءوسهم) أي رءوس من يرد عليهم (كزوج وست بنات ضرب وفقها) وهو هنا اثنان (في مخرج فرض من لايرد عليه) وهو هنا أربعة تبلغ ثمانية فللزوج اثنان وللبنات ستة، (وإلا) يوافق بل باين (ضرب كل) عدد رءوسهم (فيه) أي المخرج المذكور (كزوج وخمس بنات) فالمخرج هنا أربعة للزوج واحد بقي ثلاثة تباين الخمسة فاضرب الأربعة في الخمسة تبلغ عشرين كان للزوج واحد اضربه في المضروب يكن خمسة فهي له والباقي ثلاثة اضربها في المضروب تبلغ خمسة عشر فلكل بنت ثلاثة". فقط والله أعلم
                                                  
عنوان: ایزی پیسہ اکاؤنٹ استعمال پر سہولیات کا حکم
سوال: میں نے موبائل میں ایزی پیسہ اکاونٹ کھلوایا ہے،  جس پر مجھے فری منٹس, ایم بیز اور ایس ایم ایس ملتے ہیں اور اس کے علاوہ اکاؤنٹ میں زیادہ پیسے رکھنے پر 3 روپے بھی ملتے ہیں، یہ 3 روپے کلیم کرکے حاصل کیے جاسکتے ہیں۔ آپ سے یہ پوچھنا ہے کہ یہ منٹس, ایس ایم ایس, ایم بیز اور 3 روپے کا شرعی حکم کیا ہے،  یہ سود میں شامل ہے یا نہیں؟
جواب: ایزی پیسہ اکاؤنٹ میں ملنے والی زائد سہولیات(فری منٹس، ایس ایم ایس وغیرہ) اور کیش بیک سود ہونے کی وجہ سے ناجائز ہے۔تفصیل درج ذیل لنک میں ملاحظہ فرمائیں :ایزی پیسہ اکاونٹ کی شرعی حیثیتفقط واللہ اعلم
                                                  
عنوان: زمین خریدنے کے بعد زیادہ قیمت پر واپس سابقہ مالک کو بیچنے کا حکم
سوال: ہم نے ایک زمین لی جس کے لیے زمین کے مالک کو پچاس ہزار دیے، ایک مہینہ بعد اس کا فون آیا اور اس نے کہا کہ وہ پلاٹ مجھے دے دو میں تمہیں پچھتر ہزار دیتا ہوں ۔کیا اس پچھتر ہزار کا لینا صحیح ہے؟
جواب: صورتِ مسئولہ میں زمین کی قیمت ادا کرکے اس پر قبضہ کرنے کے بعد، اس زمین کا سابقہ مالک اگر آپ سے وہ زمین دوبارہ زیادہ قیمت پر خریدنا چاہتا ہے تو آپ کے لیے اس زمین کو زیادہ قیمت پر سابقہ مالک کو بیچنا جائز ہے، بشرطیکہ جس وقت آپ نے خریدا تھا اس وقت اس طرح کی کوئی شرط نہ لگائی ہو۔فقط واللہ اعلم
                                                  
عنوان: بیوہ اپنے مرحوم شوہر کے ترکہ میں حصہ دار ہے
سوال: ایک عورت کے شوہر کا انتقال ہوا  اس حال میں کہ اس نے اپنے ترکہ میں کچھ زمین اور کچھ نقدی چھوڑی اور ایک لڑکا ۔تواب اس ترکہ میں اس کی بیوی کا حصہ بیٹھتا ہے یانہیں؟مگرخیال رہے کہ شوہر کے انتقال کے وقت اس کے باپ نے زمین اپنے اس مرنے والے بیٹے کے نام نہیں کی تھی۔ مگر مرنے کے بعد جو اس مرحوم نے ایک بیٹا چھوڑا تھا اس کے نام کی تھی اور اس بیوہ نے اس کی عدت کی تکمیل کے بعد دوسرا نکاح کرلیا تھا۔
جواب: صورتِ مسئولہ میں مرحوم شوہر نے بوقتِ وفات اپنی ذاتی ملکیت میں جو زمین، نقد رقم اور اس کے علاوہ جو ترکہ چھوڑ اہے، اس ترکہ میں شرعی طور پر اس کی بیوہ کا حصہ بنتاہے۔ اگر بیوہ نے عدت مکمل ہونے کے بعد دوسری شادی کرلی ہے تب بھی اس کا حصہ اپنے مرحوم شوہر کی میراث سے ختم نہیں ہوگا۔ آپ نے تمام ورثاء کی تفصیل ذکر نہیں کی ۔ آپ کے سوال سے معلوم ہوتاہے کہ مرحوم کی بیوہ، ایک لڑکا اور والد وارث ہیں، مرحوم کا ترکہ ان کے درمیان یوں تقسیم کیا جائے گاکہ کل ترکہ کو 24 حصوں میں تقسیم کرکے 4حصے مرحوم کے والد کو ، 3حصے مرحوم کی بیوہ کو اور 17حصے مرحوم کے بیٹے کو ملیں گے۔ واضح رہے کہ ترکہ سے مراد وہ زمین اور وہ مال ہے جو مرحوم کی ذاتی ملکیت میں ان کے انتقال کے وقت موجود تھا۔باقی مرحوم کے والد نے جو زمین مرحوم کے بیٹے یعنی اپنے پوتے کے نام کی ہے، اگر دادا نے مکمل قبضہ اور تصرف کا حق پوتے کو دیاہے تو یہ زمین اسی پوتے کی شمار ہوگی، مرحوم والد کے ترکہ میں یہ زمین شامل نہیں ہوگی۔نوٹ:اگر مرحوم کے ورثاء میں اس کے علاوہ افراد شامل ہوں تو ان کی وضاحت کے بعد دوبارہ دریافت کرلیں۔فقط واللہ اعلم
                                                  
عنوان: قرض کے بدلے مکان میں رہنا
سوال: اگر کوئی شخص اپنا مکان کسی کو دے اور اس سے پیسے لے لے اس نیت سے کہ وہ میری رقم سے کاروبار کرلے گا اور میں مکان سے فائدہ اٹھا لوں گا ایک مدت تک  تو کیا یہ صورت جائز ہے؟
جواب: شرعاً یہ صورت جائز نہیں ہے۔الدر المختار وحاشية ابن عابدين (رد المحتار) (6/ 63):"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً، وكذا لو أخذ المقرض من المستقرض حماراً ليستعمله إلى أن يرد عليه الدراهم اهـ وهذه كثيرة الوقوع، والله تعالى أعلم". فقط واللہ اعلم
                                                  
عنوان: کتنا نفع رکھ سکتے ہیں؟
سوال: اسلام میں نفع رکھنے کی کیا حد ہے؟
جواب: عمومی اشیاء اور عمومی حالات میں کسی چیز کو خریدنے کے بعد آگے فروخت پر نفع کی کوئی مقدار شرعاً متعین نہیں ہے۔البتہ خوراک اور غذائی اجناس  کی اگر قلت ہو تو بحرانی حالت میں ذخیرہ اندوزی کی طرح، اناج وغیرہ کو مارکیٹ ریٹ کے اوپر آدھے سے زیادہ نفع پر بیچنا جائز نہیں ہوگا، مثلاً: مارکیٹ میں جو چیز سو روپے کی ہو اسے ایک سو پچاس یا اس سے زیادہ کا بیچنا درست نہیں ہوگا، بلکہ اس حالت میں مارکیٹ ریٹ یا ہوسکے تو اس سے بھی کم نفع پر فروخت کرنے کو شریعت نے پسند کیاہے۔ حدیثِ مبارک کا مفہوم ہے: بدترین بندہ ہے ذخیرہ اندوز، اگر اللہ تعالیٰ نرخ ارزاں کردے تو غمگین ہوتا ہے، اور اگر نرخ گراں کردے تو خوش ہوجاتاہے۔ شدید غذائی بحران کی حالت میں حاکمِ وقت کو انصاف مدِّ نظر رکھتے ہوئے نرخ متعین کرنے کا بھی حق ہے۔بہرحال  اگر غذا کا بحران نہ ہو یا ایسی اشیاء جن پر زندگی کا گزران اور مدار نہ ہو، ان کی فروخت میں نفع کی کوئی حد مقرر نہیں ہے، تاہم حرص وہوس شریعت میں ایک ناپسندیدہ خلق (وصف) ہے، دنیا کی محبت اور لالچ  دل کے گناہ ہیں، اس لیے عمومی احوال میں بھی مارکیٹ ریٹ یا اس سے کسی قدر  کمی بیشی کے ساتھ اشیاء فروخت کرنی چاہییں۔ فقط واللہ اعلم
                                                  
عنوان: کرنٹ اکاؤنٹ کھلوانا جائز ہے؟
سوال: کرنٹ اکاؤنٹ کھلوانا جائز ہے؟
جواب: اگراکاؤنٹ کھلوانے کی واقعی ضرورت ہوتوکسی بھی بینک میں کرنٹ اکاؤنٹ کھلوانے کی گنجائش ہے،اگرچہ اس اکاؤنٹ میں جمع شدہ رقم بھی بینک اپنےسودی معاملات میں استعمال کرتاہے، لیکن اکاؤنٹ ہولڈر کو سود میں شامل نہیں کیا جاتا؛ اس لیے ضرورت کے وقت کرنٹ اکاؤنٹ کھلوانا درست ہے،  گو بہتر یہ ہی ہے کہ اس سے بھی احتراز کیا جائے؛ کیوں کہ اس صورت میں بھی اکاؤنٹ ہولڈر کا پیسہ سودی نظام میں استعمال ہوتا ہے، لہذا احتیاط بہتر ہے۔فقط واللہ اعلم
                                                  
عنوان: بینک کا پانی پینا
سوال: بینک کا پانی پینا جائزہے؟
جواب: چوں کہ بینک کی غالب آمدنی حرام ہے؛ لہذا وہ پانی جو بینک کی آمدن سے خریدا گیا ہو یا اس کا انتظام اس آمدن سے کیا گیا ہو  اس کا استعمال نہ کیا جائے۔ فقط واللہ اعلم
                                                  
عنوان: والد مرحوم کا سودی قرض ادا کرنا
سوال: میرے والد کا 2011ء میں انتقال ہوا ہے، انہوں نے بینک سے قرضہ لیا تھا، جب ان کا انتقال ہوا اس وقت قرضہ چڑھا ہوا تھا، اصل رقم 4 لاکھ دس ہزار روپے تھی اور مارک اپ ایک لاکھ پچاس ہزار روپے تھے، اگر میں قرضہ واپس کروں تو مجھے صرف اصل رقم دینی ہوگی یا قرض اور مارک اپ دونوں دینے ہوں گے؟
جواب: سائل کے ذمہ اپنے والد کا قرضہ ادا کرنا لازم ہے، اگر سود کی رقم دیے بغیر اصل رقم واپس کرنے کی کوئی بھی صورت بنتی ہو اسے اختیار کرے، لیکن اگر بینک والے سود کی رقم لیے بغیر اس معاملے کو ختم نہیں کریں گے تو ناجائز سمجھتے ہوئے قرض اور اس پر لگی سود کی رقم دے کر والد مرحوم کے قرضے کو ختم کیا جائے اور ان کے لیے استغفار بھی کریں۔ فقط و اللہ اعلم
                                                  
عنوان: مزدور کو طے شدہ اجرت سے کم دینا / اپنا حق وصول کرنے کے لیے چوری کرنا
سوال: ایک بندے نے کسی دوسرے کے ساتھ پہلے سے اجرت متعین کی، جیسے کہ زید نے عمرو کو کہا: عمرو  تم میری یہ دس بوری اٹھا کے گھر تک پہنچادو تو میں آپ کو فی بوری 100 روپے دوں گا،عمرو نے وہ دس بوری اٹھاکر گھر تک پہنچادی، پھر زید نے عمرو کو  1000 روپے کے بجائے 700 روپے دیے، عمرو  وہ 700 روپے لے کر نکلتے وقت گھر سے کچھ چوری کرکے نکل آیا، کیا یہ صحیح ہے، مسروقہ کے حکم میں داخل ہوگا یا اگر وہ دس درہم سے  زیادہ ہو تو قطعِ  ید کا حکم جاری ہوگا یا نہیں؟
جواب: صورتِ مسئولہ میں جب زید اور عمرو کے درمیان  فی بوری گھر پہنچانے پر 100 روپے اجرت طے ہوئی تھی، اور عمرو نے دس بوریاں  گھر تک پہنچادیں تو عمرو 1000 روپے اجرت کا مستحق ہوگیا، اب زید کے لیے عمرو کو 1000 روپے کے بجائے 700 روپے اجرت دینا جائز نہیں ہے، ہاں اگرعمرو اپنی خوشی سے 1000 روپے کے بجائے700 پر راضی ہوجائے تو اس کو اس کااختیار ہے۔اب جب عمرو کو اس کی اجرت کے 300 روپے کم ملے تو اس کو چاہیے تھا وہ زید ہی سے اس کا مطالبہ کرتا، اور اس سے وہ لینے کی کوشش کرتا، عمرو کا زید سے مطالبہ کیے بغیر ، زید کے گھر سے کوئی چیز اٹھالینا چوری ہے جو کبیرہ گناہ ہے، عمرو  پر وہ چیز زید کو واپس کرنا اور توبہ واستغفار کرنا لازم ہے۔البتہ اگر عمرو نے زید سے خوب مطالبہ کیا ہو، لیکن زید کسی بھی طرح عمرو کا حق دینے پر رضامند  نہ ہو تو عمرو کو  اپنے حق کے بقدر زید کے مال میں سے وصول کرنے کا حق حاصل ہے، البتہ اپنے حق سے زیادہ وصول کرنا ناجائز اور حرام ہے۔مذکورہ صورت میں بظاہر چوری کردہ چیز کی قیمت دس درہم سے کم ہے، نیز اس میں شبۂ حق بھی پایا جارہاہے، تاہم  اگر شرعی شرائط کے مطابق  سرقہ ثابت بھی ہوجائے تو اس کی سزا کا اختیار اسلامی حکومت کو ہے، اسی طرح  جرائم پر تعزیراً  سزا دینے کا اختیار بھی ہرکس وناکس کو نہیں ہے، اگر جرائم پر ہر ایک کو سزائیں  دینے کا اختیار ہوتو پورا نظام فساد کا شکار ہوجائے گا۔       شرح المجلۃ میں ہے:"لایجوز لأحد  أن یأخذ  مال أحد  بلا سبب شرعي".   (1/264،  مادۃ: 97، ط: رشیدیہ)الدر المختار وحاشية ابن عابدين (رد المحتار) (4 / 95):
"مطلب يعذر بالعمل بمذهب الغير عند الضرورة.(قوله: وأطلق الشافعي أخذ خلاف الجنس) أي من النقود أو العروض؛ لأن النقود يجوز أخذها عندنا على ما قررناه آنفًا. قال القهستاني: وفيه إيماء إلى أن له أن يأخذ من خلاف جنسه عند المجانسة في المالية، وهذا أوسع فيجوز الأخذ به وإن لم يكن مذهبنا؛ فإن الإنسان يعذر في العمل به عند الضرورة كما في الزاهدي. اهـ. قلت: وهذا ما قالوا: إنه لا مستند له، لكن رأيت في شرح نظم الكنز للمقدسي من كتاب الحجر. قال: ونقل جد والدي لأمه الجمال الأشقر في شرحه للقدوري أن عدم جواز الأخذ من خلاف الجنس كان في زمانهم لمطاوعتهم في الحقوق. والفتوى اليوم على جواز الأخذ عند القدرة من أي مال كان لا سيما في ديارنا لمداومتهم للعقوق". فقط واللہ اعلم
                                                  
عنوان: پیسوں کے ذریعہ ایڈز (اشتہارات) کے پیکج خریدنے کے بعد اسے دیکھ کر پیسے کمانے کا حکم
سوال: zeebucks کے نام سے ایک ویب سائٹ بنائی گئی  ہے ۔جو کہ ایڈز(اشتہارات) شو کر رہے ہیں، جو بندہ اس میں شامل ہوجاتا ہے،  اور وہ ایڈ پر کلک کرتا ہے اور اسے کئی سیکنڈ دیکھتا ہے; تو اس کے بدلے میں اسے پیسہ ملتا ہے، پر کلک تقریباً 2 روپے یا اس سے زیادہ ملتا ہے۔ ایڈز کے بارے علماء کرام کے فتوے آئے تھے کہ جائز چیز  کی ایڈورٹائزمنٹ سے پیسہ کمانا جائز ہے ، جیسا کہ اگر کوئی بندہ حلال کام کا ایڈ چلا رہا ہو  یا  جو اس کا ایڈ چلائے اسے پیسہ دیتا ہو تو جائز ہے۔اور اگر ناجائز چیزجیسے شراب وغیرہ کا چلا رہا ہو  یا اس سے کما رہا ہو تو ناجائز ۔برائے کرم یہ بھی بتائیں  اب بات یہ ہے کہ zeebucks جو   پہلے ایڈز کلکنگ پر پیسہ دے رہا تھا، لیکن اب اگر کوئی بندہ ایڈز دیکھ کر پیسہ کمانا چاہتاہے تو وہ پہلے مہینے میں پیکج خریدے گا۔اور پھر اسے اپنے پیکج کے حساب سے پر ایڈ کلکنگ کی کمائی ملے گی،  اگر کوئی بندہ 1000کا پیکج خریدے گا تو اسے ہر روز 20 ایڈز  دیے جائیں گے، اور اس پر کلک کرنے سےپر ایڈ 2 روپیہ اور ٹوٹل 40 روپے ملیں گے ۔اور مہینے کے آخر 10 دنوں 60 ایڈز ایسے ملتے ہیں جن کو کلک کرنے پر آپ کو تقریبا 1200 روپے ملتے ہیں۔یہ ٹوٹل 2400روپیہ بنتا ہے۔ ہر پیکج کا ویلڈیٹی 60 دن تک کا ہوتا ہے۔ یعنی 1000کا پیکج خرید کر آپ کو  دن میں کم و بیش تقریباً روپے کے لگ بھگ ملیں گے ۔اور اسی طرح آپ کے پاس جس درجہ کا پیکج اس کے حساب سے آپ کو کمائی ملے گی، زیادہ مہنگے پیکج سے آپ کو زیادہ منافع ہو جاتا ہے۔اب سوال یہ ہے کہ zeebucks سے پیکج خرید کرایڈز دیکھ کر جو کمائی ملے کیا یہ سود تو نہیں؟  اگر یہ سود ہے تو میں نے مثال کے طور پر 10000 کا پیکج خریدا تھا ۔تو کیا میں ابھی اپنی دی ہوئی  رقم واپس کرنے کے  لیے کام کر سکتا ہوں کہ میں ایڈز دیکھ کر اپنے 10000 ہزار روپے بنا لوں اور اس کے بعد چھوڑ دوں کیا ایسا ٹھیک ہوگا یا نہیں؟
جواب: سوال میں مذکورہ طریقہ کار  پر کام کرکے پیسہ کمانا درج ذیل وجوہات کی بنا پر ناجائز ہے:اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، جیسا کہ آپ ویڈیو میں مختلف اشتہار دیکھتے ہیں۔  بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے اور خریدنے والے کے ساتھ  ایک قسم کا دھوکا ہے۔ جان دار کی تصویر  کسی بھی طرح کی ہو، اور کسی کی بھی ہو، بلا ضرورت  اس کا دیکھنا جائز نہیں؛ لہذا اس محنت کرنے  پر جو اجرت  لی جائے گی وہ بھی جائز نہ ہوگی۔مزید یہ کہ آپ نے اس بات کی وضاحت نہیں کی اور نہ ہی اس ویب سائٹ پر اس قسم کی کوئی وضاحت موجود ہے کہ  لی جانے والی رقم کس مد میں لی جاتی ہے؟ اگر یہ محض پیکج کی قیمت ہے تو اس پیکج کے خریدنے کا حکم گزر چکا۔ اور اگر یہ کسی قسم کی سرمایہ کاری ہے،تو اس رقم سے کون سا  کاروبار کیا جاتا ہے؟ یہ بھی واضح نہیں۔ اس  لیے یہ بظاہر  سودی لین دین ہی کی ایک شکل ہے۔  لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔البتہ ایڈز (اشتہارات) دیکھ کر آپ اتنے پیسے وصول کر سکتے ہیں جتنے آپ نے جمع کروائے تھے، جمع کروائی گئی رقم سے زیادہ رقم وصول کرنا جائز نہیں ہوگا۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا: آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به".شامی(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لا يستحق به أجرة . ولا يجوز استئجار كاتب ليكتب له غناءً ونوحاً ؛ لأنه انتفاع بمحرم ... ولايجوز الاستئجار على حمل الخمر لمن يشربها ، ولا على حمل الخنزير". نوٹ: آپ نے سوال میں یہ بات ذکر کی کہ ’’ایڈز کے بارے علماء کرام کے فتوے آئے تھے کہ جائز چیز  کی ایڈورٹائزمنٹ سے پیسہ کمانا جائز ہے ، جیسا کہ اگر کوئی بندہ حلال کام کا ایڈ چلا رہا ہو  یا  جو اس کا ایڈ چلائے اسے پیسہ دیتا ہو تو جائز ہے۔اور اگر ناجائز چیزجیسے شراب وغیرہ کا چلا رہا ہو  یا اس سے کما رہا ہو تو ناجائز ۔‘‘ اس حوالے سے وضاحت ضروری ہے کہ یہاں دو الگ الگ مسئلے ہیں:(1) ایک یہ ہے کہ کوئی شخص اپنی کسی پروڈکٹ کا کسی (اخبار، رسالے، یا ویب سائٹ وغیرہ) کو اشتہار دیتاہے، اور  اشتہار دینے والے  اور اشتہار شائع کرنے والے کے درمیان ایک عقد طے پاتاہے،  اس صورت کے حوالے سے جامعہ ہٰذا سے فتاویٰ جاری ہوئے ہیں کہ اگر اس عقد میں کوئی شرعی خرابی (تصویر، ناجائز چیز کا اشتہار وغیرہ وغیرہ) نہ ہو تو یہ جائز ہے۔ تفصیل جاری شدہ فتاویٰ میں دیکھی جاسکتی ہے، بطورِ مثال چند لنکس ذیل میں دیے جارہے ہیں:یوٹیوب پر ویڈیو اپ لوڈ کرنا اور پیسہ کمانایوٹیوب پر چینل بنا کر یا موبائل ایپس پر Ads لگا کر پیسے کمانایوٹیوب کے ذریعہ کمانایوٹیوب چینل پر بیانات وغیرہ اَپ لوڈ کرنا اور اس کی کمائی کا حکمکھلونوں کی تصویر بنا کر یوٹیوب پر ڈال کر پیسے کمانے کا حکم(2) ویب سائٹ پر اشتہارات کو صرف دیکھنے یا ان پر کلک کرکے کمانا، یہ دوسرا مسئلہ ہے، اشتہارات  خواہ جائز اشیاء کے ہوں، انہیں صرف دیکھنے یا کلک کرکے کمانے کے جواز کا فتویٰ جامعہ ہٰذا سے جاری نہیں ہوا،  تفصیل جواب کے شروع میں لکھ دی گئی ہے۔ فقط واللہ اعلم
                                                  
عنوان: زنا بالجبر حرابہ (قطع الطریق) کے حکم میں ہے یا نہیں؟
سوال: کیا زنا بالجبر  پر حرابہ کے احکام جاری ہوں گے؟
جواب: حرابہ  (ڈاکا) کے اَحکام ڈاکو کے ساتھ خاص ہیں،  زنا بالجبر کرنے والے کا جرم شرعی طور پر ثابت ہوجائے تو اس پر زنا کی ہی حد جاری ہوگی، قطع الطریق (ڈاکہ) کی حد جاری نہیں ہوگی۔ اور شرعی ثبوت نہ ملے، لیکن تائیدی شواہد اور شرعی قرائن سے ظنِ غالب کے درجے میں ثابت ہوجائے تو عدالت تعزیری سزا دے گی۔الدر المختار وحاشية ابن عابدين (رد المحتار) (4/ 113):
"(باب قطع الطريق) وهو السرقة الكبرى
(من قصده) ولو في المصر ليلا به يفتى (وهو معصوم على) شخص (معصوم) ولو ذميا، فلو على المستأمنين فلا حد (فأخذ قبل أخذ شيء وقتل) نفس (حبس) وهو المراد بالنفي في الآية: وظاهر أن المراد توزيع الأجزية على الأحوال كما تقرر في الأصول (بعد التعزير) لمباشرة منكر التخويف (حتى يتوب) لا بالقول بل بظهور سيما الصلحاء (أو يموت) (وإن أخذ مالا معصوما) بأن يكون لمسلم أو ذمي كما مر (وأصاب منه كلا نصاب قطع يده ورجله من خلاف إن كان صحيح الأطراف) لئلايفوت نفعه وهذه حالة ثانية. (وإن قتل) معصوما (ولم يأخذ) مالاً (قتل) وهذه حالة ثالثة (حدًّا) لا قصاصًا ....... (و) الحالة الرابعة (إن قتل وأخذ) المال خير الإمام بين ستة أحوال: إن شاء (قطع) من خلاف (ثم قتل أو) قطع ثم (صلب) أو فعل الثلاثة (أو قتل) وصلب أو قتل فقط (وصلب فقط) كذا فصله الزيلعي ويصلب (حيًّا) في الأصح وكيفيته في الجوهرة ........ (وتجري الأحكام) المذكورة (على الكل بمباشرة بعضهم) الأخذ والقتل والإخافة.(قوله: وهو معصوم) أي بالعصمة المؤبدة وهو المسلم أو الذمي قهستاني. والعصمة: الحفظ، والمراد عصمة دمه وماله بالإسلام أو عقد الذمة. وفي حاشية السيد أبو السعود: مفاده لو قطع الطريق مستأمن لا يحد، وبه صرح في شرح النقاية معللا بأنه لا يخاطب بالشرائع. وحكى في المحيط اختلاف المشايخ فيه (قوله فلو على المستأمنين فلا حد) لكن يلزمه التعزير والحبس باعتبار إخافة الطريق وإخفاره ذمة المسلمين فتح. قال في الشرنبلالية: ويضمن المال لثبوت عصمة مال المستأمن حالا وإن لم يكن على التأبيد، ومحل عدم الحد بالقطع على المستأمن فيما إذا كان منفردا، أما إذا كان مع القافلة فإنه يحد ولا يصير شبهة، بخلاف اختلاط ذي الرحم بالقافلة كما في الفتح. اهـ. قلت: لكن لو لم يقع القتل والأخذ إلا في المستأمن فلا حد كما في الفتح أيضاً.
[تنبيه] قد علم من شروط قطع الطريق كونه ممن له قوة ومنعة، وكونه في دار العدل، ولو في المصر ولو نهارا إن كان بسلاح، وكون كل من القاطع والمقطوع عليه معصوما، ومنها كما يعلم مما يأتي كون القطاع كلهم أجانب لأصحاب الأموال، وكونهم عقلاء بالغين ناطقين، وأن يصيب كلا منهم نصاب تام من المال المأخوذ، وأن يؤخذوا قبل التوبة". فقط واللہ اعلم
                                                  
عنوان: ایک بیوہ، ایک  بھائی اور منہ بولی بیٹی کے درمیان ترکہ کی تقسیم کا طریقہ
سوال: ایک شخص کا انتقال ہوا ہے اس کے ورثاء میں ایک بیوی ایک بھائی اور ایک گود لی ہوئی بچی ہے،  مرحوم نے دس لاکھ  روپے اور کچھ سامان چھوڑا ہے یہ ترکہ کس طرح تقسیم ہوگا؟
جواب: صورتِ مسئولہ میں مرحوم کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ (مثلاً بیوی کا مہر وغیرہ) ہو تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو چار حصوں میں تقسیم کر کے اس میں سے ایک حصہ مرحوم کی بیوہ کو اور باقی تین حصے مرحوم کے بھائی کو ملیں گے، مرحوم کی گود لی ہوئی بچی کا مرحوم کے ترکہ میں کوئی حق و حصہ نہیں ہے، کیونکہ گود لی ہوئی اولاد کا حقیقی اولاد کی طرح میراث میں حصہ نہیں ہوتا ہے۔اگر حقوقِ متقدمہ کی ادائیگی کے بعد دس لاکھ روپے باقی بچتے ہیں تو ان میں سے دو لاکھ پچاس ہزار روپے مرحوم کی بیوہ کو  اور باقی سات لاکھ پچاس ہزار روپے مرحوم کے بھائی کو ملیں گے۔ سامان کی تقسیم کا طریقہ بھی یہی ہے کہ 25 فیصد بیوہ کا حق ہوگا، اور باقی 75 فیصد بھائی کا ہوگا۔نوٹ: تقسیم کا مذکورہ طریقہ کار اس صورت میں ہے جب کہ مرحوم کے انتقال کے وقت اس کے والدین، حقیقی اولاد اور ایک بھائی کے علاوہ مزید بھائی بہن وغیرہ حیات نہ ہوں، ورنہ اگر ان میں سے کوئی مرحوم کے انتقال کے وقت حیات تھا تو پھر طریقہ تقسیم مختلف ہوگا۔فقط واللہ اعلم
                                                  
عنوان: ڈی ایس پی فنڈ کا حکم
سوال: ڈی ایس پی فنڈ کا حکم کیا ہے؟
جواب: واضح رہے کہ جی پی فنڈ، پراویڈنٹ فنڈ یا ڈی ایس او پی فنڈ، تینوں کا ایک ہی مفہوم ہے،  اس کی چند صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوے کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاًجائز نہیں ہوتا ؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا .فقط واللہ اعلم
                                                  
عنوان: ماں، بیوی، بیٹی اور بہنوں کے درمیان میراث کی تقسیم
سوال: اگر ایک شخص کی وفات ہوجائے اور اس کے ورثاء  میں ماں، دو بہنیں شادی شدہ، ایک بہن غیر شادی شدہ، ایک بیٹی اور بیوی شامل ہے؟ تو وراثت میں کس کا کتنا حصہ ہوگا؟
جواب: صورتِ مسئولہ میں مرحوم کے کل ترکہ کو 72 حصوں میں تقسیم کرکے 9 حصے بیوہ کو ،12 حصے والدہ کو ،36 حصے بیٹی کو اور 5،5 حصے ہر بہن کو ملیں گے ۔ فیصد کے لحاظ سے ساڑھے بارہ فیصد (12.5)بیوہ کو ، 16.66فیصد والدہ کو ، 50 فیصد بیٹی کو  6.94  فیصد ہر بہن کو ملے گا ۔فقط واللہ اعلم
                                                  
عنوان: بیمہ کا حکم
سوال: میں اپنا اور اپنے بچوں کا بیمہ کرنا چاہتا ہوں. برائے مہربانی شریعت کے رو سے مجھے بتا دیں کہ میں شریعت کو مدنظر رکھتے ہوئے کیسے یہ پالیسیاں لے سکتا ہوں؟
جواب: انشورنس  کی رائج تمام کمپنیوں کا معاملہ بھی  بینک کے کاروبار  کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے، کسی زمانے کی کوئی مصلحت اس حرام کو حلال نہیں کرسکتی۔انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]شرح معانی الآثار میں ہے:" عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»". (2/313، کتاب الکراهة، ط: حقانيه)صحیح مسلم  میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»".(3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع والأقضیة، ط: مکتبہ رشد، ریاض)فتاوی شامی میں ہے:"وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ".(6 / 403، کتاب الحظر والإباحة، ط: سعید) فقط والله أعلم
                                                  
عنوان: اسلامی بینک سے ہاوس فائنانسنگ
سوال: جیسا کہ آپ جانتے ہیں کہ اسلامی بینک کو جائز کرنے کے لیے علماء کرام کے فتوی بھی موجود ہیں، رہنمائی کریں کہ ہاوس فائنانسنگ کروانا اس سے جائز ہے؟ جبکہ اسلامی بینک میں بھی کائبور استعمال کیا جاتا ہے۔
جواب: ملک کے جمہور علمائے کرام اور مقتدر مفتیانِ کرام کی رائے کے مطابق  مروجہ  اسلامی بینکوں کے معاملات مکمل طور  پر شرعی اصولوں کے مطابق نہیں ہیں،اس لیے میزان بینک سمیت دیگر مروجہ اسلامی بینکوں سےگھر خریدنے کے لیے قرضہ لینا شرعاً جائز نہیں ہے۔
                                                  
عنوان: میراث میں انشورنس کی رقم ملنے کا حکم
سوال: میرے والد کے ڈی اے میں ملازمت کرتے تھے، 4 سال پہلے ریٹائرڈ ہوگئے تھے، اب ان کا انتقال ہوگیا، ملازمت کا حصہ تھا کہ تنخواہ سے ہر ماہ پراویڈنٹ فنڈ اور انشورنس کے پیسے کٹ جاتے تھے، اب اگر انشورنس ملے تو میرے لیے حلال ہے؟ انشورنس کے پیسے لازمی طور پر تنخواہ سے خود کٹ جاتے ہیں، یہ گورنمنٹ کی ملازمت پالیسی ہے۔
جواب: انشورنس کی ملنے والی رقم میں سے جو رقم سائل کے والد  نے جمع کروائی تھی اس کا استعمال تو جائز ہے،البتہ اس پر جو اضافی رقم ملی ہے وہ سود ہے، اس کا بلانیتِ ثواب کسی مستحقِ زکاۃ کو صدقہ کرنا لازم ہے۔ فقط واللہ اعلم
                                                  
عنوان: بینک سے پنشن لینا
سوال: میں ایک سرکاری بینک زرعی ترقیاتی بینک سے ریٹایئر ہو رہا ہوں، میرا بینک سے پنشن لینا کیساہے؟ یہاں یہ بات بتادوں کہ میرا کوئی بھی آمدن کا اورذریعہ نہیں ہے!
جواب: بینک کی نوکری جائز نہیں، اس لیے اس کی تنخواہ اور پنشن بھی جائز نہیں ہے۔ اگر آپ کا کوئی حلال ذریعۂ آمدن نہیں ہے تو اللہ سے مدد مانگتے ہوئے حلال روزگار کی سنجیدہ کوشش کیجیے، اور جیسے ہی قدرِ کفاف حلال آمدن کا ذریعہ مل جائے اسی پر اکتفا کیجیے، اور اللہ تعالیٰ سے مدد اور برکت مانگتے رہیے۔ فقط واللہ اعلم
                                                  
عنوان: جس سے بچہ گر کر مر جائے تو کیا حکم ہے؟
سوال: عورت سے سیڑھی چڑھتے ہوئے بچہ گود سےگر کر مر گیا تو کفارے کا حکم ہے?
جواب: مذکورہ صورت جاری مجری قتلِ خطا کی ہے۔ا یسی صورت میں بچہ مرجائے تو  عاقلہ پر دیت اور قا تل پر   کفارہ لازم ہوگا۔ باری تعاٰلیٰ کا ارشاد ہے:{وَمَا كَانَ لِمُؤْمِنٍ أَن يَقْتُلَ مُؤْمِنًا إِلاَّ خَطَئًا وَمَن قَتَلَ مُؤْمِنًا خَطَئًا فَتَحْرِيرُ رَقَبَةٍ مُّؤْمِنَةٍ وَدِيَةٌ مُّسَلَّمَةٌ إِلَى أَهْلِهِ إِلاَّ أَن يَصَّدَّقُواْ فَإِن كَانَ مِن قَوْمٍ عَدُوٍّ لَّكُمْ وَهُوَ مْؤْمِنٌ فَتَحْرِيرُ رَقَبَةٍ مُّؤْمِنَةٍ وَإِن كَانَ مِن قَوْمٍ بَيْنَكُمْ وَبَيْنَهُمْ مِّيثَاقٌ فَدِيَةٌ مُّسَلَّمَةٌ إِلَى أَهْلِهِ وَتَحْرِيرُ رَقَبَةٍ مُّؤْمِنَةٍ فَمَن لَّمْ يَجِدْ فَصِيَامُ شَهْرَيْنِ مُتَتَابِعَيْنِ تَوْبَةً مِّنَ اللّٰه وَكَانَ اللّٰه عَلِيمًا حَكِيمًا} [النساء:92]ترجمہ: "کسی مسلمان کا یہ کام نہیں ہے کہ وہ کسی دوسرے مسلمان کو قتل کرے ، الاَّیہ کہ غلطی سے ایسا ہو جائے اور جو شخص کسی مسلمان کو غلطی سے قتل کر بیٹھے تو اس پر فرض ہے کہ وہ ایک مسلمان غلام آزاد کر ے اور دیت ( یعنی خوں بہا) مقتول کے ورثاء کو پہنچائے، الَّایہ کہ وہ معاف کر دیں۔ اور اگر مقتول کسی ایسی قوم سے تعلق رکھتا ہو جو تمہاری دشمن ہو، مگر وہ خود مسلمان ہو، تو بس ایک مسلمان غلام کو آزاد کرنا فرض ہے (خون بہا دینا واجب نہیں)۔ اور اگر مقتول ان لوگوں میں سے ہے جو ( مسلمان نہیں، مگر) ان کے اور تمہارے درمیان کوئی معاہدہ ہے تو بھی یہ فرض ہے کہ خون بہا اس کے وارثوں تک پہنچایا جائے اور ایک مسلمان غلام کو آزاد کیا جائے۔ ہاں! اگر کسی کے پاس غلام نہ ہو تو اس پر فرض ہے کہ دو مہینے تک مسلسل روزے رکھے۔ یہ توبہ کا طریقہ ہے، جو اللہ نے مقرر کیا ہے اور اللہ علیم وحکیم ہے"۔* مقتول کی دیت سو اونٹ یا دس ہزار درہم یا ایک ہزار دینار یا اس کے برابر قیمت ہے، اور دیت کی ادائیگی قاتل کی عاقلہ پر لازم ہوتی ہے، اور  دیت میں حاصل شدہ مال مقتول کے ورثہ میں شرعی اعتبار سے تقسیم ہو گا۔ جو وارث اپنا حصہ معاف کر دے گا اس قدر معاف ہو جائے گا اوراگر سب نے معاف کر دیا تو سب معاف ہو جائے گا ۔* کفارے میں مسلسل ساٹھ روزے رکھنا قاتل پر لازم ہو گا، کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے، ہاں! عورت کے حیض کی وجہ سے تسلسل ختم نہیں ہو گا، یعنی اگر کسی عورت سے قتل ہو گیا  اور وہ 60 روزے کفارہ میں رکھ رہی ہے تو  60 روزے رکھنے کے دوران ماہ واری کے آنے سے کوئی فرق نہیں پڑے گا وہ ماہ واری سے فراغت کے بعد 60 روزوں کو جاری رکھے گی۔
خلاصہ یہ کہ دیت  تو ورثاء کے معاف کرنے سے معاف ہو جائے گی؛  کیوں کہ دیت اور قصاص میں ورثاء کا حق بھی ہے،  اور اس حق کو قرآنِ مجید میں بھی بیان کیا گیا ہے:{فمن عفی له من اخیه شي ء فاتباع بالمعروف ... الآية} [البقرة: 178]ترجمہ: پھر جسے معاف کردیا جائے اس کے بھائی کی طرف سے کچھ، تو پیروی کرنا ہے دستور کے مطابق ۔۔۔ الخلہٰذا دیت یا قصاص لازم ہونے کا مطلب یہ ہے کہ اس کے نفاذ کا حکم اللہ تعالیٰ کی طرف سے ہے، لیکن ورثہ کے حق کا لحاظ رکھتے ہوئے، اگر وہ بدلہ چاہیں تو کوئی طاقت انہیں اس حق سے محروم نہیں کرسکتی، اور اگر وہ معاف کرنا چاہیں تو مجرم سے دنیا میں بدلہ نہیں لیا جائے گا۔ باقی قتل یا کوئی عضو تلف کرنا اگر ارادے سے ہو تو اس پر جو گناہ لازم ہوگا وہ توبہ کے بغیر معاف نہیں ہوگا۔جہاں تک کفارے کے روزے رکھنے کا حکم ہے تو وہ بہرحال لازم ہوں گے؛ کیوں کہ کفارہ ورثہ کے حق کے طور پر لازم نہیں ہوتا کہ ان کے معاف کرنے سے معاف ہو۔بدائع الصنائع في ترتيب الشرائع (7 / 271):
"والاحتراز عن سقوط المحمول ممكن أيضاً".بدائع الصنائع في ترتيب الشرائع (7 / 271):
"(أما) وجوب الدية فلوجود معنى الخطأ، وهو عدم القصد (وأما) وجوب الكفارة وحرمان الميراث والوصية فلوجود القتل مباشرة". فقط واللہ اعلم
                                                  
عنوان: معاملات کی کتاب کی حیثیت
سوال: کتاب معاملات کی کوئی قانونی حثیت ہے،  کیا سول کورٹ اس پر عمل درآمد کروانے کا پابند ہے؟
جواب: سائل  کے سوال کا مقصد اگر معاملات سے متعلق کسی خاص کتاب کے حوالے سے استفسار ہے ، تو اس کے مصنف اور کتاب کا مکمل نام لکھ کر اس کی حیثیت معلوم کی جاسکتی ہے، اگر معاملات سے متعلقہ شرعی اَحکام کے حوالے سے سوال مقصود ہے تو اس کا جواب یہ ہے کہ معاملات سے متعلق  شریعت کے  جو اَحکام منقول ہیں، جنہیں فقہاء کرام نے اپنی کتابوں میں ذکر کیا ہے وہ قانونِ شریعت ہے،  ان پر عمل کرنا ضروری ہے،   باقی سول کورٹ  میں اس پر عملدرآمدی کی تفصیل کے لیے  ماہرین قانون سے رجوع کرلیا جائے۔ فقط واللہ اعلم
                                                  
عنوان: ٹائر کی اسمگلنگ
سوال: میرا کاروبار ٹائر کا ہے اور یہ ہم سمگلنگ پر لیتے ہیں،  اس کا کام کس طرح کا ہے جائز ہے یا ناجائز؟
جواب: مفادِ عامہ  کی خاطر اگر حکومتی سطح پر جائز اشیاء  کی اسمگلنگ ممنوع ہو تو  اس سے اجتناب  کیا جائے؛ کیوں کہ کسی بھی ریاست میں رہنے والا شخص اس ریاست میں رائج قوانین پر عمل درآمد کا (خاموش)  معاہدہ کرتاہے، اور جائز امور میں معاہدہ کرنے کے بعد اسے پورا کرنا چاہیے؛  اس طرح کے جائز امور  سے متعلق قانون کی خلاف ورزی گویا معاہدہ کی خلاف ورزی ہے، اور معاہدے کی خلاف ورزی سے شریعت نے منع کیا ہے۔ نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا شرعاً ضروری ہے۔البتہ جائز اشیاء کی اسمگلنگ (جس میں ٹائر بھی شامل ہے) سے جو نفع حاصل ہو گا وہ ناجائز نہیں ہوگا۔فقط واللہ اعلم
                                                  
عنوان: کسی کے لیے تعلیمی مقالہ لکھ کر اجرت لینا
سوال: کسی شخص کے لیے تعلیمی مقالہ لکھنا اور اس پر اجرت لیناکیساہے؟
جواب: تعلیمی خدمات فراہم کرنے پر اجرت لینا فی نفسہ جائز ہے، البتہ  کسی اور سے مقالہ لکھوا کر اپنے نام سے جمع کروانا اور اس مقالہ  کی بنیاد پر ڈگری حاصل کرنا سرقہ علمی کے ساتھ ساتھ دھوکا دہی کے زمرے میں داخل ہے، جس سے اجتناب کرنا لازم ہے اور ایسے افراد کے لیے جانتے بوجھتے  مکمل مقالہ تیار کرکے دینے اور اس پر اجرت لینے  کی  شرعاً اجازت نہ ہوگی۔ جزوی معاونت،حوالہ جات کی فراہمی یا کمپوزنگ و سیٹنگ میں تعاون اس میں داخل نہیں ہے۔ فقط واللہ اعلم
                                                  
عنوان: حج کوٹہ (quota) دوسری کمپنی کو بیچنا
سوال: میں ایک نجی کمپنی کا مالک ہوں اور میرے پاس حج کا ایک کوٹہ ہے(quota)، کیا میں دوسری کمپنی کو اپنا حج کوٹہ بیچ سکتا ہوں؟
جواب: خرید و فروخت کے لیے کیے جانے والے سودے میں دونوں طرف "مال"  ہونا ضروری ہے اور ’’مال‘‘ کہتے ہیں  وہ چیز  جس کی طرف طبیعت مائل ہو اور اس  کی ذخیرہ اندوزی ممکن ہو،  تاکہ  ضرورت کے وقت کام آسکے۔اور اگر سودے میں ایک طرف مال ہو اور دوسری طرف صرف حق ہو، مال نہ ہو تو ایسا سودا شرعاً ناجائز ہوتا ہے۔صورت مسئولہ میں حج پر بھیجنے کا کوٹہ شرعی اصطلاح میں یہ ایک حقِ مجرد ہے جو آپ دوسری کمپنی کو بیچنا چاہ رہے ہیں۔ اور شرعاًحقوقِ مجردہ کی خریدوفروخت جائز نہیں ہے لہذا آپ کے لیے اپنا حج کا کوٹہ دوسری کمپنی کو بیچنا جائز نہیں ہے۔البحر الرائق   میں ہے :"(هو مبادلة المال بالمال بالتراضي) من استبدلت الثوب بغيره أو بدلت الثوب بغيره أبدله من باب قتل، كذا في المصباح. وفي المعراج ما يدل على أنها بمعنى التمليك؛ لأن بعضهم زاد على جهة التمليك، فقال فيه: لا حاجة إليه؛ لأن المبادلة تدل عليه، والمال في اللغة: ما ملكته من شيء، والجمع أموال، كذا في القاموس. وفي الكشف الكبير: المال ما يميل إليه الطبع ويمكن ادخاره لوقت الحاجة".  (5 / 277،  دار الکتاب الاسلامی)فتاوی شامی میں ہے :"اعلم أن الحق في العادة يذكر فيما هو تبع للمبيع، ولا بد له منه ولايقصد إلا لأجله كالطريق والشرب للأرض". (5 / 187، سعید)فتاوی شامی میں ہے:"لايجوز الاعتياض عن الحقوق المجردة ،كحق الشفعة". (4 / 518، سعید)
                                                  
عنوان: میراث سے متعلق ایک مسئلہ کی وضاحت
سوال: میں نے آپ سے ایک سوال کیا تھا اس کا 144107200589 آپ مجھے فتوی نمبر میں دے چکے ہیں مجھے معلوم یہ کرنا تھا یہ حساب پرسنٹیز میں کیسے نکالنا پڑیگا.یہ سمجھادیں۔سابقہ سوال اور جواب درج ذیل ہے:سوالمیرے والد صاحب کے والد کا ایک گھر ہے اور میری دادی ابھی حیات ہیں، میری دادی اس گھر کا بٹوارہ کرنا چاہتی ہیں.میرے والد صاحب چار بھائی اور پانچ بہنیں ہیں اور ایک میری دادی خود ہیں.مکان کی مالیت.25 لاکھ ہے تو اس رقم کی کس طرح تقسیم ہوگی؟جوابصورتِ مسئولہ میں دادا مرحوم کے ترکہ سے حقوقِ  متقدمہ (قرض، وصیت وغیرہ) کی ادائیگی کے بعد باقی ترکہ میں سے (25 لاکھ روپے کے حساب سے) 312,500.00 (تین لاکھ بارہ ہزار پانچ سو) روپے مرحوم کی بیوہ (آپ کی دادی) کو، 336,538.46 (تین لاکھ چھتیس ہزار پانچ سو اڑتیس روپے چھیالیس پیسے) اس کے ہر بیٹے (آپ کے والد اور ہر چچا) کو اور 168,269.23 (ایک لاکھ اڑسٹھ ہزار دو سو انہتر روپے تئیس پیسے) اس کی ہر بیٹی (آپ کی ہر ایک پھوپھی) کو ملیں گے۔ فقط واللہ اعلمنوٹ : یہ تقسیم اس صورت میں ہے جب کہ مرحوم کے انتقال کے وقت اس کے ورثاء میں ایک بیوہ، چار بیٹے اور پانچ بیٹیاں تھے۔ اگر کوئی وارث اس وقت زندہ تھا اور اب موجود نہیں ہے یا سوال میں اس کا ذکر نہیں ہے تو دوبارہ تفصیل ارسال کرکے سوال کرلیں۔فتوی نمبر : 144107200589
جواب: مذکورہ مسئلہ میں مرحوم کے کل منقولہ وغیر منقولہ ترکہ کے 104 حصے کرکے مرحوم کی بیوہ کو 13 حصے، مرحوم کے ہر ایک بیٹے کو  14،14 حصے، اور ہر ایک بیٹی کو 7، 7 حصے ملیں گے۔یعنی فیصد کے اعتبار سے 100 میں سے مرحوم کی بیوہ کا  12/5  فیصد، مرحوم کے ہر ایک بیٹے کا  13/46  فیصد اور ہر ایک بیٹی کا 6/73 فیصد حصہ ہوگا۔اب 2500000 میں ہر ایک فیصد  وہی بنے گا جو آپ کو پہلے سوال میں بتایا گیا ہے۔فقط واللہ اعلم
                                                  
عنوان: ایڈ پر کلک کرکے پیسہ کمانا
سوال: click pay earn ایک online system  ہے،  جس میں لوگ پیسے جمع کرتے ہیں اور روزانہ 40 اشتہار دیکھتے  ہیں، اور پھر ان کو پیسے ملتے  ہیں، کیا یہ جائز ہے؟
جواب: سوال میں مذکور طریقے پر کمانا  ناجائز ہے۔ تفصیل کے لیے درج ذیل لنک ملاحظہ ہو :ایڈ پر کلک کرکے پیسہ کمانافقط واللہ اعلم
                                                  
عنوان: قومی بچت کے نفع کا حکم
سوال: قومی بچت میں کچھ رقم رکھی تھی، بعد میں پتا چلا کہ یہ فعل درست نہیں ہے، توبہ کی، اب اس رقم کو واپس قومی بچت میں جمع کروں؟
جواب: آپ نے جس قدر رقم جمع کروائی تھی وہ (اصل رقم) آپ کی ملکیت ہے، وہ آپ وصول کرلیجیے، اس سے زائد تمام رقم سود ہے، اس کا استعمال آپ کے لیے جائز نہیں ہے، اگر زائد رقم وصول کرچکے ہیں اور یہ ممکن ہے کہ زائد رقم اسی ادارے کو  ایک خط لکھ کر واپس کردیں، تو یہ سودی رقم واپس جمع کروادیں،  اور  اگر یہ ممکن نہ ہو تو کسی مستحقِ زکات کو بلا نیتِ ثواب صدقہ کردیں۔ فقط واللہ اعلم
                                                  
عنوان: پاک قطر تکافل کی پالیسی لینا
سوال: پاک قطر تکافل ایک انشورنس کمپنی ہے، مذکورہ کمپنی کی پالیسی لینا کیسا ہے؟ اس کمپنی والے پالیسی کے جواز کے لیے علماءِ کرام کی تائید بتاتے ہیں۔ راہ نمائی فرمائیں!
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا "پاک قطر فیملی تکافل" اور  موجودہ دور میں اس جیسی جتنی دیگر پالیسیاں ہیں، ان کی پالیسی لینے اور اس میں رقم جمع کرانے سے اجتناب کرنا لازم ہے۔فقط واللہ اعلم
                                                  
عنوان: سیکورٹی کیمروں کا کام کرنا
سوال: سیکیورٹی کیمروں کا کاروبار کیسا ہے؟
جواب: سیکورٹی کیمروں کی خریدو فروخت کرنا شرعاً جائز نہیں ۔فقط واللہ اعلم
                                                  
عنوان: آفس کی اشیاء کا اپنے ذاتی استعمال میں لانا
سوال: دفتر کے عام استعمال کی چیزیں جیسے  انٹرنیٹ ، کاغذ پرنٹر وغیرہ کے بارے میں شرعی راہ نمائی حاصل کرنی ہے۔ انٹرنیٹ تو سارا دن دفتری کام کے  لیے استعما ل ہوتا ہے۔ اس کے ساتھ ساتھ میر ی اپنی بھی آئی ڈی لاگ ان ہوتی ہے۔ اور یوٹیوب، فیس بک وغیرہ استعمال کرتا ہوں، لیکن دفتر کے کام کا حرج نہیں کرتا۔ اسی طرح پرنٹ کے بارے میں پوچھنا ہے کہ کبھی کبھی ذاتی کوئی پرنٹ آفس کے پرنٹر سے لیتا ہوں۔ اسی طرح دفتر میں میٹنگز ہوتی ہیں، جن کے لیے آنے والے مہمانوں کے حساب سے اشیاء آجاتی ہیں۔ کبھی تو ایسا ہوتا ہے کہ جتنے لوگ ہماری طرف سے مدعو تھے وہ سارے آجاتے ہیں اور کبھی زیا دہ یا کم بھی ہوجاتا ہے۔ ان میں کچھ اشیا کبھی بچ جاتی ہیں، کبھی زیادہ بھی بچ جاتی ہیں۔ اور عام طور پر جوا سٹاف ہوتا ہے وہ ہی کھا لیتے ہیں، تو ان باقی اشیاء  یعنی چائے، کیک، سموسہ وغیر ہ کا بھی حکم بتا دیجیے۔
جواب: اگر آفس انتظامیہ کی طرف سے صراحتاً یا عرفاً اجازت ہو کہ انہوں نے اپنے ملازمین کو انٹرنیٹ یا پرنٹر یا اس طرح کی دیگر اشیاء   کی  جو سہولت دی ہے، اسے وہ عرف کے مطابق ہر جائز  ضرورت میں استعمال کرسکتے ہیں خواہ آفس کی ہو یا اس کے علاوہ، تو اس صورت میں آپ کے لیے اپنی جائز ضرورت کے لیے آفس کا انٹرنیٹ یا پرنٹر  معروف طریقے پر استعمال کرنا جائز ہوگا۔اور اگر ان کی طرف سے صراحتاً اس کی ممانعت ہو کہ  نیٹ اور دیگر سہولیات کو صرف آفس کی ضرورت کے لیے استعمال کیا جاسکتا ہے تو  پھر ذاتی ضرورت کے لیے اس کا استعمال جائز نہیں ہوگا۔نیز کھانے پینے کی اشیاء کا بھی یہی حکم ہے کہ اگر میٹنگز ادارے کی ضروریات سے متعلق ہوں اور ادارے کی طرف سے ریفریشمنٹ کی اجازت ہو، اور مقررہ افراد کے حساب سے منگوانے کے باوجود اشیاء بچ جائیں تو انہیں استعمال کیا جاسکتاہے۔  اگر ادارے کی طرف سے اجازت نہ ہو اور ادارے کی رقم سے اشیاء منگوائی جائیں، یا ضرورت سے زیادہ منگوائی جائیں تو یہ درست نہیں ہوگا۔فقط واللہ اعلم
                                                  
عنوان: رخصتی سے پہلے شوہر کے انتقال کی صورت میں میراث کا حکم
سوال: ایک بندہ فوت ہوا ، ایک لڑکی سے اس کا نکاح ہوا تھا، لیکن ابھی رخصتی نہیں ہوئی تھی تو کیا اس لڑکی کو اس کی میراث میں سے حصہ ملے گا؟ نیز اس شخص کی میراث میں سے اس کی بہنوں کو بھی حصہ ملے گا یا صرف اس کا ایک بھائی ہے اس کو حصہ ملے گا؟
جواب: اگر چہ رخصتی نہیں ہوئی پھر بھی بیوی ہونے کی حیثیت سے اس لڑکی (اس کی بیوہ) کو میراث ملے گی، یعنی مرحوم کے ترکہ میں سے حقوقِ متقدمہ کی ادائیگی (تجہیز و تکفین کے اخراجات، اگر اس کے ذمے قرض ہو تو اس کی ادائیگی کے بعد اگر اس نے کوئی جائز وصیت کی ہو تو اسے بقیہ ترکے کے ایک تہائی حصے سے نافذ کرنے) کے بعد بقیہ ترکے میں سے چوتھائی حصہ (25 فیصد) بیوہ کو دیا جائے گا۔ نیز  اس شخص کی میراث میں اس کے بھائی اور بہنوں سب کو حصہ ملے گا، تقسیمِ میراث کا تفصیلی حکم جاننے کے لیے تمام ورثاء (مرحوم کے والدین، بہن بھائیوں)  سے متعلق تفصیل بتاکر معلوم کرسکتے ہیں۔ لعموم قوله تعالى: {وَلَكُمْ نِصْفُ مَا تَرَكَ أَزْوَاجُكُمْ إِنْ لَمْ يَكُنْ لَهُنَّ وَلَدٌ فَإِنْ كَانَ لَهُنَّ وَلَدٌ فَلَكُمْ الرُّبُعُ مِمَّا تَرَكْنَ مِنْ بَعْدِ وَصِيَّةٍ يُوصِينَ بِهَا أَوْ دَيْنٍ وَلَهُنَّ الرُّبُعُ مِمَّا تَرَكْتُمْ إِنْ لَمْ يَكُنْ لَكُمْ وَلَدٌ فَإِنْ كَانَ لَكُمْ وَلَدٌ فَلَهُنَّ الثُّمُنُ مِمَّا تَرَكْتُمْ مِنْ بَعْدِ وَصِيَّةٍ تُوصُونَ بِهَا أَوْ دَيْنٍ} [النساء/12]المبسوط للسرخسي (29/ 174):
"(قَالَ - رَضِيَ اللَّهُ عَنْهُ -): أَصْحَابُ الْمَوَارِيثِ بِالِاتِّفَاقِ صِنْفَانِ أَصْحَابُ الْفَرَائِضِ وَالْعَصَبَاتُ فَأَصْحَابُ الْفَرَائِضِ اثْنَا عَشَرَ نَفَرًا: أَرْبَعَةٌ مِنْ الرِّجَالِ، وَثَمَانِيَةٌ مِنْ النِّسَاءِ. فَالرِّجَالُ: الْأَبُ وَالْجَدُّ وَالزَّوْجُ وَالْأَخُ لِأُمٍّ. وَالنِّسَاءُ: الْأُمُّ وَالْجَدَّةُ وَالْبِنْتُ وَبِنْتُ الِابْنِ وَالْأُخْتُ لِأَبٍ وَأُمٍّ وَالْأُخْتُ لِأَبٍ وَالْأُخْتُ لِأُمٍّ وَالزَّوْجَةُ".فقط والله أعلم
                                                  
عنوان: میراث کی تقسیم
سوال: میرے شوہر کا انتقال 7 دسمبر کو ہوا ، جائیداد میرے شوہر کی ہے، میرے دو بیٹے اور ایک بیٹی ہے،  میرا سوال یہ ہے کہ اگر میں اپنے مرحوم شوہر کی جائیداد میں سے ان کے والدین کو حصہ دوں تو یہ میرے اور میرے بچوں کے حصہ میں حق تلفی تو نہیں ہوگی؟
جواب: واضح رہے کہ جس طرح میت کی بیوہ اور اس کے بچوں کا میت کے ترکے میں حق ہوتاہے، اسی طرح میت کے والدین کا بھی ترکے میں شرعی حق ہوتاہے، اور آپ کے مرحوم شوہر  کے والدین چوں کہ حیات ہیں؛ اس لیے مرحوم شوہر کی مملوکہ جائیداد اور ترکہ میں ا ن کے والدین، بچوں اور آپ کا حق ہے، اور جو شرعی  حصہ والدین کو  دیا جائے گا اس سے آپ کے بچوں اور آپ کی حق تلفی نہیں شمار ہوگی، بلکہ آپ کے مرحوم شوہر کے والدین اگر دلی رضامندی سے اپنا حصہ نہ چھوڑیں تو انہیں حصہ نہ دینا اُن کی حق تلفی ہوگی۔مرحوم کے ترکہ تقسیم کی صورت یہ ہوگی کہ مرحوم کے کفن دفن کے اخراجات اور قرضہ جات کی ادائیگی کے بعد مرحوم نے اگر کوئی جائز وصیت کی ہو تو اس بقیہ مال کے ایک تہائی ترکہ میں سے نافذ کرنے کے بعد مرحوم کی بقیہ کل جائیداد منقولہ و غیرمنقولہ کے 120حصے کر کے مرحوم کے والد کو 20حصے، مرحوم کی والدہ کو 20حصے،  بیوہ(یعنی آپ)کو 15حصے، مرحوم کے ہر ایک بیٹے کو26 حصےاور بیٹی کو 13حصے ملیں گے۔یعنی مرحوم کے والد کو  16.66 فیصد ،مرحوم کی والدہ کو 16.66فیصد، بیوہ(یعنی آپ)کو 12.5فیصد، مرحوم کے ہر ایک بیٹے کو21.66فیصداور بیٹی کو10.83 فیصد ملےگا۔فقط واللہ اعلم
                                                  
عنوان: ملازمت میں جھوٹ بولنا
سوال: میں ایک گوشت بیچنے والے کمپنی میں کام کرتا ہوں، اب مسئلہ یہ ہے کہ اگر آج کے دن ہمارے گوشت پڑا ہے اس میں سے کل کے لیے کبھی بچ جاتا ہے،  جسے کل دوبارہ  ری  پیک  کرکے  آج کی تاریخ ڈال کر ٹھنڈے  چیلر میں ڈسپلے کرتے ہیں، اب  جب گاہک کبھی کبھار پوچھ  لیتا ہے کہ آج کی ہے تو سب کہتے ہیں کہ جی! لیکن چوں کہ میں نیا سیل مین آیا ہوں،  اب میرے  لیے یہ کہنا مشکل ہے اور  کہوں گا نہیں تو  گاہک اکثر چھوڑ دیتے ہیں۔میرے ساتھ  ہر نوکری میں یہی مسئلے  ہوتے ہیں جس کی وجہ سے نوکری چھوڑ دیتا ہوں، اب بہت پریشان ہو کہ کہیں تنخواہ حرام نہ ہو جائے یا زندگی بھر جھوٹ بول کر خود کو برباد نہ کردوں! گھر  میں سب کہتے ہیں تمہارے  ہر وقت یہی مسئلے ہوتے ہیں، نوکری کر نہیں سکتے اور بہانے بناتے ہو۔ اب جاؤ تو جاؤ۔  کوئی مجھے کام پر نہیں رکھتا، مشکل سے یہ نوکری ملی تھی، اس میں بھی شکوک پیدا ہوگئے۔برائے مہربانی کوئی ایسا حل نکال دیجیے جس سے نوکری بھی بچ جائے اور حرام اور جھوٹ سے بھی بچ جاؤں۔میں ہوں سیل مین گاہک سوال مجھ سے پوچھتے ہیں جس کا جواب میرے  لیے پریشان کن ہے!
جواب: صورتِ مسئولہ  میں خریدار  کے استفسار  پر کل کے بچے ہوئے گوشت کو آج کا تازہ گوشت کہنا  جھوٹ ہے،  جس کی شریعت میں گنجائش نہیں، اس لیے سائل اپنے آپ کو اس جھوٹ سے بچانے کااہتمام کرے، خریدار  متعین گوشت کے بارے میں سوال کرے جو گزشتہ روز کا ہو تو  سچ کہے یا اسے جواب دینے کے بجائے تازہ گوشت کی طرف متوجہ کردے  کہ یہ آج کا ہے، آپ یہ لے لیں۔فقط واللہ اعلم
                                                  
عنوان: گاڑی قسط پر خریدنا
سوال: ایک گاڑی کی موجودہ قیمت 50 سے 51 لاکھ ہے، گاڑی کا مالک اس بات پر راضی ہے کہ  اگر اُس کو 20 لاکھ  روپے یک مشت ادا کر گاڑی لے لو،  پھر 3 سال تک ہر ماہ 60 ہزار روپے ادا کرو 3 سال بعد 13 لاکھ یک مشت ادا کر کے گاڑی کے کاغذات لے لو اس طرح گاڑی کی کل رقم 54 لاکھ بنی۔کیا یہ سودا ٹھیک ہے؟
جواب: صورتِ  مسئولہ میں اگر  مذکورہ سودا کرتے وقت گاڑی  کے مالک(فروخت کنندہ ) نے اِس قسم کی کوئی شرط نہ لگائی ہو کہ بروقت قسطیں ادانہ کرنے یا تاخیر کرنے کی صورت میں مقررہ قیمت سے زیادہ قیمت لوں گا ،تو شرعاًیہ سودا درست ہے، لیکن اگر بوقتِ سودا  قسطوں  میں تاخیر کی بنا پر قیمت میں اضافہ (یعنی جرمانہ )کی شرط لگائی  گئی ہو تو ایسی صورت میں  یہ سودا جائز نہیں ہوگا ۔وفي سنن الترمذي  لمحمد بن عيسى بن سَوْرة الترمذي:"عن أبي هريرة قال: «نهى رسول الله صلى الله عليه وسلم عن بيعتين في بيعة». وفي الباب عن عبد الله بن عمرو، وابن عمر، وابن مسعود: «حديث أبي هريرة حديث حسن صحيح»، والعمل على هذا عند أهل العلم، وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة، وبنسيئة بعشرين، ولايفارقه على أحد البيعين، فإذا فارقه على أحدهما فلا بأس إذا كانت العقدة على أحد منهما ... وهذا يفارق عن بيع بغير ثمن معلوم، ولايدري كل واحد منهما على ما وقعت عليه صفقته..." (أبواب البيوع، باب ماجاء في النهي عن بیعتین في بیعة، ج:۳،ص:۵۲۵،رقم: ۱۲۳۱،ط: مصطفى البابي الحلبي – مصر)و في المبسو ط للسرخسي:"وإذا عقدالعقد على أنه إلى أجل كذا بكذا وبالنقد بكذا أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع ومطلق النهي يوجب الفساد في العقود الشرعية، وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد ... الخ" (کتاب البیوع، باب البیوع الفاسدة، ج:۱۳، ص:۸، ط:دارالمعرفة) فقط واللہ اعلم
                                                  
