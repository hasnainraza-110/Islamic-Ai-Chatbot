عنوان: وزیراعظم قرضہ سکیم کے تحت ملنے والے قرضہ لینے کا حکم
سوال: آج کل پرائم منسٹر کی گھر سکیم ہے، اپنے ذاتی گھر کے لیے قرضے دے رہیں، میرے پاس شوہر کا گھر ہے،  لیکن بچوں کا خرچے بہت ہے، اگر میں قرضے لے کر وہ گھر کرایہ پر  دے دوں، تو جائز ہوگا؟
جواب: بصورتِ  مسئولہ   حکومت  کی طرف سے  بعنوان "وزیرِ اعظم قرضہ سکیم"  کے تحت ملنے والی رقم بطورِ قرضہ دینے کے بعد واپسی پر اضافی رقم دینی پڑتی ہے  جو کہ سود ہے؛ لہذا مذکورہ  سکیم کے تحت ملنے والا قرضہ لینا شرعاً جائز  نہیں ہے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔ قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔فتاوی شامی میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن."( كتاب البيوع، فصل فى القرض، مطلب کل قرض جر نفعا، ج:5، ص:166، ط: ايج ايم سعید)مزید تفصیل کے لیے  درج ذیل لنک پر فتویٰ ملاحظہ کیجیے:’’میرا پاکستان میرا گھر‘‘ اسکیم کے تحت گھر خریدنے کے لیے قرضہ لینے کا حکمفقط واللہ اعلم
                                                  
عنوان: بیوہ دو بیٹے چار بیٹیوں میں ترکہ کی تقسیم
سوال: کل مالیت جایئداد 3کروڑ 30 لاکھ هے،  ان میں سے ماں کا،  دوبیٹوں کا اور چار بیٹیوں کا کتنا حصہ بنے گا؟
جواب: بصورتِ  مسئولہ مرحوم کی کل منقولہ وغیر منقولہ جائیداد کو  64 حصوں میں تقسیم کرکے 8  حصے مرحوم کی بیوہ کو،14،14 حصے ہر ایک بیٹے کو، 7،7 حصے ہر ایک بیٹی کو ملیں گے، یعنی 3 کروڑ 30 لاکھ میں سے  اکتالیس لاکھ پچیس ہزار (4125000)روپے مرحوم کی بیوہ کو،بہتر لاکھ اٹھارہ ہزار سات سو پچاس (7218750)روپے ہر ایک بیٹے کو،چھتیس لاکھ نو ہزار تین سو پچھتر(3609375) روپے ہر ایک بیٹی کو ملیں گے۔فقط واللہ اعلم
                                                  
عنوان: چار بیٹوں اور چار بیٹیوں میں وراثت کی تقسیم
سوال: ایک شخص  کے انتقال کے وقت ورثاء میں چار بیٹے اور چار  ہی  بیٹیاں اور ایک پوتا جس کے  والد کا انتقال اس شخص کی زندگی میں ہی ہوگیا تھا ، ایک اس شخص کی مطلقہ بیوہ یعنی ان بچوں کی ماں ۔جو شوہر کے طلاق دینے کے بعد بیٹوں کے ساتھ  رہتی ہیں ،45   لاکھ  مالیت کا مکان،  اس میں سے کس کو اور کتنا حصہ ملے گا ؟
جواب: مرحوم کی وراثت میں وہ بیٹا مستحق نہیں کہلائے گا جس کا انتقال والد کی زندگی میں ہوچکا تھا،نیز پوتا بھی براہِ راست دادا کی میراث میں حق دار نہیں بنتا ہے۔اسی طرح مطلقہ بیوہ بھی (جب کہ اس کی عدت گزرچکی ہو وہ ) مرحوم کے ترکے  میں حصہ دار نہیں ۔ہاں !اگر دادا نے اپنی زندگی میں مرحوم بیٹے کو یا پوتے کو مکمل  قبضے کے  ساتھ کچھ دے دیا ہو تو اس صورت میں یہ مرحوم بیٹے اور پوتے کی ملکیت شمار ہوگی، اور جو  چیز مرحوم بیٹے کو مالک بناکر دی وہ اس کے ترکے میں شامل ہوگی، جس میں پوتا اپنے شرعی حصے کے بقدر وارث ہوگا۔ ورنہ براہِ  راست پوتا اپنے دادا کی میراث میں حق  دار نہیں  ہے۔باقی  چار بیٹوں اور چار بیٹیوں میں وراثت کی تقسیم مندرجہ ذیل حصص کے مطابق ہوگی:مرحوم کے کل مال کو  12حصوں میں تقسیم کیاجائےگا ، جس میں سے 2،2 حصے ہر ایک بیٹے کو اور ایک ایک حصہ ہر ایک بیٹی کو ملے گا ۔یعنی اگر مرحوم کے ترکہ کی مالیت  45 لاکھ روپے ہو تو ہر ایک بیٹے کو  750000 (سات  لاکھ  پچاس ہزار روپے) اور  ہر ایک بیٹی کو  375000(تین لاکھ  پچھتر ہزار روپے)دیے  جائیں گے۔الفتاوى الهندية - (10 / 91):"ولو طلقها طلاقا بائنا أو ثلاثا ثم مات وهي في العدة فكذلك عندنا ترث ، ولو انقضت عدتها ثم مات لم ترث وهذا إذا طلقها من غير سؤالها فأما إذا طلقها بسؤالها فلا ميراث لها، كذا في المحيط."فقط واللہ اعلم
                                                  
عنوان: معینہ مدت  میں استعمال نہ کرپانے کی وجہ سے کمپنی کا بیلنس کو صفر کرنا
سوال: موبائل فون سروسز​ میں جو رقم چارج کرواتے ہیں، رقم معینہ مدت  میں استعمال نہ کرپانے کی وجہ سے کمپنی بیلنس کو صفر کردیتی ہے، کیا یہ رقم کمپنی کے لیے حلال ہے؟
جواب: اس رقم کو معینہ مدت میں  استعمال نہ کرنے کی وجہ سے کمپنی  کا بیلنس کو  صارف کے  اکاؤنٹ سے  نکال کر بیلنس صفر کردینا  شرعًا ناجائز ہے ، اس  لیے کمپنی کے  لیے اس رقم کو اپنے استعمال میں لانا درست نہیں ہے، بلکہ صارف کو  دوبارہ لوٹانا ضروری ہے۔"و في شرح الآثار : التعزير بالمال كان في ابتداء الإسلام ثم نسخ .والحاصل أن المذهب عدم التعزير بأخذ المال." (4/61)فقط واللہ اعلم
                                                  
عنوان: کھجور خرید کر دوسرے کو آدھے آدھے نفع کی شرط پر  بیچنے کے لیے دینا اور اس کے جواز کی صورتیں
سوال: میرا  ایک دوست ایران کا شہری ہے، ہم کھجور کا مشترک کاروبار بایں طور کرتے ہیں کہ مثلًا  سال گزشتہ  اس نے  مجھے 20 ٹن کھجور بھیجنے کا کہا کہ کراچی بیچ کر جو نفع ہو وہ آدھا آدھا،پھر اسے وہی ایران میں مناسب ریٹ ملا تو اس نے مجھے بتائی بغیر 12ٹن کھجور بیچ دی،بعد میں 8ٹن مجھے بھجوادیے،میں نے یہاں  8ٹن کھجور بیچی،اب جب مجھے پتا  چلا کہ 12ٹن وہ بیچ چکا ہے  ساتھ میں 8ٹن  کھجور  سے نفع  کا اپنا حصہ بھی مانگ رہا ہے تو میں نے اسے کہا کہ  مجھے 12ٹن کے حاصل کردہ نفع کا حصہ دو تو میں تمہیں 8ٹن کے نفع کا حصہ  دوں گا،تو اس نے مجھے جواب میں کہا کہ میں اپنے علاقے کے عالم صاحب  سے پوچھا ہے، انہوں نے کہا کہ اس معاملہ میں سارا نفع تمہارا (یعنی سائل کے شریک کا) ہے،  اور میرے بارے میں کہا کہ اس کا کوئی حق نہیں۔مجھے بہت پریشانی ہے، آپ راہ نمائی فرمائیں!نوٹ:کاروبار تقریبًا ایسا ہی ہوتا ہے  کہ ایران والا عمومًا ادھار میں(بسا اوقات نقد میں) مال  لے کر ہمارے ہاں بھیجتا ہے،  پھر ہم یہاں بیچ کر اصل مال نفع سمیت جو کہ نصف نصف طے ہوتا ہے بھیج دیتے ہیں اور بسا  اوقات  ہماری جانب  سے بھی نقد ادائیگی ہوتی ہے اور نفع کی ادائیگی مال بکنے کے بعد،اگر یہ ناجائز ہو تو جواز کی تفصیلی صورت میں  راہ نمائی کیجیے گا!
جواب: صورتِ  مسئولہ میں اگر ایران والا شخص اپنا سرمایہ لگاکر مال خرید رہا ہے  اور  پاکستان والے شخص نے سرمایہ نہیں لگایا تو یہ شرکت درست نہیں ہوئی، اس لیے شرکتِ مال میں دونوں طرف سے مال کا ہونا ضروری ہے جو کہ یہاں نہیں ہے، اور یہ معاملہ مضاربت کا بھی نہیں ہے ؛  اس لیے کہ  مضاربت میں سرمایہ کا نقد ہونا ضروری ہے، یہاں ایران میں رہنے والا شخص کھجور خرید کر پاکستان میں رہنے والے کو بیچنے کے لیے دیتا ہے؛  اس لیے یہ مضاربت بھی درست نہیں ہے، لہذا اس صورت میں   آپ کے دوست نے جو بارہ ٹن کھجور خرید کر ایران میں بیچ  دیے، اس کے نفع کا حق دار  وہی ہے، اور باقی آٹھ  ٹن جو آپ نے پاکستان میں فروخت  کیے تو  چوں کہ یہ مضاربت یا شرکت نہیں تھی؛  اس لیے آپ کو  صرف اجرتِ مثل (یعنی اس طرح مال فروخت کرنے کی عمومًا مارکیٹ میں  جو اجرت ہوتی ہے، وہ) ملے گی،(بشرط یہ کہ وہ اجرتِ مثل آپ کے طے شدہ نفع سے زائد نہ ہو)  اور سارا نفع ایران والے شخص کا  ہوگا۔اور اگر ابتدا  میں شرکت کا عقد  اس طرح کیا کہ  دونوں کے پاس مال نہیں ہے، اور دونوں  نے یہ عقد کیا کہ ہم ادھار مال خریدیں گے  اور پھر اس کو نقد فروخت کرکے اس کا ادھار ادا کردیں گے اور  اس میں  جو نفع ہوگا وہ آپس میں آدھا آدھا  تقسیم کریں گے اور اس عقد کے بعد  ایران والا شخص ادھار  مال خریدتا ہے تو  جتنا مال اسی شرکت کی جنس میں سے خریدا  وہ  دونوں شریکوں میں مشترک ہوگا اور دونوں پر اس کا ضمان بھی ہوگا،پھر خواہ  وہ  ایران میں فروخت کیا جائے یا پاکستان میں نفع میں دونوں طے شدہ تناسب کے  حساب  سے شریک  ہوں  گے۔اور اگر ابتدا میں اس طرح کا کوئی عقد نہیں ہوا، یا ایک ہی شخص سرمایہ لگا کر  مال خرید رہا ہے تو  اس طرح شرکت درست  نہیں ہوگی، البتہ اس صورت میں اس  طرح کاروبار کے جواز کی صورتیں درج ذیل ہیں:1۔۔  پاکستان میں رہنے والا شخص ایران میں رہنے والے شخص کے لیے کمیشن پر کام کرے،  مثلًا  ایران سے ایک شخص کھجوریں پاکستان بھیجے اور پاکستان میں رہنے والا اس کو فروخت کردے اور شروع ہی سے طے کرلے کہ میں آپ کا یہ مال فروخت کردوں گا اور اس کا اتنا طے شدہ کمیشن لوں گا ۔2۔۔ایران میں رہنے والا شخص وہاں سے کھجور لے کر پاکستان میں رہنے والے شخص کو  اپنا نفع رکھ کر ادھار فروخت کردے،  اس صورت میں سارا مال پاکستان میں رہنے  والے کا ہوگا، اور  وہ  مال فروخت کرے اس  کی قیمت ادا کردے، اس  کی مثال یہ  ہوسکتی  ہے کہ ایران میں رہنے والے شخص نے ایک لاکھ  کی کھجوریں خریدیں ، وہ  اندازہ لگالے کہ مجھے اس پر کتنا نفع ہوسکتا ہے، اندازے  کے مطابق وہ اس پر اضافہ کرکے پاکستانی شخص کو ادھار مثلًا ڈیڑھ لاکھ کا بیچ دے، اور  پھر پاکستان میں رہنے والا شخص اس کو  جتنے کا چاہے فروخت کردے اور اس کی قیمت ڈیڑھ لاکھ بعد میں ادا کردے۔3۔۔ پاکستان میں رہنے والا شخص بھی کچھ  پیسے ملالے ، اور دونوں شریک بن جائیں ، اور باہمی رضامندی سے دونوں شریک نفع فیصد کے حساب سے طے کرلیں، اس کے بعد ایران میں رہنے والا شخص  اس مشترکہ رقم سے جو کھجور خریدے گا  اس میں دونوں شریک ہوں گے، اور نفع باہمی رضامندی سے جو طے ہوا ہے اس میں دونوں شریک ہوں گے۔نقصان  سرمائے کے تناسب  کے مطابق ہوگا۔الفتاوى الهندية (4/ 285):"(منها) أن يكون  رأس المال دراهم أو دنانير عند أبي حنيفة وأبي يوسف رحمهما الله تعالى وعند محمد - رحمه الله تعالى - أو فلوسا رائجة حتى إذا كان رأس مال المضاربة ما سوى الدراهم والدنانير والفلوس الرائجة لم تجز المضاربة إجماعا وإن كان رأس مال المضاربة فلوسا رائجة لا تجوز على قولهما وعلى قول محمد - رحمه الله - تجوز هكذا في المحيط. والفتوى على أنه تجوز كذا في التتارخانية ناقلًا عن الكبرى."وفيه أيضًا (4/ 288):"المضارب إذا عمل في المضاربة الفاسدة وربح يكون جميع الربح لرب المال وللمضارب أجر مثله فيما عمل لايزاد على المسمى في قول أبي يوسف - رحمه الله تعالى - وإن لم يربح المضارب كان له أجر مثله، كذا في فتاوى قاضي خان."و فيه أيضًا (2/ 327):"(أما شركة الوجوه) فهو أن يشتركا، وليس لهما مال لكن لهما وجاهة عند الناس فيقولان: اشتركنا على أن نشتري بالنسيئة ونبيع بالنقد على أن ما رزق الله - سبحانه وتعالى - من ربح فهو بيننا على شرط كذا، كذا في البدائع. وهكذا في المضمرات، وتكون مفاوضة بأن يكونا من أهل الكفالة والمشترى بينهما نصفين وعلى كل واحد منهما نصف ثمنه ويتساويا في الربح ويتلفظا بلفظ المفاوضة أو يذكرا مقتضياتها فتتحقق الوكالة والكفالة في الأثمان والمبيعات، وإن فات شيء منها كانت عنانا، كذا في فتح القدير، وإن أطلقت كانت عنانا، كذا في الظهيرية. والعنان منهما تجوز مع اشتراط التفاضل في ملك المشترى وينبغي أن يشترطا الربح في هذه الشركة على قدر اشتراط الملك في المشترى حتى لو تفاضلا في ملك المشترى واشترطا التساوي في الربح بينهما أو كان على العكس لا يجوز هذا الشرط ويكون الربح بينهما على قدر ما اشترطا الملك بينهما، كذا في المحيط. قال محمد - رحمه الله تعالى -، وإذا اشتركا شركة عنان بأموالهما ووجوههما فاشترى أحدهما متاعا، فقال الشريك الذي لم يشتر: المتاع من شركتنا، و قال المشتري: هو لي وإنما اشتريته بمالي ولنفسي، فإن كان المشتري يدعي الشراء لنفسه بعد الشركة فهو بينهما على الشركة إذا كان المتاع من جنس تجارتهما."فقط واللہ اعلم
                                                  
عنوان: رقم کی شرط پر خریداری پر اصل رقم کا اضافہ سمیت واپس آنا
سوال: ايك كمپنى ہے  F.Sانهوں  نے ايك مارٹ بنايا ہے،  جس ميں 15000 كا اكاؤنٹ كھلوانا پڑتا ہے، پھر آپ  اس ميں  سے جتنى بھى خريدارى كريں،   وه رقم بھی اور 15000 بھی 0.06 پوائنٹ كے حساب سے روزانہ آپ كے اكاؤنٹ ميں واپس آنا شروع ہو جائےگى،اس طرح آپ كى سارى رقم آہستہ آہستہ واپس مل جائے گى، تو كيا اس طريقے سے خريدارى كرنا جائز ہے؟نيز اس كمپنى كا مركزى دفتر كراچى ميں بتايا جاتا ہے، اس كمپنى كے بارے ميں بھی اگر آپ تحقيق كرديں كہ يہ كمپنى ٹھيک ہے يا غلط؟ اس كے كاروبارى طريقے كس حد تك جائز ہيں يا اس كے طريقے ناجائز ہيں ؟يا يہ كمپنى بھی مضاربہ كمپنى كى طرح فراڈہے ،بہت سارے لوگ اس كمپنى ميں اپنا پيسہ لگا رہے ہيں ۔
جواب: صورتِ  مسئوله ميں 15 ہزار روپے اکاؤنٹ میں رکھنے کی شرط پر خریداری کرنے پر 15 ہزار روپے اور جتنے کی خریداری کی ہے وہ رقم ایک مخصوص شرح کے حساب سے واپس ملنا شرعًا جائز نہیں، کیوں کہ کمپنی کو 15 ہزار روپے دینا قرض ہے، جس پر رقم واپس ملنا نفع ہے، اور قرض پر نفع حاصل کرنا سود ہے،لہذا اس  کمپنی میں پیسہ لگانے سے اجتناب کریں۔باقی یہ ویب سائٹ شرعی مسائل کے لیے مختص ہے، کمپنی کی تحقیق سے متعلق متعلقہ اداروں سے رجوع کیا جائے۔فتاوی شامی میں ہے:"و في الأشباه: كلّ قرض جر نفعًا حرام."( كتاب البيوع، فصل في القرض ۵/ ۱٦٦ ط:سعيد)فقط واللہ اعلم
                                                  
عنوان: سوتیلے بھائی کو والد کی میراث سے محروم کرنا
سوال: اپنے  سوتیلے  بھائی کو باپ کی زمین سے  حصہ نہ دینے کا کیا حکم ہے؟
جواب: واضح رہے کہ والد کے انتقال کے بعد ان  کی کل منقولہ وغیر منقولہ جائیداد میں (ان کے حقوق متقدمہ تجہیز وتکفین، قرض اور وصیت کی ادائیگی کے بعد ) ان کے تمام شرعی ورثاء (مرد ورعورت دونوں) کا حق وحصہ ہوتا ہے، اور سب اس میں اپنے اپنے شرعی حصوں کے بقدر شریک ہوتے ہیں، چند وارثوں کا والد کی میراث پر قبضہ کرلینا اور دیگر شرعی ورثاء کو  ان کے شرعی حصے سے محروم کرنا ناجائز اور سخت گناہ ہے۔لہذا صورتِ مسئولہ میں مرحوم کے بیٹوں کا  اپنے سوتیلے بھائی (جو کہ مرحوم والد کا حقیقی بیٹا ہے) کا  میراث سے محروم کرنا   ناجائز اور حرام ہے، ان  پر لازم ہے  کہ بھائی  کو اس کا حق وحصہ  اس دنیا میں دے دیں، ورنہ آخرت میں دینا پڑے گا اور آخرت میں دینا آسان نہیں ہوگا ، حدیثِ مبارک میں اس پر  بڑی وعیدیں آئی ہیں ، حضرت سعید  بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا:  جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔  مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»". (مشكاة المصابيح، 1/254، باب الغصب والعاریة، ط: قدیمی)           وفیہ ایضاً: "وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه".  (1/266، باب الوصایا، الفصل الثالث،  ط: قدیمی)       شرح المجلۃ میں ہے:"لایجوز لأحد  أن یاخذ  مال أحد  بلا سبب شرعي". (1/264،  مادۃ: 97، ط: رشیدیہ)فقط واللہ اعلم
                                                  
عنوان: زیادہ کمیشن دینے والی کمپنیوں کا مال خریدنا
سوال: ان  میڈیسن کمپنیوں کامال خریدنا جو زیادہ ڈسکاؤنٹ ریٹ پر دیتی ہیں اوراس کمپنی کے مقررہ ریٹ پر فروخت کرنا جائز ہے؟
جواب: بصورتِ مسئولہ جب کمپنی بخوشی اپنے مال پر زیادہ (متعینہ)  کمیشن دیتی ہے تو اس کا مال خرید کر اس کے مقرر کردہ ریٹ پر بیچنا شرعًا جائز ہے اور اس پر ملنے والا کمیشن بھی درست ہے۔سوال کا مقصد کچھ اور ہے تو وضاحت  کر کے سوال دوبارہ ارسال کردیجیے!فقط واللہ اعلم
                                                  
عنوان: قرآن مجید آن لائن یا بالمشافہہ پڑھانے کی اجرت لینا
سوال: کیا قرآنِ پاک آن لائن یا آف لائن پڑھانے پر اجرت لینا جائز ہے ؟ یہ جو کہتے ہیں کہ ہم قرآن پاک پڑھانے کے نہیں، بلکہ وہ وقت جو ہم سٹوڈنٹ کو دیتے ہیں اس کی اجرت ہوتی ہے۔اس کے بارے میں کیا حکم ہے ؟ کیا قرآن پاک کی تعلیم دینے کو بطور پروفیشن استعمال کرنا جائز ہے ؟
جواب: قرآن مجید کی بالمشافہہ یا بذریعہ انٹرنیٹ  تعلیم دینا اور اس پر اجرت لینا جائز ہے،  متأخرینِ احناف نے بوجہ ضرورت اس کے جواز کا فتوی دیا ہے،  لیکن یہ اجرت اصل میں قرآن پڑھانے کی نہیں ہوتی، بلکہ قرآن کی تعلیم دینے والا ان کاموں کے لیے  اپنے آپ کو محبوس  اور دیگر کاموں سے فارغ رکھ کر وقت دیتا ہے، اس لیے  اس وقت کی اجرت وصول کرنا  اس کے لیے جائز ہے،  نیز  پہلے دینی تعلیم اور نیک کاموں کی اجرت بیت المال سے مقرر ہوتی ہے، جب زمانہ اور حالات بدل گئے تو  دینی تعلیم کی بقا کے لیے فقہاء نے اس کے جواز کا فتوی دیا۔باقی  قرآن پڑھانے والے کو آن لائن کے بجائے آمنے سامنے بیٹھ کر لوگوں کو پڑھانا چاہیے،اس طریقہ  میں برکت بھی ہے اور یہ تعلیمی افادہ اور استفادہ کے لیے موزوں بھی ہے، تاہم اگر کوئی ضرورت ہو یعنی کسی جگہ صحیح قرآن  پڑھانے والا دست یاب نہ ہو یا اور کوئی عذر ہو   اور انٹرنیٹ کے ذریعے قرآن پڑھایا جائے، یہ جائز ہے اور اس پر مقررہ اجرت لینا بھی جائز ہوگا، لیکن  اس میں  درج ذیل باتوں کی رعایت رکھنی ضروری ہے:1) قرآن کی تعلیم کے لیے ویڈیو کالنگ کا استعمال نہ کیا جائے، اس لیے ویڈیو کالنگ شرعاً تصویر کے حکم میں ہے، ہاں  اگر ویڈیو کالنگ میں جان دار کی تصویر سامنے نہ لائی  جائے، بلکہ ویڈیو میں قرآنِ مجید کو سامنے رکھ لیا جائے  تو اس طرح پڑھانا جائز ہوگا۔2)  قریب البلوغ اور بالغہ خواتین کو مرد قاری پڑھانے سے، اور قریب البلوغ یا بالغ لڑکوں کو عورت پڑھانے سے  اجتناب کرے۔الدر المختار وحاشية ابن عابدين (رد المحتار) (6/ 55 ):"(و) لا لأجل الطاعات مثل (الأذان والحج والإمامة وتعليم القرآن والفقه)، ويفتى اليوم بصحتها لتعليم القرآن والفقه والإمامة والأذان. (قوله: ولا لأجل الطاعات) الأصل أن كل طاعة يختص بها المسلم لا يجوز الاستئجار عليها عندنا؛ لقوله عليه الصلاة والسلام : «اقرءوا القرآن ولا تأكلوا به»، وفي آخر ما عهد رسول الله صلى الله عليه وسلم  إلى عمرو بن العاص: «وإن اتخذت مؤذناً فلا تأخذ على الأذان أجراً»؛ ولأن القربة متى حصلت وقعت على العامل، ولهذا تتعين أهليته، فلا يجوز له أخذ الأجرة من غيره كما في الصوم والصلاة، هداية. مطلب تحرير مهم في عدم جواز الاستئجار على التلاوة والتهليل ونحوه مما لا ضرورة إليه.(قوله: ويفتى اليوم بصحتها لتعليم القرآن إلخ) قال في الهداية: وبعض مشايخنا - رحمهم الله تعالى - استحسنوا الاستئجار على تعليم القرآن اليوم؛ لظهور التواني في الأمور الدينية، ففي الامتناع تضييع حفظ القرآن، وعليه الفتوى اهـ، وقد اقتصر على استثناء تعليم القرآن أيضاً في متن الكنز ومتن مواهب الرحمن وكثير من الكتب، وزاد في مختصر الوقاية ومتن الإصلاح تعليم الفقه، وزاد في متن المجمع الإمامة، ومثله في متن الملتقى ودرر البحار".البحر الرائق شرح كنز الدقائق ومنحة الخالق وتكملة الطوري (8/ 22):قال - رحمه الله -: "(والفتوى اليوم على جواز الاستئجار لتعليم القرآن) ، وهذا مذهب المتأخرين من مشايخ بلخ استحسنوا ذلك، وقالوا: بنى أصحابنا المتقدمون الجواب على ما شاهدوا من قلة الحفاظ ورغبة الناس فيهم؛ ولأن الحفاظ والمعلمين كان لهم عطايا في بيت المال وافتقادات من المتعلمين في مجازات التعليم من غير شرط، وهذا الزمان قل ذلك واشتغل الحفاظ بمعائشهم فلو لم يفتح لهم باب التعليم بالأجر لذهب القرآن فأفتوا بالجواز، والأحكام تختلف باختلاف الزمان".فقط والله أعلم
                                                  
عنوان: شراکت میں متعین نفع لینا
سوال: ایک شخص نے کسی آدمی کے دسمبر میں دس لاکھ روپے دینے ہیں،  اس کے پاس ستمبر میں نو لاکھ کہیں سے آتے ہیں،  وہ اپنے دوست کو  گیارہ لاکھ دیتا اور اسے کہتا ہے کہ تم یہ رقم اپنے کاروبار میں لگاؤ اور دسمبر میں بارہ لاکھ دے دو،  کیا وہ زائد ایک لاکھ سود شمار ہوگا؟
جواب: واضح رہے کہ کسی کاروبار میں رقم لگا کر نفع حاصل کرنے کے جائز ہونے کے لیے یہ ضروری ہے کہ  نفع کے ساتھ  نقصان میں بھی شرکت ہو  اور  نفع بھی فکس رقم کی صورت میں مقرر نہ ہو ، بلکہ مضاربت (انویسمنٹ) میں  نفع کی تعیین نفع کے فیصد کے اعتبار سے کرنا ضروری ہے، مثلاً: جتنا نفع حاصل ہوگا اس نفع کا 70 فیصد کام کرنے والے کا اور 30 فیصد انویسٹر کا ہوگا۔ اگر نفع کی تعیین ایک مقرر  رقم کے ذریعے کی جائے، یا نقصان کی شرط کام کرنے والے ہی پر لگائی جائے، یا کاروبار ہی نہ ہو، بلکہ محض رقم دے کر نفع لیا جائے تو یہ جائز نہیں ہے، بلکہ یہ قرض دے کر اس پر نفع حاصل کرنا ہے، اور قرض دے کر اس پر مشروط نفع حاصل کرنا سود ہے، اور سود کا لینا، دینا، اس کا معاملہ کرنا ناجائز، حرام اور گناہِ  کبیرہ ہے۔لہذا مذکورہ شخص کا اپنے دوست کو گیارہ لاکھ دے کر اس سے بارہ لاکھ متعین کر کے لینا سود ہونے کی وجہ سے حرام ہے۔ بدائع الصنائع  میں ہے:"(ومنها) : أن يكون الربح جزءًا شائعًا في الجملة، لا معينًا، فإن عينا عشرةً، أو مائةً، أو نحو ذلك كانت الشركة فاسدةً؛ لأن العقد يقتضي تحقق الشركة في الربح والتعيين يقطع الشركة لجواز أن لايحصل من الربح إلا القدر المعين لأحدهما، فلايتحقق الشركة في الربح".(6/ 59، کتاب الشرکة، فصل في بيان شرائط جواز أنواع الشركة، ط: سعید) فقط والله  اعلم
                                                  
عنوان: بینک میں چائے بیچنے کی مد میں ملنے والے پیسوں کا حکم
سوال: ہماری نیشنل بینک آف پاکستان کے ساتھ چائے کی دکان ہے ،تو جو پیسےبینک سےچائے کی مد میں  آئیں گے ،  وہ حرام ہیں یا حلال  ؟اس کے بارے میں وضاحت کر دیں، بینک سودی ہے۔
جواب: بینک والے چائے کی مد میں جوپیسے دیتے ہیں ،اگر وہ متعینہ طور پر  بینک سے  کمائی ہوئی رقم میں سے  دیتے ہیں ، تو اس میں کراہت ہے اور اگر وہ متعینہ طور پر  بینک سے کمائی ہوئی رقم میں سے  نہیں دیتے ،تو اس صورت میں چائے کی مد میں آنے والے پیسے حلال ہوں گے  ۔وفي الدر المختار وحاشية ابن عابدين :"توضيح المسألة ما في التتارخانية حيث قال:رجل اكتسب مالا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهم. قال أبو نصر: يطيب له ولا يجب عليه أن يتصدق إلا في الوجه الأول، وإليه ذهب الفقيه أبو الليث، لكن هذا خلاف ظاهر الرواية فإنه نص في الجامع الصغير: إذا غصب ألفا فاشترى بها جارية وباعها بألفين تصدق بالربح. وقال الكرخي: في الوجه الأول والثاني لا يطيب، وفي الثلاث الأخيرة يطيب، وقال أبو بكر: لا يطيب في الكل، لكن الفتوى الآن على قول الكرخي دفعا للحرج عن الناس اهـ."(رد المحتار5/ 235ط:سعيد)فقط واللہ اعلم
                                                  
عنوان: بیوہ اور ایک بیٹے میں میراث کی تقسیم
سوال: میں اپنے ماں باپ کا ایک بیٹا تھا، میری  ماں فوت ہو گئی   ہے،باپ نے دوسری شادی کی اور دوسری والدہ سےاولاد نہیں ہوئی ، اب والد فوت ہو گئے ہیں، میرا اور دوسری والدہ کا کتنا حصہ ہوگا؟
جواب: صورتِ  مسئولہ میں اگر مرحوم کے والدین حیات نہیں ہیں (یعنی آپ کے دادا، دادی زندہ نہیں  ہیں ) اور  مرحوم کے ورثاء میں صرف ایک بیٹا اور ایک بیوہ ہے، تو اس صورت میں مرحوم کا کل ترکہ  8حصوں میں تقسیم ہوگا، جس میں سے ایک حصہ مرحوم کی بیوہ  (آپ کی دوسری والدہ کو ) اور  باقی سات حصے مرحوم کے بیٹے (یعنی آپ )کو ملیں گے۔یعنی ہر سو روپے میں سے 12.5 روپے مرحوم کی بیوہ کو، اور 87.5روپے مرحوم کے بیٹے کو دیے جائیں گے۔ملحوظ رہے کہ اس تقسیم سے پہلے مرحوم کی تجہیز و تکفین کے اخراجات اور اگر ان پر قرض ہو تو وہ کل ترکے سے ادا کیا جائے گا، پھر اگر انہوں نے کوئی جائز وصیت کی ہوئی تو بقیہ ترکے کے ایک تہائی سے اُسے نافذ کیا جائے گا، اس کے بعد مذکورہ بالا تناسب سے بقیہ ترکہ تقسیم کیا جائے گا۔ فقط واللہ اعلم
                                                  
عنوان: سودی اداروں سے کاروبار کرنا
سوال: سودی اداروں سے کاروبار کا کیا حکم ہے؟
جواب: سود کا لینا، دینا  اور اس میں تعاون کرنا ناجائز اور حرام ہے، اس پر قرآن وحدیث میں بہت سخت  وعیدیں وارد ہوئی ہیں، سودی لین دین کرنے والوں سے  اللہ اور اس  رسول کی طرف جنگ کا اعلان ہے، ایسے شخص کو آپ ﷺ نے ملعون قرار دیا ہے،  لہذا سودی کاروبار کرنے والے اداروں کے ساتھ سودی کاروبار کرنا حرام ہے، اور سودی اداروں کے   ساتھ  حلال اشیاء کا کاروبار اگرچہ فی نفسہ ناجائز نہیں ہے، لیکن کراہت  سے بھی خالی نہیں ہے، بالخصوص جب کہ مستقل بنیاد پر ان کے ساتھ کاروباری معاملات کیے  جائیں، اس  لیے اس سے اجتناب کرنا چاہیے۔حدیثِ  مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»."(الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔فقط واللہ اعلم
                                                  
عنوان: ترکہ کی تقسیم کے بعد مرحوم کے مکان کے کرایہ کا حکم
سوال: والد کا انتقال ہوا، ایک گھر چھوڑا، ورثاء میں تین بیٹے  ہیں، تینوں کو ایک ایک حصہ ملا،  ان میں سے درمیانی بھائی  کا انتقال ہو گیا، تو بڑے بھائی نے اس کا حصہ خرید لیا اب بڑا بھائی دو حصے استعمال کرسکتے ہیں اور چھوٹا ایک،  پوچھنا یہ ہے کہ گھر کا جو ویرا بل آیا ہے وہ کس طرح تقسیم کر کے ادا کریں گے؟
جواب: بصورتِ مسئولہ  مرحوم  بھائی کے انتقال کے بعد ان کے ترکہ کو تقسیم کرنے سے پہلے بل وغیرہ اور دیگر قرضہ جات کو منہاکرنا چاہیے تھے، تاہم جب دونوں بھائیوں نے ترکہ کو تقسیم کرلیا تو اب دونوں پر مرحوم بھائی کے مکان کا بل آدھا آدھا ادا کرنا ہوگا، نیز بڑے بھائی نے مرحوم بھائی کے ترکہ میں سے دوسرے بھائی سے اس کا آدھاحصہ خریدلیا، (اگر مرحوم کے شرعی ورثاء (والدہ، بیوہ،اولاد، بہنوں)  میں سے کوئی بھی نہیں ہے، صرف دو بھائی ہے) تو اس کی وجہ سے مرحوم بھائی کا بل مکمل طور  پر  بڑے بھائی کے ذمہ  لازم نہیں ہوگا۔اور اگر مرحوم بھائی کے ورثاء میں بیوہ، (ماں) اور اولاد  بھی ہے تو مذکورہ مکان میں اس (مرحوم) کا حصہ صرف دونوں بھائیوں کا حق نہیں ہوگا، بلکہ اولاد وغیرہ کا بھی حق ہوگا، اس صورت میں دوبارہ رجوع کرکے مسئلہ معلوم کرسکتے ہیں۔فتاوی عالمگیری  (الفتاوى الهندية )  میں  ہے:"ثم بالدين و أنه لايخلو إما أن يكون الكل ديون الصحة أو ديون المرض، أو كان البعض دين الصحة والبعض دين المرض، فإن كان الكل ديون الصحة أو ديون المرض فالكل سواء لايقدم البعض على البعض، و إن كان البعض دين الصحة و البعض دين المرض يقدم دين الصحة إذا كان دين المرض ثبت بإقرار المريض، و أما ما ثبت بالبينة أو بالمعاينة فهو و دين الصحة سواء، كذا في المحيط."(كتاب الفرائض، ج:6، ص:447، ط:مكتبه رشيديه)فقط واللہ اعلم
                                                  
عنوان: میرا گھر میرا پاکستان اسکیم کے تحت قرض لینا
سوال: میرا گھر میرا پاکستان کے پیکج پر لون لینا کیسا ہے ؟
جواب: گھر بنانے کے لیے حکومت  سے قرضہ لینا جس میں یہ شرط ہو کہ واپسی مارک اَپ کے ساتھ ہوگی،ایسا قرضہ ، سودی قرضہ ہے، اور سود کا لینا، دینا ناجائز اورحرام ہے؛  لہذا مذکورہ اسکیم کے تحت قرضہ لینا جائز نہیں ہے۔ ہماری معلومات کے مطابق حکومت کی طرف سے ’’میرا پاکستان میرا گھر‘‘ یا ’’وزیر اعظم ہاؤسنگ اسکیم‘‘ کے نام سے ذاتی گھر مہیا  کرنے کے لیے جو اسکیم متعارف کروائی گئی ہے، اس کے لیے مختلف بینکوں اور اداروں کی طرف سے قرض فراہم کرنے کی دو صورتیں رائج ہیں:بعض بینک اور ادارے تو صریح سودی قرضہ فراہم کرتے ہیں، اس کا حکم تو  واضح ہے کہ ذاتی گھر کی خریداری کے لیے بھی سودی قرضہ کا لین دین ناجائز اور حرام ہے، جب کہ بعض بینک اور ادارے اس اسکیم کے ذریعے گھر خریدنے کرنے کے لیے اگرچہ سودی قرضہ کے نام سے تو قرضہ فراہم نہیں کرتے ہیں، بلکہ ذاتی گھر خریدنے کے خواہش مند افراد کے  ساتھ شرکتِ  متناقصہ (diminishing musharka) کا معاملہ کرتے ہیں ، لیکن اس معاملے میں بہت  سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود  (بیع، شرکت اور اجارہ)  کو جمع کرنا اور عملاً ایک عقد کو دوسرے عقد کے لیے شرط قرار دینا وغیرہ، یعنی کسی بھی بینک یا ادارے کے ساتھ شرکتِ متناقصہ (diminishing musharka) کا معاملہ کرنے کی صورت میں حقیقتًا یا حکمًا دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور  اسی کے  ساتھ  ہی  (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد  حقیقتاً یا حکمًا ایک ساتھ ہی کیے جاتے ہیں، جب کہ رسولِ اکرم صلی اللہ علیہ وسلم  نے ایک عقد کی تکمیل سے پہلے اس عقد میں دوسرا عقد  داخل کرنے سے منع فرمایا ہے، اسی طرح ایک عقد کے لیے دوسرے عقد کو شرط قرار دینا بھی شرعًا ممنوع ہے ، اس  لیے  یہ طریقہ بھی  شرعی اصولوں پر  پورا  نہ  اترنے  کی وجہ  سے ناجائز   اور سودی قرضہ کا ایک ناجائز متبادل ہے۔تفصیلی معلومات کے لیے  ہماری کتاب ’’مروجہ اسلامی بینکاری‘‘ کا مطالعہ مفید رہے گا۔  خلاصہ یہ ہے کہ جس طرح سودی قرضہ لے کر ذاتی گھر خریدنا جائز نہیں ہے، اسی طرح کسی بھی بینک یا ادارے کے ساتھ  شرکتِ متناقصہ (diminishing musharka) کا معاملہ کر کے ذاتی گھر لینا بھی جائز نہیں ہے۔فقط واللہ اعلم
                                                  
عنوان: بیوہ اور تین بہنوں میں ترکہ کی تقسیم
سوال: ایک آدمی کا انتقال ہوا، ورثاء میں 1 زوجہ، 3 بہن ہیں، ان ورثاء کی موجودگی میں میت کے کزن کی اولاد وارث ہوگی یا نہیں؟
جواب: صورتِ  مسئولہ میں اگر واقعتًا  مرحوم کے والدین حیات نہیں ہیں،  اور نہ ہی کوئی اولاد موجود ہے اور نہ ہی کوئی بھائی موجود ہے تو  اس صورت میں ترکہ کا   ایک چوتھائی اس کی بیوہ کو اور ترکہ کا دو تہائی  مرحوم کی  تینوں بہنوں میں برابر تقسیم ہوگا، اس کے علاوہ باقی دیگر عصبات میں تقسیم ہوگا، اس لیے حتمی جواب کے لیے میت کے  بھائی کی اولاد موجود ہوتو ان کی تعداد، اور  مرحوم کے چچا اور ان کی اولاد  کی تفصیل لکھ کر دوبارہ سوال بھیج سکتے ہیں۔فقط واللہ اعلم
                                                  
عنوان: موبائل میں آن لائن پیسے ڈالنے پر ملنے والے اضافی بیلنس کا حکم
سوال: یوفون کمپنی والے موبائل میں آن لائن پیسے ڈالنے پر 10 فیصد  کا بونس دیتے ہیں،  مثال کے طور اگر میں آن لائن  100 روپیہ ایزی لوڈ کروں تو  مجھے 10 روپے کا اضافی بیلینس ملے گا، کیا یہ اضافی بیلینس استعمال کرنا جائز ہے؟
جواب: واضح رہے کہ موبائل میں پیسے ڈالنے کے بدلے میں  ملنے والے بیلنس کی شرعی حیثیت اُس حق کی ہے  جسے استعمال کرتے ہوئے صارفین ایک دوسرے سے ( کال یا ایس ایم ایس ) کے ذریعے بات کرسکتے ہیں ، لہٰذا اگر کوئی موبائل کمپنی آن لائن پیسے ڈالنے کی صورت میں دس فیصد اضافی بیلنس مہیا کررہی ہے تو شرعًا اس کے استعمال میں کوئی حرج نہیں ۔لیکن اگر موبائل میں آن لائن پیسے ڈالنے پر یہ دس فیصد ملنے والا اضافی بیلنس اس شرط کے ساتھ مشروط ہے کہ صارف مخصوص رقم اپنے موبائل اکاؤنٹ میں رکھے گا یا یہ بیلنس کوئی بینک اپنے اکاؤنٹ ہولڈر کو بینک اکاؤنٹ استعمال کرنے کی وجہ سے مہیا کررہا ہے تو  پھر اس کا استعمال شرعًا جائز نہیں ہوگا ، کیونکہ اکاؤنٹ میں رکھی ہوئی رقم قرض ہے، اور قرض کے بدلے کسی بھی قسم کا نفع لینے کی شرعًا اجازت نہیں ہے، نیز بینک سودی ادارہ ہے، وہ اپنی سودی آمدن سے لوگوں کو فوائد دیتا ہے، لہٰذا اس سے ملنے والی سہولت بھی سود  کی طرح حلال نہیں ہوگی۔   فقط واللہ اعلم
                                                  
عنوان: بیمہ کی شرعی حیثیت
سوال: بیمہ کی شرعی حیثیت کیا ہے؟ جیسے آج کل موبائل کی بیمہ پالیسی بھی ہو رہی ہے، کیا یہ جائز ہے یا ناجائز؟ اور انسانی زندگی کی بیمہ پالیسی کے کیا احکام ہیں؟  برائے مہربانی قرآن وحدیث کی روشنی میں وضاحت فرما دیں!
جواب: بیمہ کی مروّجہ  تمام شکلیں حرام  ہيں، چاہے  زندگی کا بیمہ ہو یا املاک  کا یاموبائل  کا، کیوں کہ اس میں سود اور جوا  پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم اور احاديثِ مباركه  کی واضح اور  قطعی نصوص سے ثابت  ہے۔قرآن کریم میں ہے:﴿وَأَحَلَّ اللَّهُ الْبَيْعَ وَحَرَّمَ الرِّبَا ﴾( البقرة:275)﴿يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ﴾ (سورالبقرة:278)﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾(المائدة: 90)بخاري شريف  میں ہے: عن عون ابن أبي جحيفة عن أبيه : أنه اشترى غلاما حجاما فقال: إن النبي صلى الله عليه و سلم نهى عن ثمن الدم وثمن الكلب وكسب البغي ولعن آكل الربا وموكله والواشمة والمستوشمة والمصور.(أخرجہ مسلم فی باب من لعن المصور  (5/ 2223) برقم (5617)،ط۔دار ابن كثير، بيروت،الطبعة الثالثة ، 1407 = 1987)مسلم شریف میں ہے:عن جابر قال: لعن رسول الله -صلى الله عليه وسلم- آكل الربا وموكله وكاتبه وشاهديه وقال هم سواء.(اخرجہ مسلم فی باب لعن آكل الربا ومؤكله (5/ 50) برقم (4177)،ط۔دار الجيل، بیروت)السنن الکبری للبیہقی میں ہے:عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(أخرجه البيهقي في الكبرى في «باب كل قرض جر منفعة فهو ربا» (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م.)تفسیر بغوی میں ہے:قوله تعالى:{ يَا أَيُّهَا الَّذِينَ آمَنُوا لا تَأْكُلُوا أَمْوَالَكُمْ بَيْنَكُمْ بِالْبَاطِلِ } بالحرام، يعني: بالربا والقمار والغصب والسرقة والخيانة ونحوها، وقيل: هو العقود الفاسدة.(معالم التنزيل: سورة النساء (2/ 199)،ط. دار طيبة للنشر والتوزيع، الطبعة: الرابعة، 1417 = 1997 م)فقط، والله أعلم
                                                  
عنوان: پرائز بونڈ کا حکم
سوال: پرائز بونڈ کو حکومتِ پاکستان جاری کرتی ہے، اگر خریدے جائیں اور اس پر انعام نکل آئے تو کیسا ہے؟
جواب: بعض اوقات حکومت کو پیسوں کی ضرورت پڑجاتی ہے، تو وہ عوام سے قرض لیتی ہے،  اس کے  حصول کے  لیے پرائز بانڈ  جاری کیا جاتا ہے،  بانڈ اس تحریر کو کہا جاتا ہے جو قرض کی  توثیق و تصدیق کے لیے قرض دینے والے شخص کو حکومت کی طرف سے  دی جاتی ہے۔ میعاد گزر جانے کے بعد جب حکومت یہ رقم واپس کرتی ہے تو حکومت  اس شخص کو  انعام کے نام سے کچھ زائد رقم دیتی ہے، یہ سود اور جواہے، اگر چہ اس صورت میں حکومت کی جانب سے اس کی صراحت نہیں ہوتی کہ ہم آپ کو اس قرض پرکچھ نفع دیں گے، لیکن اس پر عمل ضرورہوتاہے، اور لوگ اسی لیے خریدتے ہیں کہ انعام نکلے گا، اور احادیثِ مبارکہ میں قرض دے کر اس پر کسی بھی قسم کا نفع لینے سے منع کیا گیا ہے، اور اسے سود قرار دیا گیا ہے؛  لہذا پرائز بونڈ کی خرید وفروخت اور اس پر ملنے والا انعام ناجائز  و حرام ہے۔{يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ}  (المائدة:90)قال اللّٰہ تعالیٰ: {اَحَلَّ اللّٰهُ الْبَیْعَ وَحَرَّمَ الرِّبَا}(البقرۃ، الآیة:275). قال اللّٰہ تعالیٰ:{یَأَیُّها الَّذِیْنَ اٰمَنُوْا لَا تَأْكُلُوْا الرِّبَا اَضْعَافًا مُضَاعَفَةً وَاتَّقُوْا اللّٰهَ لَعَلَّکُمْ تُفْلِحُوْنَ}(اٰل عمران، الآیة:130). قوله تعالى: { يَا أَيُّهَا الَّذِينَ آمَنُوا لا تَأْكُلُوا أَمْوَالَكُمْ بَيْنَكُمْ بِالْبَاطِلِ } بالحرام، يعني: بالربا والقمار والغصب والسرقة والخيانة ونحوها، وقيل: هو العقود الفاسدة."(معالم التنزيل: سورة النساء (2/ 199)،ط. دار طيبة للنشر والتوزيع، الطبعة: الرابعة، 1417 = 1997 م)عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(أخرجه البيهقي في الكبرى في«باب كل قرض جر منفعة فهو ربا» (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م)عن عمارة الهمداني قال: سمعت عليا رضي الله عنه يقول: قال رسول الله صلى الله عليه وسلم: " كل قرض جر منفعة فهو ربا".( أخرجه الحارث في مسنده كما في المطالب العالية:«باب الزجر عن القرض إذا جر منفعة» (7/ 326) برقم (1440)،ط. ار العاصمة ، دار الغيث – السعودية، الطبعة: الأولى ، 1419.)فتاوی شامی میں ہے:"(كلّ قرض جرّ نفعًا حرام) أي إذا كان مشروطًا كما علم مما نقله عن البحر."(کتاب البیوع، فصل فی القرض ،مطلب كل قرض جر نفعا حرام   (5/ 166)،ط. سعيد،كراچی)                                                                                                   فقط، واللہ اعلم
                                                  
عنوان: مورث کے انتقال کے بعد بہن بھائیوں میں اس کی گاڑی کی تقسیم کا حکم
سوال: شوہر کے انتقال کے بعد گھر میں استعمال ہونےوالی گاڑی میں بھی بہن بھائیوں کا حصہ ہے؟  واضح رہے کہ ہم بے اولاد ہیں !
جواب: اگرمذکورہ شخص کےوالدین حیات نہیں ہیں، قریبی رشتہ داروں میں بیوہ،بھائی اور بہنیں ہیں تو پھر بیوہ ،بھائی اور بہنیں ہی  اس کی وراثت کے حق دار ہوں گے ، اور  اس کی  تمام منقولی اشیاء جیسے گاڑی،  موٹر سائیکل ، موبائل ، گھڑی، گھر کے ساز وسامان اور غیر منقولی اشیاء جیسے گھر ، پلاٹ ، فلیٹ وغیرہ کو ان ورثاء کے شرعی حصوں کے مطابق تقسیم کیا جائے گا۔ اولاد نہ ہونے کی صورت میں بیوہ کا حصہ ایک چوتھائی  یعنی 25% ہوگا، تاہم وراثت کی تقسیم سے پہلے مرحوم کی تجہیز و تکفین کا خرچہ نکالا جائے گا، پھر اگر مرحوم پر قرض ہو تو اسے کل ترکے سے ادا کیا جائے گا، اس کے بعد دیکھا جائے گا کہ مرحوم نے اگر کوئی جائز وصیت کی ہے تو اسے باقی ترکے کے ایک تہائی سے نافذ کیا جائے گا، اس کے بعد جو ترکہ بچے گا وہ مذکورہ ورثاء میں تقسیم ہوگا۔ اور بیوہ کا حصہ (25%) دینے کے بعد باقی ترکہ بہن بھائیوں میں اس طرح تقسیم ہوگا کہ بھائی کو بہن کے مقابلے میں دوگنا ملے گا۔ فقط و اللہ اعلم
                                                  
عنوان: کاروباری معاملہ کی یاد داشت کے لیے کال ریکارڈ کرنے کا حکم
سوال: اگر کوئی شخص کاروباری معاملات کی یاد داشت کے لیے  کسٹمر  کی کالز کو ریکارڈ کرتا ہے تو اس کا یہ عمل کیسا ہے ؟واضح رہے کہ  اس کی صرف یہ ہی نیت ہے۔  کسی کو رسوا کرنا یا کسی کی باتوں کو اس کی لاعلمی کے بغیر دوسروں کو سنانا یہ مقصد نہیں  ہے۔
جواب: واضح رہے کہ کاروباری معاملات میں  نزاع اور جھگڑے سے بچنے کے لیے اور اس معاملے کی یاد داشت  کے لیے  اس معاملے کو  جائز طریقے سے محفوظ کرنا شرعًا پسندیدہ عمل ہے، اس میں سب سے اعلی صورت یہ ہے کہ دونوں فریق معاملہ کرتے وقت لکھت پڑھت کر کے معاملے  کو محفوظ کرلیں اور  معاملے  کے تمام متعلقات کتابت میں آجائیں، اور اس پر فریقین اور گواہوں کے دستخط ثبت کردیے جائیں۔ اسی طرح اگر س کے علاوہ اور کوئی  جائز صورت ہو تو وہ بھی شرعًا جائز ہوگی؛  لہذا  اگر کاروباری معاملے  کی لکھت پڑھت کا موقع نہ ہو تو یاد داشت اور حفاظت کے لیے کال ریکارڈ کرنا جائز  ہوگا، لیکن اس سلسلے میں امانت داری کے اصول کی رعایت ضروری ہوگی۔ یہ بھی ملحوظ رہے کہ ویڈیو ریکارڈنگ کی  شرعًا اجازت نہیں ہوگی۔تفسير القرطبي میں ہے:"{يا أيها الذين آمنوا إذا تداينتم بدين إلى أجل مسمى فاكتبوه وليكتب بينكم كاتب بالعدل}وفي قوله: "فاكتبوه" إشارة ظاهرة إلى أنه يكتبه بجميع صفته المبينة لهالمعربة عنه، للاختلاف المتوهم بين المتعاملين، المعرفة للحاكم ما يحكم به عند ارتفاعهما إليه. والله أعلم. العاشرة- ذهب بعض الناس إلى أن كتب الديون واجب على أربابها، فرض بهذه الآية، بيعا كان أو قرضا، لئلا يقع فيه نسيان أو جحود، وهو اختيار الطبري. وقال ابن جريج: من ادان فليكتب، ومن باع فليشهد. وقال الشعبي: كانوا يرون أن" قوله فإن أمن" ناسخ لأمره بالكتب. وحكى نحوه ابن جريج، وقاله ابن زيد، وروي عن أبي سعيد الخدري. وذهب الربيع إلى أن ذلك واجب بهذه الألفاظ، ثم خففه الله تعالى بقوله:" فإن أمن بعضكم بعضا". وقال الجمهور: الأمر بالكتب ندب إلى حفظ الأموال وإزالة الريب، وإذا كان الغريم تقيا فما يضره الكتاب، وإن كان غير ذلك فالكتاب ثقاف «1» في دينه وحاجة صاحب الحق. قال بعضهم: إن أشهدت فحزم، وإن ائتمنت ففي حل وسعة. ابن عطية: وهذا هو القول الصحيح. ولا يترتب نسخ في هذا، لأن الله تعالى ندب إلى الكتاب فيما للمرء أن يهبه ويتركه بإجماع، فندبه إنما هو على جهة الحيطة للناس."(سورہ بقرہ آیت نمبر ۲۸۲، ج نمبر ۳ ص نمبر ۳۸۲،دار الکتب المصریۃ)فقط اللہ اعلم
                                                  
عنوان: دوکان دار کو بتائے بغیر استعمال شدہ یونیفارم واپس کردینا
سوال: دوکان دار سے اسکول کا یونیفارم خرید کر ایک دن پہن کر اگلے دن سکول تبدیل کرنے کی وجہ سے وہی یونیفارم یہ بتائے بغیر واپس کرنا یا تبدیل کرنا کہ ہم اسے ایک دن پہن چکے ہیں،  کیا ایسا کرنا جائز ہے؟
جواب: واضح رہے کہ نئے کپڑوں کا استعمال ہوجانا ، چاہے ایک مرتبہ ہی کیوں نہ ہو،  تاجروں کے نزدیک عیب شمار ہوتا ہے  اور اس کی وجہ سے کپڑوں کی قیمت کم ہوجاتی ہے؛  لہذا واپس کرتے ہوئے  دکاندار  کو  یہ بتانا ضروری ہے کہ یہ یونیفارم  استعمال ہوچکا ہے اور نہ بتانا دھوکا شمار ہوگا۔دوکان دار  کو اگر اس کا علم ہوتا تو یا وہ یونیفارم کی  واپسی قبول نہیں کرتا یا کم قیمت پر واپس لیتا،چھپانے کی صورت وہ نیا سمجھ کر واپس لے لے گا۔اگر سائل ایسا کرچکا ہے تو  اسے چاہیے کہ دوکان دار کو مکمل نوعیت بتا کر، نئے سرے سے  واپسی کا  معاملہ  کرلے۔البحر الرائق میں ہے: (6/ 113):"قوله: وتصح بمثل الثمن الأول وشرط الأكثر أو الأقل بلا تعيب، وجنس آخر لغو، ولزمه الثمن الأول)، وهذا عند أبي حنيفة لأن الفسخ يرد على عين ما يرد عليه العقد فاشتراط خلافه باطل، و لاتبطل الإقالة كما قدمنا قيد بقوله بلا تعيب إذ لو تعيب بعده جاز اشتراط الأقل، ويجعل الحط بإزاء ما فات بالعيب، ولا بد أن يكون النقصان بقدر حصة الفائت، ولا يجوز أن ينقص من الثمن أكثر منه، كذا في فتح القدير، وفي البناية معزيًا إلى تاج الشريعة هذا إذا كانت حصة العيب مقدار المحطوط أو زائدًا أو ناقصًا بقدر ما يتغابن الناس فيه. اهـ."(کتاب البیوع باب الاقالہ ج نمبر ۶ ص نمبر ۱۱۳،دار الکتاب الاسلامی)البحر الرائق میں ہے:"كتمان عيب السلعة حرام، وفي البزازية و في الفتاوى: إذا باع سلعةً معيبةً، عليه البيان، و إن لم يبين قال بعض مشايخنا: يفسق و ترد شهادته، قال الصدر: لانأخذ به. اهـ. وقيده في الخلاصة بأن يعلم به."منحة الخالق:"سئل بعض الشافعية أقول: -و هو ابن حجر الهيتمي و هي في فتاويه- عن رجل عجان خباز يعجن الخبز للبيع و يبيعه على الناس و هو أبرص أجذم ذو حكة و سوداء، فهل يجوز له أن يباشر الخبز المذكور و هو بتلك الصفات أم لا؟ فأجاب بقوله: لايجوز بيع ما باشر نحو عجنه إلا أن يبين للمشتري حقيقة الحال؛ لأنّ المشتري لو اطلع على ذلك لم يشتره منه في الغالب، و كلّ ما كان كذلك يكون كتمه من الغش المحرم، و قد قال صلى الله عليه وسلم: «من غشّ أمتي فليس منّي» ... و قواعدنا لا تأباه و ضابط الغشّ المحرم أن يشتمل المبيع على وصف نقص لو علم به المشتري امتنع عن شرائه، فكلّ ما كان كذلك يكون غشًّا، و كلّ ما لايكون كذلك لايكون غشًّا محرمًا، ذكره في الفتاوى المذكورة، و لا مانع منه عندنا، تأمل اهـ ."(کتاب البیوع باب خیار العیب ج نمبر ۶ ص نمبر ۳۶،دار الکتاب الاسلامی)البحر الرائق میں ہے: "(قوله: و ما أوجب نقصان الثمن عند التجار فهو عيب) لأنالمقصود نقصان المالية وذلك بانتقاص القيمة والمرجع في معرفته عرف أهله وهم التجار أو أرباب الصنائع إن كان المبيع من المصنوعات كذا في فتح القدير فلايقتصر الحكم على التجار أطلقه فشمل ما إذا كان ينقص العين أو لاينقصها ولاينقص منافعها بل مجرد النظر إليها كالظفر الأسود الصحيح القوي على العمل وكما في جارية تركية لاتعرف لسان الترك كما في فتح القدير."(کتاب البیوع باب خیار العیب ج نمبر ۶ ص نمبر ۴۱،دار الکتاب الاسلامی)فقط واللہ اعلم
                                                  
عنوان: ایک بیوہ، چار بیٹے اور ایک بیٹی میں میراث کی تقسیم
سوال: ہمارے والد کا انتقال ہوچکا ہے، اور ہماری والدہ حیات ہیں، اس کے علاوہ ہم (مجھ سمیت) چار بھائی اور ایک بہن ہیں۔ ہمارا ایک گھر ہے جو کہ میں نے اور مجھ سے چھوٹے بھائی نے پیسے ملا کر خریدا اور بنایا تھا، جس میں میرے والد یا کسی اور بھائی کے پیسے شامل نہیں تھے، گھر ہم نے اپنی والدہ کے نام کروایا تھا۔ اب معلوم یہ کرنا ہے کہ شرعی لحاظ سے کس کو کتنا حصہ ملے گا؟
جواب: صورتِ مسئولہ میں مرحوم والد کے حقوقِ متقدمہ ادا کرنے کے بعد ما بقیہ کل ترکہ(مرحوم کی منقولہ و غیر منقولہ جائیداد) کو 72 حصوں میں تقسیم کرکے 9 حصے مرحوم کی بیوہ کو، 14 حصے ہر ایک بیٹے کو اور 7 حصے بیٹی کو ملیں گے۔یعنی 100 روپے میں سے (12.50) روپے بیوہ کو، (19.44) روپے ہر ایک بیٹے کو اور (9.72) روپے بیٹی کو ملیں گے۔اور جو گھر سائل اور اس کے چھوٹے بھائی نے پیسے ملا کر خریدا اور بنایا تھا وہ ان ہی دونوں کی ملکیت ہے، سائل کے والد، دیگر بھائیوں اور بہن کا اس میں کوئی حصہ نہیں ہے۔ صرف نام کروانے سے وہ گھر والدہ کی ملکیت نہیں ہوا۔البتہ اگر سائل اور اس کے چھوٹے بھائی نے وہ گھر اپنی والدہ کو گفٹ کرکے  مالکانہ حقوق کے ساتھ ان کے قبضہ میں بھی دے دیا تھا تو وہ گھر والدہ کی ملکیت شمار ہوگا، اور والدہ کی حیات میں اس گھر میں اولاد کا کوئی حصہ نہیں ہوگا۔الدر المختار و حاشية ابن عابدين (رد المحتار) (ج:5، ص:689، ط: دار الفكر):"بخلاف جعلته باسمك فإنه ليس بهبة."و فيه أيضاّ (ج:5، ص:690، 691):"(و تتم) الهبة (بالقبض) الكامل (و لو الموهوب شاغلا لملك الواهب لا مشغولا به) و الأصل أن الموهوب إن مشغولا بملك الواهب منع تمامها، و إن شاغلا لا، فلو وهب جرابا فيه طعام الواهب أو دارا فيها متاعه، أو دابة عليها سرجه و سلمها كذلك لا تصح و بعكسه تصح في الطعام و المتاع و السرج فقط لأن كلا منها شاغل الملك لواهب لا مشغول به لأن شغله بغير ملك واهبه لا يمنع تمامها كرهن و صدقة لأن القبض شرط تمامها و تمامه في العمادية."فقط والله أعلم
                                                  
عنوان: پروموشن کا مطالبہ کرنا
سوال: کیا پرموشن کے لیے اپنے باس سے کہنا یا مطالبہ کرنا جائز ہے ؟ مدلل جواب درکار ہے ؟
جواب: صورتِ  مسئولہ میں اگر ملازم ترقی کا حق دار ہو تو اس صورت میں وہ کہہ  سکتا ہے، البتہ اگر وہ  حق دار نہ ہو تو باس سے روابط کی بناپر حق دار کا حق مار کر اپنی پروموشن کروانے کی شرعًا اجازت نہ ہوگی۔معارف القرآن از مفتی محمد شفیع میں ہے:"حکومت کا کوئی عہدہ خود طلب کرنا جائز نہیں،  مگر چند شرائط کے ساتھ اجازت ہے:دوسرامسئلہ (  اجْعَلْنِيْ عَلٰي خَزَاۗىِٕنِ الْاَرْضِ) سے یہ معلوم ہوا کہ کسی سرکاری عہدہ اور منصب کو طلب کرنا خاص صورتوں میں جائز ہے،  جیسے یوسف (علیہ السلام) نے خزائنِ ارض کا انتظام اور ذمہ داری طلب فرمائی ، مگر اس میں یہ تفصیل ہے کہ جب کسی خاص عہدہ کے متعلق یہ معلوم ہو کہ کوئی دوسرا آدمی اس کا اچھا انتظام نہیں کرسکے گا اور اپنے بارے میں یہ اندازہ ہو کہ عہدہ کے کام کو اچھا انجام دے سکے گا، اور کسی گناہ میں مبتلا ہونے کا خطرہ نہ ہو تو ایسی حالت میں عہدہ  کا خود طلب کرلینا بھی جائز ہے ، بشرطیکہ حُبِّ جاہ ومال اس کا سبب نہ ہو،  بلکہ خلق اللہ تعالیٰ کی صحیح خدمت اور انصاف کے ساتھ ان کے حقوق پہنچانا مقصود ہو،  جیسے حضرت یوسف  (علیہ السلام) کے سامنے صرف یہی مقصد تھا اور جہاں یہ صورت نہ ہو تو حدیث میں رسول کریم (صلی اللہ علیہ وآلہ وسلم) نے حکومت کا کوئی عہدہ خود طلب کرنے سے منع فرمایا ہے اور جس نے خود کسی عہدہ کی درخواست کی اس کو عہدہ نہیں دیا ۔صحیح مسلم کی ایک حدیث میں ہے کہ رسول کریم (صلی اللہ علیہ وآلہ وسلم) نے حضرت عبدالرحمن بن سمرہ (رضی اللہ عنہ) سے فرمایا کہ کبھی کوئی امارت طلب نہ کرو؛ کیوں کہ تم نے خود سوال کر کے عہدہ ، امارت حاصل بھی کرلیا،  تو اللہ تعالیٰ کی تائید نہیں ہوگی ، جس کے ذریعہ تم لغزشوں اور خطاؤں سے بچ سکو ، اور اگر بغیر درخواست اور طلب کے تمہیں کوئی عہدہ مل گیا تو اللہ تعالیٰ کی طرف سے تائید  و اعانت ہوگی،  جس کی وجہ سے تم اس عہدے کے پورے حقوق ادا کرسکو گے ۔اسی طرح صحیح مسلم کی ایک دوسری حدیث میں ہے کہ ایک شخص نے رسول کریم (صلی اللہ علیہ وآلہ وسلم) سے کسی عہدہ کی درخواست کی تو آپ (صلی اللہ علیہ وآلہ وسلم) نے فرمایا: ( انَّا لن نَّستَعملَ عَلیٰ عَملنا مَن أَرَادَہٗ)یعنی ہم اپنا عہدہ کسی ایسے شخص کو نہیں دیا کرتے جو خود اس کا طالب ہو۔حضرت یوسف (علیہ السلام) کا طلب عہدہ خاص حکمت پر مبنی تھا: مگر حضرت یوسف (علیہ السلام) کا معاملہ اس سے مختلف ہے ، کیوں کہ وہ جانتے تھے کہ بادشاہ مصر کافر ہے، اس کا عملہ بھی ایسا ہی ہے اور ملک پر ایک طوفانی قحط آنے والا ہے، اس وقت خود غرض لوگ عام خلق اللہ پر رحم نہ کھائیں گے اور لاکھوں انسان بھوک سے مر جائیں گے، کوئی دوسرا آدمی ایسا موجود نہ تھا جو غریبوں کے حقوق میں انصاف کرسکے؛ اس لیے خود اس عہدہ کی درخواست کی،  اگرچہ اس کے ساتھ کچھ اپنے کمالات کا اظہار بھی بضرورت کرنا پڑا؛ تاکہ بادشاہ مطمئن ہو کر عہدہ ان کو سپرد کر دے۔اگر آج بھی کوئی شخص یہ محسوس کرے کہ کوئی عہدہ حکومت کا ایسا ہے جس کے فرائض کو کوئی دوسرا آدمی صحیح طور پر انجام دینے والا موجود نہیں اور خود اس کو یہ اندازا ہے کہ میں صحیح انجام دے سکتا ہوں تو اس کے  لیے جائز ہے، بلکہ واجب ہے کہ اس عہدہ کی خود درخواست کرے، مگر اپنے جاہ ومال کے  لیے نہیں، بلکہ خدمتِ خلق کے لیے جس کا تعلق قلبی نیت اور ارادہ سے ہے جو اللہ تعالیٰ پر خوب روشن ہے ۔ (قرطبی)۔"( سورہ ہوسف، 5 / 78 - 79،  آیت 55،  ط: ادارة المعارف)تفسیر القرطبی میں ہے:"الثالثة : ودلت الآية أيضا على جواز أن يخطب الإنسان عملا يكون له أهلا ; فإن قيل : فقد روى مسلم عن عبد الرحمن بن سمرة قال : قال لي رسول الله صلى الله عليه وسلم: يا عبد الرحمن لا تسأل الإمارة فإنك إن أعطيتها عن مسألة وكلت إليها وإن أعطيتها عن غير مسألة أعنت عليها . وعن أبي بردة قال : قال أبو موسى : أقبلت إلى النبي صلى الله عليه وسلم ومعي رجلان من الأشعريين ، أحدهما عن يميني والآخر عن يساري ، فكلاهما سأل العمل ، والنبي صلى الله عليه وسلم يستاك، فقال : ما تقول يا أبا موسى - أو يا عبد الله بن قيس . قال قلت : والذي بعثك بالحق ما أطلعاني على ما في أنفسهما ، وما شعرت أنهما يطلبان العمل ، قال : وكأني أنظر إلى سواكه تحت شفته وقد قلصت ، فقال : لن - أو - لا نستعمل على عملنا من أراده وذكر الحديث ; خرجه مسلم أيضا وغيره ; فالجواب : أولا : أن يوسف عليه السلام إنما طلب الولاية لأنه علم أنه لا أحد يقوم مقامه في العدل والإصلاح وتوصيل الفقراء إلى حقوقهم فرأى أن ذلك فرض متعين عليه فإنه لم يكن هناك غيره ، وهكذا الحكم اليوم ، لو علم إنسان من نفسه أنه يقوم بالحق في القضاء أو الحسبة ولم يكن هناك من يصلح ولا يقوم مقامه لتعين ذلك عليه ، ووجب أن يتولاها ويسأل ذلك ، ويخبر بصفاته التي يستحقها به من العلم والكفاية وغير ذلك ، كما قال يوسف عليه السلام : فأما لو كان هناك من يقوم بها ويصلح لها وعلم بذلك فالأولى ألا يطلب ; لقوله عليه السلام لعبد الرحمن : لا تسأل الإمارة وأيضا فإن في سؤالها والحرص عليها مع العلم بكثرة آفاتها وصعوبة التخلص منها دليلا على أنه يطلبها لنفسه ولأغراضه ، ومن كان هكذا يوشك أن تغلب عليه نفسه فيهلك ; وهذا معنى قوله عليه السلام: ( وكل إليها ومن أباها لعلمه بآفاتها ، ولخوفه من التقصير في حقوقها فر منها ، ثم إن ابتلي بها فيرجى له التخلص منها ، وهو معنى قوله : أعين عليها."مزید تفصیل کے لیے درج ذیل لنک پر فتویٰ ملاحظہ کیجیے:افسسران بالا سے پرومشن کا مطالبہ کرنافقط واللہ اعلم
                                                  
عنوان: سودی رقم کا مصرف
سوال: سودی رقم کس کو دی  جاۓ؟
جواب: سود کی رقم لینا ہی  حرام ہے، البتہ اگر کسی نےلاعلمی میں سود کی رقم لے لی ہو اور اب وہ اس گناہ سے توبہ اور تلافی کرنا چاہتا ہو تو اس کا طریقہ یہ ہے کہ سود کی رقم جس سے لی ہو اگر  وہ  مالک معلوم ہے اور زندہ ہے تو اُسی  رقم کے مالک کو وہ رقم واپس لوٹادے، اگر مالک زندہ نہیں ہے تو اس کے ورثاء کو لوٹادی جائے، اور اگر  مالک معلوم ہی نہیں ہے تو پوری کوشش سے مالک معلوم کرنے کی کوشش کی جائے، اگر پوری کوشش اور تمام ذرائع استعمال کرنے کے باوجود بھی اصل مالک یا اس کے ورثاء معلوم نہ  ہوسکیں یا ان تک پہنچانا ممکن نہ ہو تو ثواب کی نیت کے بغیر اصل مالک کی طرف سے کسی مستحقِ زکات کو دینا ضروری ہوگا، نیز جب تک اصل مالک یا اس کے ورثاء کو رقم  لوٹانا ممکن  ہو  تو اس  رقم کو صدقہ کرنا جائز  نہیں  ہے۔فتاوی شامی میں ہے:"ويردونها على أربابها إن عرفوهم، وإلا تصدقوا بها؛ لأن سبيل الكسب الخبيث التصدق إذا تعذر الرد على صاحبه."(كتاب الحظر والاباحة، ج:6، ص:385، ط:ايج ايم سعيد)معارف السنن شرحِ جامع الترمذی (لمولانا محمد یوسف بنوری الحسینی، المتوفیٰ:1977)   میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ...قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، مسئلۃ فاقد الطهرین،  ج:1، ص:34، ط: ایج ایم سعید)فقط والله اعلم
                                                  
عنوان: مکمل قیمت ادا کرنے سے قبل خریدے گئے پلاٹ فروخت کرنا
سوال: میں  نے اسلام آباد میں دو پلاٹ قسطوں پر لیے ہیں ،چار لاکھ چالیس ہزار قسط ادا کرچکا ہوں ۔اگر میں ان پلاٹوں کو بیچوں تو اس پر موجودہ ویلیو کے حساب سے منافع لینا جائز ہے ؟جب کہ ابھی پلاٹ کی پوری قیمت بھی ادا نہیں ہوئی ہے ،ایک پلاٹ کی جو قیمت لینے کے وقت تھی وہ ساڑھے نو لاکھ تھی۔
جواب: واضح رہے کہ اگر کسی شخص نے کوئی پلاٹ خرید لیا اور مکمل قیمت  تاحال ادا نہیں کی، لیکن مالکانہ حقوق کے ساتھ  بائع اور مشتری کے درمیان خرید وفروخت کا معاملہ ہو چکا ہے  تو خریدنے والا اس  پلاٹ کا مالک بن جاتا ہے، اور اس کی قیمت خریدار کے ذمہ دین (قرض )  ہوتی ہے،  اب اگر خریدار اس کو کسی اور شخص کو فروخت کرنا چاہتا ہے تو  اس کے لیے  آگے فروخت کرنا جائز ہے۔ خواہ نقد فروخت کرے یا قسطوں پر  فروخت کرے۔ البتہ اگر ابھی تک پلاٹ  متعین نہ ہو، یعنی کسی پروجیکٹ میں پلاٹ کی فائلیں فروخت ہورہی ہوں، لیکن  ابھی تک پروجیکٹ کی جگہ یا حدودِ اربعہ یا پلاٹ متعین نہ ہوئے ہوں تو ایسے پلاٹ کی فائل کو نفع پر آگے بیچنا جائز نہیں ہوتا۔لہذا صورتِ  مسئولہ میں آپ نے جو پلاٹ قسطوں پر خریدے ہیں اگر مکمل مالکانہ حقوق کے ساتھ آپ کا معاملہ طے ہوچکا ہے، تو اس صورت میں مکمل اقساط کی ادائیگی سے پہلے بھی آپ موجودہ قیمت کے حساب سے نفع رکھ کر ان پلاٹوں کو نقد یا قسطوں پر آگے فروخت کرسکتے ہیں۔"البحرالرائق " میں ہے:’’ (قوله : صح بيعالعقارقبل قبضه ) أي عند أبي حنيفة وأبي يوسف ، وقال محمد: لايجوز لإطلاق الحديث ، وهو النهي عن بيع ما لم يقبض، وقياسًا على المنقول وعلى الإجارة، ولهما أن ركن البيع صدر من أهله في محله ولا غرر فيه؛ لأن الهلاك في العقارنادر بخلاف المنقول ، والغرر المنهي غرر انفساخ العقد ، والحديث معلول به عملًا بدلائل الجواز.‘‘(16/228)فقط واللہ اعلم
                                                  
عنوان: بیوہ، تین بیٹوں اور ایک بیٹی میں ترکہ کی تقسیم
سوال: میرے والد محترم کے انتقال  کے وقت ترکہ میں ایک پلاٹ قیمت سات لاکھ  پچاس ہزار  روپے، نقد  رقم بمعہ بنک اکاؤنٹ  پچاس ہزار روپے، کاروبار ایک لاکھ پچاس ہزار روپے، ایک موٹرسائیکل  قیمت پچیس ہزار روپے۔اب ہم لوگ 3بھائی اور 1 بہن اور 1 ہماری والدہ محترمہ ہیں۔ اس سب  میں رقم  کی تقسیم کیسے ہو گی؟
جواب: صورتِ  مسئولہ  میں آپ کے والد مرحوم کے حقوقِ متقدمہ (یعنی تجہیزوتکفین کے اخراجات،قرض کی ادائیگی اور اگر وصیت کی ہوتو ایک تہائی مال میں وصیت نافذ کرنے)کے بعد  باقی   کل ترکہ  کو آٹھ حصوں میں تقسیم کیا جائے گا، جس میں سے مرحوم کی بیوہ (آپ کی والدہ) کو ایک حصہ مرحوم کے ہر بیٹے (یعنی ہر بھائی) کو دو، دو حصے مرحوم کی بیٹی (یعنی آپ کی بہن) کو ایک حصہ دیا جائے گا۔یعنی ہر سو روپے میں سے 12.5 روپے بیوہ کو ، 25،25 روپے ہر بیٹے کو اور 12.5 روپے بیٹی کو ملیں گے۔فقط واللہ اعلم
                                                  
عنوان: شفعہ کی مدت
سوال: شفعہ کی مدت کیا ہے؟
جواب: واضح  رہے کہ  زمین کے مالک کی طرف سے زمین فروخت کرنے کے بعد  شفیع کے لیے شفعہ کا حق ثابت ہوتا ہے،  زمین کی بیع ہونے سے پہلے اگر مالک کے پوچھنے پر شفیع خاموش رہے یا انکار بھی کردے تو بھی خرید وفروخت کا معاملہ ہونے کے بعد اس کو شفعہ  کا حق حاصل ہوگا۔البتہ بیع کا علم ہونے کے بعد اگر شفیع نے فوراً شفعہ طلب نہیں کیا، بلکہ معلوم ہونے کے بعد اس مجلس میں بالکل خاموش رہا یا انکار کردیا تو اب اس کا حق باطل ہوجائے گا، اور اگر اس مجلس میں شفعہ کا مطالبہ کیا اور بائع (فروخت کنندہ) وہ مکان دینے پر راضی نہ ہو تو ایک ماہ کے اندر اندر شفیع کو عدالت میں حقِ شفعے کا دعویٰ دائر کرنا ضروری ہوگا۔فتاوی مفتی محمود میں ہے: "اگر بیع کا علم ہوتے ہی شفعہ کرنے کا شرعًا جو طریقہ ہے شفیع اسے علی وجہ الکمال اختیار کر چکا ہے تو اس کے بعد ایک ماہ کے اندر اندر عدالت میں دعوی خصومت دائر کرنا ضروری ہے اور اگر ایک ماہ گزر جائے اور وہ دعوی دائر نہ کرے تو اس کے شفعہ کا حق باطل ہو جائے گا۔" (جلد ۹ ص: ۴۶۸)الفتاوى الهندية (5/ 161):"(وأما) (حكمها) فجواز طلب الشفعة عند تحقق سببها وتأكدها بعد الطلب وثبوت الملك بالقضاء بها وبالرضا، هكذا في النهاية".الدر المختار وحاشية ابن عابدين (رد المحتار) (6/ 222):"(أسقط) الشفيع قبل (الشفعة الشراء لم يصح) لفقد شرطه وهو البيع.  (قوله: لفقد شرطه وهو البيع) أي وإن وجد السبب وهو اتصال ملك الشفيع بالمشرى؛ لأنه لايكون سببًا إلا عند وجود الشرط، كما في الطلاق المعلق، منح ملخصًا". الفتاوى الهندية (5/ 182):"تسليم الشفعة قبل البيع لايصح، وبعده صحيح، علم الشفيع بوجوب الشفعة أو لم يعلم، علم من أسقط إليه هذا الحق أو لم يعلم، كذا في المحيط."فقط واللہ اعلم
                                                  
عنوان: بیوہ، چار بیٹوں اور ایک بیٹی کے درمیان آٹھ لاکھ روپے کی تقسیم کا شرعی طریقہ
سوال: مال متروکہ 800000 آٹھ لاکھ روپیہ ہے، ورثاء میں بیوہ چار بیٹے اور ایک بیٹی ہے، وراثت کیسے تقسیم  ہو گی ؟ ہر ایک کا کیا حصہ ہوگا ؟
جواب: صورتِ مسئولہ میں مرحوم کے ترکے کی تقسیم کا شرعی طریقہ یہ ہے کہ مرحوم کی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اس کی ادائیگی کے بعد، اگر مرحوم نے کوئی جائز وصیت کی ہو تو اسے  ایک تہائی  ترکہ میں سے نافذ کرنے کے بعد بقیہ کل جائیداد کو  72 حصوں میں تقسیم کر کے اس میں سے  9 حصے مرحوم کی بیوہ کو،  14، 14حصے مرحوم کے ہر ایک بیٹے کو اور  7 حصے مرحوم کی بیٹی کو ملیں گے۔آٹھ لاکھ (800,000) روپے میں سے 100,000 روپے مرحوم کی بیوہ کو ، 155,555.55 روپے مرحوم کے ہر ایک بیٹے کو اور  77,777.77 روپے مرحوم کی بیٹی کو ملیں گے۔ فقط واللہ اعلم
                                                  
عنوان: والد کے انتقال کے بعد وراثت کا حق دار کون ؟
سوال: باپ کے انتقال کے بعد اس کی وراثت کس کی ہوگی؟
جواب: والد کے انتقال کے بعد ان کا ترکہ ان کے شرعی ورثاء کو ملے گا، مثلاً ان کی اولاد ہے تو اولاد، نیز بیوہ ، اور والدین زندہ ہوں تو وہ بھی ان کے ترکے میں حق دار ہوں گے۔شرعی ورثاء  اور ان کے   حصص معلوم کرنے کے   لیے آپ ورثاء کی تفصیل لکھ کر دریافت کرسکتے ہیں۔فقط واللہ اعلم
                                                  
عنوان: میزان بینک کے ساتھ لین دین کا حکم
سوال: میزان بینک  کے ساتھ کوئی کام کرنا یا بینک کے ذریعے سے گاڑی وغیرہ لینا کیسا ہے ؟
جواب: میزان بینک یا  مروجہ غیر سودی بینکوں میں بھی سرمایہ کاری کرنا جائز نہیں ہے،  مروجہ غیر سودی بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کے بہت سے  معاملات درحقیقت ایک جیسے ہیں، لہذا روایتی بینکوں کی  طرح ان سے بھی  تمویلی معاملات کرنا جائز نہیں ہے۔  ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ ان بینکوں کے ساتھ تجارتی لین دین  کی طرح قسطوں پر گاڑی/ بائیک وغیرہ کی خریداری بھی درست نہیں ہے۔مزید تفصیل کے لیے ملاحظہ ہو:میزان بینک اور بینک اسلامی سے گاڑی لینے کا حکممروجہ اسلامی بینکاری اوربنوری ٹاؤن کامؤقففقط واللہ اعلم
                                                  
عنوان: کیا بھتیجے مرحوم چچا کی وراثت کے حق دار ہیں؟
سوال: میرے پھوپھا فوت ہو گئے ہیں، ان  کی ایک بیوہ اور سات بیٹیاں ہیں۔پھوپھا کے بھتیجے اب حصہ مانگ رہے ہیں، پھوپھا کے بھائی پہلے فوت ہو چکے ہیں۔کیا ان کے بھتیجے وراثت کے حق دار  ہیں؟وراثت کیسے تقسیم  ہوگی؟  کس کو کتنا کتنا حصہ ملے گا؟
جواب: صورتِ  مسئولہ میں مرحوم  کی تجہیز و تکفین کے اخراجات نکالنے کے بعد اگر ان کے ذمے کوئی قرض ہے تو اسے بقیہ ترکے سے ادا کرنے کے بعد، اگر مرحوم نے کوئی جائز وصیت کی ہے تو اسے ایک تہائی ترکے سے ادا کرنے کے بعد باقی کل  ترکے میں سے آٹھواں حصہ مرحوم کی بیوہ کو اور  کل کے دو تہائی  حصے مرحوم کی ساتوں بیٹیوں کو ملیں گے، جوکہ ساتوں بیٹیوں میں برابری کی بنیاد میں تقسیم ہوگا،یعنی سو روپے میں سے 12.5 فیصد  بیوہ کو، اور 66.66 فیصد تمام بیٹیوں میں برابری کی بنیاد پر تقسیم ہوگا۔اور   اس کے بعد جو کچھ بچے گا اس کے حق دار بطور عصبہ مرحوم کے بھتیجے ہوں گے، پس ہر ایک کے حصہ میں کتنا حصہ آئے گا؟ معلوم کرنا ہو، تو بھتیجوں کی مکمل تعداد تحریر کرکے سوال دوبارہ ارسال کردیا جائے۔نیز یہ بھی ملحوظ رہے کہ اگر مرحوم کے والد یا دادا حیات ہوں تو بھتیجے محروم رہیں گے۔ فقط واللہ اعلم
                                                  
عنوان: سپلائرز سے کم قیمت وصول کرنے کے لیے جھوٹ بولنا
سوال: سپلائرز سے کم قیمت وصول کرنے کے لیے جھوٹ بولنا،  میرا مطلب ہے اس کو بتانا کہ اس کی مصنوع اتنی اچھی نہیں ہے،  صرف کم قیمتیں حاصل کرنے کے  لیے یا دوسرا تاجر مجھے آپ سے اچھا نرخ دیتا ہے!
جواب: صورتِ مسئولہ میں  سپلائرز  کی چیز  کی جھوٹی برائی کرنا ، یا مارکیٹ سے ملنے والے ریٹ کے بارے میں جھوٹ بولنا جائز نہیں ہے،  اس موقع پر چیز سمجھ آئے تو لےلے، اچھی نہ لگے تو چھوڑ دے، یا اس سے ریٹ کم کرنے  کے لیے کہے،  لیکن جھوٹ  نہ بولے۔ جامع ترمذی میں ہے:"عن رفاعة بن رافع  أنَّه خرَجَ معَ النَّبيِّ صلَّى اللهُ علَيه وسلَّم إلى المُصلَّى، فرَأَى النَّاسَ يَتبايعونَ، فقال: يا مَعشَرَ التُّجارِ فاسْتجابُوا لِرسولِ اللهِ صلَّى اللهُ عليه وسلَّمَ ورَفَعُوا أعناقَهمْ وأبْصارَهُمْ إليه، فقال: إنَّ التُّجارَ يُبعثُونَ يَومَ القِيامةِ فُجَّارًا إلا مَنِ اتَّقَى اللهَ وبَرَّ وصَدَقَ."ترجمہ: رفاعہ بن رافع رضی اللہ عنہ سے روایت ہے کہ وہ رسول اللہ ﷺ کے ساتھ عید گاہ کی طرف نکلے، آپ ﷺ نے لوگوں کو دیکھا کہ وہ خرید و فروخت میں مصروف ہیں تو آپ ﷺ نے فرمایا: اے تاجرو! چناں چہ تاجروں نے رسول اللہ ﷺ کی بات کا جواب دیا اور اپنی گردنیں اٹھاکر اپنی نگاہیں رسول اللہ ﷺ کی طرف متوجہ کردیں، آپ ﷺ نے فرمایا: بے شک قیامت کے دن تاجروں کو فاجروں کی صورت میں اٹھایا جائے گا مگر وہ شخص جو اللہ سے ڈرتا رہا اور (تجارت میں) سچ کو اختیار کیا۔"و عن أبي سعيدٍ الخدري أن النبي صلى الله عليه وسلم قال: التاجر الصدُوق الأمين مع النبيين والصديقين والشهداء. رواه الترمذي."فقط واللہ اعلم
                                                  
عنوان: پرائز بانڈ لینا
سوال: پرائز  بانڈ  جائز ہے  یا نہیں؟
جواب: پرائز  بانڈ   میں چوں کہ سود اور جوا ہوتا ہے، لہذا لینا جائز نہیں۔ فقط واللہ اعلممزید تفصیل کے لیے درج ذیل لنک ملاحظہ کیجیے:پرائز بانڈ کی شرعی حیثیت
                                                  
عنوان: دادا اور پوتے کا حصہ
سوال: اگر دادا اپنی زندگی  میں اپنی کل وراثت کو اپنے بیٹوں میں تقسیم کر دے اور اس کے بعد بیٹے اپنے اپنے حصے پر قبضہ بھی کر لیں اس کا دورانیہ تقریبًا دس سال ہو اور پھر بیٹے کا انتقال ہو جائے،  جب کہ والد زندہ ہو تو اس صورت میں میت کی اولاد بھی موجود ہو  یعنی دادا اور پوتے زندہ ہوں تو شرعی وارث کون بنے گا ؟
جواب: واضح رہے کہ انسان کا اپنی زندگی میں اپنی جائیداد میں سے کسی کو کچھ دینا ہبہ (گفٹ) کہلاتا ہے، اور   ہبہ (گفٹ) کے مکمل ہونے کے لیے ضروری ہے کہ واہب (ہبہ کرنے والا) موہوبہ چیز (جس چیز کا ہبہ کیا جارہاہے)  کو موہوب لہ (جس کو ہبہ کررہا ہے) کے نام کرنے کے ساتھ اس کا مکمل  قبضہ اور تصرف بھی دے دے، اور ہبہ کے وقت موہوبہ چیز سے اپنا تصرف مکمل طور پر ختم کردے، ورنہ شرعاً ہبہ درست نہیں ہوتا۔صورتِ  مسئولہ میں والد نے  چوں کہ اپنی زندگی میں اپنی جائیداد اپنی اولاد کے درمیان تقسیم کر دی تھی اور ان کو قبضہ بھی دے دیا تھا تو  وہ تمام بیٹے اپنے اپنے حصے کے مالک ہو گئے تھے، اب جس بیٹے کا انتقال ہوا ہے، اس کے ترکے  میں اس کی اولاد اور  اس کے والد  دونوں کا حصہ ہوگا، اور اس کے  دیگر شرعی ورثاء کا بھی حصہ ہوگا۔ورثاء کے شرعی حصے جاننے کے لیے ورثاء کی تفصیل لکھ کر سوال دوبارہ ارسال کردیجیے، یعنی میت کی بیوہ اور والدہ ہیں  یا نہیں؟ بیٹے، بیٹیاں  کتنے ہیں؟فتاویٰ عالمگیری میں ہے:"لايثبت الملك للموهوب له إلا بالقبض هو المختار، هكذا في الفصول العمادية".(4/378،  الباب الثانی فیما یجوز من الھبۃ وما لا یجوز، ط؛ رشیدیہ)فتاوی شامی میں ہے:"(وتتم) الهبة (بالقبض) الكامل (ولو الموهوب شاغلاً لملك الواهب لا مشغولاً به) والأصل أن الموهوب إن مشغولاً بملك الواهب منع تمامها، وإن شاغلاً لا، فلو وهب جرابًا فيه طعام الواهب أو دارًا فيها متاعه، أو دابةً عليها سرجه وسلمها كذلك لاتصح، وبعكسه تصح في الطعام والمتاع والسرج فقط؛ لأنّ كلاًّ منها شاغل الملك لواهب لا مشغول به؛ لأن شغله بغير ملك واهبه لايمنع تمامها كرهن وصدقة؛ لأن القبض شرط تمامها وتمامه في العمادية".(ج؛ 5/ص؛690/کتاب الھبۃ، ط ؛ سعید)فقط واللہ اعلم
                                                  
عنوان: پرائز بانڈز کی خرید و فروخت کرنا اور لاٹری میں حصہ لینا شرعا جائز نہیں ہے
سوال: کیا پرائز بانڈز اور  لاٹری حرام ہے؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  کیوں کہ اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو، بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے، اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے، سود کی یہ تعریف ایک حدیث میں ان الفاظ کے ساتھ آئی ہے :” کل قرض جر منفعة فهو ربوا“.یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہو وہ بھی سود میں داخل ہوگی، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں جوا بھی شامل ہے ، '' جوا '' جسے عربی زبان میں’’ قمار ‘‘ کہا جاتا ہے در حقیقت ہر وہ معاملہ ہے جس میں’’مخاطرہ ‘‘ ہو، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائز بانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے، لہذا پرائز بانڈ ز کی خریدوفروخت کرنا اور اس سے  ملنے والا انعام حاصل کرنا شریعت کی رو سے  ناجائز اور حرام ہے۔اسی طرح لاٹری بھی درحقیقت سود اور جوئے پر مشتمل ہوتی ہے، "سود" اس طور پر کہ مثلاً ایک سو روپے کی لاٹری میں اگر انعام کے نام سے ملنے والی رقم نکل آئے تو ایک سو روپے سے زائد جتنی بھی رقم ہے وہ ساری کی ساری بلا عوض ہے جو کہ عین سود ہونے کی وجہ سے لینا حرام ہے جیسا کہ اوپر بیان کیا گیا۔ اور اس میں "جوا" اس طور پر ہے کہ لاٹری میں لگائی گئی کل رقم ڈوب جانے کا قوی اندیشہ ہوتا ہے اور نہ ڈوبنے کا بھی امکان ہوتا ہے، لہٰذا لاٹری بھی شرعاً حرام ہے۔ فقط واللہ اعلم
                                                  
عنوان: امانت کی رقم سے قربانی کا حکم
سوال: امانت کی رقم سے قربانی دینے کا کیا حکم ہے؟
جواب: امانت کی رقم کا  مالک کی اجازت کے بغیر  ذاتی استعمال میں لانا امانت میں خیانت اور ناجائز ہے، البتہ مالک کی اجازت سے اس کو استعمال کیا جاسکتا ہے، اور امانت کی رقم اگر استعمال کرلی تو یہ امانت کے حکم سے نکل جائے گی، اور  مضمون ہوجائے گی، یعنی اگر ہلاک ہوگئی تو  پھر اس کا ضمان لازم آئے گا۔لہذا صورتِ  مسئولہ میں  امانت کی رقم سے اپنی قربانی کے لیے مالک کی اجازت کےبغیر  رقم استعمال کرنا جائز نہیں ہے۔الفتاوى الهندية - (4/338):"و أمّا حكمها فوجوب الحفظ على المودع و صيرورة المال أمانة في يده و وجوب أدائه عند طلب مالكه، كذا في الشمني. الوديعة لاتودع و لاتعار و لاتؤاجر و لاترهن ، و إن فعل شيئًا منها ضمن، كذا في البحر الرائق."فقط واللہ اعلم
                                                  
عنوان: جو کمپنی مقروض ہو اس کے شیئرز خریدنا
سوال: جس کمپنی کا قرضہ 33%سے زیادہ ہو اس کے شیئرز خرید سکتے ہیں یا نہیں؟اور کم ہو تو اس کا کیا حکم ہے؟
جواب: اگر سوال سے مقصود یہ ہے کہ کسی کمپنی نے 33فیصد سرمایہ سودی قرض کی صورت میں لے رکھا ہے، اور  باقی سرمایہ حلال ہے، ایسی صورت میں اس کمپنی کے شیئرز دیگر شرائط کا لحاظ رکھتے ہوئے لینا جائز ہے، تاہم اس سے بھی اجتناب کرنا بہتر ہے۔یہی حکم اس صورت میں ہے جب کمپنی کا اکثر سرمایہ حلال اور جائز ہے۔اگر اکثر کاروبار سودہی پر مشتمل ہے تو ایسی صورت میں شیئرز خریدنا جائز نہ ہوگا۔شیئرز کی خرید و فروخت میں مندرجہ ذیل شرائط کا ملحوظ رکھنا لازم ہے:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خرید و فروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8۔ مذکورہ بالا شرائط کا لحاظ رکھ کر اگر کوئی کمپنی سونا، چاندی یا نقدی کی خرید و فروخت کرتی ہے تو اس کے صحیح ہونے کے لیے ایک شرط مزید یہ بھی ہے کہ عوضین پر قبضہ مجلسِ عقد میں ہو، اگر کسی ایک عوض پر قبضہ ادھار ہو تو یہ جائز نہیں ہے۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، خصوصاً سونا چاندی وغیرہ کی بیع میں مجلسِ عقد میں قبضہ بہت ہی مشکل ہے؛ اس لیے اجتناب کا مشورہ دیا جاتا ہے۔فقط  واللہ اعلم
                                                  
عنوان: حکومت کی اسکیم "میرا پاکستان میرا گھر" سے قرض لینے کا حکم
سوال: حکومت کی اسکیم "میرا پاکستان میرا گھر"کے تحت کیا بینک سے قرض لینا جائز ہے یانہیں ؟
جواب: ہماری معلومات کے مطابق حکومت کی طرف سے ’’میرا پاکستان میرا گھر‘‘ یا ’’وزیر اعظم ہاؤسنگ اسکیم‘‘ کے نام سے ذاتی گھر مہیا  کرنے کے لیے جو اسکیم متعارف کروائی گئی ہے، اس کے لیے مختلف بینکوں اور اداروں کی طرف سے قرض فراہم کرنے کی دو صورتیں رائج ہیں:بعض بینک اور ادارے تو صریح سودی قرضہ فراہم کرتے ہیں، اس کا حکم تو  واضح ہے کہ ذاتی گھر کی خریداری کے لیے بھی سودی قرضہ کا لین دین ناجائز اور حرام ہے، جب کہ بعض بینک اور ادارے اس اسکیم کے ذریعہ گھر خریدنے کرنے کے لیے اگرچہ سودی قرضہ کے نام سے تو قرضہ فراہم نہیں کرتے ہیں، بلکہ ذاتی گھر خریدنے کے خواہش مند افراد کے  ساتھ شرکتِ متناقصہ (diminishing musharka) کا معاملہ کرتے ہیں ، لیکن اس معاملے میں بہت  سے شرعی اصولوں کی خلاف ورزی لازم آتی ہے، مثلاً ایک ہی معاملے میں  كئي عقود  (بیع، شرکت اور اجارہ) کو جمع کرنا اور عملاً ایک عقد کو دوسرے عقد کے لیے شرط قرار دینا وغیرہ، یعنی کسی بھی بینک یا ادارے کے ساتھ شرکتِ متناقصہ (diminishing musharka) کا معاملہ کرنے کی صورت میں حقیقتًا یا حکمًا دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد حقیقتاً یا حکمًا ایک ساتھ ہی کیے جاتے ہیں، جب کہ رسولِ اکرم صلی اللہ علیہ وسلم  نے ایک عقد کی تکمیل سے پہلے اس عقد میں دوسرا عقد  داخل کرنے سے منع فرمایا ہے، اسی طرح ایک عقد کے لیے دوسرے عقد کو شرط قرار دینا بھی شرعًا ممنوع ہے ، اس  لیے  یہ طریقہ بھی  شرعی اصولوں پر پورا نہ اترنے کی وجہ سے ناجائز   اور سودی قرضہ کا ایک ناجائز متبادل ہے۔تفصیلی معلومات کے لیے  ہماری کتاب ’’مروجہ اسلامی بینکاری‘‘ کا مطالعہ مفید رہے گا۔  خلاصہ یہ ہے کہ جس طرح سودی قرضہ لے کر ذاتی گھر خریدنا جائز نہیں ہے، اسی طرح کسی بھی بینک یا ادارے کے ساتھ  شرکتِ متناقصہ (diminishing musharka) کا معاملہ کر کے ذاتی گھر لینا بھی جائز نہیں ہے۔فقط واللہ اعلم
                                                  
عنوان: قرض دے کر مقروض سے اُس قرض کے بدلے فائدہ حاصل کرنا جائز نہیں ہے
سوال: زید نے بکر کو 400000 روپے اس شرط پر قرض دیے  کہ جب تک آپ میرا پورا  قرضہ واپس نہیں کرو گے میں آپ کی ایک ایکڑ  زمین آباد کروں گا، کیا یہ جائز ہے؟
جواب: واضح رہے کہ قرض دے کر اُس قرض کے بدلے مقروض سے کسی قسم کا کوئی فائدہ حاصل کرنا جائز نہیں ہے، شریعتِ مطہرہ ميں اس فائدہ کو سود کہا  گيا هے، لهذا زيد كا بكر كو اس شرط پر قرضه دينا كه جب تك بكر زيد كو يه پورا قرضه واپس نه كرے زيد بكر كي ايك ايكڑ زمين آباد كرے گا، يه جائز نهيں هے۔"وَفِي الْأَشْبَاهِ: "  كُلُّ قَرْضٍ جَرَّ نَفْعًا حَرَامٌ؛ فَكُرِهَ لِلْمُرْتَهِنِ سُكْنَى الْمَرْهُونَةِ بِإِذْنِ الرَّاهِنِ."وفي الرد:" ( قَوْلُهُ:  كُلُّ قَرْضٍ جَرَّ نَفْعًا حَرَامٌ ) أَيْ إذَا كَانَ مَشْرُوطًا، كَمَا عُلِمَ مِمَّا نَقَلَهُ عَنْ الْبَحْرِ". (166/5 )فقط واللہ اعلم
                                                  
عنوان: پرائز بانڈ کی شرعی حیثیت
سوال: پرائز بانڈ کی شرعی حیثیت کے بارے میں بتائیں، آیا یہ جائز ہے یا ناجائز؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں سود اور جوا پایا جاتا ہے۔پرائز بانڈز میں سود کا وجود تو بالکل ظاہر ہے؛ کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے ،اور یہ زائد اور اضافی رقم سود ہے۔اسی طرح پرائزبانڈ ز  میں "جوا" بھی شامل ہے ، ''جو ا'' جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اورپرائزبانڈز کے حصہ داران زائد رقم وصول کرنے کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ زائد رقم ملے گی  یانہیں، اس سے واضح ہوا کہ  پرائز بانڈز جوئے اور سود کا مجموعہ ہے؛ لہٰذا اس کی خرید وفروخت سے مکمل اجتناب کیا جائے ۔ فقط واللہ اعلم
                                                  
عنوان: ٹرک انشورنس کمپنی میں ملازمت کرنے کا حکم
سوال: کیا میں ٹرک انشورنس کمپنی میں بطور ایجنٹ کام کرسکتا ہوں ؟
جواب: انشورنس کمپنی کے معاملات سود اور قمار پر مشتمل ہوتے ہیں جو کہ شرعًا ناجائز اور حرام ہیں؛  اس  لیے کسی بھی انشورنس  کمپنی میں ملازمت کرنا شرعًا  جائز  نہیں  ہے۔حاشية ابن عابدين (رد المحتار) (6/ 403):"لأن القمار من القمر الذي يزداد تارةً وينقص أخرى، وسمي القمار قماراً؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه، وهو حرام بالنص."فقط والله أعلم
                                                  
عنوان: قسطوں پر خرید و فروخت کرنے کا حکم
سوال: قسطوں پر خرید و فروخت کرنا کیسا ہے باوجود رقم اور مدت متعین کرنے پر قسط کی ادائیگی میں تاخیر پر اضافی رقم ادا کرنا ہوتا ہے؟
جواب: قسطوں پر خرید و فروخت کرنے کا حکم  اصلاً یہی ہے کہ یہ جائز ہے، جب کہ اس میں  کوئی غیر شرعی شرط نہ لگائی جائے، اگر اس معاملہ میں ابتداءً ہی کوئی ایسی شرط لگا دی جائے جس کا لگانا شرعاً جائز نہیں ہےتو ایسا معاملہ کرنے کی شرعاً اجازت نہیں ہو گی۔قسطوں پر خرید و فروخت کے  صحیح ہونے کے لیے درج ذیل  شرائط کا لحاظ رکھنا   اور اُن کی  رعایت کرنا ضروری ہے :معاملہ متعین ہو کہ نقد کا معاملہ کیا جارہا ہے یا ادھار۔مجموعی قیمت متعین ہو۔قسط کی رقم متعین ہو۔مدت متعین ہو۔کسی قسط کی ادائیگی میں تاخیر کی صورت  جرمانہ یا کسی بھی عنوان سے  اس  میں اضافہ   وصول نہ کیا جائے ،  نیز قبل از وقت قسط کی ادائیگی کی صورت میں قیمت میں کمی کی شرط نہ ہو، اگر بوقتِ عقد  ان دونوں میں سے کوئی شرط ہوگی تو پورا معاملہ ہی فاسد ہوجائے گا۔درر الحكام شرح مجلة الأحكام (1/ 110):"( المادة 157 ) التقسيط تأجيل أداء الدين مفرقا إلى أوقات متعددة معينة . هذا التعريف هو تعريف التقسيط الشرعي وأما تعريفه اللغوي : فهو تجزئة الشيء إلى أجزاء وذلك كتأجيل دين بخمسمائة قرش إلى خمسة أسابيع على أن يدفع منه مائة قرش كل أسبوع.  فعلى ذلك يفهم بأن في كل تقسيط يوجد تأجيل وليس في كل تأجيل يوجد تقسيط . وأنه بناء على ذلك يوجد بين التأجيل والتقسيط عموم وخصوص مطلق والتقسيط هو المطلق الأخص منهما ."فقط واللہ اعلم
                                                  
عنوان: انشورنس کمپنی میں ملازمت کرنے کا حکم
سوال: میں ایک انشورنس ایجنٹ کے لیے کام کرتا ہوں،  کام میں لوگوں کو انشورنس پالیسی کے متعلق بتاتا ہوں تاکہ وہ جب خریدیں تو بہتر پولیسی لیں، میرا سوال یہ ہے کہ کیا یہ جائز ہے یا ناجائز؟ کیا مجھے اس کے لیے کام کرنا چاہیے؟ میں اس کی ویب سائٹ پر صرف لکھتا ہوں، بیچنے یا خریدنے سے میرا کوئی تعلق نہیں اور اپنے لکھنے کا معاوضہ لیتا ہوں، براہ کرم راہنمائی فرمائیں۔
جواب: بصورتِ  مسئولہ   موجودہ  دور  میں کسی بھی کمپنی کی  انشورنس  پالیسی شرعی مفاسد یعنی سود،جوّا، غرر پر مشتمل ہونے کی وجہ سے ناجائز اور حرام ہیں، نیز ایسی کمپنیوں میں کسی بھی طرح کا کام کرنا گناہ کے کام پر معاونت کے زمرے  میں آتا ہے، لہذا کسی بھی انشورنس کمپنی میں کسی طرح کی بھی  ملازمت کرنا  از رُوئے شرع  جائز نہیں ہے اور  نہ ہی اس کی تنخواہ حلال ہے۔احکام القرآن میں ہے:"ولا خلاف بین أهل العلم في تحریم القمار".(أحکام القرآن للجصاص، ج:1، ص:450، ط:قدیمي کتب خانه)تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم".(تفسیر ابن کثیر، ج:2، ص:10، ط:دارالسلام)الموسوعة الفقهية میں ہے:"وَلاَيَجُوزُ اسْتِئْجَارُ كَاتِبٍ لِيَكْتُبَ لَهُ غِنَاءً وَنَوْحًا؛ لأَِنَّهُ انْتِفَاعٌ بِمُحَرَّمٍ."(الإِْجَارَةُ عَلَى الْمَعَاصِي وَالطَّاعَاتِ، ج:1، ص:290، ط:اميرحمزه كتب خانه)فقط واللہ اعلم
                                                  
عنوان: کم قیمت میں موٹر سائیکل بیچ کر خریدار سے زیادہ قیمت میں قسطوں پر لینا
سوال: ایک آدمی  کے پاس موٹر سائیکل ہے، اس کو نقد پیسوں کی ضرورت ہے وہ اس موٹر سائیکل کو کسی شخص پر نقد رقم 35ہزار پر فروخت کر کے دوبارہ 45ہزار پر قسطوں کے ساتھ خریدتا ہے، یہ معاملہ شرعاً جائز ہے؟
جواب: صورتِ  مسئولہ میں ربا (سود) سے بچنے کے لیے ایسا حیلہ اختیار کرنا جس میں بیچنے والے کی چیز آخر میں خود اس کے پاس لوٹے، ناجائز ہے اور سوال میں ذکر کردہ صورت میں مذکورہ شخص کی موٹر سائیکل لوٹ کر دوبارہ اسی کے پاس آرہی ہے جو کہ ناجائز ہے؛  لہذا  اس طرح  کے  معاملے  سے اجتناب لازم ہے۔الدر المختار وحاشية ابن عابدين (رد المحتار) (5 / 326):"ثم قال في الفتح ما حاصله: إن الذي يقع في قلبي أنه إن فعلت صورة يعود فيها إلى البائع جميع ما أخرجه أو بعضه كعود الثوب إليه في الصورة المارة وكعود الخمسة في صورة إقراض الخمسة عشر فيكره يعني تحريما، فإن لم يعد كما إذا باعه المديون في السوق فلا كراهة فيه بل خلاف الأولى، فإن الأجل قابله قسط من الثمن، والقرض غير واجب عليه دائما بل هو مندوب وما لم ترجع إليه العين التي خرجت منه لايسمى بيع العينة؛ لأنه من العين المسترجعة لا العين مطلقًا وإلا فكل بيع بيع العينة اهـ، وأقره في البحر والنهر والشرنبلالية وهو ظاهر، وجعله السيد أبو السعود محمل قول أبي يوسف، وحمل قول محمد والحديث على صورة العود."فقط واللہ اعلم
                                                  
عنوان: ایک بھائی اور ایک بہن کا حصہ
سوال: میت کے نہ والدین  ہیں، نہ اولاد، ایک بھائی ایک بہن ہیں، انہیں وراثت میں کیا ملے گا؟  بھتیجے 4  بھتیجیاں 5 اور بھانجے  2بھانجی 2ہیں۔
جواب: صورتِ  مسئولہ میں مرحوم کی جائیداد کی تقسیم کا طریقہ کار شرعاً یہ ہے کہ اولاً مرحوم کے ترکہ میں سے اُس کی تجہیز و تکفین کے اخراجات ادا کیے جائیں گے،  پھر اگر مرحوم کے ذمے  کوئی قرضہ ہو تو اُس کو کل ترکہ  میں سے  ادا کیا جائے، اس کے بعد  اگر مرحوم نے کوئی جائز وصیت کی ہو تو اس کو ایک تہائی میں سے نافذ کر کے مرحوم کے کُل ترکہ کو  3 حصوں میں تقسیم  کیا جائے، جس میں سے2  حصے  مرحوم کے بھائی کواور  ایک حصہ مرحوم کی بہن کو دیا جائے گا ۔ یعنی فیصد کے اعتبار سے 100 میں سے 66/66 فیصد بھائی کو اور 33/33 فیصد  بہن کو ملے گا ۔باقی بھائی کی موجودگی میں  بھتیجے اور بھتیجیاں محروم ہوں  گی اور بھانجے اور بھانجیوں کا بھی کوئی حصہ نہیں ہوگا ۔ فقط واللہ اعلم
                                                  
عنوان: شوہر، دو بہنوں، ایک بھائی میں میراث کی تقسیم
سوال: ایک خاتون  انتقال کرگئی،ورثاء میں صرف شوہر، دو بہنیں اور ایک بھائی ہے، بچے نہیں ہیں، مرحومہ کی وراثت کیسے تقسیم ہو گی؟
جواب: صورتِ مسئولہ میںمرحومہ کی میراث کی تقسیم کا شرعی طریقہ یہ ہے کہمرحومہ کے حقوقِ متقدمہ ادا کرنے کے بعد، یعنی  اگر مرحومہ کے ذمہ کوئی قرض ہو اسے ادا کرنے کے بعد ،اگر مرحومہ نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقیکل جائیداد منقولہ و غیر منقولہ کو آٹھ حصوں میں تقسیم کرکے چار حصے مرحومہ کےشوہر کو اور دو حصے مرحومہ کے بھائی کو، اور ایک ایک حصہ مرحومہ کی ہرایک بہن کو ملیں گے۔فیصد کے اعتبار سے سو  (100) روپے میں سےپچاس روپے شوہر کو، اور پچیس روپے بھائی کو، 12.5روپے ہر بہن کو ملیں گے۔ فقط واللہ اعلم
                                                  
عنوان: b4u (بی فار یو) کے ساتھ کام کرنا
سوال: b4u ایک کمپنی ہے جس میں میں نے سرمایہ کاری کی ہے۔ کمپنی آپ کو آپ کی سرمایہ کاری کا 7 سے 20 فیصد نفع دیتی ہے۔ کمپنی آپ کے پیسوں سے واقعاتی کاروبار کرتی ہے مثلاً موٹر سائیکل کمپنی یا ہاوسنگ سوسائیٹی وغیرہ وہ بہت پیسے کماتے ہیں اس لیے وہ کہتے ہیں کہ ہمارے یہاں نقصان کا بہت کم امکان ہے۔ نیز اگر کسی کو اس کمپنی کے ساتھ کام کرنے پر ہم لگائیں تو کمپنی اس میں 1 سے 7 فیصد تک کمپیشن دیتی ہے۔ کیا یہ حلال ہے؟
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور  مذکورہ کرنسی میں انویسٹمنٹ  جائز نہیں ہے؛ لہٰذا  بی فار یو میں انویسٹمنٹ کرنے کی بھی شرعًا اجازت نہیں ہوگی۔2-  مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم  گزر چکا کہ  یہ ادارہ چوں کہ کرپٹو کرنسی میں انویسٹ کرتا ہے اور کرپٹو کرنسی شرعی طور پر مادی وجو دنہیں رکھتی، اور اس میں سرمایہ کاری کرنا جائز نہیں ہے،  لہٰذا دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنا درست نہیں ہے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے؛  لہذا اس کمپنی میں پیسے انویسٹ کرنا جائز نہیں ہے۔3- اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹروں  کو چین در چین  اجرت یا کسی عنوان سے رقم دی جاتی ہے تو ناجائز ہونے کی ایک اور وجہ ہوگی۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه.(باب الكسب وطلب الحلال، ج:5، ص:1891، ط:دار الفكر.بيروت) مزید  تفصیل کے لیے دیکھیے:B4u میں انویسٹمنٹ کرنافقط واللہ اعلم
                                                  
عنوان: کرپٹو کرنسی کے استعمال کی ممانعت
سوال: کیا بٹ کوائن یا  کرپٹو کرنسی کے ذریعے کاروبار کرنا جائز ہے؟ اگر نہیں جائز تو برائے مہربانی واضح فرمادیجیے کہ آیا سود کی وجہ سے جائز نہیں ہے یا کوئی اور وجہ ہے؟  میرے بہت سے دوست اس کے ذریعے کام کر رہے ہیں اور وہ یہی  کہتے ہیں کہ حلال ہے۔ آپ سے گزارش ہے کہ تفصیل سے بیان فرما دیں اس  مسئلے کو!
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل/ کرپٹو  کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: عورت کی دیت
سوال: مرد اور عورت  کی دیت میں فرق ہے کہ نہیں؟
جواب: عورت کی دیت مرد کے مقابلہ میں آدھی ہے،   چاہے مکمل نفس کی دیت ہو یا کسی عضو کی دیت ہو۔الفتاوى الهندية :"ودية المرأة في نفسها، و ما دونها نصف دية الرجل."(کتاب الجنایات  ،باب الدیت ص ج نمبر ۶ ص نمبر ۲۴،دار الفکر)فقط واللہ اعلم
                                                  
