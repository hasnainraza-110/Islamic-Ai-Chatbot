عنوان: تنخواہ ایڈوانس لے کر سود دینا
سوال: کیاسرکاری ملازم کو کچھ گھریلو ضروریات کو پورا کرنے کے لیے اپنی ایک یادو سال  کی پوری تنخواہ  ایڈوانس لینا شرعاً جائز ہے یا نہیں؟ جب کہ محکمہ والےکسی ملازم کوضرورت پڑنےپراس طرح ایڈوانس تنخواہ دیتےہیں،لیکن بعدمیں جومابقیہ ملازم کی تنخواہ محکمہ والوں کےپاس ہوتی ہے، وہ اس میں سےاصل رقم کےساتھ کچھ منافع یعنی ”سود“بھی کاٹتے ہیں۔
جواب: صورتِ  مسئولہ میں ملازم کے لیے اپنے محکمے سے پیشگی تنخواہ لینا جائز نہیں، کیوں کہ ایڈوانس تنخواہ دینے کے بعد محکمے والے ملازم کی اس تنخؤاہ میں سے اصل رقم کے ساتھ اضافی رقم بھی کاٹتے ہیں جو "سود" ہے، قرآن و حدیث میں سودی لین دین کرنے والوں کے لیے سخت وعیدیں آئی ہیں:سودی معاملہ اللہ تعالی اور اس کے رسول ﷺ کے ساتھ اعلان جنگ ہے، قرآن کریم میں ہے:{يا أيها الذين اٰمنوا اتقوا الله وذروا ما بقي من الربا إن كنتم مؤمنين فإن لمتفعلوا فاْذنوا بحرب من اللهورسوله وإن تبتم فلكم رءوس أموالكم لا تظلمون ولا تظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون} ( البقرة : ۲۷۸ إلى ۲۸٠ )ترجمہ: اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول  کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے،  نہ تم کسی پر ظلم کرنے پاؤ گے اور نہ  کوئی تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔ (بیان القرآن )سودی لین دین  بے برکتی اورناکامی کی بنیادی وجہ ہے، اللہ تعالی قرآن کریم میں ارشاد فرماتے ہیں:{يَمْحَقُ اللَّهُ الرِّبَا وَيُرْبِي الصَّدَقَاتِ} [البقرة: 276]ترجمہ: اللہ تعالی سود کو مٹاتے ہیں اور صدقات کو بڑھاتے ہیں۔ (بیان القرآن)سورۃ الروم میں ہے:{وَمَا آتَيْتُمْ مِنْ رِبًا لِيَرْبُوَ فِي أَمْوَالِ النَّاسِ فَلَا يَرْبُو عِنْدَ اللَّهِ وَمَا آتَيْتُمْ مِنْ زَكَاةٍ تُرِيدُونَ وَجْهَ اللَّهِ فَأُولَئِكَ هُمُ الْمُضْعِفُونَ}  [الروم:39]ترجمہ: اور جو چیز تم اس غرض سے دو گے کہ وہ لوگوں کے مال میں پہنچ کر زیادہ ہوجائے تو یہ اللہ کے نزدیک نہیں بڑھتا اور جو زکاۃ دو گے جس سے اللہ کی رضا طلب کرتے ہو گے تو ایسے لوگ اللہ تعالی کے ہاں بڑھاتے رہیں گے۔ (بیان القرآن)حضرت جابر بن عبد اللہ رضی اللہ  عنہ سے روایت ہے کہ نبی کریم ﷺ نے سود کھانے والے، کھلانے والے، سودی معاملہ لکھنے والے  اور اس معاملہ پر گواہ بننے والے سب پر لعنت کی ہے اور فرمایا کہ یہ سب گناہ میں برابر کے شریک ہیں۔صحيح مسلم (5 / 50) ط: دار الجیل:"عن جابر قال: لعن رسول الله صلى الله عليه وسلم آكل الربا وموكله وكاتبه وشاهديه، وقال: هم سواء". فقط واللہ اعلم
                                                  
عنوان: حد شرب کا ثبوت کیسے ہوگا؟
سوال: حد خمر یعنی شراب کی سزا کیسے ثابت ہوگی؟
جواب: اگر دو عادل گواہوں سے کسی شخص کا شراب پینا ثابت ہوجائے، یاپینے والا خود اقرار کرے، تو اس سے حدِ شرب ثابت ہوگی ، اور ایسے شخص کو اَسی کوڑے مارے جائیں گے۔ یہ سزا اسلامی حکومت میں قاضی وقت جاری کرسکے گا۔فتاوی ہندیہ میں ہے :"يثبت الشرب بشهادة شاهدين وبالإقرار مرةً واحدةً، ولاتقبل فيه شهادة النساء مع الرجال، كذا في الهداية". (1/277)فتاوی شامی میں ہے :"( ولايثبت ) الشرب ( بها ) بالرائحة ( ولا بتقايئها بل بشهادة رجلين يسألهما الإمام عن ماهيتها وكيف شرب )".( قوله: رجلين ) احتراز عن رجل وامرأتين؛ لأن الحدود لا تثبت بشهادة النساء للشبهة، كما في البحر؛ لاحتمال الإكراه ( ومتى شرب )؛ لاحتمال التقادم ( وأين شرب )؛ لاحتمال شربه في دار الحرب فإذا بينوا ذلك حبسه حتى يسأل عن عدالتهم، ولايقضي بظاهرها في حد ما ... ( أو ) يثبت ( بإقراره مرةً صاحياً ثمانين سوطاً ) متعلق بيحد ( للحر ونصفها للعبد وفرق على بدنه كحد الزنا )، كما مر". (4/40)المبسوط للسرخسی میں ہے :"والأصل في حد الشرب ما روي: { أن رسول الله صلى الله عليه وسلم أتي بشارب خمر، وعنده أربعون رجلاً، فأمرهم أن يضربوه ، فضربوه، كل رجل منهم بنعليه}، فلما كان زمان عمر رضي الله عنه جعل ذلك ثمانين سوطاً، والخبر، وإن كان من أخبار الآحاد، فهو مشهور، وقد تأكد باتفاق الصحابة رضي الله عنهم إنما العمل به في زمن عمر رضي الله عنه، فإنه جعل حد الشرب ثمانين سوطاً من هذا الحديث؛ لأنه لما ضربه كل رجل منهم بنعليه كان الكل في معنى ثمانين جلدةً، والإجماع حجة موجبة للعلم، فيجوز إثبات الحد به".(27/184) فقط واللہ اعلم
                                                  
عنوان: ۱۰۰۰۰ قیمت والی چیز قسطوں پر ۱۵۰۰۰ میں خریدنے کا حکم
سوال: قسطوں پر کوئی چیزخریدنا کیسا ہے، مثلاً:  اگر کوئی چیز  10000 کی ہے اور قسطوں پر 15000 دینے پڑیں تو کیا حکم ہے؟
جواب: قسطوں میں رقم کی ادائیگی کی شرط پر کوئی بھی چیز خریدنا جائز ہے، جس چیز کی قیمت دس ہزار روپے ہو اس چیز کو ادھار میں قسطوں پر پندرہ ہزار روپے میں خریدنا جائز ہے، بشرطیکہ عقد کے وقت قسطوں کی ادائیگی کی مدت اور چیز  کی حتمی قیمت طے کرلی جائے، اور قسطوں کی ادائیگی میں تاخیر ہونے کی صورت میں پیسوں میں اضافہ کی شرط نہ لگائی جائے۔ فقط واللہ اعلم
                                                  
عنوان: فاریکس ٹریڈنگ کا حکم
سوال: فاریکس ٹریڈنگ میں کاروبار کی مختلف صورتیں ہوتی ہیں, کیا یہ جائز ہیں ؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں۔ لہٰذا ان معاملات سے مکمل اجتناب کیا جائے۔اس سلسلہ میں ہمارے ہاں سے ایک تفصیلی فتویٰ شائع ہوچکا ہے جو درج ذیل لنک سے آپ حاصل کرسکتے ہیں ۔ فاریکس کے کاروبار کا حکمhttp://www.banuri.edu.pk/readquestion/%D9%81%D8%A7%D8%B1%DB%8C%DA%A9%D8%B3-%D9%B9%D8%B1%DB%8C%DA%88%D9%86%DA%AF-%DA%A9%D8%A7-%D8%AD%DA%A9%D9%85/06-12-2018اور اگر آپ کسی خاص صورت سے متعلق دریافت کرناچاہتے ہیں تو اس کی تفصیل ،شرائط وضوابط لکھ کر سوال بھیج دیں۔ فقط واللہ اعلم
                                                  
عنوان: قسطوں پر گاڑی خریدنا
سوال: قسطوں پر گاڑی خریدنا سود میں آ تا ہے؟
جواب: قسطوں پر گاڑی یا کوئی اور چیز اس صورت میں خریدنے کی شرعاً اجازت ہےجب  کہ عقد کے وقت کوئی ایک قیمت متعین کرلی جائے اور  مجلسِ  عقد میں ہی  یہ طے کرلیا جائے کہ خریداری  ادھارپر ہے، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے،  مذکورہ شرائط نہ پائی جانے کی صورت میں یہ بیع ناجائز اور سود کے حکم میں ہوگی۔"وإذا عقد العقد على أنه إلى أجل كذا بكذا وبالنقد بكذا، أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم؛ ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع، ومطلق النهي يوجب الفساد في العقود الشرعية، وهذا إذا افترقا على هذا، فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد". (الكتاب: المبسوط، المؤلف: محمد بن أحمد بن أبي سهل شمس الأئمة السرخسي (المتوفى: 483هـ) الناشر: دار المعرفة – بيروت، كتاب البيوع، باب البيوع الفاسدة، ۱۳/۷)فقط واللہ اعلم
                                                  
عنوان: انویسمنٹ مہیا کرنے والے شخص کو کمیشن دینا
سوال: مضاربت کے لیے مالِ  مضاربہ مہیاکرنےوالے کو کمیشن دینا کیسا ہے؟
جواب: صورتِ  مسئولہ میں ایسا شخص جو کاروبار میں انویسمنٹ لانے کے لیے انویسٹر مہیا کرتا ہو، اور اپنے اس عمل پر طے شدہ کمیشن وصول کرتا ہو تو اس صورت میں اس کا کمیشن لینا اور مضارب (ورکنگ پارٹنر) کا اسے اپنی طرف سے کمیشن دینا جائز ہوگا۔ اگر وہ منافع میں سے کمیشن دے تو انویسٹر کے علم میں لانا ضروری ہوگا۔  فقط واللہ اعلم
                                                  
عنوان: مرتہن کا مرہون سے انتفاع
سوال: ایک آدمی نے اپنی زمین دوسرے آدمی کو دے دی اور اس سے اس زمین پر ایڈوانس دولا کھ روپے لے لیے، اور اس سے کہا کہ آپ میری اس زمین کو استعمال کریں جب تک میں آپ کے پیسے واپس نہ کردوں۔  نیز  یہ بھی بتائیں کہ اس طرح کے مسئلے کی دیگر صورتوں میں جواز و صحت کی کوئی صورت ہے کہ نہیں؟  اگر ہے تو  اس سے بھی ہمیں مطلع فرمائیں!
جواب: واپس کرنے کی شرط پر رقم لینا  ’’قرض‘‘  ہے اور واپسی یقینی بنانے کے لیے بطورِ  ضمانت قرض دینے والے کو اپنی زمین دینا ’’رہن‘‘  رکھوانا ہے، اور نفسِ ’’رہن‘‘رکھوانا شرعاً جائز ہے، لیکن مرتہن(جس کے پاس رہن رکھوایا گیا ہے) کے لیے مرہونہ شے (چیز) کو اپنے استعمال میں لانا اور اس سے کمائی کرنا شرعاً جائز نہیں،  اگرچہ راہن اجازت دے چکا ہو۔ حاشية رد المحتار على الدر المختار - (5 / 166):
" قال في المنح هناك: وعن عبد الله بن محمد بن أسلم السمرقندي وكان من كبار علماء سمرقند أنه لايحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملاً فتبقى له المنفعة فضلاً؛ فتكون رباً، وهذا أمر عظيم، قلت: وهذا مخالف لعامة المعتبرات من أنه يحل بالإذن إلا أن يحمل على الديانة، وما في المعتبرات على الحكم ، ثم رأيت في جواهر الفتاوى: إذا كان مشروطاً صار قرضاً فيه منفعة وهو رباً، وإلا فلا بأس به ا هـ ما في المنح ملخصاً، وتعقبه الحموي بأن ما كان رباً لايظهر فيه فرق بين الديانة والقضاء على أنه لا حاجة إلى التوفيق بعد أن الفتوى على ما تقدم أي من أنه يباح ، قلت: وما في الجواهر يفيد توفيقاً آخر يحمل ما في المعتبرات على غير المشروط وما مر على المشروط، وهو أولى من إبقاء التنافي ويؤيده ما ذكروه فيما لو أهدى المستقرض للمقرض إن كانت بشرط كره وإلا فلا، وأفتى في الخيرية فيمن رهن شجر الزيتون على أن يأكل المرتهن ثمرته نظير صبره بالدين بأنه يضمن". فقط واللہ اعلم
                                                  
عنوان: مضاربت میں غیر معین نفع دینے کا معاھدہ کرنا
سوال: ایک آدمی دکان دار کو  200000 روپے دے کر کہتا ہے کہ اس کا نفع غیر متعین مجھے دیا کریں:1 ۔یہ نفع لینا کیسا ہے؟2۔ اس رقم کی واپسی مدت معین جوکہ 3 سال ہے کے بعد وپسی کی صورتِ شرعیہ کیا ہوگی؟
جواب: یہ ایک عام غلط فہمی ہےجو لوگوں میں مشہور ہوچکی ہے کہ مضاربت کے درست ہونے کے لیےبس اتنا ضروری ہے کہ نفع متعین نہ ہو،کبھی پانچ پزار تو کبھی 7 ہزار۔  حال آں کہ  صحیح  مسئلہ یہ ہےکہ نفع کا رقم کے اعتبار سے متعین ہونا غلط ہے،  لیکن اسے مجہول (غیر متعین)چھوڑنا بھی غلط ہے، بلکہ حقیقی تجارت سے حاصل ہونے والے نفع میں فیصد کے اعتبار سے ہر ایک کا حصہ متعین ہونا ضروری ہے، (یعنی جتنا نفع حاصل ہو مثلاً اس نفع کا 30 فی صد سرمایہ دار کا اور 70 فیصد ورکنگ پارٹنر کا ہوگا)۔  نیز اصل رقم کی واپسی کی ضمانت دینابھی غلط ہے۔ اگر کاروبار میں نقصان نہ ہو تومقررہ مدت پر حساب کرکے اپنی اصل رقم اوم منافع لے کر الگ ہوجائے،  لیکن اگر خدانخواستہ کاروبار میں واقعۃً  نقصان ہوا ہو تو  اولاً نفع میں سے دونوں کو فیصدی تناسب سے نقصان برداشت کرنا ہوگا، اگر خسارہ میں نفع مکمل ختم ہوجائے تو سرمائے سے نقصان کی تلافی کی جائے گی۔ البحرالرائق میں ہے:"قال : ( ولاتصح إلا أن یکون الربح بینهما مشاعاً، فإن شرط لأحدهما دراهم مسماةً فسدت )؛ لما مر في الشرکة، وکذا کل شرط یوجب الجهالة في الربح یفسدها لاختلال المقصود". (بحر۵/۱۹۱ط:دارالکتب العلمیة)المبسوط للسرخسي میں ہے:"ولا خلاف أن اشتراط الوضیعة بخلاف مقدار رأس المال باطل". (المبسوط للسرخسي ۱۱/۲۸۵ط: دارالفکر) فقط واللہ اعلم
                                                  
عنوان: کیا سوتیلے بیٹے، بیٹیوں کو سوتیلی والدہ کی میراث میں سے حصہ ملے گا؟
سوال: میرے والد نے پہلی شادی ریحانہ خاتون سے کی،  جن سے دو بیٹیاں اور دو بیٹے ہیں، پہلی بیوی کا انتقال ہوگیا، اس کے بعد میرے والد نے میری والدہ سے شادی کی جن سے میں واحد اولاد ہوںٍ، سن ۲۰۰۰ میں میرے والد صاحب کا انتقال ہوگیا، اس کے دو سال بعد میرے بڑے (سوتیلے ) بھائی کابھی انتقال ہوگیا، بھائی نے اپنے پیچھے ایک بیوہ اور ایک اٹھارہ سالہ  معذور بیٹا چھوڑا، میرے سوتیلے بہن بھائی والد صاحب کی وراثت کو تقسیم کرنا نہیں چاہتے تھے جس کی وجہ سے مجھے کیس فائل کرنا پڑا اپنی والدہ کی زندگی میں والد کےانتقال کے ۱۹ سال بعد، کیس فائل کرنے کے بعد والدہ کاانتقال ہوگیا، قانوناً میری والدہ کا حصہ ان کے واحد وارث کو ملے گا جو کہ میں ہوں اور سوتیلے بچوں کو میری والدہ کے حصے میں سے کچھ نہیں ملے گا، میں یہ معلوم کرنا چاہتا ہوں کہ شریعت میری والدہ کے حصے کی تقسیم سے متعلق کیا کہتی ہے؟ کیا شریعت کی روشنی میں مجھے والد کی میراث میں سے میرا حصہ بھی ملے گا اور میری والدہ کا حصہ بھی مجھے ملے گا یا نہیں؟ اور کیا میرے سوتیلے بہن بھائیوں کو میری والدہ (جو کہ ان کی سوتیلی والدہ تھی) کے حصہ میں سے کچھ ملے گا یا نہیں؟
جواب: صورتِ  مسئولہ میں آپ کے والد کی میراث میں سے آپ کی والدہ کا جو حصہ بنتا ہے ان کا انتقال ہونے کی وجہ سے آپ کو اپنے حصہ کے ساتھ ساتھ ان کا حصہ بھی ملے گا، آپ کے سوتیلے (باپ شریک) بہن بھائیوں کو آپ کی والدہ کے حصے میں سے کچھ نہیں ملے گا۔اگر آپ کی والدہ کے والدین دونوں یا ان میں سے کوئی ایک زندہ ہوں تو ان کو بھی آپ کی والدہ کے حصے میں سے حصہ ملے گا۔ اگر وہ زندہ ہوں تو ان کا حصہ جاننے کے لیے دوبارہ سوال ارسال کرسکتے ہیں۔ فقط واللہ اعلم
                                                  
عنوان: مقروض کی زمین سے فائدہ اٹھانا جائز نہیں ہے
سوال: ایک آدمی دوسرے سے قرض لیتا ہے اور کہتا ہے کہ جب تک میں پیسے نہ دےدوں، میری زمین سے فائدہ اٹھاتے رہو، یہ  درست ہے یا نہیں؟
جواب: قرض دینے والے شخص کا مقروض آدمی کی زمین سے فائدہ اٹھاناسود میں شامل ہے اور حرام ہے، اس لیے اس طرح کامعاہدہ کرنا جائز نہیں ہے، نیز اس کی رو سے قرض دینے والے کے لیے مقروض کی زمین سے اس کی مرضی کے باجود فائدہ اٹھانا حلال نہیں ۔موجودہ دور میں بعض علاقوں میں زمینوں کو طویل المیعاد قرضوں کے بدلے گروی رکھوایا جاتاہے اور ان زمینوں پر کاشت کاری کرکے نفع اٹھایا جاتاہے، اور قرض کی ادائیگی کی صورت میں اصل مالک کو زمین واپس کردی جاتی ہے، شرعاً یہ جائز نہیں ہے۔البتہ قرض کے بدلہ میں محض رہن کے طور پر کسی کی زمین اپنے پاس رکھنا جائز ہے؛ تاکہ اگر قرض دار قرض نہ ادا کرسکے تو اس قیمتی چیز سے قرض کی رقم کی ادائیگی کا انتظام کیا جاسکے۔لیکن رہن میں رکھی جانے والی چیز  کی حیثیت محض ضمانت کی ہوتی ہے، اور رہن میں رکھے جانے کے بعد بھی رہن (گروی) رکھی ہوئی چیز  اس کے اصل مالک کی ہی ملک رہتی ہے، البتہ قبضہ مرتہن (جس کے پاس گروی رکھی ہوئی ہے) کا ہوتا ہے۔  نیز اس میں پیدا ہونے والی زیادتی بھی مالک کی ملک قرار پاتی ہے۔ اور مرتہن (جس کے پاس چیز گروی رکھی ہو) کے لیے شرعاً اس کے استعمال اور اس سے نفع  کمانے  کی اجازت نہیں ہوتی۔فتاوی شامی میں ہے :"وفي الخلاصة القرض بالشرط حرام والشرط لغو بأن يقرض على أن يكتب به إلى بلد كذا ليوفي دينه. وفي الأشباه: كل قرض جر نفعاً حرام؛ فكره للمرتهن سكنى الموهونة بإذن الراهن". (5/166)وفیه أیضاً:"اَلرَهنُ هو حَبسُ شيءٍ مالیٍ بِحَقٍ یُمکِنُ اِستِیفائُه مِنه کَالْدَّینِ". (درمختار ج۵/ ص۳۰) فقط واللہ اعلم
                                                  
عنوان: قسطوں پر بائیک لینا
سوال: قسطوں پر بائیک لینا صحیح ہے؟ 52 والی 65 کی ملے گی؟
جواب: اگر قسطوں پر خریداری کے وقت مجموعی قیمت متعین ہو، قسط کی رقم متعین ہو، مدت متعین ہو اورکسی قسط کی ادائیگی میں تاخیر ہونے کی بنا پر اضافہ (جرمانہ) کی شرط نہ ہو تو قسطوں پر کوئی بھی جائز چیز خریدی جاسکتی ہے۔"وإذا عقد العقد على أنه إلى أجل كذا بكذا وبالنقد بكذا، أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم؛ ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع، ومطلق النهي يوجب الفساد في العقود الشرعية، وهذا إذا افترقا على هذا، فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد". (الكتاب: المبسوط، المؤلف: محمد بن أحمد بن أبي سهل شمس الأئمة السرخسي (المتوفى: 483هـ)، الناشر: دار المعرفة – بيروت، كتاب البيوع، باب البيوع الفاسدة، ۱۳/۷) فقط واللہ اعلم
                                                  
عنوان: سورہ بقرہ پڑھنے پر اجرت لینے کا حکم
سوال: کیا سورہ بقرہ پڑھنے پر اجرت لینا جائز ہے؟
جواب: قرآنِ  پاک کی کسی بھی سورت کی تلاوت کرنے کے بدلہ میں اجرت لینا جائز نہیں ہے، نہ ہی نماز میں اور نہ ہی نماز سے باہر۔ البتہ اگر کسی کو دم کرنے کے لیے بطورِ  علاج وغیرہ سورہ بقرہ پڑھی تو اس کی اجرت لینا جائز ہے۔ فقط واللہ اعلم
                                                  
عنوان: بینک کے لیے سوفٹ وئیر بنانے والی کمپنی میں ملازمت کرنا
سوال: میں سوفٹ وئیر انجینئر ہوں ، اور جس سوفٹ وئیر  کمپنی میں کام کرتا ہوں وہاں کچھ مسائل کی وجہ سے وہ لوگ اپنے ملازمین کو دوسری جگہ لگوا رہےہیں ، اس سلسلہ میں مجھے بھی کہیں اور لگوا رہے ہیں ۔ مسئلہ یہ ہے کہ جہاں مجھے لگوا رہے ہیں، وہ کمپنی آج کل  ایک بنک کا پروجیکٹ کررہی ہے جس میں کام کرکے میرے مستقبل پر اچھا اثر پڑےگا  ، یہ کچھ مہینوں کا پراجیکٹ ہے اس کے بعد مجھے تھوڑا تجربہ ہوجائیگا اور مستقبل میں اس قابل ہوجاوںگا کہ انہیں منع کرسکوں کہ میں نے بینک کے پراجیکٹ نہیں کرنے، اور اگر میں وہاں کام نہیں کرتا تو مجھے فارغ کردیں گے  جس کی وجہ سے مجھے مشکلات کا سامنا کرنا پڑے گا۔
جواب: آپ ایسےحلال  ادارے میں ملازمت اور کام ڈھونڈیں جہاں اس طرح کی مشکلات کا سامنا نہ ہو ،  اگر اس مذکورہ کام کے علاوہ آپ  اس وقت کوئی اور تجربہ نہیں رکھتے تو ناجائز سمجھتے ہوئے صورتِ  مسئولہ کے مطابق کام سیکھنے کی حد تک مذکورہ ادارے سے عارضی طور پر وابستہ رہ سکتے ہیں، البتہ بینک  پروجیکٹ  کے نتیجے میں  جو معاوضہ حاصل ہو گا اسے ناجائز سمجھتے ہوئے لےلیں اوراگر آپ کے پاس کوئی اور حلال آمدن موجود ہو تووہی استعمال کریں، بینک پروجیکٹ کے معاوضہ والی رقم استعمال نہ کریں، اور اگر کوئی اور روزگار کا ذریعہ نہ ہو تواس رقم کو ناجائز سمجھتے ہوئےبقدرضرورت استعمال کرسکتے ہیں اورمکمل حلال روزگار سے وابستگی کے بعد اس رقم کے بقدر بلا نیت ثواب صدقہ کردیں ۔ فقط واللہ اعلم
                                                  
عنوان: بینک میں بطور  سوفٹ وئیر انجینئر کام کرنا
سوال: میں لاہور میں بطور سوفٹ وئیر انجینئر کام کرتا ہوں، مجھے کمپنی والے قطر ڈویلپمنٹ بینک بھیج رہے ہیں، وہاں مجھے سوفٹ وئیر انجینئر کے طور پر کام کرنا ہے،  میں کنفیوژن کا شکار ہوں کہ جاؤں یا نہیں، میری مدد کیجئے کہ وہاں پر کام کرنا ٹھیک ہے یانہیں؟
جواب: واضح رہے کہ  بینک میں  ہر قسم  کی نوکری اور ملازمت ناجائز ہے خواہ سودی کاروبار سے اس کا تعلق براہ راست ہو یا نہ ہو۔  لہذا بینک میں بطور سوفٹ وئیر انجینئر   کام کرنا ناجائز ہے ۔ واللہ اعلم
                                                  
عنوان: میڈیکل انشورنس کا سوفٹ وئیر بنانا
سوال: میں ایک سوفٹ وئیر انجینئیر ہوں، کئی پراجیکٹس آئے اور مکمل ہوکر چلے گئے، ابھی ایک پراجیکٹ آیا ہوا ہے میڈیکل انشورنس کا، اس میں میرے مینیجر نے مجھے کام دیا ہے، دو ہفتے میں مجھے کام کرنا ہے،  مجھے میڈیکل انشورنس کا سوفٹ وئیر اپ ڈیٹ کرنا ہے، صورتحال یہ ہے کہ کچھ عرصہ قبل میری کمپنی مجھے آوٹ سورس کرنا چاہتی تھی  کسی بنک کو، یعنی میں اپنی کمپنی کی طرف سے کسی بنک جا کر وہاں سوفٹ وئیر  پرکام کرنا پڑتا، اس کے لیے میں نے انکار کیا  تھا اور بنک نہیں گیا تھا، ا ب دوسرا پراجیکٹ انشورنس کا ہے، کیا میں میڈیکل انشورنس کاکام کرسکتا ہوں شرعی طور پر؟
جواب: بینک والے پروجیکٹ کی طرح مذکورہ انشورنس پروجیکٹ پر کام کرنا بھی جائز نہیں۔ واللہ اعلم
                                                  
عنوان: سوفٹ وئیر کمنی میں ملازمت کا حکم
سوال: میں سوفٹ ویئرڈیویلپر  ہوں ، مجھے یہ پوچھنا ہے کہ سوفٹ ویئر کمپنی ہر طرح کا سوفٹ ویئربناتی ہے، جس میں بینک  اور انشورنس کمپنیاں بھی شامل ہوتی ہیں، کیا ایسی کمپنی میں ملازمت کرسکتے ہیں؟
جواب: بینک اورانشورنس کمپنی کے لیے سافٹ ویئر بنانا ناجائز ہے اور اس کی آمدنی حلال نہیں, اس کے علاوہ باقی دیگر حلال اور جائز کاموں والے اداروں کے لیے سوفٹ وئیر بنانا جائز ہے ۔
                                                  
عنوان: پرانی مغصوبہ زمین
سوال: بعض تاریخی کتب اور تاریخی روایات سے معلوم ہوتا ہے کہ تقریباً  پانچ سو سال قبل مؤجودہ سوات، بونیر، ملاکنڈ اور ہشت نگر وغیرہ کے علاقہ پر مشتمل ایک ریاست "ریاست سوات "کے نام سے قائم تھی۔ اور یہاں پر بسنے والے مسلمانوں کا تعلق سواتی قبیلہ سے تھا،  جنہیں آج بھی سواتی کہا جاتا ہے ،  یہی وہ لوگ تھے جنہوں نے ان علاقوں سے بدھ مت اورہندوؤں کا خاتمہ کیا اور ان علاقوں میں ایک اسلامی ریاست کی بنیاد ڈالی۔تاریخ میں ان حکم رانوں کو سلاطینِ جہانگیری یا سواتی سلاطین کے نام سے یاد کیا جاتاہے، ان سلاطین کا تعلق سواتی قبیلہ سے تھا، اس ریاست کا دارالخلافہ موجودہ سوات کے ایک مشہور گاؤں منگلور میں تھا۔ سواتی سلاطین میں جو سلطان سب سے آخر میں گزرے ہیں اس کا نام سلطان اویس تھا، جس کی حکومت کا خاتمہ1520ء کو ایک مسلمان اورافغان قبیلہ یوسف زئی  کے ہاتھوں ہوا۔یوسف زئی  قبیلہ نے سوات پر حملہ کرکے وہاں پر بسنے والے سواتیوں کو شکست دی،  جس کے نتیجے میں سواتی قبیلہ کی اکثریت ہزارہ اور مانسہرہ جاکر آباد ہوئی، جب کہ ان میں سے بعض دیر بالا کے علاقہ نہاگ درہ چلے گئے اورجو رہے سہےسواتی تھے انہوں نے سوات ہی میں یوسف زئیوں کی اطاعت قبول کی اور محکوموں کی طرح سوات میں رہنے لگے۔تفصیل "تاریخ افغانستان"  (بعد از اسلام) از عبدالحئی حبیبی، تزک جہانگیری، تذکرۃ الابرار والاشرار از اخوند درویزہ ؒ، یوسف زئی  پٹھان از اللہ بخش یوسفی، تواریخ حافظ رحمت خانی از پیر معظم شاہ، حواشی تواریخ حافظ رحمت خانی از خان روشن خان، تحقیق الافغان از سمیع اللہ جان مرحوم اور تاجک سواتی ومملکت گبرتاریخ کے آئینہ میں از پروفیسر محمد اختر" میں موجود ہے۔اب  حسبِ ذیل امور کے بارے میں جواب مطلوب ہے:1: قبیلۂ سواتی اور قبیلۂ یوسف زئی دونوں مسلمان قبائل تھے،  اس  لیے یوسف زئیوں نے سواتیوں سے جو جائیدادیں اوراملاک قبضہ کیے وہ غصب شمار ہوں گے یا نہیں؟2: اگر مذکورہ املاک غصب شدہ ہیں تو تقریباً پانچ سو سال گزرنے کے بعد یہ املاک مغصوبہ ہی شمار ہوں گے؟یا اتنا عرصہ گزرنے کے بعد اس کی مغصوبہ حیثیت بھی ختم ہوجائے گی؟3: اگر مذکورہ املاک غصب کے حکم میں ہیں تو کیا اصل مالکان کو دوبارہ اس کی ملکیت کا دعویٰ کرنے کا حق حاصل ہے یا نہیں؟4: غاصب کے لیے شریعت میں کیا دنیوی اور اخروی سزا مقرر ہے؟ بالخصوص دنیوی سزا کے بارے میں شرعی نکتۂ نظر تفصیلاً اور مدلل بیان فرمائیں۔5: اگر مذکورہ املاک مغصوبہ ہیں تو ان سے حاصل شدہ آمدنی کے بارے میں شریعت کا کیا حکم ہے؟6: مغصوبہ زمین پر طاعات اور عبادات سے متعلق شریعت کیا کہتی ہے؟
جواب: سائل کی ذکر کردہ تفصیل کے مطابق یہ ایک دیرینہ تاریخی قضیہ ہے ، جس کا تصفیہ متاثرہ طبقہ کے آباء واجداد سے لے کر آج تک نہیں کیا گیا ،اس لیے دو بنیادوں پر اس قضیہ میں رائے اور فیصلہ مشکل ہے :1- اس دیرینہ قضیہ کی موجودہ زمانے میں پڑتال سے کئی مفاسد جنم لے سکتے ہیں ۔2- اگر مدعی طبقہ کو حق دار بھی سمجھ لیا جائے تو اتنا طویل زمانہ گزرنے کے بعد ان کا ایسا دعوی قابلِ سماعت شمار نہیں ہوتا۔بایں ہمہ اگر کوئی اپنی کسی بھی ملکیت کا شرعی اور تاریخی ثبوت رکھتا ہو تو وہ متعلقہ اداروں اور عدالتوں سے رجوع کرسکتا ہے۔ فقط  واللہ اعلم
                                                  
عنوان: والدہ کی  میراث میں اولاد کا حصہ
سوال: میرے نانا 18سال پہلے فوت ہوئے اور میری والدہ 3سال پہلے. ہم ایک بھائی  اور چار بہنیں ہیں. میری نانی نے اپنی جائیداد اب تقسیم کی ہے،   جس میں میری والدہ کا حصہ بھی آیا ہے،  علماءِ  کرام قرآن وسنت کی روشنی میں کیا فرماتے ہیں کہ والدہ کے بعد ان کی اس میراث جو تقریباً  7 لاکھ کے برابر ہے اس کی وراثت شریعت کے مطابق کیسے تقسیم ہوگی ؟ مجھے سب نے بولا کہ والدہ کا وارث صرف بیٹا ہوتا ہے پر دل کو تسلی نہیں ہو رہی،  کہیں گناہ گار نہ ہو جاؤں !
جواب: والدہ  کی میراث میں جس طرح بیٹے کا حصہ ہوتا ہے اسی طرح بیٹیوں کا بھی حصہ ہوتا ہے، اگر آپ کے والد حیات نہیں ہیں تو  والدہ کی میراث 6 حصوں میں تقسیم کرکے 2 حصے بیٹے کو اور ایک ایک حصہ ہر بیٹی کو ملے گا، یعنی 700000 روپے میں سے 233333.33 روپے بیٹے کو اور  116,666.66 روپےہر  بیٹی کو ملیں گے ۔فقط واللہ اعلم
                                                  
عنوان: دو بیوائیں، پانچ بیٹے اور پانچ بیٹیاں
سوال: ایک آدمی مر گیا اس کے دو بیویاں ہیں،  پہلی بیوی کی  2 بیٹیاں 1بیٹا ہے،  دوسری بیوی کی  3 بیٹیاں 4 بیٹے ہیں،  ان کی  تمام جائیداد 7مرلے ہے،  اور 1400000 (چودہ لاکھ ) نقد ہے۔  شرعی تقسیم کیا ہو گی؟
جواب: صورتِ  مسئولہ میں مرحوم کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ  متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو  کل ترکے میں سے اس کی ادائیگی کے بعد، اور اگر مرحوم نے کوئی جائز وصیت کی ہو تو  ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو مرحوم کے تمام ورثاء (دو بیواؤں، پانچ بیٹوں اور پانچ بیٹیوں ) کے درمیان اس طرح تقسیم کیا جائے گا کہ  کل جائیداد کو ۲۴۰ حصوں میں تقسیم کر کے اس میں سے ۱۵، ۱۵ حصے مرحوم کی ہربیوہ کو، ۲۸، ۲۸ حصے مرحوم کے ہر بیٹے کو اور ۱۴، ۱۴ حصے مرحوم کی ہر بیٹی کو ملیں گے۔فیصد کے اعتبار سے 100 فیصد میں سے 6.25% مرحوم کی ہر ایک بیوی کو، 11.666% مرحوم کے ہر بیٹے کو اور 5.833% مرحوم کی ہر بیٹی کو ملیں گے، لہٰذا سات مرلہ جائیداد کو تو مذکورہ فیصد کے اعتبار سے تقسیم کرلیا جائے۔چودہ لاکھ (۱۴۰۰،۰۰۰ ) روپے میں سے  ستاسی ہزار پانچ سو (۸۷۵۰۰ ) روپے مرحوم کی ہر ایک بیوہ کو،  ایک لاکھ تریسٹھ ہزار تین سو تینتیس (۱۶۳،۳۳۳ ) روپے مرحوم کے ہر بیٹے کو اور  اکیاسی ہزار چھ سو چھیاسٹھ (۸۱،۶۶۶ ) روپے مرحوم کی ہر بیٹی کو ملیں گے۔ فقط واللہ اعلم
                                                  
عنوان: ادائیگی کی نیت کے باوجو قرض ادا نہیں کیا
سوال: میں اگر کسی بندے سے قرض لیتا ہوں اور اس سے عہد کرتا ہوں کہ اگلے مہینے کی 15 تاریخ کو واپس لوٹا دوں گا۔ اور قرض حاصل کر لیتا ہوں اُس شخص سے۔ اب میری نیت بھی یہی ہے اور کوشش بھی کے وقت پر اُس کا قرض ادا کر دوں،  مگر اُس مقررہ وقت آنے سے پہلے میری موت واقع ہوجاتی ہے اور میرے پیچھے کوئی وارث بھی نہیں جو اسے قرض لوٹا سکے یا کوئی ایسی میراث بھی باقی نہیں بچی جسے بیچ کر وہ شخص اپنا قرضہ وصول کر سکے تو آخرت میں میرا معاملہ نیت پر ہوگا یا جس بندے سے قرض لیا ہے اس کو اُس پیسوں کے بدلے نیکیاں دینی پڑیں گی؟
جواب: اگر واقعۃً  قرض ادا کرنے کی نیت تھی،  لیکن مفلسی کی وجہ سے ادا نہیں کرسکا اور انتقال ہوگیا اورپیچھے نہ کوئی وارث ہونہ ترکہ تو اللہ تعالی کے فضل وکرم سے امید کی جاسکتی ہے کہ اللہ تعالی کل قیامت کے دن اپنی طرف سے اس کا بدلہ ادا فرمادیں گے۔  فقط واللہ اعلم
                                                  
عنوان: زیادہ ایڈوانس پر گھر کرائے پر دینا
سوال: heavy deposit پر گھر کرایہ پر دینا جائز ہے یا نہیں؟ اگر جائز نہیں تو جواز کی کوئی صورت بتائیں، اس لیے کہ اس میں ابتلاءِ عام ہے۔
جواب: ایڈوانس زیادہ جمع کرانے کی صورت میں مروجہ کرایہ میں کمی کرنا سود کی اقسام میں سے ایک قسم ہونے کی وجہ سے ناجائز ہے؛  اس لیے کہ ایڈوانس رقم درحقیقت مالکِ  مکان کے ذمہ قرض ہوتی ہے اور قرض کے عوض میں کسی قسم کا مشروط نفع اٹھانا سود ہونے کی وجہ سے حرام ہے، لہذا اس طرح عقد نہ کیا جائے۔ جواز کی صورت یہی ہے کہ عام معروف طریقے سے کرایہ داری یا خرید وفروخت کا معاملہ کیا جائے النتف فی الفتاوی میں ہے:’’أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک )الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه.‘‘ (النتف في الفتاوی ، ص: ٤٨٤، ٤٨٥)فقط واللہ اعلم
                                                  
عنوان: جمعہ پڑھ کر کسی ایسی مسجد کے سامنے عطر بیچنا جہاں دیر سے جمعہ کی نماز ہو
سوال: جمعہ کےدن عطرفروخت کرتاہوں، اگرمیں جلدی کسی مسجد میں جمعہ پڑھ کرایسی مسجدکےسامنےعطرفروخت کرسکتاہوں جہاں جمعہ دیرسےہوتا ہو توجائز ہے؟
جواب: مذکورہ صورت جائز ہے،  لیکن بہتر یہ ہے کہ جس مسجد کے باہر عطر بیچنا ہو، اسی مسجد میں جمعہ کی نماز پڑھ کر باہر آجایا کریں؛  تاکہ لوگ بے نمازی ہونے کی بدگمانی میں مبتلا نہ ہوں۔ فقط واللہ اعلم
                                                  
عنوان: سرکاری ملازمت میں کام مکمل کرکے وقت سے پہلے چلے جانا/ انچارج کا پیسہ لے کر عملہ کو چھٹی دے دینا
سوال: 1- ہمارے ہاں اکثر  لوگ نگر نگم میں کام کرتے ہے، یہ سرکاری نوکری ہے،  اور سرکار کی طرف سے پانچ گھنٹے کی نوکری ہے،   لیکن  اگر جمادار [کام بتانے والا]یہ کہے کہ تم یہ کام کرلو اور چلے جاؤ ، حال آں کہ ابھی وقت پورا نہیں  ہوا  تو ایسا کرنا  درست ہے  جمادار کے لیے اور کام کرنےوالوں کے لیے ؟  حال آں کہ جب بھی اوپر سے آفسر جانچ کے لیے آتے ہیں تو کام کرنے والوں کو  کہہ دیا جاتا ہے کہ کل آفیسرز آئیں گے  پورا وقت دینا۔2-  اگر مذکورہ صورت  میں پیسے لے کر  جمادار کرے تو جمادار اور کام کرنے والے کا کیا حکم ہے ؟3۔  اگر بغیر  پیسے کے ہو تو کیا حکم ہے ؟
جواب: 1- کسی بھی ادارے کے  ملازمین کی حیثیت اجیرِ خاص کی ہوتی ہے،  کیوں کہ وہ وقت کے پابند ہوتے ہیں، اور  اجیرِ  خاص  ملازمت کے مقررہ وقت پر حاضر رہنے سے اجرت (تنخواہ)  کا مستحق ہوتا ہے، اگر وہ  ملازمت کے اوقات میں  حاضر نہیں  رہا  تو اس   غیر حاضری کے بقدر تنخواہ  کا وہ مستحق نہیں ہوتا،   لہذا اگر سرکار کی طرف سے مذکورہ ملازمت کا یومیہ دورانیہ 5 گھنٹے  طے ہے تو  اتنے گھنٹے  ڈیوٹی پر حاضر رہنا ضروری ہے، اگرچہ کوئی کام نہ ہو۔2/3۔۔ کام بتانے والے (جمادار) کا پیسہ لے کر ایسا کرنا رشوت ہے، اور رشوت لینا دینا دونوں ناجائز ہیں، اور بغیر پیسہ لے کر ایسا کرنا ادارے کے ساتھ خیانت ہے، اس لیے دونوں صورت میں یہ عمل ناجائز ہے۔البتہ اگر سرکار کی طرف جمادار کو یہ اختیار ہو کہ جو مزدور کام کرلے اس کو چھٹی دے دو تو اس صورت میں وہ مزدور کو چھٹی دے سکتا ہے، البتہ اس پر  اس کے لیے مزدوروں سے رشوت لینا  جائز نہیں ہوگا۔فقط واللہ اعلم
                                                  
عنوان: تمباکو کا کاروبار کرنا
سوال: تمباکو کا کاروبار شرعاً کیساہے؟
جواب: تمباکو  کا کاروبار کرنا شرعاً جائز ہے۔کفایت المفتی میں ہے:’’(سوال ) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں، یہ ناجائز تو نہیں ہوگا ؟ 
( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے۔  محمد کفایت اللہ کان اللہ لہ‘‘ ۔  فقط واللہ اعلم
                                                  
عنوان: ایزی پیسہ اکاؤنٹ کے ذریعہ انعام ملنے کا حکم
سوال: ایزی پیسہ اکاؤنٹ کھلوایاہے، اور اس میں رقم رکھی گئی ہے،اس بنیاد پر اب اگر کوئی انعام مجھے ملتاہے توکیایہ درست ہے ؟
جواب: ’’ایزی پیسہ اکاؤنٹ  ‘‘  کی شرعی حیثیت یہ ہے کہ اس اکاؤنٹ میں جمع کردہ رقم قرض ہے، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات  یا انعام کا وصول کرنا اور ان کا استعمال کرنا جائز نہیں ہے۔اس سلسلہ میں ہمارے دارالافتاء سے تفصیلی فتاوی جارے ہوچکے ہیں ، ہماری ویب سائٹ پر آپ ملاحظہ کرسکتے ہیں ۔ فقط واللہ اعلم
                                                  
عنوان: بیوہ، 5 بیٹوں اور 5بیٹیوں میں ترکہ کی تقسیم
سوال: ایک کروڑ کو بیوہ 5 بیٹوں اور 5بیٹیوں میں کیسے تقسیم کریں گے؟  ہر ایک کو کتنا حصہ آئے گا؟
جواب: کل رقم کو 120 حصوں میں تقسیم کیاجائے گا ، جس میں سے 15حصے بیوہ کو ، 14،14 حصے ہر ایک بیٹے کو اور 7،7حصے ہر ایک بیٹے کو ملیں گے۔یعنی ایک کروڑ روپےمیں سے 1250000(ساڑھے بارہ لاکھ روپے) بیوہ کو،1166666.7روپے ہر ایک بیٹے کو ، اور 583333.33روپے ہر ایک بیٹی کو  دیے جائیں گے۔فقط واللہ اعلم
                                                  
عنوان: بیوہ ، چار بیٹوں اور پانچ بیٹیوں میں ترکہ کی تقسیم
سوال: ایک ماں ہے،  اس کے چار بیٹے ہیں اور پانچ بیٹیاں ۔ان سب میں باپ کا چھوڑا ہوا چودہ لاکھ ترکہ کیسے تقسیم ہو گا؟
جواب: مرحوم والدکے کل مال کو 104حصوں میں تقسیم کیاجائے گا، جس میں سے بیوہ کو 13حصے ،ہرایک بیٹے کو 14،14 حصے اور ہر ایک بیٹی کو 7،7 حصے دیے جائیں گے۔یعنی چودہ لاکھ روپے میں سے 175000روپے بیوہ کو ، 188461.53روپے ہر ایک بیٹے کو اور 94230.76روپے ہر ایک بیٹی کو ملیں گے۔فقط واللہ اعلم
                                                  
عنوان: پاکستان پوسٹ لائف انشورنش
سوال: پاکستان پوسٹ لائف انشورنس کے متعلق کیا حکم ہے ؟
جواب: پاکستان پوسٹ لائف انشورنس بھی دیگر انشورنس کے اداروں کی مانند ایک ادارہ ہے  جس کا طریقہ ان سے مختلف نہیں اور انشورنس /بیمہ کے جتنے مروجہ طریقے ہیں  وہ  سود  اور  قمار  (جوا)  کا  مرکب  ہیں ، اور  سود  اور  قمار کا لین دین  شریعتِ  مطہرہ  میں  بنصِ  قرآنی حرام ہے، لہٰذا کسی بھی شخص کے لیے کسی بھی انشورنس کمپنی کے ساتھ کسی بھی قسم کی انشورنس/بیمہ کا کوئی معاہدہ کرنا جائز نہیں ہے۔ اگر کسی نے لاعلمی  میں انشورنس پالیسی خریدی  ہو تو فوراً اس کو ختم کروادیا جائے، اور اس پر جو پیسے ملتے ہیں اس میں سے صرف اس قدر رقم حلال ہے جتنی رقم جمع کروائی گئی ہو، اس سے زائد حلال نہیں ۔  اگر زائد  وصول ہو جائے تو اس کو بلا نیتِ ثواب صدقہ کرنا لازم ہے۔قرآن کریم میں ہے:﴿الَّذِينَ يَأْكُلُونَ الرِّبَا لَا يَقُومُونَ إِلَّا كَمَا يَقُومُ الَّذِي يَتَخَبَّطُهُ الشَّيْطَانُ مِنَ الْمَسِّ ذٰلِكَ بِأَنَّهُمْ قَالُوآ اِنَّمَا الْبَيْعُ مِثْلُ الرِّبَا وَأَحَلَّ اللّٰهُ الْبَيْعَ وَحَرَّمَ الرِّبَا فَمَنْ جَآءَهُ مَوْعِظَةٌ مِنْ رَبِّهِ فَانْتَهَى فَلَهُ مَا سَلَفَ وَأَمْرُهُ إِلَى اللّٰهُ وَمَنْ عَادَ فَأُولَئِكَ أَصْحٰبُ النَّارِ هُمْ فِيهَا خٰلِدُونَ﴾ [البقرة:۲۷۵ ]﴿يَآأَيُّهَا الَّذِينَ اٰمَنُوآ إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ﴾[المائدة: ۹۰ ]حدیث شریف میں ہے:"عن جابر قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»."(صحیح مسلم، باب لعن آکل الربوٰ و موکله، ج:۳ ؍ ۱۲۱۹ ، ط:دار إحیاءالتراث العربي)         مصنف ابن ابی شیبہ میں ہے:"عن ابن سیرین قال: کل شيءٍ فیه قمار فهو من المیسر". (کتاب البیوع و الأقضیة ، البیض الذی یقامر فیه، ج:۴ ؍۴۸۳ ،مکتبة الرشد الریاض)فتاویٰ شامی میں ہے:"لأن القمار من القمر الذي يزداد تارةً وينقص أخرى، وسمي القمار قماراً ؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (کتاب الحظر و الإباحة، فصل في البیع، ج:۶ ؍۴۰۳ ،ط:سعید )الفقہ الاسلامی و ادلتہ میں ہے:"أنواع التأمين: التأمين من حيث الشكل نوعان: ۱  - تأمين تعاوني ...۲  - تأمين تجاري أو التأمين ذو القسط الثابت، وهو المراد عادة عند إطلاق كلمة التأمين، وفيه يلتزم المستأمن بدفع قسط معين إلى شركة التأمين القائمة على المساهمة، على أن يتحمل المؤمن (الشركة) تعويض الضرر الذي يصيب المؤمن له أو المستأمن. فإن لم يقع الحادث فقد المستأمن حقه في الأقساط، وصارت حقاً للمؤمن. وهذا النوع ينقسم من حيث موضوعه إلى: ۱  - تأمين الأضرار: وهو... ۲  - وتأمين الأشخاص: وهو يشمل:التأمين على الحياة: وهو أن يلتزم المؤمن بدفع مبلغ لشخص المستأمن أو للورثة عند الوفاة، أو الشيخوخة، أو المرض أو العاهة، بحسب مقدار الإصابة.والتأمين من الحوادث الجسمانية: وهو أن يلتزم المؤمن بدفع مبلغ معين إلى المؤمن له في حالة إصابته أثناء المدة المؤمن فيها بحادث جسماني، أو إلى مستفيد آخر إذا مات المستأمن. ... أما التأمين التجاري أو التأمين ذو القسط الثابت: فهو غير جائز شرعاً، وهو رأي أكثر فقهاء العصر ... وسبب عدم الجواز يكاد ينحصر في أمرين: هما الغرر والربا. أما الربا: فلا يستطيع أحد إنكاره؛ لأن عوض التأمين ناشئ من مصدر مشبوه قطعاً؛ لأن كل شركات التأمين تستثمر أموالها في الربا، وقد تعطي المستأمن (المؤمن له) في التأمين على الحياة جزءاً من الفائدة، والربا حرام قطعاً في الإسلام ... والربا واضح بين العاقدين: المؤمن والمستأمن ؛ لأنه لا تعادل ولا مساواة بين أقساط التأمين وعوض التأمين، فما تدفعه الشركة قديكون أقل أو أكثر، أو مساوياً للأقساط، وهذا نادر. والدفع متأخر في المستقبل. فإن كان التعويض أكثر من الأقساط، كان فيه ربا فضل وربا نسيئة، وإن كان مساوياً ففيه ربا نسيئة، وكلاهما حرام ... أما الغرر: فواضح في التأمين؛ لأنه من عقود الغرر: وهي العقود الاحتمالية المترددة بين وجود المعقود عليه وعدمه، وقد ثبت في السنة حديث صحيح، رواه الثقات عن جمع من الصحابة: «أن رسول الله صلى الله عليه وسلم نهى عن بيع الغرر». ويقاس على البيع عقود المعاوضات المالية، فيؤثر الغرر فيها، كما يؤثر في عقد البيع. وعقد التأمين مع الشركات من عقود المعاوضات المالية، لا التبرعات، فيؤثر فيه الغرر، كما يؤثر في سائر عقود المعاوضات المالية، وقد وضعه رجال القانون تحت عنوان (عقود الغرر) ؛ لأن التأمين لا يكون إلا من حادث مستقبل غير محقق الوقوع، أو غير معروف وقوعه، فالغرر عنصر لازم لعقد التأمين. والغرر في التأمين في الواقع كثير، لا يسير، ولا متوسط؛ لأن من أركان التأمين: الخطر، والخطر حادث محتمل لا يتوقف على إرادة العاقدين. والمؤمن له لا يستطيع أن يعرف وقت العقد مقدار ما يعطي، أو يأخذ، فقد يدفع قسطاً واحداً، ويقع الخطر، فيستحق جميع ما التزم به المؤمن، وقد يدفع جميع الأقساط، ولا يقع الخطر، فلا يأخذ شيئاً وكذلك حال المؤمن، لا يعرف عند العقد مقدار ما يأخذ، أو ما يعطي ". (القسم الثالث:العقوداو التصرفات المدنیة، أنواع التامین،ج:۵ ؍۳۴۲۱۔۔۳۴۲۵،ط:دارالفکر) فقط واللہ اعلم
                                                  
عنوان: نابالغ بچہ یا بچی قتل کرلیں تو کیا سزا ہے؟
سوال: نابالغ بچہ یا بچی قتل کرے انجانے میں یا جان بوجھ کر تو اس کی سزا کیا ہوگی؟
جواب: نابالغ بچہ یا بچی انجانے میں یا جان بوجھ کر  کسی  کو قتل کردیں تو ان سے قصاص  نہیں لیا جائے گا، اور نہ ہی کفارہ لازم ہوگا، البتہ ان کے عاقلہ پر دیت لازم ہوگی۔في الدر:"(وَعَمْدُ الصَّبِيِّ وَالْمَجْنُونِ) وَالْمَعْتُوهِ (خَطَأٌ) بِخِلَافِ السَّكْرَانِ وَالْمُغْمَى عَلَيْهِ  (وَعَلَى عَاقِلَتِهِ الدِّيَةُ) إنْ بَلَغَ نِصْفَ الْعُشْرِ فَأَكْثَرَ وَلَمْ يَكُنْ مِنْ الْعَجَمِ وَإِلَّا فَفِي مَالِهِ دُرَرٌ (وَلَا كَفَّارَةَ وَلَا حِرْمَانَ إرْثٍ) خِلَافًا لِلشَّافِعِيِّ، وَلَوْ جُنَّ بَعْدَ الْقَتْلِ قُتِلَ وَقِيلَ: لَا وَتَمَامُهُ فِيمَا عَلَّقْته عَلَى الْمُلْتَقَى".
وفي الرد:" (قَوْلُهُ: خَطَأً) أَيْ فِي حُكْمِ الْخَطَأِ فِي وُجُوبِ الْمَالِ (قَوْلُهُ: بِخِلَافِ السَّكْرَانِ وَالْمُغْمَى عَلَيْهِ) كَذَا فِي الْقُهُسْتَانِيِّ، وَالظَّاهِرُ أَنَّ الْمُرَادَ السَّكْرَانُ بِغَيْرِ مُبَاحٍ زَجْرًا لَهُ، وَإِلَّا فَالْعَمْدُ لَا بُدَّ فِيهِ مِنْ الْقَصْدِ وَالسَّكْرَانُ بِمُبَاحٍ لَا قَصْدَ لَهُ وَلَا زَجْرَ عَلَيْهِ تَأَمَّلْ، وَكَذَا يُقَالُ فِي الْمُغْمَى فَإِنَّهُ لَا قَصْدَ لَهُ كَالنَّائِمِ بَلْ هُوَ أَشَدُّ، وَأَيْضًا فَالصَّبِيُّ لَهُ قَصْدٌ بِالْجُمْلَةِ، وَقَدْ جُعِلَ عَمْدُهُ خَطَأً فَهَذَا أَوْلَى  فَتَأَمَّلْ وَرَاجِعْ. وَفِي الْأَشْبَاهِ: السَّكْرَانُ مِنْ مُحَرَّمٍ مُكَلَّفٌ، وَإِنْ مِنْ مُبَاحٍ فَلَا فَهُوَ كَالْمُغْمَى عَلَيْهِ (قَوْلُهُ: وَعَلَى عَاقِلَتِهِ) الْأَوْلَى عَاقِلَتِهِمَا (قَوْلُهُ: إنْ بَلَغَ) الْأَوْلَى بَلَغَتْ (قَوْلُهُ: نِصْفَ الْعُشْرِ) هُوَ خَمْسُمِائَةٍ فِي الرَّجُلِ وَمِائَتَانِ وَخَمْسُونَ فِي الْمَرْأَةِ قُهُسْتَانِيٌّ (قَوْلُهُ: وَإِلَّا فَفِي مَالِهِ) أَيْ بِأَنْ لَمْ تَبْلُغْ نِصْفَ الْعُشْرِ، فَإِنَّهُ يُسْلَكُ فِيهِ مَسْلَكَ الْأَمْوَالِ زَيْلَعِيٌّ، أَوْ كَانَ مِنْ الْعَجَمِ فَإِنَّ الْمُخْتَارَ فِيهِمْ أَنَّهُ لَا عَاقِلَةَ لَهُمْ سَيَأْتِي (قَوْلُهُ: وَلَا كَفَّارَةَ) ؛ لِأَنَّهُمَا لَا ذَنْبَ لَهُمَا تَسْتُرُهُ وَحِرْمَانُ الْإِرْثِ عُقُوبَةٌ وَلَيْسَا مِنْ أَهْلِهَا . [الدر مع الرد : ٦/ ٥٨٦-٥٨٧]  فقط واللہ اعلم
                                                  
عنوان: واپسی کی شرط پرخریدوفروخت
سوال: 1- ایک شخص نے بھٹے پر تقریباً تین ماہ یا چار ماہ قبل اینٹوں کا ایگریمنٹ کیا تھا اور اپریل میں یا تو وہ شخص اپنے  ایگریمنٹ کی اینٹ اٹھا لیتا ہے یا پھر بھٹے مالک کو بیچ دیتا ہے  منافع کے ساتھ،  کیا ایگریمنٹ کرنا صحیح ہے یا نہیں؟2-  ایک شخص ہےجس کے پاس بھٹہ بھی نہیں ہے، صرف اپنا کاروبار کرتا ہے اور وہ  ایگریمنٹ کرتا ہےاور ایگریمنٹ کا پیسہ اپنے کاروبار میں لگاتا ہے اس شرط پر جو بھٹے کا ریٹ ہوگا وہ دوں گا، مثلاً 2200 روپیہ میں  ایگریمنٹ کیا،  اب جب اینٹ لینے کا نمبر آیا تو اس وقت 3000 کا ریٹ تھا بھٹے کا،  یعنی ایک ہزار پر 800 روپیہ کا منافع،  کیا ایسے شخص پر  ایگریمنٹ کرنا جس کے پاس بھٹہ نہ ہو جائز ہے یا نہیں؟
جواب: 1۔ صورتِ  مسئولہ میں ایسا ایگریمنٹ کرنا کے تین ماہ بعد میں یا تو اپنی آڈر کی اینٹیں اٹھا لوں گا یا بھٹہ والے کو فروخت کردوں گا،ناجائز ہے۔ درست صورت یہ ہے کہ بھٹے والے کوفروخت کرنے کی شرط  نہ لگائی جائے۔ اگر ایسی شرط لگائی جائے تو معاہدہ ناجائز ہے اور اگر ایسی شرط نہ بھی لگائی جائے،  مگر خریدار قبضہ سے پہلے بھٹے والے کو فروخت کردے تو پھر بھی ناجائز ہے۔2۔بھٹے کے ریٹ پر ایگریمنٹ کرنا درست نہیں ہے۔ فقط واللہ اعلم
                                                  
عنوان: حکومت کا کارگو کے لاوارث مال کو نیلام کرنا اور ایسے مال کو خریدنے کا حکم
سوال: بعض لوگ اور ادارے "کارگو" (یعنی لوگوں کا بھاری بھر کم سامان ایک ملک سے دوسرے ملک پہنچانے) کا کام کرتے ہیں، جن کو باقاعدہ حکومت کی طرف سے لائسنس بھی جاری ہوتے ہیں، یا وہ کسی طریقہ سے دوسروں کے لائسنس استعمال کررہے ہوتے ہیں، کارگو کے لوگ کبھی بد دیانتی کرتے ہیں کہ وہاں مثلاً سعودیہ سے لوگوں کا سامان وصول کرتے ہیں اور ان کا ایڈریس اور پہنچانے کی اجرت بھی وصول کرلیتے ہیں، مگر اس سامان کو یہاں پاکستان میں مالکان تک پہنچانے کی ذمہ داری ادا نہیں کرتے، بلکہ ان کا سامان بندر گاہ پر لاوارث چھوڑ دیتے ہیں، چناں چہ وہ سامان کافی عرصہ تک وہیں پڑا رہتاہے، جب کوئی اسے نہیں اٹھاتا اور جگہ وغیرہ بھی تنگ پڑجاتی ہے تو پورٹ کا عملہ کبھی تو اس سامان کو سمندر کی نذر کردیتاہے اور کبھی اتنا پہچان کر کہ یہ فلاں ملک کا سامان ہے، ضائع نہ ہوجائے، اس ملک کی طرف روانہ کرکے وہاں کی حکومت کے سپرد کردیتاہے، چناں چہ وہ سامان جب ہمارے ملک کی بندرگاہ پر پہنچتاہے تو ہماری پورٹ کے افسران اپنے ملک میں یہ اعلان جاری کرتے ہیں کہ فلاں ملک سے لاوارث سامان آیا ہوا ہے جن کا ہو وہ وصول کرلے ورنہ فلاں تاریخ کے بعد نیلام کردیا جائےگا، چناں چہ مقررہ تاریخ کے بعد اس کی بولی لگنا شروع ہوجاتی ہے، پورے پورے کنٹینروں کا سودا ہوتاہے اور لاکھوں میں سودا ہوتاہے، نیز نیلامی میں وہ مال اس کی اصل قیمت کی بنسبت کافی کم داموں میں بیچا جاتاہے، اس لیے لوگ بھی اسے بہت رغبت سے خریدتے ہیں؛ کیوں کہ اس سے زیادہ منافع حاصل ہونے کی امید ہوتی ہے، اور کہا جاتاہے کہ اس مال کو بیچنے کے بعد حکومت اس کی آدھی قیمت بیت المال میں شامل کرتی ہے، اور آدھی قیمت لائسنس والے کو ادا کرتی ہے، اب اس تمام صورتِ حال کے بعد آپ حضرات سے درج ذیل چند سوالوں کا جواب مطلوب ہے:1- کیا کسی بھی حکومت کا "کارگو" کے سامان کو نیلام وفروخت کرنا اسلامی نقطہ نظر سے جائز و درست ہے؟ جب کہ اہلِ حکومت کا صاحبِ لائسنس آدمی کے توسط سے اصل مجرموں تک اور پھر سامان کے مالکان تک پہنچنا ممکن بھی ہوتاہے، بلکہ بعض اوقات سامان پر مالکان کا ایڈریس بھی موجود ہوتاہے۔2- کیا عام لوگوں کا ایسے مال کو خریدنا اور پھر آگے بیچنا شرعاً درست ہے؟ ایک آدمی نے ایسا مال دو کنٹینر خریدا، اس میں سے آدھے سے زائد مال آگے فروخت کردیا اور آدھے سے کم باقی ہے، تو ایسے آدمی کے لیے کیا حکم ہے؟
جواب: کارگو پر سامان لینے والے جب مالکان سے ان کا سامان دوسرے ملک پہنچانے کی ذمہ داری لیتے ہیں اور اس پر اجرت بھی وصول کرتے ہیں، تو ان کے ذمہ لازم ہوتا ہے کہ وہ سامان مطلوبہ جگہ تک پہنچائیں، اگر وہ سامان مطلوبہ جگہ تک نہ پہنچائیں اور خود اپنی کوتاہی یا بددیانتی کی بنا پر کہیں اور چھوڑدیں تو وہ گناہ گار ہوں گے اور اس مال کے ضامن بھی ہوں گے، اصل مالک سامان ضائع ہونے کی صورت میں ان سے ضمان وصول کرنے کا حق رکھتے ہیں۔اگر کارگو والے سامان بندرگاہ پر چھوڑ دیں اور وہاں کے پورٹ کا عملہ وہ سامان متعلقہ ملک پہنچادیں تو سامان وہاں پہنچے کے بعد سامان کا مالک معلوم نہ ہو اور کوئی اس کی ملکیت کا دعوی بھی نہ کرے تو  اس کا حکم ”لقطہ“ کا ہوگا، حکومت کے متعلقہ ادارے پر لازم ہے کہ وہ اس کی تشہیر کرے اور اس کے مالک کو تلاش کرے، اعلانات کرائے، اگر اس سامان پر ایڈریس لکھا ہوا ہویا کسی اور ذریعہ سے مالک کو تلاش کیا جاسکتا ہو تو مالک تک اس کی اطلاع  پہنچانا ضروری ہے، اس کو کسی اور فروخت کرنا جائز نہیں ہے، اس لیے کہ یہ غیر کا مال ہے۔البتہ اگر مالک معلوم نہ ہو، تشہیر اور اعلانات کرانے کے باوجود سامان کا مالک اپنا مال لینے نہ آئے، اور ان سے رابطہ کی کوئی صورت نہ ہو، اور اعلان کے باوجود اتنی معتد بہ مدت گزرجائے  کہ ظن غالب کے مطابق مالک کی واپسی اب بظاہر ممکن نہ ہو تو  متعلقہ ادارہ  اس لقطہ کے سامان کو مناسب قیمت پر فروخت کرسکتا ہے، اور فروخت کرنے کے بعد اگر مالک آجائے تو رقم اس کو دے دیں، ورنہ اس کی رقم لاوارث، ضرورت مند، غربا اور فقراء پر صدقہ کردی جائے،یا ان کی ضرویات میں صرف کردی جائے۔باقی جہاں تک اس سامان کی نیلامی کی صورت میں اس کے خریدنے کا حکم ہے تو اس میں  یہ تفصیل ہے کہ اگر خریدنے والے کو کسی متعین اشیاء کے بارے میں  یقینی طور پر   معلوم ہوکہ  یہ کسی اور کا مال ہے، اس کا مالک بھی معلوم ہے اوراس کی اجازت کے بغیر اس کو فروخت کیا جارہا ہے تو اس کے لیے  اصل مالک کی اجازت کے بغیر اس مال میں تصرف کرنا جائز نہیں ہوگا۔اور اگر خریدار کو حکومت کی طرف سے نیلام کردہ سامان کے بارے میں اس صورتِ حال کا یقینی علم نہ ہو تو چوں کہ اس میں یہ احتمال موجود ہے  کہ لقطہ ہونے کی صورت میں متعلقہ ادارے نے اس کی تشہیر کرائی ہوگی اور مالک کو تلاش کیا ہوگا، اور مالک کے ملنے سے مایوسی کے بعد اس کو فروخت کیا جارہا ہے، یا یہ سامان کسی واجبی حق کی وصولیابی کے لیے نیلام کیا جارہا ہے مثلاً حکومت یا اس کے متعلقہ ادارے کے پاس گروی  رکھا ہوا سامان وغیرہ، اور خریدار کو یقینی طور پر اس کا علم بھی نہیں ہے تو اگر وہ یہ سامان خریدلے تو اس کی آمدنی کو ناجائز نہیں کہا جائے گا، البتہ اس کے خریدنے سے اجتناب کرنا بہتر ہے۔السنن الكبرى میں ہے:" عن شرحبيل مولى الأنصار عن أبي هريرة عن النبي صلى الله عليه وسلم أنه قال: " من اشترى سرقةً وهو يعلم أنها سرقة فقد أشرك في عارها وإثمها ". (السنن الكبرى للبيهقي (5/ 548) کتاب البیوع، باب كراهية مبايعة من أكثر ماله من الربا أو ثمن المحرم، ط: دار الكتب العلمية، بيروت – لبنان)   البحر الرائق شرح كنز الدقائق ومنحة الخالق وتكملة الطوري (5/ 170):
"(قوله: وينتفع بها لو فقيراً وإلا تصدق على أجنبي ولأبويه وزوجته وولده لو فقيراً) أي ينتفع الملتقط باللقطة بأن يتملكها بشرط كونه فقيراً نظراً من الجانبين كما جاز الدفع إلى فقير آخر، وأما الغني فلايجوز له الانتفاع بها، فإن كان غير الملتقط فظاهر للحديث فإن لم يجئ صاحبها فليتصدق بها، والصدقة إنما تكون على الفقير كالصدقة المفروضة وإن كان الملتقط فكذلك ... وإنما فسرنا الانتفاع بالتملك؛ لأنه ليس المراد الانتفاع بدونه كالإباحة، ولذا ملك بيعها وصرف الثمن إلى نفسه كما في الخانية أطلق في عدم الانتفاع للغني فشمل القرض ولذا قال في فتح القدير وليس للملتقط إذا كان غنياً أن يتملكها بطريق القرض إلا بإذن الإمام وإن كان فقيرا فله أن يصرفها إلى نفسه صدقةً لا قرضاً اهـ".
الدر المختار وحاشية ابن عابدين (رد المحتار) (5/ 390):
"قلت: وسيجيء في الحجر أنه يباع ماله لدينه عندهما وبه يفتى وحينئذ فلا يتأبد حبسه فتنبه.
(قوله: وحينئذ فلايتأبد حبسه) أي على قولهما، وكذا على قوله إن كان ماله غير عقار ولا عرض بل كان من الأثمان، ولو خلاف جنس الدين كما قدمناه".
الدر المختار وحاشية ابن عابدين (رد المحتار) (5/ 387):
" لايبيع القاضي عرضه ولا عقاره للدين خلافاً لهما، وبه أي بقولهما يبيعهما للدين يفتى، اختيار، وصححه في تصحيح القدوري ويبيع كل ما لايحتاجه للحال اهـ".    وفیہ ایضاً:"وفيه: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه". (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه".  (5/ 98، کتاب البیوع،باب البیع الفاسد ، مطلب الحرمۃ تتعدد، ط: سعید) فقط واللہ اعلم
                                                  
عنوان: اسکول ٹیچر کا اپنی جگہ کسی اور کو کم معاوضے پر تدریس حوالہ کرنا اور بقیہ تنخواہ خود لینا
سوال: زید ایک سرکاری سکول میں ٹیچر ہے، اس کی ماہانہ تنخواہ ساٹھ ہزار روپیہ ہے، مگر وہ خود بچوں کو پڑھانے کی بجائے پانچ ہزار روپے کے عوض کسی آدمی کو رکھا ہوا ہے، وہی بچوں کو پڑھاتا ہے، اب زید کا یہ عمل درست ہے یا نہیں؟
جواب: واضح رہے کہ اگر کسی شخص کو اجرت کے عوض کوئی کام دیا جائے تو اس میں یہ تفصیل ہے کہ اگر وہ کام اس نوعیت کا ہو کہ کوئی بھی شخص اس کام کو کر سکتا ہو اور اجرت پر رکھنے والے نے اجازت بھی دی ہو تو وہ کام کسی دوسرے سے کروانا جائز ہو گا اور اگر وہ کام اس نوعیت کا ہو کہ ہر آدمی اس کی اہلیت نہ رکھتا ہو اور اجرت پر رکھنے والے نے اس کی اجازت بھی نہ دی ہو تو ایسی صورت میں کسی دوسرے شخص سے وہ کام کروانا جائز نہ ہو گا۔لہذا صورتِ مسئولہ میں جب اسکول انتظامیہ نے ساٹھ ہزار روپے کے عوض زید کو  بطورِ ٹیچر رکھا ہوا ہے تو انتظامیہ زید ہی کی صلاحیت پر راضی ہے، کسی دوسرے شخص کی صلاحیت پر راضی نہ ہو گی،  اس لیے زید کا اپنی جگہ کسی دوسرے شخص کو پڑھانے کے لیے بھیجنا اور تنخواہ خود وصول کرنا شرعاً درست نہیں۔الدر المختار وحاشية ابن عابدين (رد المحتار) (6/ 18):
"(وإذا شرط عمله بنفسه) بأن يقول له اعمل بنفسك أو بيدك (لا يستعمل غيره إلا الظئر فلها استعمال غيرها) بشرط وغيره خلاصة (وإن أطلق كان له) أي للأجير أن يستأجر غيره". فقط واللہ اعلم
                                                  
عنوان: کیا آرڈر دینے کے بعد مشتری پر خریدنا لازم ہے؟
سوال: اگر کوئی کنٹینر مال منگوانے کا عہد کرے  بائع سے، بائع نے منگوالیا، اب مشتری لینے پر راضی نہیں ہے، تواب شرعاً  مشتری لینے پر مجبور ہو گا یا نہیں؟
جواب: اگر مشتری نے بائع سے کنٹینر مال خریدنے کا صرف عہد کیا تھا اور مشتری و بائع کے درمیان باقاعدہ ایجاب و قبول نہیں ہوا تھا تو اب مشتری کو مذکورہ کنٹینر خریدنے پر قضاءً مجبور نہیں کیا جاسکتا، تاہم اگر مشتری بلاعذرِ شرعی عہد شکنی کررہا ہے تو وہ اس کی وجہ سے شدید گناہ گار ہے،  لہٰذا بلاعذرِ شرعی وعدہ نہ توڑے، بلکہ معاہدے کے مطابق سودا کرے۔ اور اگر مشتری و بائع کے درمیان باقاعدہ ایجاب و قبول ہوچکا تھا تو اب بغیر کسی وجہ شرعی (مثلاً اس چیز میں عیب پایا جانا ) کے سودا کینسل نہیں کیا جاسکتا، اور مشتری کو مال لینے اور قیمت کی ادائیگی پر مجبور کیا جاسکتا ہے۔فتح القدير لكمال بن الهمام - (14 / 172):
" الْبَيْعُ يَنْعَقِدُ بِالْإِيجَابِ وَالْقَبُولِ۔۔۔وَإِذَا حَصَلَ الْإِيجَابُ وَالْقَبُولُ لَزِمَ الْبَيْعُ وَلَا خِيَارَ لِوَاحِدٍ مِنْهُمَا إلَّا مِنْ عَيْبٍ أَوْ عَدَمِ رُؤْيَةٍ ".
بدائع الصنائع في ترتيب الشرائع - (12 / 28):
"لأن المبيع إنما يدخل في ضمان المشتري بالقبض... الخ فقط واللہ اعلم
                                                  
عنوان: دوسرے دوکاندار سے لاکر سامان بیچنا
سوال: آج کل مختلف مارکیٹوں میں یہ ہوتا ہے کہ چیز دوکان دار کے پاس موجود نہیں ہے، لیکن وہ گاہک کو کسی اور دوکان سے لاکر دے دیتا ہے، جب کہ ابو داؤد میں صریح حدیث ہے کہ"لا تبع ما ليس عندك"تو اب اس سودے  کا کیا حکم ہے؟
جواب: اگر ’’مبیع‘‘  (جوچیزفروخت کی جارہی ہو)بیچنے والے کی ملکیت میں نہیں ہے اور وہ  کسی کو وہ سامان فروخت کرتے ہوئے یوں کہے کہ ’’فلاں چیز میں نے آپ کو اتنے میں بیچی‘‘،  وغیرہ،  اور بعد میں وہ سامان کسی اور دکان،اسٹوروغیرہ سے خرید کردیتا ہو تو یہ صورت بائع کی ملکیت میں ’’مبیع‘‘  موجود نہ ہونے کی وجہ سے جائز نہیں ہے؛ اس لیے کہ جو چیز فروخت کرنا مقصود ہو وہ بائع کی ملکیت میں ہونا شرعاً ضروری ہوتا ہے۔  سوال میں ذکر کردہ حدیث سے مقصود یہی صورت  ہے۔  البتہ اگردوکان دار   یوں نہیں کہتا کہ میں نے یہ چیز بیچ دی، بلکہ کسی اور  دوکان سے مطلوبہ چیز لاکر پھر گاہک سے سودا کرتا ہے، پہلے سے سودا نہیں کرتا ، جیسا کہ آج کل رائج ہے تو یہ  صورت بلا قباحت  جائز ہے ؛ اس لیے کہ اس میں دوکان دار  دوسرے دوکان دار سے مطلوبہ چیز خرید کر پھر بیچ رہا ہے یا بائع اس شخص یا کمپنی  سے جس کے پاس مطلوبہ  سامان ہے، پہلے  سے معاملہ  کرلیتا ہے  کہ میں آپ کا سامان بیچوں گا اس میں میرا اتنا کمیشن ہے تو یہ صورت بھی جائز ہے ، اس صورت میں بائع اس شخص یا کمپنی کا نمائندہ ہوجائے گا اور مذکورہ حدیث کے تحت داخل نہیں ہوگا۔ فقط واللہ اعلم
                                                  
عنوان: بیٹا باپ سے پہلے مر جائے تو جائیداد میں بیٹے کا حق
سوال: اگر بیٹا باپ سے پہلے مر جائے تو جائیداد میں بیٹے کا حق ہوگا یا نہیں ؟
جواب: بیٹا باپ سے پہلے وفات پاجائے تو بیٹے کا باپ کی میراث میں حصہ نہٰیں ہوگا،  بلکہ باپ کو بیٹے کی وراثت میں سے حصہ ملے گا۔ فقط واللہ اعلم
                                                  
عنوان: کیا انشورنس کمپنی کی ملازمت حلال ہے؟
سوال: کیا انشورنس کمپنی کی ملازمت حلال ہے؟
جواب: انشورنس کمپنی کے معاملات سود اور قمار پر مشتمل ہوتے ہیں؛ اس لیے اس کمپنی میں ملازمت کرنا شرعاً جائز نہیں، اور تنخواہ بھی حلال نہیں۔ فقط واللہ اعلم
                                                  
عنوان: ڈیمینیشنگ مشارکہ کا کیا حکم ہے جب کہ ایک شخص اپنی ذاتی پراپرٹی میں کرے؟
سوال: اگر کسی شخص کی ملکیت میں کوئی جائیداد پہلے سے ہو ، کیا وہ اس جائیداد پر اسلامک بینک سے ڈیمینیشنگ مشارکہ کر سکتا ہے؟
جواب: مروجہ اسلامک بینک کے ساتھ کرنٹ اکاؤنٹ کے علاوہ دیگر معاملات کرنے کی اجازت نہیں، لہٰذا سوال میں مذکورہ معاملہ (ڈیمینیشنگ مشارکہ) بھی شرعاً درست نہیں ہے۔ فقط واللہ اعلم
                                                  
عنوان: نقد سودے کے مقابلے میں ادھار سودے میں زیادہ قیمت رکھنا
سوال: 1- کیا میزان بینک کا تکافل پروگرام شرعاً جائز ہے؟ میں پینشن پروگرام لینا چاہتا ہوں ۔2- میں ایک ادویات کی کمپنی کا ڈسٹریبیوٹر ہوں ، مجھے کمپنی ٹریڈ پرائس پر بیس فیصد پر ادویات پر منافع دیتی ہے۔اسے اگر کوئی بندہ نقد پیسے دے تو سترہ یا اٹھارہ فیصد پر اسی بیس فیصد میں سے طے کرکے دیتے ہیں اور اگر ادھار پر کوئی دوائی لے تو بارہ فیصد دیتے ہیں ۔کیا یہ شرعاً ٹھیک ہے؟
جواب: میزان بینک کا تکافل پروگرام شرعاً جائز  نہیں۔ مذکورہ  صورت میں آپ کسی کو زیادہ قیمت پر دوائی بیچتے ہیں اور کسی کو کم قیمت پر، ایسا کرنا جائز ہے، بشرطیکہ سودا کرتے ہوئے ایک قیمت کا تعین کرلیا جائے اور ادھار والے کی قیمت تاخیر سے ادائیگی کی صورت مٰیں مزید نہ بڑھائی جائے۔"وإذا عقد العقد على أنه إلى أجل كذا بكذا وبالنقد بكذا، أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم؛ ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع، ومطلق النهي يوجب الفساد في العقود الشرعية، وهذا إذا افترقا على هذا، فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد". (الكتاب: المبسوط، المؤلف: محمد بن أحمد بن أبي سهل شمس الأئمة السرخسي (المتوفى: 483هـ)، الناشر: دار المعرفة – بيروت، كتاب البيوع، باب البيوع الفاسدة، ۱۳/۷) فقط واللہ اعلم
                                                  
عنوان: کیا ایچ بی ایل کا کرنٹ اکاؤنٹ استعمال کرنا درست ہے؟
سوال: کیا ایچ بی ایل کا کرنٹ اکاؤنٹ استعمال کرنا درست ہے؟
جواب: بامرِ مجبوری کسی بھی بینک کا کرنٹ اکاؤنٹ استعمال کرنے کی گنجائش ہے۔ فقط واللہ اعلم
                                                  
عنوان: شرکت میں رقم سے نفع طے کرنا اور نقصان مضارب پر ہونے کی شرط لگانا
سوال: ایک کمپنی میں 65000 لگائے جائیں اس میں 80% منافع کا 20% نقصان کا گمان ہے،5 ماہ کی انویسمنٹ ہے،مہینے کے 5 یا 6000 ملیں گے، اگر منافع ہوا تو ہر ماہ 5 یا 6000 ملیں گے اور نقصان ہوا تو  کم ملیں گے،اور نقصان میرے پیسوں سے پورا کیا جائے گا، 5 مہینے کا کنٹریکٹ حلال ہے ؟
جواب: کاروبار میں سرمایہ لگاکر جائزنفع حاصل کرنے کے لیے شرعاً یہ ضروری ہے کہ حاصل شدہ منافع میں فیصد / حصص کے اعتبار سے تقسیم ہو،  یعنی یہ طے ہوجائے کہ اس سرمایہ سے جتنا نفع ہوگا اس کا اتنے فیصد سرمایہ کار کا ہے اور اتنا کمپنی کا ہے۔ نیز نقصان اولاً نفع سے پورا کیا جائے اور اگر اس سے پورا نہ ہو تو پھر اصل سرمایہ میں سے اس کو پورا کیا جائے، شروع میں ہی یہ شرط لگانا کہ نقصان سرمایہ کار کے ذمہ ہوگا یہ جائز نہیں ہے۔  اور اسی طرح منافع بھی رقم کے اعتبار سے طے کرنا جائز نہیں ہے۔اگر مذکورہ کمپنی ان شرائط کا لحاظ رکھ کر معاملہ کرنے پر تیار ہے تو اس میں انویسمنٹ کی جاسکتی ہے، مذکورہ طریقہ کار کے مطابق درست نہیں ہے۔فقط واللہ اعلم
                                                  
عنوان: مفقود کی میراث
سوال: ایک شخص فوت ہو گیا ہے، اس کے وارثوں میں ایک بیوہ ، 1 بیٹا اور 6 بیٹیاں ہیں، بیٹا عرصہ 25 سال سے لا پتا ہے،نہ اس کے مرنے کا علم ہے اور نہ ہی جینے کا،جب کہ اس کی بیوی ( نے 5 سال قبل دوسری شادی کر ہے) اور ایک بیٹا موجود ہے،  یعنی میت کی بہو اور پوتا موجود ہیں، ان سب میں وراثت کس طرح تقسیم ہو گی؟
جواب: جس وقت مرحوم کا انتقال ہوااگر اس وقت بیٹا موجود تھا لا پتا نہیں ہوا تھا تو وراثت بیوہ ، بیٹے اور بیٹیوں میں تقسیم ہوگی، یعنی کل جائیداد کو 64 حصوں میں تقسیم کرکے 8 حصے بیوہ کو ، 14 حصے بیٹے کو اور 7 حصے ہر بیٹی کو ملیں گے، بیٹے کا حصہ محفوظ کرکے رکھا جائے گا، اگر اس کی 60سال عمر ہونے تک وہ نہ آیا تو اس کا وہ حصہ اس وقت موجود ورثا میں تقسیم کیا جائے گا۔اگر مرحوم کے انتقال کے وقت بیٹا لاپتا تھا تو مرحوم کے ترکہ کا آٹھواں حصہ اس کی بیوہ کو دیا جائے گا، بقیہ جائیداد کا آدھا بیٹیوں کو دیا جائے اور آدھا  بیٹے کی مذکورہ عمر ہونے تک محفوظ کرکے رکھا جائے ۔فتح القدير لكمال بن الهمام - (13 / 438):"قال المصنف:( والأرفق ) أي بالناس ( أن يقدر بتسعين ) وأرفق منه التقدير بستين .وعندي الأحسن سبعون لقوله صلى الله عليه وسلم:{ أعمار أمتي ما بين الستين إلى السبعين } فكانت المنتهى غالباً، وقال بعضهم : يفوض إلى رأي القاضي ، فأي وقت رأى المصلحة حكم بموته واعتدت امرأته عدة الوفاة من وقت الحكم للوفاة كأنه مات فيه معاينة ، إذ الحكمي معتبر بالحقيقي".فتح القدير لكمال بن الهمام - (13 / 440):"ثم الأصل أنه لو كان مع المفقود وارث لايحجب به ولكنه ينتقص حقه به يعطى أقل النصيبين ويوقف الباقي وإن كان معه وارث يحجب به لايعطى أصلاً.بيانه : رجل مات عن ابنتين وابن مفقود وابن ابن وبنت ابن والمال في يد الأجنبي وتصادقوا على فقد الابن وطلبت الابنتان الميراث تعطيان النصف؛ لأنه متيقن به ويوقف النصف الآخر ولايعطى ولد الابن؛ لأنهم يحجبون بالمفقود، ولو كان حياً فلايستحقون الميراث بالشك".  فقط واللہ اعلم
                                                  
عنوان: پرائز بانڈز کی آمدنی سے قرضہ اتارنا
سوال: کیا پرائزبانڈزکی رقم سے قرٰضہ اتار سکتے ہیں؟
جواب: پرائز بانڈ پر ملنے والا انعام سود ہے،اسے بلانیتِ ثواب صدقہ کرنا ضروری ہے، اسے کسی طرح بھی خود استعمال کرنا، خواہ قرضہ اتارنے کے لیے ہو ، جائز نہیں۔ ہاں اگر کوئی مستحقِ زکاۃ شخص مقروض ہو اور اسے ثواب کی نیت کے بغیر یہ رقم دے دی جائے تو وہ اپنا قرضہ اس سے اتار سکتاہے۔ فقط واللہ اعلم
                                                  
عنوان: غیر اللہ کے نام پر یا عمداً تسمیہ کے بغیر ذبح کیا ہوا جانور کافر کو فروخت کرنا
سوال: جو جانور اللہ کے نام کے علاوہ کسی اور کے نام پر ذبح کیا جائے یا قصداً اللہ کا نام عند الذبح نہ لیا جائے تو کیا یہ گوشت کفار کو قیمت پر یا فری دینا جائز ہے؟
جواب: غیر اللہ کے نام پر ذبح کیا ہوا جانور  یا جس جانور پر ذبح کرتے ہوئے قصداً اللہ کا نام نہ لیا گیا ہو، ایسا جانور  مردار اور حرام ہے، اور مردار شرعاً مال نہیں ہے،  لہذا مسلمان کے لیے اسے  مسلمان یا غیر مسلم کو   فروخت کرنا یا ہبہ کر نا شرعاً درست نہیں ہے۔ الدر المختار وحاشية ابن عابدين (رد المحتار) (5/ 50):
"(بطل بيع ما ليس بمال) والمال ما يميل إليه الطبع ويجري فيه البذل والمنع درر، فخرج التراب ونحوه (كالدم) المسفوح فجاز بيع كبد وطحال (والميتة) سوى سمك وجراد، ولا فرق في حق المسلم بين التي ماتت حتف أنفها أو بخنق ونحوه.
(قوله: والميتة) بفتح الميم وسكون الياء التي ماتت حتف أنفها لا بسبب، وبتشديد الياء المكسورة: التي لم تمت حتف أنفها بل بسبب غير الذكاة كالمنخنقة والموقوذة نوح أفندي، ولم أر هذا الفرق في القاموس ولا في المصباح ولا غيرهما فراجعه (قوله: ولا فرق في حق المسلم إلخ) أما في حق الذمي فيراد بها الأول، وأما الثاني فاختلفت عباراتهم فيه؛ ففي التجنيس جعله قسما من الصحيح؛ لأنهم يدينونه ولم يحك خلافاً وجعله في الإيضاح قول أبي يوسف. وعند محمد لايجوز، وجزم في الذخيرة بفساده، وجعله في البحر من اختلاف الروايتين نهر. وعبارة البحر: وحاصله أن فيما لم يمت حتف أنفه بل بسبب غير الذكاة روايتين بالنسبة إلى الكافر في رواية الجواز، وفي رواية الفساد، وأما البطلان فلا، وأما في حقنا فالكل سواء اهـ". فقط واللہ اعلم
                                                  
عنوان: اولاد کا والد کے کاروبار کو محنت کرکے ترقی دینے کی صورت میں کاروبار کی ملکیت کا حکم
سوال: والد نے اپنے کاروبار میں چند بیٹوں کو شریک کیا،  بچوں نے کاروبار میں محنت کر کے اسے کا فی بڑھایا ، اس دوران والد نے کاروبار کلی طور پر بچوں پہ چھوڑ دیا اور خود کبھی کبھی دوکان پہ جاکر صرف دیکھ بھال کرتے، بچوں کی صورتِ حال یہ ہے کہ ہر ایک اپنی فیملی کے ساتھ علیحدہ رہ رہاہے۔ البتہ خرچہ سب اسی کاروبار سے ہی لیتے ہیں۔ سوالات یہ ہیں:1- اس صورت میں جن بھائیوں نے محنت کر کے کمائی کی اور  اس سے گھر وغیرہ بنائے ان کا حق دار  کون ہوگا،  تمام ورثہ یا وہ بھائی؟2- کیا والد اپنے ان بیٹوں کو زیادہ ہبہ کر سکتا ہے جن کی کاروبار میں ان تھک محنت ہے؟شرعاً  کوئی پکڑ تو نہیں؟ جب وراثت تقسیم ہوگی  تو اس کو کس قیمت پر تقسیم کیا جائے گا؟  جو والد کے زمانہ کاروبار میں تھی یا جو اس کی وراثت کے وقت ہوگی؟3- جو کاروبار مقروض بھی ہو اور اس کا بھی لوگوں نے قرض دینا ہو اس کی تقسیم کیسے کی جائے گی،جب کہ جو پیسہ لوگوں کے پاس ادھار ہے اس میں کافی مقدار ڈوبی  ہوئی ہے؟
جواب: 1- صورتِ مسئولہ میں  کاروبار اور اضافہ سب  والد صاحب ہی کی ملکیت شمار ہوگا۔2-    والد صاحب  اگر اپنی  زندگی میں جائیداد  تقسیم کر نا چاہتے ہیں  تو  اپنے اور اپنی اہلیہ کے لیے جتنا چاہیں رکھنے کے بعد اپنی تمام اولاد کے درمیان برابر تقسیم کریں،  البتہ  اگر کسی بیٹے کو کاروبار میں  اس کی زیادہ محنت کی وجہ سے دوسروں کی بنسبت کچھ زیادہ دیتے ہیں  اور اس سے  دوسروں کا نقصان پہنچانا مقصود نہیں ہے تو شرعاً اس کی اجازت ہے ۔3- میراث کی صورت میں تمام ورثاء اپنے شرعی حصص کے مطابق حق دار ہوں گے  اور مکان کی  موجودہ قیمت کا اعتبار ہوگا۔ اور قرض کی صورت  یہ ہے کہ جب بھی قرض وصول ہو جائے تو  ورثاء کے شرعی حصص کے مطابق  ان میں تقسیم کیا جائے گا۔فتاوی شامی  میں  ہے: "الأب وابنه يكتسبان في صنعة واحدة ولم يكن لهما شيء فالكسب كله للأب إن كان الابن في  عياله". (ج:٤،ص:٣٢٥،ط:سعيد)وفيه أيضاً:"وكذلك لو اجتمع إخوة يعملون في تركة أبيهم ونما المال فهو بينهم سوية ولواختلفوا  في العمل والرأي".الدرالمختارمیں ہے:"وَفِي الْخَانِيَّةِ: لَا بَأْسَ بِتَفْضِيلِ بَعْضِ الْأَوْلَادِ فِي الْمَحَبَّةِ؛ لِأَنَّهَا عَمَلُ الْقَلْبِ، وَكَذَا فِي الْعَطَايَا إنْ لَمْ يَقْصِدْ بِهِ الْإِضْرَارَ، وَإِنْ قَصَدَهُ فَسَوَّى بَيْنَهُمْ يُعْطِي الْبِنْتَ كَالِابْنِ عِنْدَ الثَّانِي وَعَلَيْهِ الْفَتْوَى". (5/696،  کتاب الھبۃ، ط؛ سعید) فقط واللہ اعلم
                                                  
عنوان: اسٹاک ایکسچینج میں ریٹیلر کا کام کرنا
سوال: اسٹاک ایکسچینج میں ریٹیلر کا کام کرنا کیسا ہے؟  یعنی جس میں کچھ پیسے اپنے لگا دیے جاتے ہیں اور اب اگر اسٹاک ایکسچینج میں پوائنٹ ریزہوجاتے ہیں تو زیادہ میں اس بندے کو بھی منافع ملتا ہے اور اگر کم ہو جاتے ہیں تو اس بندے کا نقصان ہو جاتا ہے، اس کے اکاؤنٹ سے پیسے کاٹ لیے جاتے ہیں!
جواب: شیئرزکی خریدوفروخت اور اس میں مندی اور  تیزی  کی وجہ نفع کمانے  میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔  اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوگا، اور شرائط کا لحاظ نہ رکھنے کی صورت میں یہ کاروبار جائز نہیں ہوگا۔  فقط واللہ اعلم
                                                  
عنوان: چوری کی بجلی سے پانی حاصل کرنا
سوال: جن گھروں میں دن میں 12-13 گھنٹے چوری کی بجلی استعمال کی جاتی ہو اس گھر کا پانی پینا، چاۓ پینا یا کھانا کھانا جائز ہے؟ کیوں کہ ٹنکی میں پانی جس وقت بھرا جاتا ہے اس وقت چوری والی بجلی استعمال کی جا رہی ہوتی ہے، یا اگر ٹنکی بھرتے وقت کبھی چوری والی بجلی استعمال کی جاتی ہو کبھی جائز بجلی استعمال کی جاتی ہو، پھر پانی کو فلٹر کرتے وقت بجلی چوری والی استعمال کی جاۓ تو اس صورت میں کیا پانی پینا یا اس پانی سے بنی چاۓ وغیرہ استعمال کرنا جائز ہے؟
جواب: بجلی  کی چوری تو بہر صورت حرام ہے، اس کو استعمال کرنا بھی جائز نہیں۔نیز اس کی وجہ سے جوپانی اس موٹر سے آیا ہے یا اس بجلی سے فلٹر ہوا ہے اس میں بھی  ایک درجہ کا خبث ہے،لیکن وہ پانی پاک اور حلال  ہے اس کو ضائع نہ کریں، البتہ جتنی بجلی استعمال کی ہے اس کی رقم ادا کرنا واجب ہے، اس کے بعد  اس کا پینا جائز ہے۔"لایجوز لأحد أن یتصرف في ملك الغیر بغیر إذنه". (قواعد الفقه،  ص: ۱۱۰) فقط واللہ اعلم
                                                  
عنوان: عمرے کے متعین افراد لانے پرعمرہ کمپنی کا کا کسی کو مفت میں عمرے پر بھیجنا
سوال: بندہ کےساتھ اگرکوئی ایجنسی والا یہ بات طے کرتاہے کہ اگرتو 15 یا20  آدمی عمرے کے لیے تیارکرےگاتو آپ کوان کے ساتھ فری بھیج دیا جائے گا، اور ان کو پتا بھی نہیں ہوگا۔  آیایہ معاملہ شریعت کی رو سے صحیح ہے یا نہیں ؟
جواب: اگر  عمرہ کمپنی آپ کو  عمرے کے  متعین مقدار پاسپوٹ لانے پر بطور کمیشن کے  یہ سہولت دیتی ہے اور پہلے سے یہ معاملہ طے ہوجاتا ہے تو اس صورت میں یہ معاملہ جائز ہے اور بطور کمیشن کے آپ کا عمرہ پر جانا درست ہوگا بشرط یہ کہ جو  دیگر افراد عمرے پر جارہے ہیں ان پر کوئی اضافی بوجھ نہ ڈالا جائے اور معروف ریٹوں میں ہی ان سے معاملہ کیا جائے۔’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً: ’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦) فقط واللہ اعلم
                                                  
عنوان: غیر فرج میں زنا کرنے کی سزا
سوال: ایک شادی شدہ آدمی نے غیر محرم سے بوس و کنار کیا اور فرج کے علاوہ اس کے ساتھ ہم بستری کی،  اس پر زنا کاگناہ وسزا ہوگی یا اس کے علاوہ؟  اگر نہیں تو اس کی معافی کی کیا صورت ہے؟
جواب: مذکورہ فعل گناہِ کبیرہ ہے، اگر واقعۃً  ایسا کوئی حادثہ ہوا ہو تو اس پر دل کی گہرائی سے توبہ و استغفار کرے، اور آئندہ اس غیر محرم سے بالکل تعلق نہ رکھے، نیز آئندہ ایسی جگہ  نہ جائے،  جہاں ایسے مواقع کا خطرہ ہو۔  اور اس گناہ کے بعد کوئی بڑی نیکی کرے حدیث شریف میں ہے:"قال النبي صلی الله وسلم: اتق الله حیث ماکنت، وأتبع السئیة الحسنة تمحها". (رواه في المشکاة) 
ترجمہ: نبی کریم صلی اللہ کا فرمان ہے:  اللہ سے ڈرو جہاں بھی  تم ہو .اور گناہ کے پیچھے نیکی کرو، تاکہ گناہ مٹ جاۓ۔جہاں تک مذکورہ جرم کی دنیاوی سزا کا تعلق ہے، تو جب تک کسی کا جرم عدالت میں ثابت نہیں ہوتا، اس وقت تک شرعی سزا جاری نہیں ہوتی، اگر یہ جرم اسلامی عدالت میں (گواہی یا اعتراف سے) ثابت ہوجائے تو مسلمان قاضی تعزیری سزا جاری کرے گا، جس کی مقدار شرعاً متعین نہیں ہے، جرم کی نوعیت کو دیکھ کر سزا جاری کی جائے گی، تاہم اس قسم کی سزا جاری کرنے کا اختیار اسلامی حکومت کو ہے۔ جب اللہ تعالیٰ نے پردہ رکھا ہو اور گناہ کا احساس بھی پیدا ہوگیا ہو تو سچے دل سے توبہ و استغفار کرے اور آئندہ اس گناہ اور اس کے مقدمات سے بھی بہت دور رہے۔ فقط واللہ اعلم
                                                  
عنوان: حرام پیسے کا مصرف
سوال: میں نے حرام پیسہ کا کاروبار کیا،  اب میں نے توبہ کر لی،  اب میں اس پیسہ کو کیا کروں؟
جواب: حرام پیسہ  اگر چوری،ڈاکا،رشوت ،جواوغیرہ سے حاصل ہواہے تو  اتنی رقم اصل مالک کو واپس کرنا ضروری ہے، اگر مالک زندہ نہ ہو تو اس کے ورثہ تک پہنچادیں۔ اگر پوری کوشش کے باوجود مالک اور اس کے ورثہ کا پتا نہ چلے یا وہ رقم حرام ذریعہ معاش سے حاصل ہوئی ہو،  مثلاً انشورنسکمپنی کی ملازمت وغیرہ  تو  اسے اصل مالک کی طرف سے صدقہ کردیں۔"والحاصل: أنه إن علم أرباب الأموال وجب رده عليهم، و إلا فإن علم عين الحرام فلايحل له، وتصدق به بنية صاحبه". (مطلب فيمن ورث مالاً حراماً، ٥/ ٥٥،ط: سعيد) فقط واللہ اعلم
                                                  
عنوان: الکحل کی خرید و فروخت کا حکم
سوال: الکحل یا الکحل ملی چیزوں کی خریدوفروخت کرناکیساہے؟
جواب: کھجور اورانگور سے بنے الکحل کی خریدوخت جائز نہیں اور اس کا اشیاء میں استعمال بھی جائز نہیں ۔  اس کے علاوہ  الکحل کی خریدوفروخت طبی اورصنعتی مقاصدکے لیے جائز ہے،  لیکن نشہ یا کسی اور ناجائز غرض کےلیے جائز نہیں ہے۔جس چیز میں انگور اورکھجور کے علاوہ الکحل شامل ہواس کابیرونی استعمال جائز ہے،  اورخوردنی استعمال اس وقت جائز ہے جب وہ نشہ آور نہ ہو اورمقصد لہوولعب نہ ہو۔  فقط واللہ اعلم
                                                  
