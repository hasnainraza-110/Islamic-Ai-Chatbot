عنوان: مقروض کی کمائی اگر حرام کی ہو تو کیا اس سے قرضہ واپس وصول کرسکتے ہیں؟
سوال: میں نے ایک شخص کو بطور قرض کچھ رقم دی تھی،  اب مجھے یقین کے ساتھ پتا چلا ہے کہ اس شخص کی کمائی صاف طور پر حرام کی ہے تو کیا میرے لیے اس کے حرام پیسوں سے اپنا قرض وصول کرنے کی گنجائش ہے؟
جواب: صورتِ  مسئولہ میں اگر مقروض شخص صراحت کے  ساتھ یہ کہہ کر قرضہ واپس کرے کہ یہ حرام پیسہ ہے تو ایسی صورت میں  آپ کے  لیے مذکورہ رقم لینے کی اجازت نہ ہوگی اور  آپ کو مقروض سے اس بات کے مطالبہ کا حق ہوگا کہ وہ حلال مال سے قرضہ واپس کرے، البتہ اگر اس نے قرضہ ادا کرتے وقت کسی قسم کی صراحت نہیں کی ہو، تو ایسی صورت میں  اپنا قرضہ وصول  کرسکتے ہیں۔  فقط واللہ اعلم
                                                  
عنوان: آن لائن اشتہارات کے ذریعہ کمائی کا حکم
سوال: ایک کمائی کا طریقہ ہے کہ جس میں زید پچاس ہزار روپے  کسی کمپنی کے اکاؤنٹ میں جمع کردیتا ہے اور روزانہ آن  لائن  پانچ اشتہارات دیکھنے ہوں گےاور اس دیکھنے سے اس کو منافع ملتا رہےگا۔سال گزرنے کے ساتھ ہی اصل مال ختم ہوجاتا ہے ،واپس نہیں ملتا۔ جس دن اشتہار نہ دیکھے اور یا پورے پانچ نہ دیکھے تو اس دن کا منافع نہیں ملتا اور اگر زید یہ پیسے نکالنا چاہے  تو پانچ چھ ماہ تک یہ پیسے نہیں نکال سکتا۔
جواب: آن لائن ایڈز کے ذریعے پیسے کمانے کے لیے مختلف اشتہارات پر کلک کرنا پڑتا ہے اور ان کلک کے بدلہ آدمی کو معاوضہ ملتا ہے یہ  کمائی درج ذیل وجوہات کی بنا  پر ناجائز ہے:1- اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  ان اشتہارات  میں  جان دار کی تصاویر بھی موجود ہوتی ہیں اور جان دار کی تصویر  کسی بھی طرح کی ہو اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔4- شریعت میں بلا محنت کی کمائی کی حوصلہ شکنی کی گئی ہے اور اپنی محنت کی کمائی حاصل کرنے کی ترغیب ہے اور اپنے ہاتھ کی کمائی کو افضل کمائی قراردیا ہے۔لہذا زید کے لیے آن لائن اشتہارات دیکھنے کے مشغلہ کو اپنے لیے کمائی کا ذریعہ بنانا درست نہیں ۔ فقط واللہ اعلم
                                                  
عنوان: کیا وقت بھی نفع میں شامل ہے؟
سوال: کہاگیا ہے کہ وہ قرض جو نفع کھینچے سود ہے ،  لیکن جو ٹائم کا نفع لیا جاتا ہے،  کیایہ صحیح ہے،مثلاًمیں نے قرضہ لیا کل واپس کروں گا تو یہ جوکل تک ٹائم لیا گیا،  یہ   نفع میں شامل نہیں ہے ؟
جواب: کسی کو قرض دے کر   اس قرض کے عوض زائد رقم لینا یا قرض کی بنیاد پر مقروض سے کسی بھی قسم کا فائدہ اٹھانایہ شرعًا سود  میں شامل ہے اور حرام ہے۔ البتہ کسی سے قرض لے کر کچھ عرصہ بعد واپس کرنا اس مدت میں مقروض اس قرض سے جو فائدہ حاصل کرتا ہے، یہ  سود نہیں، بلکہ اپنی ضرورت وحاجت کو پورا کرنا ہے ،نیز یہاں مقروض بذاتِ  خود اس رقم سے فائدہ اٹھاتا ہے اور قرض کی واپسی کے لیے کچھ وقت مقرر کرتاہے، اس صورت میں قرض خواہ کو کوئی مالی فائدہ حاصل نہیں ہورہا  اور  نہ  ہی قرض خواہ  اس وقت کے بدلہ میں مقروض سے کوئی منفعت حاصل کرتا ہے؛  اس لیے قرض لے کر مقررہ وقت پر اتنی ہی رقم واپس کرنا جائز ہے،اور دائن و مدیون کے حق میں اس صورت میں  سود کا کوئی پہلو موجود نہیں ۔ البتہ اگر قرض خواہ مقروض سے اس مدت کے بدلہ میں کوئی فائدہ حاصل کرے تو وہ شرعًا  سود  ہوگا۔البحر الرائق شرح كنز الدقائق (16 / 252):"وَ لَايَجُوزُ قَرْضٌ جَرَّ نَفْعًا بِأَنْ أَقْرَضَهُ دَرَاهِمَ مُكَسَّرَةً بِشَرْطِ رَدِّ صَحِيحَةٍ أَوْ أَقْرَضَهُ طَعَامًا فِي مَكَان بِشَرْطِ رَدِّهِ فِي مَكَان آخَرَ."الدر المختار شرح تنوير الأبصار في فقه مذهب الإمام أبي حنيفة - (5 / 166):"و في الخلاصة: القرض بالشرط حرام و الشرط لغو بأن يقرض على أن يكتب به إلى بلد كذا ليوفي دينه. و في الأشباه: كلّ قرض جرّ نفعًا حرام، فكره للمرتهن سكنى الموهونة بإذن الراهن."البحر الرائق شرح كنز الدقائق (16 / 223):"لِأَنَّ الْأَجَلَ لَا يُقَابِلُهُ شَيْءٌ مِنْ الثَّمَنِ، كَذَا فِي الْهِدَايَةِ."تبيين الحقائق شرح كنز الدقائق - (11 / 101):"قَالَ رَحِمَهُ اللَّهُ: (فَإِنْ أَتْلَفَ فَعَلِمَ لَزِمَ بِأَلْفٍ وَ مِائَةٍ) أَيْ إذَا أَتْلَفَ الْمُشْتَرِي الْمَبِيعَ فِي هَذِهِ الصُّورَةِ ثُمَّ عَلِمَ أَنَّ الثَّمَنَ كَانَ مُؤَجَّلًا لَزِمَهُ أَلْفٌ وَمِائَةٌ ؛ لِأَنَّ الْأَجَلَ لَيْسَ بِمَالٍ مُتَقَوِّمٍ فَلَا يُقَابِلُهُ شَيْءٌ مِنْ الثَّمَنِ."فقط واللہ اعلم
                                                  
عنوان: سرکاری ملازم کے انتقال کے بعد ملنے والی پینشن کا حکم
سوال: ہمارے ابو گورنمنٹ آفیسر تھے، ان کی ریٹائرمنٹ کے بعد جو حکومت کی طرف سے پینشن ملتی ہے،  وہ جائز ہے یا ناجائز ہے؟
جواب: ملازمین  یا  ان  کے  بعد  ان  کے  لواحقین کو  ملنے  والی  پینشن  کی  رقم  متعلقہ ادارہ  کی  طرف  سے  عطیہ  اور  تبرع  ہوتی  ہے، ادارہ   جس  کے نام پر  جاری  کرے  وہی اس کا مالک ہوتا ہے۔ لہذا صورتِ  مسئولہ  میں جس ادارے  میں   آپ کے والد  ملازم تھے اگر اس  ادارے کا کام جائز تھا  تو اس کی طرف سے ملنے والی  پینشن بھی جائز ہے، اور اگر اس ادارے کا کام ناجائز اور حرام تھا  تو اس کی طرف سے ملنے والی  پینشن بھی ناجائز ہوگی۔امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے۔‘‘(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم)فقط واللہ اعلم
                                                  
عنوان: وکیل بالشراء کا اپنے لئے کمیشن رکھنا
سوال: دو صورتوں کا حکم در کار ہے :1:زید چائنہ میں ہے اور لوگوں کے لیے  کمیشن کے طور پر مال خریدتا ہے یعنی زید اگر عمر کے لیے دس گز کپڑا خریدے تو زید اس دس گز کپڑے  پر اپنے لیے ایک روپیہ اجرت یا کمیشن منتخب کرتا ہے ،تو کیا زید کے لیے یہ ضروری ہے کہ عمر کو یہ بتادے کہ میں آپ سے دس گز کپڑ ے پر ایک روپیہ لیتا ہوں یا یہ بتانا ضروری نہیں ہے ؟2:کبھی عمر زید کو بولتا ہے کہ میرے لیے پچاس گز کاٹن کا کپڑا خرید لو ،جب زید عمر کے لیے پچاس گز کاٹن خریدتا ہے تو کاٹن کا ایک گز 10روپے کا پڑتا ہے ،لیکن زید عمر کو بولتا ہے کہ کا ٹن کا ایک گز 12روپے کا پڑا ہے ، اس کے علاوہ ایک روپیہ میرا کمیشن ہے ۔کیا زید کے لئے یہ منافع جائز ہے یا نہیں ؟خصوصاً وہ 2روپے جو زید نے کپڑا 10کا خریدا اور عمر کو  12کا بولا ۔
جواب: 1:صورت ِمسئولہ میں  اگر زید ،عمر کا نمائندہ بن کر اس کے لیے خریداری کرتا ہے تو اس کے لیے پہلے سے طے کر کے کمیشن لینا جائز ہو گا اس کے بغیر  کمیشن لینا جائز نہیں ۔2:دوسری صورت میں زید  کاایک گز  10روپے میں پڑنے کی صورت میں عمر کو یہ بتانا کہ ایک گز  12کا پڑا ہے جائز نہیں ہے ،کیوں کہ یہ جھوٹ اور خیانت ہے اور زید عمر کا نمائندہ (وکیل ) ہے اور وکیل امین ہوتا ہے ،اس کے لیے خیانت جائز نہیں ہوتی ،لہذا یہ دو روپے مزید لینا اس کے لیے جائز نہیں ،البتہ  عمر کو بتا کر اپنی متعین کردہ کمیشن لے سکتا ہے ۔درر الحکام فی شرح مجلۃ الاحکام میں ہے:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ...لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة".( الكتا ب الحادي عشر الوكالة، الباب الثالث ، الفصل  الأول، المادة : 1467، 573/3 ، ط: دار الجيل  )و فيه ايضاّ:"(المال الذي قبضه الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: ‌الوكيل ‌أمين على المال الذي في يده كالمستودع."(الكتاب الحادي عشر الوكالة، الباب الثالث، الفصل الأول، المادة :1463، 561/3، ط:دارالجيل)فقط والله اعلم
                                                  
عنوان: ترکہ کے گھر میں بغیر کرایہ کلنک چلانا
سوال: 1۔۔ ہمارے چھوٹے بھائی نے والد صاحب کے ترکہ کے گھر میں 23 سال سے کلینک چلائی اور ان 23 سال کا کرایہ اس نے ہمیں نہیں دیا، ہم بار بار مطالبہ کرتے تھے کہ کرایہ دو، چناں چہ  وہ وعدہ کر لیتا کہ دے دوں  گا لیکن کبھی کرایہ نہیں دیا، تو اب سوال یہ ہے کہ ہمیں اس سے کرایہ طلب کرنے کا حق ہے یا نہیں؟2۔ ۔ان 23 سال میں اس کلینک کے بجلی کا بل 10 لاکھ تک چڑھ گیا تھا جو اس نے ادا نہیں کیا، پھر ہم نے کم کراکر 3  لاکھ پچاس ہزار روپے کر کے ادا کیا، اب سوال یہ ہے کہ یہ بجلی کا بل ہم سب ورثاء کے ذمہ تھا یہ صرف اس کلینک چلانے والے بھائی کے ذمہ، جبکہ کلینک اسی کی ہے۔3۔ ۔والد صاحب کے ترکہ کے گھر کے بالائی منزل کو ہم نے کرایہ پر دیا تھا، جب تک  والدہ حیات تھی تو ہم سب بہن بھائیوں کی رضامندی سے ہم کرایہ وصول کر کے والدہ کو دیتے تھے، والدہ کے انتقال کے بعد (والدہ کے انتقال کے تقریبا دس سال ہو چکے ہیں) جو دو سال تک خالی رہا پھر دوبارہ کرا یہ پر دیا اور مرمت وغیرہ بھی کی، اور تقریباآٹھ سال سے مکان کا کرایہ میں (بڑا بھائی) لیتا ہوں  اس وقت سے لے کر اب تک سب بھائی بہن خاموش تھے کسی نے یہ نہیں کہا کہ آپ کرایہ کیوں لیتے ہیں لیکن اب سب کا اعتراض ہے کہ یہ کرایہ تو ہم سب کا مشترک بنتا تھا آپ کیوں لیتے تھے؟ اب سوال یہ ہے کہ یہ جو آٹھ سال سے میں نے کرایہ وصول کیا ہے اس میں میرے دیگر بہن بھائیوں کا بھی حصہ ہے یا نہیں، اور یہ بھی واضح رہےکہ  ان آٹھ سالوں میں گھر کی مرمت وغیرہ جو ہوئی ہے او اس کا خرچہ سارا میں نے اٹھایا ہے۔
جواب: 1-۔ صورتِ مسئولہ میں  بھائی 23  سال سے جس  ترکہ کے گھر میں اپنی كلینك  چلا رہے  وہ  مکان مشترک ہے،  لہذا باقی ورثاء اس بھائی سے  مخصوص رقم کی شکل میں کرایہ  کے لینے کاحق رکھتے تھے، تاہم   چوں کہ   کوئی خاص کرایہ طے نہیں ہواتھا،  لہذا اب  کلینک چلانے والے بھائی کے ذمہ گزشتہ عرصے کا کوئی کرایہ نہیں۔2۔۔کلینک کا جو بھی بجلی کا بل جمع ہوا تھا  اس کی ادائیگی  کلینک چلانے والے چھوٹے بھائی کے ذمہ  ہے۔3۔۔واضح رہے کہ سائل کے والد کے انتقال کے بعد ان کے ترکہ  کی  جائیداد  میں اس کے تمام ورثاء اپنے اپنے شرعی حصص کے تناسب سے شریک  ہیں، اور اگر ترکہ کی  جائیداد کرایہ پر دی ہوئی ہو اور  ورثاء نے باہمی رضامندی سےاس کو کرایہ پر  بدستور برقرار  رکھا ہو تو اب اس کے کرایہ میں تمام ورثاء اپنے اپنے شرعی حصص کے تناسب سے شریک ہوں گے۔ صورت مسئولہ میں مرحومہ والدہ کی وفات کے بعد جب سائل ورثاء کی واضح  رضا مندی کے بغیرترکہ کے گھر کی  بالائی  منزل کا  کرایہ  وصول کر رہا تھا توسائل کے اوپر لازم ہے کہ یہ  پورا   8 سال کا کرایہ  تمام ورثاءکو ان کے شرعی حصص کے مطابق دے دے کیوں کہ  یہ مکان مشترک ہے، اور اس  میں تمام ورثاء کا حق ہے۔      البتہ سائل نے  گھر کی مرمت میں  جو رقم خرچ کی ہے،  تو سائل بقیہ تمام  ورثاء سے ان کے حصہ کے حساب سے  مرمت کا خرچہ لینے کا حق دار ہے۔مشکاۃالمصابیح  میں ہے:"قال رسول الله صلی الله عليه وسلم: ألا لاتظلموا ألا لايحل مال امرئ إلا بطيب نفس منه."(باب الغصب والعاریة، 1/ 261،ط: رحمانیة)فتاوی شامی میں ہے:"ان نفقات الأموال المشتركة تعود على الشركاء بنسبة حصصهم في تلك الأموالحيث إن الغرم بالغنم."(کتاب القسمة، مطلب لکل من الشرکاء السکنی في بعض الدار بقدر حصته، 6/ 268، ط: سعید)شرح المجلۃ   میں ہے:’’الأموال المشترکة شرکة الملک تقسم حاصلاتها بین أصحابها علی قدر حصصهم."(الفصل الثاني: في بيان كيفية التصرف في الأعيان المشتركة،4/ 14، المادۃ :1073،ط: رشیدیة)فتاوی شامی میں ہے:"(بنى أحدهما) أي أحد الشريكين (بغير إذن الآخر) في عقار مشترك بينهما (فطلب شريكه رفع بنائه قسم) العقار (فإن وقع) البناء (في نصيب الباني فبها) ونعمت (وإلا هدم) البناء، وحكم الغرس كذلك، بزازية.و في الرد تحته: (قوله: بغير إذن الآخر) وكذا لو بإذنه لنفسه لأنه مستعير لحصة الآخر، وللمعير الرجوع متى شاء. أما لو بإذنه للشركة يرجع بحصته عليه بلا شبهة رملي على الأشباه (قوله: وإلا هدم البناء) أو أرضاه بدفع قيمته ط عن الهندية.أقول: وفي فتاوى قارئ الهداية: وإن وقع البناء في نصيب الشريك قلع وضمن ما نقصت الأرض بذلك اهـ وقد تقدم في كتاب الغصب متنا أن من بنى أو غرس في أرض غيره أمر بالقلع وللمالك أن يضمن له قيمة بناء أو غرس أمر بقلعه إن نقصت الأرض به، والظاهر جريان التفصيل هنا كذلك، تأمل."(كتاب الشركة، 6/ 268، ط: سعيد)فقط واللہ اعلم
                                                  
عنوان: قومی بچت اسکیم میں رقم  جمع کر کے منافع حاصل کرنا
سوال: عرض یہ کہ پچھلےسال ہسپتال کے ایک حادثہ میں میرےشوہرکاانتقال ہوگیاتھا،ہسپتال انتظامیہ نےمجھ بیوہ کواورمیری 3 چھوٹی معصوم بچیوں کوباہمی رضامندی سے 30 لاکھ کی رقم بطورخون بہاکےاداکی ہے،یہ رقم اِس وقت میرےسسرال والوں یعنی میرےشوہرکےبھائیوں کےپاس بطورِامانت ہے،شوہرکےانتقال کےبعدسےان کارویہ میرےساتھ اچھانہیں ہے،اورہماری یہ رقم ان لوگوں نےزبردستی اپنےپاس یہ کہہ کررکھی ہےکہ"ہم اس رقم سےبچییوں کے لیےکوئی مکان وغیرہ خریدیں گے"۔جناب مفتی صاحب!آج کل کےزمانہ میں مناسب جگہ کاملنا،پھرمناسب کرایہ پرجاناویسےہی ایک مشکل بات ہے،مزیدیہ کہ میں ان سب معاملات کی متحمل نہیں ،کیوں کہ شوہرکےانتقال کےبعدسےمیرےحالات کافی سخت ہیں۔والدصاحب کاانتقال ہوچکاہے،بھائی کوئی نہیں اورمیری 3 چھوٹی بیٹیاں ہیں ،جن کی وجہ  سےمیں خودکہیں ذریعۂ معاش تلاش نہیں کرسکتی۔مجھےاپنےسسرال والوں کےبارےمیں یہ تشویش ہےکہ وہ میری یتیم بچیوں کےمال کوغصب نہ کرلیں،کیوں کہ یہ  لوگ مجھےکبھی اس معاملہ میں تسلّی بخش جواب نہیں دیتے۔اس ساری صورتِ حال کوذکرکرنےکےبعدمیراسوال یہ ہےکہ جب تک میری بیٹیاں کچھ سنبھل جائیں،اورمیں خودکوئی ذریعۂ معاش تلاش کرلوں تب تک میں اس رقم کوقومی بچت اسکیم میں رکھ کراس سےآنےوالی رقم سےاپنی بچیوں کی کفالت کرسکتی ہوں؟ میری مجبوری بھی ،اوریہی ایک حربہ ہےجس سےمیری بچیوں کی امانت مجھےواپس مل سکے۔اس رقم کوبینک میں جمع کراکرمنافع حاصل کرسکتےہیں،اوروہ بینک اسلامی بینک ہو؟
جواب: صورتِ مسئولہ ہسپتال کی انتظامیہ کی طرف سےملنے والی خون بہاکی رقم سائلہ کےشوہرکےورثاءمیں ان کی شرعی حصّوں کےمطابق تقسیم ہوگی،چوں کہ سائلہ اورسائلہ کی بچییاں بھی مرحوم کےورثاءمیں شامل ہیں،اس لیےسائلہ کےسسرال والوں کا ساری رقم زبردستی اپنےپاس رکھنااورسائلہ کےمطالبہ کےباوجود سائلہ اورسائلہ کی بچیوں كاحصہ اس كےحوالہ نہ كرناظلم ہے،جوسخت گناہ اورحرام ہے،لہٰذاسائلہ کےسسرال والوں پرلازم ہےکہ وہ سائلہ اوراس کی بچیوں کاحق انہیں واپس کرے،مرحوم كےخون بہا کی رقم اوردیگرجائیدادمیں ہروارث کاحصہ معلوم کرنے كےليےورثاءکی مکمل تفصیل لکھ کر دارالافتاء سے دوبارہ معلوم کرلیاجائے۔سائلہ کےلیے  جائزنہیں کہ وہ اپنی اوربچییوں کی رقم کسی مروّجہ غیرسودی بینک یاقومی بچت اسکیم میں رکھے،اس کی بجائےسائلہ یہ رقم کسی معتمداورامانت دارتاجرکےساتھ کاروبارمیں لگادے۔قرآن کریم میں باری تعالیٰ کا ارشاد ہے:﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ (البقرة:الآية: 278 الي 280 )ترجمہ: اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگے تو  تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔(بیان القرآن )حدیثِ  مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»".(مشکاة المصابیح،  باب الربوا، ص: 243، ط: قديمي)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔فتاوی شامی میں ہے:"(و) الثالث (خطأ وهو) نوعان: لأنه إما خطأ في ظن الفاعل ك (أن يرمي شخصا ظنه صيداً أو حربياً) أو مرتداً (فإذا هو مسلم أو) خطأ في نفس الفعل كأن يرمي (غرضاً) أو صيدا (فأصاب آدمياً) أو رمى غرضاً فأصابه ثم رجع عنه أو تجاوز عنه إلى ما وراءه فأصاب رجلاً أو قصد رجلاً فأصاب غيره أو أراد يد رجل فأصاب عنق غيره، ولو عنقه فعمد قطعاً أو أراد رجلاً فأصاب حائطاً ثم رجع السهم فأصاب الرجل فهو خطأ؛ لأنه أخطأ في إصابة الحائط ورجوعه سبب آخر والحكم يضاف لآخر أسبابه، ابن كمال عن المحيط. قال: وكذا لو سقط من يده خشبة أو لبنة فقتل رجلاً يتحقق الخطأ في الفعل ولا قصد فيه، فكلام صدر الشريعة فيه ما فيه. وفي الوهبانية: وقاصد شخص إن أصاب خلافه ... فذا خطأ والقتل فيه معذروقاصد شخص حالة النوم إن يمن ... فيقتص إن أبقى دما منه ينهر(و) الرابع (ما جرى مجراه) مجرى الخطأ (كنائم انقلب على رجل فقتله) ؛ لأنه معذور كالمخطئ (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة".(ردالمحتار، كتاب الجنايات، ج: 6 / ص: 530 ، 531 ط: سعيد)الموسوعۃ الفقہیۃ الکویتیۃ میں ہے:"أما دية النفس فهي موروثة كسائر أموال الميت حسب الفرائض المقدرة شرعًا في تركته فيأخذ منها كل من الورثة الرجال والنساء نصيبه المقدر له باستثناء القاتل، وذلك لقوله تعالى: {ودية مسلمة إلى أهله}  ولما رواه عمرو بن شعيب عن أبيه عن جده أن رسول الله قال: العقل ميراث بين ورثة القتيل على فرائضهم  وذكر ابن قدامة روايةً أخرى عن علي رضي الله عنه قال: لايرث الدية إلا عصبات المقتول الذين يعقلون عنه، وكان عمر رضي الله عنه يذهب إلى هذا ثم رجع عنه لما بلغه عن النبي صلى الله عليه وسلم توريث المرأة من دية زوجها  . فقد ورد في حديث الضحاك الكلابي قال: كتب إلي رسول الله صلى الله عليه وسلم أن أورث امرأة أشيم الضبابي من دية زوجها أشيم . وإذا لم يوجد للمقتول وارث تؤدى ديته لبيت المال لقوله صلى الله عليه وسلم: أنا وارث من لا وارث له، أعقل عنه وأرثه ".(الموسوعة الفقهية الكويتية، ج: 21/ ص: 93 ط: دارالسلاسل ۔الکویت)فقط واللہ اعلم
                                                  
عنوان: بائع كا اچها مال مہنگے داموں اور گھٹیا مال سستے داموں فروخت کرنا
سوال: کچھ سبزی فروش  اور  پھل فروش اپنے مال سے اچھا اچھا مال چھانٹ کر  اچھے دام میں، جب کہ ہلکا مال کم دام میں فروخت کرتے ہیں ، اسی طرح بازار میں کچھ لوگ دونوں کو ملاکر بیچتے ہیں جس سے گاہک کو اپنی پسند کے مطابق مناسب دام میں سبزی اور پھل مل جاتا ہے اور جب ان کو شکایت کرتے ہیں تو یہ لوگ سبزی منڈی والوں پر الزام لگاتے ہیں کہ سبز ی منڈی سے مال ہمیں اس طرح مل رہا ہے اور ہمیں اپنا نقصان پورا کرنے کےلیے مال کو چھانٹ چھانٹ کر بیچنا پڑتا ہے ۔سوال یہ ہے کہ ان لو گوں کا ایسا کرنا جائز ہے؟ شرعی طور پر جواب دیں ،ایک سبزی فروش کومیں نے قرآن پاک کے آخری پارہ کی سورۃ المطففین پڑھنے کا کہا تو مجھ سے حجت بازی کرنے لگا اور بہت بحث ہوئی اور بات فتوے تک آپہنچی ، لہذا  اپنی اور اس کی اصلاح کی غرض سے یہ سوال کررہاہوں ،ازراہِ کرم شریعت کی رو سے اس کا کیا حکم ہے ؟
جواب: صورتِ مسئولہ میں پھل فروش اور سبزی فروش کومنڈی سے(اعلی وادنی ٰکی تفریق کے بغیر)خریدے ہوئے مال کو ایک  دام میں فروخت کرنایا اچھے مال کو  الگ  کرکے اچھے دام میں فرخت کرنا اور ہلکے مال کوالگ کرکے کم دام  میں  فروخت کرنے کاحق حاصل ہے ،پھل فروش اور سبزی فروش  کااس طرح فرخت کرنا تطفیف کے زمرے میں نہیں آتا  ۔البتہ اوپر اچھا اچھا رکھے اور اندر خراب والے کو،تو  یہ جائز نہیں ہے۔بدائع صنائع میں ہے :"ولو وصف شيئا من ذلك بأن قال ‌جيد أو وسط أو رديء فلها الموصوف، ولو جاء بالقيمة تجبر على القبول؛ لأن القيمة هي الأصل ألا ترى أنه لا يعرف الجيد والوسط والرديء إلا باعتبار القيمة فكانت القيمة هي المعرفة بهذه الصفات، فكانت أصلا في الوجوب فكانت أصلا في التسليم، فإذا جاء بها تجبر على قبولها."(کتاب النکاح ، فصل أن لایکون مجہولا۔۔،ج: 2، ص:283 ،ط: دارالکتب العلمیۃ)وفیہ ایضا:"‌ للمالك ‌أن ‌يتصرف في ملكه أي تصرف شاء."(كتاب الدعوى ، فصل فى بيان حكم الملك ،ج: 6 ، ص: 264 ،ط: دارالكتب العلمیۃ)فقط والله اعلم
                                                  
عنوان: انعامی لاٹری کی خرید و فروخت کا حکم
سوال: میں انعامی لاٹریوں کے کاروبار کھولنے کا ارادہ رکھتاہوں ، اس کی عام طور پر ترتیب یہ ہوتی ہے کہ بچہ 5 روپے کی لاٹری خریدتا  رہتا ہے اورایک دفعہ فارم،  اور لاٹری میں 3 انعامی ٹوکن  ہوتے ہیں ، ان ٹوکنوں کو بچہ فار م کے مختلف خانوں میں لگاتا رہتا ہے ، پھر جس قسم کا خانہ پر ہوجائے اس کے مطابق بچے کو انعامی سامان ملتاہے ، اب عمومی طور پر  خالی لاٹری  ہوتی ہے جو کہ بظاہر دھوکہ سا لگتاہے ، میں کسی کے کہنے پر دھوکہ سے بچنے کے لیے اس میں انعام نکلنے یا نہ  نکلنے کی صورت میں  ٹافی یا چھالیہ ڈال کر فروخت کرنے کا ارادہ رکھتا ہوں ، تاکہ بچے کا پیسہ ضائع نہ ہو ، کیا میرا اس قسم کا کا روبار کرنا جائز ہے ؟
جواب: واضح رہے کہ  لاٹری درحقیقت سود اور جوئے پر مشتمل ہوتی ہے ، "سود" اس طور پر کہ شرعاً  "سود" اس اضافے کو کہتے ہیں جو ہم جنس مال (نقدی، مکیلی یا موزونی چیز )  کے تبادلے میں بغیر عوض آئے اور عقد کے وقت مشروط ہو، پس مثلًا پانچ سو روپے  کی لاٹری میں اگر انعام کے نام سے  ملنے والی رقم نکل آئے تو پانچ سو روپے  سے زائد جتنی بھی رقم ہے وہ ساری کی ساری بلا عوض ہے جو کہ عین سود ہونے کی وجہ سے لینا حرام ہے۔ اور اس میں "جوا" اس طور پر ہے کہ شرعاً "جوا" مال کو واپس ملنے نہ  ملنے کے خطرہ میں ڈالنے کو کہا جاتا ہے، پس لاٹری میں لگائی گئی کل رقم ڈوب  جانے  یا کم ہوجانے کا قوی اندیشہ ہوتا ہے ،  دوسرے  لوگوں کا لگایا ہوا  مال سمیٹ کر لے آنے کا بھی امکان ہوتاہے، لہذا صورتِ مسئولہ میں اگر چہ سائل  حیلہ کے ذریعے بچے کا پیسہ ضائع ہونے سے بچاتا ہے اس طور پر کہ انعام نہ نکلنے کی صورت میں بچہ کو ٹافی یا چھالیہ مل جاتی ہے لیکن اس سے بچہ کا پیسہ پورا آنا ضروری نہیں ، نیز  اگر بچہ کا انعام نکلتا ہے تو اس صورت میں اس کو  اپنی جمع کردہ رقم سےاضافی رقم ملتی ہے جو کہ سود ہے ، لہذا سائل کے لیے مذکورۃ کاروبار کرنا شرعاً جائز نہیں ۔اللہ تعالی قرآن میں فرماتے ہیں :"يَا أَيُّهَا الَّذِينَ آمَنُوا لَا تَأْكُلُوا الرِّبَا أَضْعَافًا مُّضَاعَفَةً ۖ وَاتَّقُوا اللَّهَ لَعَلَّكُمْ تُفْلِحُونَ".(سورۃ آل عمران  ، الآیۃ : 130 ) الدرالمختار  میں ہے: "هو لغة: مطلق الزيادة وشرعا (فضل)(خال عن عوض)(بمعيار شرعي) وهو الكيل والوزن مشروط) ذلك الفضل (لأحد المتعاقدين) أي بائع أو مشتر(في المعاوضة)."( كتاب البيوع ، باب الربا ج : 5 ص : 170 ط : سعيد )فقط والله اعلم
                                                  
عنوان: سیگریٹ اور نسوار بیچنے کا حکم
سوال: کریانہ جنرل اسٹور  میں کھانے پینے کی اشیاء بیچتے ہیں ، اس میں سیگریٹ اور نسوار بیچنا جائز ہے یا ناجائز؟
جواب: صورتِ مسئولہ میں مذکورہ اسٹور میں سیگریٹ اور نسوار بیچنا جائز ہے، البتہ بہتر یہ ہے کہ  نہ بیچا جائے، کیوں کہ  سگریٹ  اور نسوار نوشی منہ میں بدبو کا سبب ہونے کی وجہ سے مکروہِ تنزیہی ہے، حرام و ناجائز نہیں ہے۔کفایت المفتی میں ہے:"(سوال ) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں، یہ ناجائز تو نہیں ہوگا ؟( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے۔محمد کفایت اللہ کان اللہ لہ ۔"(کتاب الحظر و الاباحۃ ،148/9،ط:دارالاشاعت)الدر مع الرد میں ہے:"وفي الأشباه في قاعدة: الأصل الإباحة أو التوقف، ويظهر أثره فيما أشكل حاله كالحيوان المشكل أمره والنبات المجهول سمته اهـ قلت: فيفهم منه حكم النبات الذي شاع في زماننا المسمى بالتتن فتنبه. (قوله: ربما أضر بالبدن) الواقع أنه يختلف باختلاف المستعملين ط (قوله: الأصل الإباحة أو التوقف) المختار الأول عند الجمهور من الحنفية والشافعية كما صرح به المحقق ابن الهمام في تحرير الأصول (قوله: فيفهم منه حكم النبات) وهو الإباحة على المختار أو التوقف. وفيه إشارة إلى عدم تسليم إسكاره وتفتيره وإضراره، وإلا لم يصح إدخاله تحت القاعدة المذكورة ولذا أمر بالتنبه."(كتاب الأشربة، 460/6، ط: ايچ ايم سعيد)فقط واللہ اعلم
                                                  
عنوان: متعلقہ ادارے میں بل جمع نہ کرسکنے کا حکم
سوال: ایک شخص نے بغیر میٹر کے کنیکشن سے گیس استعمال کیا ہے ،اب وہ اس استعمال شدہ گیس کا اندازہ کرکے اس کی رقم سوئی گیس کے محکمے میں جمع کرنا چاہتا ہے، لیکن متعلقہ ادارے میں صرف بل کے ذریعے ہی رقم جمع ہو سکتی ہے ،تو اب یہ رقم کسی اورسرکاری  فنڈ یا محکمے میں جمع کرسکتا ہے؟ یا کسی سرکاری یا غیر سرکاری فلاحی تنظیم میں  جمع کر سکتا ہے؟ مجھے ایک عالم نے بتایا کہ کسی بھی سرکاری سکول یا ہسپتال میں اگر دیدے تو بھی رقم ادا ہو جائےگی۔
جواب: واضح رہے کہ   حکومت  کی طرف سے قیمتاً جو سہولیات عوام کو فراہم کی جاتی ہیں ان پرپورے معاشرے کا مشترکہ حق ہوتا ہے، اس  حق سے خلافِ قانون اور خلافِ ضابطہ فائدہ اٹھانا چوری، عوام کی حق تلفی اور دھوکا دہی کے زمرے میں آتا ہے جو کہ شرعاً ناجائز اور حرام   ہے، اجتماعی اورمشترکہ   چیز کی چوری کا گناہ بھی فرد کی چوری کے گناہ سے زیادہ ہے،بغیر میٹر کنیکشن کے گیس  استعمال کرنا شرعاً  ناجائز اور قانوناً جرم ہے ۔لہٰذاصورتِ مسئولہ میں سائل کو چاہیے کہ وہ اپنے اس عمل  پرندامت اور شرمندگی کا اظہار کرکے  صدقِ  دل سے توبہ و استغفار کرتارہےاور استعمال شدہ گیس کی رقم  سوئی گیس کے محکمے میں کسی بھی طرح جمع کرائے،البتہ سائل کے بیان کے مطابق اگر واقعی متعلقہ ادارے میں   کوشش کے باوجود رقم جمع کرانا ممکن نہیں ہے ،توچونکہ سوئی گیس کا ادارہ ایک سرکاری ادارہ ہے اور یہ  رقم جو سائل کے ذمہ ہے سرکاری خزانے کاحق ہے،لہٰذا  کسی بھی  سرکاری محکمہ کے ذریعے سرکاری خزانے تک وہ رقم پہنچانے سے سائل  برئ الذمہ ہوجائے گا ۔آپ کے مسائل اور ان کا حل میں مذکور ہے:"جس طرح شخصی املاک  کی چوری گناہ ہے،اسی طرح قومی املاک میں چوری بھی گناہ ہے،بلکہ بعض اعتبارات سے یہ چوری زیادہ سنگین ہے،کیونکہ ایک آدمی سے تو معاف کرانا بھی ممکن ہےاور پوری قوم سے معاف کرانے کی کوئی صورت ہی نہیں"۔(معاملات،284/7،ط:مکتبہ لدھیانوی)الدر المختار مع رد المحتارمیں ہے:"غصب دراهم إنسان من کیسه، ثم ردها فیه بلا علمه برئ، وکذا لو سلمه إلیه بجهة أخری کهبة، أو إیداع، أو شراء، وکذا لو أطعمه فأکله خلافاً للشافعي. زیلعي". ( مطلب في رد المغصوب وفیما لو أبی المالک قبوله،182/6،ط:سعید)فقط و اللہ اعلم
                                                  
عنوان: کامیاب پاکستان پروگرام سےقرض لینا کیسا ہے؟
سوال: گھر یا پلاٹ کیلئے"کامیاب پاکستان پروگرام" سےقرض لینا کیسا ہے؟
جواب: p, s, x یعنی  پاکستان اسٹاک ایکسچینج لمیٹڈ ( pakistan stock exchage limited)ویب سائٹ پرمیسر معلومات کے مطابق   "کامیاب پاکستان  پروگرام" میں  دو فیصد سود  قرض لینے والا  ادا کرے گا اور بقیہ سود حکومت ادا کرے گی، چوں کہ یہ سودی لین دین سے پاک نہیں ہے ، لہذا اس پروگرام کے تحت  قرضہ کا لین دین شرعاً ناجائز  اور حرام ہے۔ ارشاد باری تعالی ہے:﴿ أَحَلَّ اللّٰهُ الْبَیْْعَ وَحَرَّمَ الرِّبَا﴾ (البقرة:275)ترجمہ:” اللہ  تعالیٰ نے بیع کو حلال اور سود کو حرام قرارا دیا ہے ۔“﴿ فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللّٰهِ وَرَسُولِه﴾ (البقرة:278)ترجمہ:” اگر تم سودی کاروبار سے باز نہیں آؤ گے تو  اللہ  تعالیٰ اور اس کے رسول کی طرف سے اعلان جنگ سن لو"۔حدیث شریف میں ہے:"عن جابر قال: لعن رسول الله صلى الله عليه وسلم آكل الربا وموكله وكاتبه وشاهديه، وقال هم سواء".(أخرجه الإمام مسلم في باب لعن آكل الربا وموكله (5/ 50) برقم (4177)، ط. دار الجيل بيروت، بيروت)ترجمہ:"حضرت جابر بن عبداللہ رضی اللہ عنہ فرماتے ہیں کہ :رسول اللہ  صلی اللہ  علیہ وسلم نے سود کھانے اور سود دینے اور سودی حسابات یا تحریر لکھنے والے اور سودی لین دین پر گواہ بننے والوں پر لعنت فرمائی ہے، اور فرمایا کہ یہ سب لوگ گناہ میں برابر ہیں"۔فقط واللہ اعلم
                                                  
عنوان: گوبر اور مرغی کی بیٹ بیچنا
سوال: گوبر، مرغی کی بیٹ بیچنا جائز ہے؟
جواب: گوبر   خالص بیچنا بھی جائز ہے، اور مٹی وغیرہ کے ساتھ ملا ہوا ہو یا کھاد کی صورت میں ہو تب بھی اس کی خرید و فروخت  جائز ہے اور اُس سے حاصل شدہ آمدنی کو استعمال کرنا بھی جائز ہے۔(تجارت کے مسائل کا انسائیکلوپیڈیا،5/418، ط: بیت العمار)۔ اور مرغی کی بیٹ (جو پولٹری فارم والے زمینداروں کو کھاد کے طور پر فروخت کرتے ہیں، اس) کے ساتھ بھی چونکہ مٹی وغیرہ ملی ہوتی ہے، لہٰذا اس کا بیچنا بھی جائز ہے۔(تجارت کے مسائل کا انسائیکلوپیڈیا،6/151، ط: بیت العمار)الفقہ الاسلامی و أدلتہ میں ہے:"ويكره بيع العَذِرة، ولا بأس ببيع السرقين أو السرجين: وهو (الزبل) وبيع البعر، لأنه منتفع به، لأنه يلقى في الأرض لاستكثار الريع، فكان مالاً، والمال محل للبيع بخلاف العذرة، لأنه لا ينتفع بها إلا مخلوطة، ويجوز بيع المخلوط كالزيت الذي خالطته النجاسة."(القسم الثالث، الفصل الأول، المبحث الرابع، المطلب الأول: أنواع البيع الباطل، بيع النجس والمتنجس، 5/ 3431، الناشر: دار الفكر- دمشق)المحیط البرہانی میں ہے:"ويجوز بيع ‌السرقين والبعر والانتفاع بها، وأما العذرة فلا يجوز الانتفاع بها ما لم يخلط بالتراب ويكون التراب غالبا، وهذا لأن محلية البيع بالمالية، والمالية بالانتفاع، والناس اعتادوا الانتفاع بالبعر والسرقين من حيث الإلقاء في الأرض لكثرة الريع، أما ما اعتادوا الانتفاع بالعذرة ما لم يكن مخلوطاً بالتراب، ويكون التراب هو الغالب"(كتاب البيع،  ‌‌الفصل السادس: فيما يجوز وما لا يجوز بيعه، 6/ 350، الناشر: دار الكتب العلمية، بيروت)فقط واللہ اعلم
                                                  
عنوان: اولاد کی اپنے مال سے خریدی ہوئی جائیداد پر کس کی ملکیت ہوگی؟
سوال: میرے والدین زندہ ہیں، ہم 7 بھائی  اور 4 بہنیں ہیں ،ہم سب اکٹھے رہتے تھے 2010 میں، گھرکے اخراجات بھی  ہر بھائی پر تھوڑے تھوڑے تھے، مثلاً : میں گھر کا کرایہ دیتا تھا اس میں بڑا بھائی مستثنیٰ تھاکیوں کہ اس نے ہم سب  کی تعلیم کا خرچہ برداشت کیا تھا،تو اس وجہ  سےہم سب  اس کی قدر کرتے تھے،اُس وقت انھوں نے پلاٹس لئے، بڑے بھائی کا الگ 5مرلے،3 بھایئوں نے 2.5مرلے اکٹھا لیا، ٹوٹل 15 مرلے بنتے ہیں،اور وہ انسٹالمنٹ پر لیے تھے، میرے پاس اس وقت استطاعت نہیں تھی، اور میرا موقف یہ تھا کہ باقی بہن بھائی کیا کریں گے؟ لیکن اس نے لے لیے، اب میرا بھی 10 مرلے پلاٹ ہےلیکن گاؤں میں،باقیوں کے  شہر میں ہیں ، باپ دادا کی  اپنی  زمین ہے ، لیکن ہم اجتماعی رہتے تھے اور اخراجات بھی اکٹھے تھے۔ میراث میں اس زمین  کا حصہ سب کا ہوگا، یا جس نے لیا ہے اس کا ہوگا؟وضاحت:1) سب بھائی الگ الگ کماتے تھے اور کام بھی مشترک نہیں تھا،لیکن ہر  ایک بھائی پر اپنے حصے کا خرچہ ملانا لازم تھا،مطلب  گھر کا کرایہ ایک بھائی دیتا تھا ،باقی اخراجات الگ الگ کے سپرد تھے۔2) آمدن ایک جگہ جمع نہیں ہوتی تھی ،لیکن اخراجات گھر کے حساب کے مطابق ایک جیسا تھا ،اور پلاٹ الگ الگ کمائی سے لیے تھے۔3) والدین زندہ تھے ،بڑا بھائی سب کو اپنا اپنا حصہ گھر میں ڈالنے کو کہتا  اور سب ایک ساتھ رہتے تھے اور خرچہ بھی ایک جیسا تھا ،لیکن بڑا بھائی گھر کے اخراجات سے مستثنیٰ تھا۔4) 15 مرلے ایسے بنے کہ ہم سات بھائی ہیں ،دو دو بھائیوں نے مل کر 5،5 مرلے لیے تو 6 بھائیوں نے 15  مرلے لیے میرے علاوہ ۔
جواب: صورتِ مسئولہ میں جو جائیداد سائل اور اس کے بھائیوں نے اپنی محنت اور کمائی سے خریدی ہے اور اسے اپنی ملکیت میں رکھا ہوا ہے وہ سائل اور اس کے بھائیوں کی ہی ملکیت  میں رہے گی ،والدین یا کسی اور بھائی بہن کا اس میں حصہ نہیں ہوگا اور نہ ہی وہ جائیداد والدین کے انتقال کے بعد ان کا ترکہ شمار ہو کر تمام ورثاء میں تقسیم ہوگی البتہ جو زمین والدین کی ذاتی ملکیت ہے وہ ان کے انتقال کے بعد تمام ورثاء کے درمیان ان کے شرعی حصوں کے مطابق تقسیم ہوگی ۔العقود الدریۃ فی تنقیح الفتاوی الحامدیۃ میں ہے:"(أقول) وفي الفتاوى الخيرية سئل في ابن كبير ذي زوجة وعيال له كسب مستقل حصل بسببه أموالا ومات هل هي لوالده خاصة أم تقسم بين ورثته أجاب هي للابن تقسم بين ورثته على فرائض الله تعالى حيث كان له كسب مستقل بنفسه.وأما قول علمائنا أب وابن يكتسبان في صنعة واحدة ولم يكن لهما شيء ثم اجتمع لهما مال يكون كله للأب إذا كان الابن في عياله فهو مشروط كما يعلم من عباراتهم بشروط منها اتحاد الصنعة وعدم مال سابق لهما وكون الابن في عيال أبيه فإذا عدم واحد منها لا يكون كسب الابن للأب وانظر إلى ما عللوا به المسألة من قولهم؛ لأن الابن إذا كان في عيال الأب يكون معينا له فيما يضع فمدار الحكم على ثبوت كونه معينا له فيه فاعلم ذلك اهـ.وأجاب الخير الرملي عن سؤال آخر بقوله حيث كان من جملة عياله والمعينين له في أموره وأحواله فجميع ما حصله بكده وتعبه فهو ملك خاص لأبيه لا شيء له فيه حيث لم يكن له مال ولو اجتمع له بالكسب جملة أموال؛ لأنه في ذلك لأبيه معين حتى لو غرس شجرة في هذه الحالة فهي لأبيه نص عليه علماؤنا رحمهم الله تعالى فلا يجري فيه إرث عنه لكونه ليس من متروكاته اهـ.وأجاب أيضا عن سؤال آخر بقوله إن ثبت كون ابنه وأخويه عائلة عليه وأمرهم في جميع ما يفعلونه إليه وهم معينون له فالمال كله له والقول قوله فيما لديه بيمينه وليتق الله فالجزاء أمامه وبين يديه وإن لم يكونوا بهذا الوصف بل كان كل مستقلا بنفسه واشتركوا في الأعمال فهو بين الأربعة سوية بلا إشكال وإن كان ابنه فقط هو المعين والإخوة الثلاثة بأنفسهم مستقلين فهو بينهم أثلاثا بيقين والحكم دائر مع علته بإجماع أهل الدين الحاملين لحكمته".(کتاب الدعوی،ج:2،ص:18،ط:دار المعرفۃ)فقط واللہ اعلم
                                                  
عنوان: آن لائن ڈراپ شپنگ کا حکم
سوال: کیا آن لائن ڈراپ شپنگ حلال ہے یا حرام؟
جواب: واضح رہے کہ ڈراپ شپنگ کے کام کا عام طور  پر طریقہ یہ ہے کہ بائع اپنی مصنوعات کی تصاویر اور تمام تفصیلات اپنی ویب سائٹ پر یا اپنے پیج پر ظاہر کردیتا ہے، ویب سائٹ یا پیج دیکھنے والا اشیاء  کو دیکھ کراپنی پسند کردہ شے (چیز) پر کلک کرکےاس چیز کو خریدنے کا اظہار کرتا ہے، رقم کی ادائیگی کے لیے مختلف طریقہ کار اختیار کیے جاتے ہیں، کبھی ادائیگی ڈیلیوری پر کی جاتی ہے یعنی جب مبیع مقرر ہ جگہ پر پہنچا دی جاتی ہے تو مشتری رقم ادا کرتا ہے اور بعض دفعہ  ادائیگی کریڈٹ کارڈ کے ذریعے کی جاتی ہے، بائع مشتری کا کریڈٹ کارڈ نمبر حاصل کرکے بینک کو بھیجتا ہے اور وہاں سے اپنی رقم وصول کرلیتا ہے،  مبیع کی ادائیگی بعض اوقات کسی کوریئر سروس کے ذریعے کی جاتی ہے اوربعض اوقات کمپنی خود یہ کام کرتی ہے۔ ضروری  نہیں کہ مبیع (فروخت کی جانے والی چیز) بائع کی ملکیت میں موجود ہو، بلکہ وہ  آرڈر ملنے پر اشیاء کا انتظام کرتا ہے اور مشتری کے پتے  پر یہ اشیاء ارسال کرتا ہے۔اس طریقہ کار وبار میں  بظاہر خریدار کا اپنی مطلوبہ اشیاء پر کلک کردینا قبول معلوم ہوتا ہے، لیکن حقیقت یہ ہے کہ خریدار کا عمل ایجاب ہے اور بائع  کا اپنی مصنوعات اپنی سائٹ پر ظاہر کردینا ایجاب کی پیشکش ہے، قبول نہیں،  جیسے دوکان داراشیاء اپنے اسٹال پر قرینے سے سجادیتا ہے اوران پر قیمت بھی چسپاں ہوتی ہیں، مگر وہ ایجاب نہیں ہوتا، بلکہ دعوتِ ایجاب ہوتی ہے، اسی طرح ویب سائٹ پر  بائع کااپنی اشیاء ظاہر کردینا بھی دعوتِ ایجاب ہے اورجیسے دوکان پر دوکان دار عمل قبول ہوتا ہے، اسی طرح انٹرنیٹ کے ذریعے خریداری میں بھی بائع کاعمل ایجاب کی قبولیت ہوتا ہے۔ ایک عام دوکان پر اگر خریدار  اوردوکان دار زبان سے کچھ نہ کہیں تو دونوں جانب سے ’’بیع  تعاطی‘‘  سے مکمل ہوجاتی ہے اوراگر خریدار زبان سے خریدار ی کی خواہش کا اظہارکرے اور دوکان دار زبان سے کچھ نہ کہے، بلکہ چیز حوالے کردے یا ثمن قبول کرلے تو  بائع کی طرف سے فعلاً قبول ہوتا ہے، اسی طرح ویب سائٹ  پر بھی فعلی قبول ہوجاتا ہے۔             بہرحال چیزوں کو پیش کرنا ایجاب نہیں، بلکہ ایجاب کی دعوت ہوتا ہے،  یہی وجہ ہے کہ دوکان میں جب خریدارکو ئی چیز اٹھالیتا ہے تواس وقت بیع مکمل نہیں ہوتی، بلکہ کاؤنٹر پر آکر بھاؤ تاؤ ہوتا ہے، اگر چیزوں کو پیش کرنا ایجاب ہوتا تو خریدار کے اٹھا لینے اور کاؤنٹر پر پیش کرنے کے بعد اسے واپس لینے کا حق نہ ہوتا۔        مختلف ویب سائیٹس پر جب گاہک اپنی پسندیدہ شے پر کلک کرتا ہے تو یہ تحریری ایجاب ہوتا ہے، جب یہ ایجاب کمپنی یا فرد کے پاس جاتا ہے تو وہ اسے قبول کرلیتا ہے یوں یہ عقد جانبین سے تحریری صورت میں عمل پذیر ہوتاہے۔انٹرنیٹ پر اس طرح خریدوفروخت کرتے ہوئے درج ذیل امور کا خیال رکھنا ضروری ہے :1۔ انٹرنیٹ پرسونا چاندی یا کرنسی کی خریدوفروخت  ہو تو بیعِ صرف کے احکام کی رعایت لازم ہوگی۔2۔ مبیع اور ثمن کی مکمل تفصیل بتائی جائے، جس سے ہر قسم کی جہالت مرتفع ہو جائے۔3۔ کوئی بھی شرط فاسد نہ لگائی گئی ہو۔4۔ صرف تصویر دیکھنے سے خیارِ رویت ساقط نہ ہوگا، لہذا اگر مبیع تصویر کے مطابق نہ ہو تو مشتری کو واپس کرنے کا اختیار ہوگا۔5۔ ویب سائٹ پر جان دار کی تصویر نہ لگائی جائے۔6۔ اگر ویب سائٹ والے آرڈر ملنے پر کسی اور جگہ سے چیز مہیا کرتے ہوں تو صارف کو اس وقت تک نہ بیچیں، جب تک چیز ان کے قبضے میں نہ آجائے، البتہ وہ وکیل بالشراء (خریداری کے وکیل)کے طورپر معاہدہ کرسکتے ہیں۔7۔ ویب سائٹ پر اشیاء بیچنے والے  کو چاہیے کہ  ادائیگی کے لیے کریڈٹ کارڈ کا آپشن  دینے کے بجائے صرف ڈیبٹ کارڈ  یا    ڈیلیوری پر ادائیگی کا آپشن  دے؛ کیوں کہ  کریڈٹ کارڈ کا استعمال جائز نہیں، اگر چہ وقتِ مقررہ کے اندر ادائیگی کردی جائے اورسود دینے کی نوبت نہ آئے۔            اگر ویب سائٹ پرخریدی گئی چیز اس طرح نہیں جیسا کہ اس کی صفات میں بیان کیا گیا تھا تو مشتری کو خیارِ رؤیت حاصل ہوگا، نیز اگر اس شے میں کوئی ایسا  عیب ہو جس کا مشتری کو علم نہیں تھا تو پھر مشتری کو خیارِ عیب حاصل ہوگا، اگر وہ چاہے تو پوری قیمت پر اسے لے لے، اگر چاہے تو واپس کردے ، لیکن اسے یہ حق نہیں کہ وہ مبیع رکھ کر نقصان کی قیمت لے۔ بائع کو خیارِ رؤیت تو مطلقاً حاصل نہیں ہوگا، البتہ ثمن میں کھوٹ ہوتو اسے تبدیلی کاحق ہوگا، مگر سودے  کو منسوخ کرنے کاحق اسے پھر بھی نہ ہوگا۔فتاوی ہندیہ میں ہے:"شراء ما لم يره جائز، كذا في الحاوي. وصورة المسألة أن يقول الرجل لغيره: بعت منك هذا الثوب الذي في كمي هذا، وصفته كذا، والدرة التي في كفي هذه، وصفتها كذا أو لم يذكر الصفة، أو يقول: بعت منك هذه الجارية المنتقب ... وإن أجازه قبل الرؤية لم يجز وخياره باق على حاله، فإذا رآه إن شاء أخذ وإن شاء رده، هكذا في المضمرات".(كتاب البيوع، الباب السابع في خيار الرؤية ، الفصل الأول في كيفية ثبوت الخيار وأحكامه،57/3، رشيدية)وفيه ايضاّ:"خيار العيب يثبت من غير شرط، كذا في السراج الوهاج. وإذا اشترى شيئًا لم يعلم بالعيب وقت الشراء ولا علمه قبله والعيب يسير أو فاحش فله الخيار إن شاء رضي بجميع الثمن وإن شاء رده، كذا في شرح الطحاوي. وهذا إذا لم يتمكن من إزالته بلا مشقة، فإن تمكن فلا كإحرام الجارية".(كتاب البيوع،الباب الثامن في خيار العيب، الفصل الأول في ثبوت الخيار وحكمه الخ، 66/3 ، رشيدية)فقط واللہ اعلم
                                                  
عنوان: بینک یا انشورنس کمپنی کا آڈٹ کرنے کا اور وہاں سے ملنے والی رقم اور کھانے کا حکم
سوال: 1۔میں ایک ایکسٹرنل (خارجی) آڈٹ فرم میں ٹریننگ کر رہا ہوں، ہماری فرم کے کلائنٹ ہوتےہیں، جن  کے ہاں جا کر ہم آڈٹ کرتے ہیں، ہمارے ذمے کام چیک کرنا ہوتا ہے، نہ کہ کام کرنا، تو کیا ہم کسی بینک یا انشورنس کمپنی کا آڈٹ کر سکتے ہیں؟2۔اور ان کی طرف سے ہمیں چائے، پانی، اسٹیشنری وغیرہ ملتی ہے تو کیا وہ استعمال کرنا جائز ہے؟ اور ان کی طرف سے ہمیں روز کا الاؤنس ملتا ہے ، اور اگر دیر تک بیٹھنا ہو جو کہ ہمارے اس کام میں معمول کی بات ہے  تو ہمیں رات کا کھانا یا رمضان میں افطاری ملتی ہے تو کیا یہ سب ہمارے لیے شریعت کی رُو سے حلال ہے یا حرام؟ کیا ہم وہاں کا پانی یا واش روم استعمال کر سکتے ہیں اور کیا وہاں وضو کر سکتے ہیں؟ اور کیا وہاں نماز پڑھ سکتے ہیں؟
جواب: 1۔واضح رہے کہ تمام بینکوں میں سود کا کاروبار ہوتا ہے، اور انشورنس کے مروجہ اداروں کے معاملات میں بھی سود کے ساتھ جوئے کا عنصر بھی پاتا ہے، اور جس طرح سود کھانا، کھلانا، لکھنا اور  اس میں گواہ بننا جائز نہیں،  اسی طرح سودی کام میں کسی طرح تعاون کرنا بھی شرعاً جائز نہیں، لہٰذا صورتِ مسئولہ میں سائل اگر چہ بینک اور انشورنس کے اداروں کو صرف چیک کرتا ہے  لیکن چوں کہ آڈٹ کرنے  میں ان اداروں کے سودی حسابات اور لین دین میں معاونت ہوتی ہے   اس لیے یہ جائز نہیں اور اس سے حاصل ہونے والی آمدنی بھی حرام ہے۔ حدیث شریف میں ہے: "عن جابر، قال: لعن رسول الله صلى الله عليه وسلم ‌آكل ‌الربا، ومؤكله، وكاتبه، وشاهديه، وقال: هم سواء."(صحيح مسلم، كتاب المساقاة، باب لعن آكل الربا و مؤكله، ج:3،ص:1219، رقم:1598، دار إحياء التراث العربي)ترجمہ:حضرت جابر رضی اللہ عنہ سے روایت ہے کہ نبی کریم   صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کی گواہی دینے والے پر لعنت فرمائی ہے، اور فرمایا کہ یہ سب برابرہیں۔2۔ جو  اسٹیشنری، رقم یا کھانا بینک یا انشورنس ادارے سائل کو دیتے ہیں، یہ ان کی طرف سے تبرع ہے اور چوں کہ ان اداروں کی کمائی حرام ہے اور یہ ہدیہ اور تبرع بھی حرام پیسوں سے ہوتا ہے؛ لہذا سائل کے لیے  اس کا لینا جائز نہیں ہے، نیز وہاں کے واش روم اور پانی کے استعمال سے اجتناب کرنا چاہیے،کیوں کہ وہ پانی بھی حرام آمدنی سے خریدا گیا ہے، اور بغیر کسی مجبوری کے  مذکورہ اداروں میں نماز پڑھنے سے بھی اجتناب کرنا چاہیے،  اگر نماز پڑھ لی تو مکروہِ تحریمی ہوگی لیکن ادا ہوجائے گی۔الفتاوی الہندیہ میں ہے:"آكل ‌الربا وكاسب الحرام أهدى إليه أو أضافه وغالب ماله حرام لا يقبل، ولا يأكل ما لم يخبره أن ذلك المال أصله حلال ورثه أو استقرضه، وإن كان غالب ماله حلالا لا بأس بقبول هديته والأكل منها، كذا في الملتقط."(كتاب الكراهية، الباب الثاني عشر في الهدايا و الضيافات، ج:5، ص:343، ط:دارالفكر)و فیہ ایضاً:"الصلاة في أرض ‌مغصوبة جائزة ولكن يعاقب بظلمه فما كان بينه وبين الله تعالى يثاب وما كان بينه وبين العباد يعاقب. كذا في مختار الفتاوى ‌الصلاة جائزة في جميع ذلك لاستجماع شرائطها وأركانها وتعاد على وجه غير مكروه وهو الحكم في كل صلاة أديت مع الكراهة. كذا في الهداية."(كتاب الصلاة، الباب السابع فیما یفسد الصلاۃ و ما یکرہ فیہا، الفصل الثانی فیما یکرہ فی الصلاۃ و ما لا یکرہ، ج:1، ص:109، ط:دار الفکر) فقط واللہ اعلم
                                                  
عنوان: اسلامی بینک سے گاڑی خریدنے کا حکم
سوال: اسلامی بینک سے گاڑی خریدنا جائز ہے یا نہیں؟
جواب: واضح رہے کہ بینک کے توسط سے گاڑی خریدنے کی صورت میں خرابی یہ ہے کہ بینک یک مشت رقم کمپنی کو ادا کرکے پھر قسط وار مع سود کے خریدار سے رقم وصول کرتا ہے اور اس طرح معاملہ کرنا شرعاً جائز نہیں ،یہ سودی معاملہ ہے، اورسودی لین دین حرام ہے، کیونکہ ایسے معاملہ میں بینک کی حیثیت قرض دینے والے کی ہوتی ہے اور قرض پر سود لينے دينے والے كے بارے ميں  قرآن واحادیث میں  سخت وعیدیں آئی ہیں ،ایک حدیث میں آپ صلی اللہ علیہ وسلم نے سود لینے ،سود دینے ،سود لکھنے اور اس پر گواہی دینے والے پر لعنت فرمائی ہے؛لہذامروجہ کسی بھی  اسلامی بینک سے قسطوں پر گاڑی لینا جائز نہیں ہے،اس لیے کہ مروجہ اسلامی بینکوں کا قسطوں پر گاڑی دینے کا معاملہ مکمل شرعی اصولوں کے مطابق نہیں ہے، بلکہ اس معاملہ میں متعدد شرعی احکام کی خلاف ورزی لازم آتی ہے، مثلاً: مروجہ اسلامی بینکوں  سے قسطوں پر گاڑی خریدتے وقت دو عقد بیک وقت ہوتے ہیں، ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد صورتاً یا حکمًا ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:"عن أبي هريرة رضي الله عنه قال: نهی رسول الله صلي الله عليه وسلم عن بيعتين في بيعة."(رواه مالك و الترمذي و ابوداؤد و النسائي)"و عن عمرو بن شعيب عن ابيه عن جده قال: نهی رسول الله صلي الله عليه وسلم عن بيعتين في صفقة واحدة."(رواه في شرح السنة)"وإن رسول الله صلى الله عليه وسلم قال: " ‌لعن ‌الله ‌آكل ‌الربا، ‌وموكله، ‌وشاهده، ‌وكاتبه."(مسند أحمد،مسند عبد الله بن مسعود رضي الله تعالى عنه)فقط واللہ اعلم
                                                  
عنوان: موبائل کمپنی سے ایڈوانس بیلنس لینے کا حکم
سوال: مسئلہ یہ ہے کہ بعض لوگ سم کے کمپنی سے بیس روپے یاتیس روپے قرض مانگتے ہیں اورکمپنی والے دیتےہیں ، بعدمیں کمپنی والے ہمارے سےبیس کے بجائے پچیس روپے کاٹتےہیں، کیایہ جائز ہےپانچ روپے کاٹنا؟
جواب: صورتِ مسئولہ میں سم کمپنیاں ایڈوانس بیلنس کی واپسی کی صورت میں جو چارچز کی مد میں کٹوتی کرتی ہیں اگر وہ  نقد بیلنس لینے کی صورت میں جو چارچز  ،اور  صارف کی طرف سے کمپنی کو بھیجا گیا ایڈوانس بیلنس کا میسج کے چارجز سے زائد نہیں ہے  تو پھر ایڈوانس بیلنس لینا جائز ہے ،اور اگر ایڈوانس بیلنس کی صورت میں نقد بیلنس کے چارجز اور بھیجے گئے میسج یعنی دونوں کے مجموعی رقم سے زیادہ کٹوتی کرتے ہیں تو پھر ایڈوانس بیلنس  لینا اور دینا  سود ہونے کی وجہ سے ناجائز اور حرام ہے۔فتاوی شامی میں ہے:" قوله ‌كل ‌قرض جر نفعا حرام) أي إذا كان مشروطا "۔(الدر المختار مع رد المحتار، كتاب البيوع ، فصل في القرض  5/ 166 ط:سعید)فقط واللہ اعلم
                                                  
عنوان: کاروبار کے لیے دیے ہوئے قرض پر نفع لینا
سوال: کیا فرماتے ہیں مفتیان کرام اس مسئلہ کے بارے میں میں نے ایک شخص سے دس لاکھ روپے کاروبار کے لیےتھے، میرا لوہے کا گیٹ جالی وغیرہ کا کاروبار تھا، پہلے سے انہوں نے بطور sleeping partner  دس لاکھ روپے دے دیے تھے اور یہ طے ہوگیا تھا کہ میں انکو ہر ماہ ایک لاکھ روپے منافع دوں گا، ایک سال تک ایک لاکھ دیا اور اور سے بعد دو سال تک ڈیڑھ لاکھ دیتا رہا، پھر کاروبار ختم کرنے کی بات ہوئی تو ایک سال میں لاکھ لاکھ کر کے ان کو پانچ لاکھ روپے ان کا اصل سرمایہ واپس کردیا ہے، لیکن پانچ لاکھ پاقی ہیں۔ اب وہ کہہ رہا ہے باقی پانچ لاکھ روپے دو، ورنہ میں تمہارے خلاف بیس لاکھ روپے کا کیس کردوں گا، وہ اس طرح کہ جب انہوں نے مجھے دس لاکھ روپ دیے تھے تو بطور ضمانت ۱۰ لاکھ کا چیک انہوں نے رکھا تھا، پھر وہ پرانا ہوگیا تھا تو ۱۰ لاکھ کا میں نے نیا چیک بنا کر دیا تھا بطور ضمانت وہ دونوں چیک ان کے پاس ہیں۔ اب میں کہہ رہا ہوں کہ میرے پاس پیسے نہیں ہیں اور ہمارا کاروبار تو سود پر چل رہا تھا، ہر ماہ ڈیڑھ لاکھ میں آپ کو دیتا تھا جو تقریبا ۳۰ سے ۴۰ لاکھ  بنتے ہیں، یہ تو سود ہے، میں آپ کو دیتا رہا ہوں تو وہ کہتے ہیں کہ کیا تم نے بھی سود کھایا ہے، اب معلوم یہ کرنا ہے کہ کیا میرے ذمے ان کا کچھ ادا کرنا لازم ہے یا نہیں؟شرعی طور پر راہ نمائی فرمائیں، کاروبار ختم ہوگیا ہے۔
جواب: صورتِ مسئولہ میں سائل نے جوصورت ذکر کی یہ سودی معاملہ کی ہے اور سودی معاملہ شرعاناجائز اور حرام ہے، سورۃ البقرۃ میں اللہ تعالیٰ نے انسان کو ہلاک کرنے والے گناہ سے سخت الفاظ کے ساتھ بچنے کی تعلیم دی ہے اور فرمایاکہ سود لینے اور دینے والے اگر توبہ نہیں کرتے ہیں تو وہ اللہ اور اس کے رسول(صلی اللہ علیہ وسلم ) سے لڑنے کے لیے تیار ہوجائیں، نیز فرمایا کہ سود لینے اور دینے والوں کو کل قیامت کے دن ذلیل ورسوا کیا جائے گا اور وہ جہنم میں ڈالے جائیں گے۔ حضور اکرم  صلی اللہ علیہ وسلم  نے سود لینے اور دینے والے، سودی حساب لکھنے والے اور سودی شہادت دینے والے سب پر لعنت فرمائی ہے، لہذا سائل اور اس شخص کا اس قبیح فعل پر توبہ اور استغفار کرنا لازم ہے اور آئندہ نہ کرنے کا عزم ضروری ہے، سائل کے ذمہ مذکورہ شخص کو مزید رقم دینا لازمی نہیں، بلکہ  جو رقم سائل نےمنافع کے طور پر دی ہے وہ مال حرام ہے اور مال حرام کا حکم یہ ہے اس کو اصل مالک کی لوٹایاجائے تو لہذا منافع کی رقم واپس کرنا ضروری ہے اور سائل پر اصل رقم مالک کو لوٹانا ضروری ہے۔اللہ تعالیٰ کا ارشاد ہے۔"وَأَحَلَّ اللهُ الْبَيْعَ وَحَرَّمَ الرِّبا "(البقرۃ : ۲۷۵)ترجمہ:اللہ تعالیٰ نے خریدوفروخت کو حلال اور سود کو حرام قرار دیا ہے۔اللہ تعالیٰ کا ارشاد ہے۔"يَمْحَقُ اللهُ الرِّبا وَيُرْبِي الصَّدَقاتِ "(البقرۃ : ۲۷۶)ترجمہ:اللہ تعالیٰ سود کو مٹاتا ہے اور صدقات کو بڑھاتا ہے۔اللہ تعالیٰ کا ارشاد ہے۔"يا أَيُّهَا الَّذِينَ آمَنُوا اِتَّقُوا اللهَ وَذَرُوا ما بَقِيَ مِنَ الرِّبا إِنْ كُنْتُمْ مُؤْمِنِين فَإِنْ لَمْ تَفْعَلُوا فَأْذَنُوا بِحَرْبٍ مِنَ اللهِ وَرَسُولِهِ"(البقرۃ : ۲۷۸۔۲۷۹)ترجمہ:اے ایمان والو! اللہ تعالیٰ سے ڈرو اور جو سود باقی رہ گیا ہے‘ وہ چھوڑدو، اگر تم سچ مچ ایمان والے ہو۔ اور اگر ایسا نہیں کرتے تو تم اللہ اور اس کے رسول ( صلی اللہ علیہ وسلم ) سے لڑنے کے لیے تیار ہوجاؤ۔اللہ تعالیٰ کا ارشاد ہے۔"فَمَنْ جاءَهُ مَوْعِظَةٌ مِنْ رَبِّهِ فَانْتَهى فَلَهُ ما سَلَفَ وَأَمْرُهُ إِلَى اللهِ وَمَنْ عادَ فَأُولئِكَ أَصْحابُ النّارِ هُمْ فِيها خالِدُونَ"(البقرۃ : ۲۷۵)ترجمہ:لہٰذا جس شخص کے پاس اس کے پروردگار کی طرف سے نصیحت آگئی اور وہ (سودی معاملات سے) باز آگیا تو ماضی میں جو کچھ ہوا، وہ اسی کا ہے اور اس کی (باطنی کیفیت) کا معاملہ اللہ کے حوالہ ہے۔ اور جس شخص نے لوٹ کر پھر وہی کام کیاتو ایسے لوگ دوزخی ہیں، وہ ہمیشہ اس میں رہیں گے۔سنن ترمذی میں ہے۔"حدثنا قتيبة قال: حدثنا أبو عوانة، عن سماك بن حرب، عن عبد الرحمن بن عبد الله بن مسعود، عن ابن مسعود قال: «لعن رسول الله صلى الله عليه وسلم آكل الرباحر، وموكله، وشاهديه، وكاتبه»"(ابواب البیوع، باب ما جاء فی اکل الربا جلد ۳ ص: ۵۰۴ ط:شرکۃ مکتبۃو مطبعۃ مصطفی البابی الحلبی،مصر)ترجمہ:حضرت ابن مسعود رضی اللہ عنہ سے روایت ہے کہ حضور اکرم  صلی اللہ علیہ وسلم  نے سود لینے اور دینے والے، سودی حساب لکھنے والے اور سودی شہادت دینے والے سب پر لعنت فرمائی ہے۔فتاوی شامی میں ہے۔"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه"(کتاب البیوع ، باب البیع الفاسد جلد۵ ص:۹۹ ط : دارالفکر)فقط و اللہ اعلم
                                                  
عنوان: سعودی عرب میں بننے والے نئے شہر نیوم میں الیکٹرون کا کام کرنا
سوال: سعودی عرب میں جو نیا شہر "نيوم" بن رہا ہے، اس میں الیکٹرون کا کام کرنا کیسا ہے؟
جواب: واضح رہے کہ اگر کوئی کاروبار خودحلال ہو  اور   اس  کاروبار کے کرنے میں جائز  ذرائع استعمال کیے گئے ہوں اور اس میں شرعی اعتبار سے کوئی اور خرابی بھی نہ ہوں  تو ایسا کاروبار کرنے میں شرعاً کوئی حرج نہیں ہے۔لہذا صورتِ مسئولہ میں سائل جو الیکٹرون کا کاروبار کرناچاہتا ہے  اگر وہ  کاروبار حلال  ہے، جائز ذرائع پر مشتمل ہےاور اس میں شرعی اعتبار سے کوئی اور خرابی  بھی نہیں ہے تو ایسی صورت میں مذکورہ   کاروبار کرنے میں فی نفسہ  کوئی حرج نہیں ہے۔تاہم سعودی عرب میں بننے والےمذکورہ شہر  "نیوم" میں چوں کہ فحاشی اور عریانی کا گناہ  اور مغربیت کا غلبہ  ہوگا ،اس لئے    اگر سائل کا وہاں کاروبار کرنا ان کی  فحاشی وعریانی  وغیرہ کی ترویج میں معاون ہوگا تو ایسی صورت میں وہاں کاروبار کرنا گناہ کے کام میں تعاون  کی وجہ سے  شرعاً ناجائز ہے، اور اگر ان کی فحاشی وعریانی وغیرہ کی ترویج میں معاون نہ   ہو تو ایسی صورت میں مذکورہ کاروبار کرنا مکروہ نہیں ہوگا۔قرآنِ کریم میں ہے:"وَلَا ‌تَعَاوَنُواْ عَلَى ٱلۡإِثۡمِ وَٱلۡعُدۡوٰن."(سورة المائدة:2)تفسیر ابنِ کثیر میں ہے:"وقوله تعالى: وتعاونوا على البر والتقوى ولا تعاونوا على الإثم والعدوان يأمر تعالى عباده المؤمنين بالمعاونة على فعل الخيرات وهو البر، وترك المنكرات وهو التقوى وينهاهم ‌عن ‌التناصر على الباطل والتعاون على المآثم والمحارم" .(تفسیر ابنِ کثیر،سورۃ المائدۃ،ج:۳،ص:۱۰،ط:دار الکتب العلمیۃ)التفسیرات الاحمدیۃ میں ہے:           "هو عامٌ لكلِّ بِرٍّ وتقوى وإثمٍ وعُدْوانٍ، هكذا قال المفسّرون" .(التفسیرات الاحمدیۃ،ص:۳۳۱،ط:حقانیۃ)شرح البخاری للقسطلانی میں ہے:"وعند أبي يعلى من حديث ابن مسعود مرفوعًا: من كثر سواد قوم فهو منهم ومن رضي عمل قوم كان شريك من عمل به فمن جالس أهل الفسق مثلاً كارهًا لهم ولعملهم ولم يستطع مفارقتهم خوفًا على نفسه أو لعذر منعه فيرجى له النجاة من إثم ذلك بذلك".(شرح  البخاری للقسطلانی ،کتاب الفتن،باب من کرہ  ان یکثر سواد الفتن والظلم،ج:۱۰،ص:۱۸۵،ط:المطبعۃ الکبری الامیریۃ)شرح البخاری لابن بطال میں ہے:"قال المهلب: وفى حديث عائشة أن من كثر سواد قوم فى معصية أو فتنة أن العقوبة تلزمه معهم إذا لم يكونوا مغلوبين على ذلك؛ لأن الخسف لما أخذ السوقة عقوبة لهم شمل الجميع".(شرح البخاری لابن بطال،ج:۶،ص:۲۵۰،ط:مکتبۃ الرشد۔الریاض)فقظ واللہ اعلم
                                                  
عنوان: بغیر میٹر کی بجلی استعمال کرنا
سوال: 1۔ ہم بغیر میٹر کی بجلی استعمال کرتے ہیں، پہلے ہم نے میٹر لگایا ہوا تھا، بعد میں بجلی والا آیا اور وہ میٹر اتار کر لے گیا، اب سال میں تقریبا دو تین مرتبہ بجلی کا بل آتا ہے، کبھی بل کی پرچی پر پانچ ہزار، کبھی چھ ہزار اور کبھی سات ہزار بل لکھا ہوتا ہے اور ہم اسی پرچی پر لکھے ہوئے بل کے مطابق بل ادا کرتے ہیں، مگر ہم بجلی اس سے زیادہ استعمال کرتے ہیں۔  کیا ہمارے لیے یہ بجلی استعمال کرنا جائز ہے یا نہیں؟2۔ اگر کسی شخص نےکسی بااثر بندے سے یہ منظوری کروائی کہ باقیوں کی بجلی 12 گھنٹے ہوگی اور میری بجلی 24 گھنٹے ہوگی یا باقیوں کی بجلی ایک دن ہوگی اور دوسری دن نہیں ہوگی اور اس بندے کی بجلی روزانہ ہوگی، یا کوئی شخص بغیر بل بجلی استعمال کر رہا ہ، تو آیا یہ ایسی سفارش کرنا یا کسی بااثر بندے کے دباؤ کی وجہ سے یا اپنی سرمایہ داری کی وجہ سے  اس طرح جائز ہے یا نہیں؟
جواب: 1۔واضح رہے کہ بغیر میٹر کے بجلی کا استعمال کرنا درست نہیں ہے، بجلی ہر شہری کا حق ہے اس لیے بجلی کا چوری کرنا یا اصل استعمال سے کم قیمت ادا کرنا جائز نہیں ہے۔صورتِ مسئولہ میں سائل کو چاہیے کہ وہ متعلقہ ادارہ سے رجوع کر کےقانونی طریقہ  کے مطابق میٹر لگوائے اور  اپنا میٹر  درست کروائے، تا کہ بجلی کے استعمال کے مطابق بل ادا کرے، اگر فی الفور یہ مسئلہ حل نہیں ہوتا تو اس کے لیے بھی متعلقہ ادارہ سے کچھ طے  کر ا کے اس کے مطابق عمل کرے، اگر حکومتی ادارہ انہیں  کسی مستند  پرچی پر بل بنا کر بھیجے اور بل کی رقم ادارہ میں جمع کی جائی ہو تو وہ بل ادا کر کے بجلی استعمال کرتا رہے،  تاہم میٹر کے مسئلے کو جلد از جلد حل کرنےکی  کو شش کرے۔2۔کسی شخص کے لیے جائز نہیں کہ وہ کسی با اثر بندے  سے یہ منظوری کرائے کہ دیگر لوگوں کے لیے بجلی 12 گھنٹے ہوگی اور میری بجلی 24 گھنٹے ہوگی،  یا باقیوں کی بجلی ایک دن ہوگی اور ایک دن نہیں ہوگی اور اس شخص کی بجلی روزانہ ہوگی، کیوں کہ اس صورت میں اگرچہ یہ اپنا بل مکمل طور پر ادا کرتا  ہو، لیکن علاقے کے لیے طے شدہ بجلی کا بڑا حصہ استعمال کر کے دوسروں کو محروم کرنے والا ہو گا اور    دوسروں کی اذیت اور تکلیف کا باعث بنے گا، اسی طرح کسی کے لیے جائز نہیں کہ وہ بغیر بل ادا کیے بجلی استعمال کرتا رہے۔شرح المجلہ ميں ہے:"لا يحل لأحد أن يأخذ متاع أخيه لاعبا ولا جادا فإن أخذه فليرده» فإذا أخذ أحد مال الآخر بدون قصد السرقة هازلا معه أو مختبرا مبلغ غضبه فيكون قد ارتكب الفعل المحرم شرعا."(درر الحکام في شرح مجلة الأحكام،مقدمة الكتاب، المقالۃ الثانیة، المادة: 97، 98/1، ط: دار الجيل)"آپ کے مسائل اور ان کا حل" میں ہے: "سرکاری ادارے پوری قوم کی ملکیت ہیں، اور ان کی چوری بھی اسی طرح جرم ہے جس طرح کہ کسی ایک فرد کی چوری حرام ہے، بلکہ سرکاری اداروں کی چوری کسی خاص فرد کی چوری سے بھی زیادہ سنگین ہے؛ کیوں کہ ایک فرد سے تو آدمی معاف بھی کراسکتا ہے، لیکن آٹھ کروڑ افراد میں سے کس کس آدمی سے معاف کراتا پھرے گا؟ جو لوگ بغیر میٹر کے بجلی کا استعمال کرتے ہیں وہ پوری قوم کے چور ہیں۔"(کھانے پینے کے بارے میں شرعی اَحکام ، چوری کی بجلی سے پکا ہوا کھانا کھانا اور گرم پانی سے وضو کرنا،  186/7، ط:مکتبہ لدھیانوی)فقط والله اعلم
                                                  
عنوان: والد کے گھر کو اجازت کے بغیر بیچنے کا حکم
سوال: میرے والد صاحب کا ایک پگڑی کا گھر تھا  جو کہ میرے نانا نے میرے والدصاحب کو آج سے تقریبا 40سال پہلے  6000 روپے میں بیچ دیا تھا ،یہ گھر تقریبا پچھلے سات سال سے بند تھا اور اب یہ گھر پندرہ لاکھ روپے میں بک گیا ہے۔میرے والدصاحب ذہنی مریض ہیں باتیں سمجھتے  ہیں، لیکن خود سے بولتے نہیں، گھر کی ساری ڈیلنگ میں  نے خود کری ،کیوںکہ میرا کوئی اور بھائی نہیں ہے ،میری صرف ایک شادی شدہ بہن ہے، والدہ بھی فوت ہوگئی ہیں۔میری بہن کی ایک اچھے گھرانے میں شادی ہوئی ہے،میری بہن پندرہ لاکھ میں سے کچھ لینا نہیں چاہتی ،والد صاحب کے ساتھ میں ہی رہتا ہوں ،میں شادی شدہ ہوں ،میری دوبیٹیاں ہیں  ،والد کا سارا خرچہ میں ہی اٹھاتا ہوں ،اب کیا یہ رقم والد صاحب کی اجازت سے میں لے سکتا ہوں۔؟وضاحت:سائل نے گھر والد صاحب کی اجازت سے نہیں بیچا۔
جواب: صورتِ مسئولہ میں سائل کا اپنے والد کے گھر(قاعدہ کے مطابق پگڑی کے گھر ) کو اس کی اجازت کے بغیر بیچنا درست نہیں،اگر  یہ بیچ دیا توسائل کے والد کی اجازت پر موقوف ہے،اگر سائل کا والد اجازت نہ دے تو یہ خرید وفروخت کا معاملہ ختم ہوجائے گا،اور  اگر انہوں نے اجازت دے دی ،تو یہ خریدوفروخت درست ہو جائے گی،اور پھر حاصل ہونے والی رقم سائل کے والد کی ملکیت ہوگی،وہ اس میں جیسے چاہے تصرف کرسکتا ہے ،اگر وہ یہ رقم اپنی خوشی سے اولاد میں تقسیم کرنا چاہتا ہے،تو اس کا شرعی طریقہ یہ ہے کہ سب سے پہلے اپنے لیے  جتنا چاہے رکھ لے،تاکہ بوقتِ ضرورت کسی کا محتاج نہ ہو، اس کے بعد  بقیہ رقم اپنی اولاد میں  برابری کے ساتھ تقسیم کر دے یعنی جتنا بیٹے کو دے اتنا ہی بیٹی کو بھی دے ،کسی کو بھی محروم نہ کرےاور بلا وجہ کمی بیشی نہ کرےورنہ گناہ گار ہوگا،اس صورت میں یہ تقسیم غیر شرعی کہلائے گی،البتہ کسی بیٹے یا  بیٹی کو  کسی معقول وجہ کی بنا پر  دوسروں کی بہ نسبت   کچھ زیادہ  دینا چاہے تو دےسکتا ہے،  یعنی کسی کی شرافت  ودین داری یا غریب ہونے کی بنا پر  یا زیادہ خدمت گزار ہونے کی بنا پر اس کو  دوسروں کی بہ نسبت کچھ زیادہ دے تو اس کی اجازت ہے۔فتاوی ہندیہ میں ہے:"ولا بيع ما ليس مملوكا له وإن ملكه بعده إلا السلم، ...... وأما شرائط النفاذ فنوعان أحدهما الملك أو الولاية والثاني أن لا يكون في المبيع حق لغير البائع."(کتاب البیوع، ج۳، ص۳، ط: دار الفکر)فتاوی ہندیہ میں ہے:"ولو وهب رجل شيئا لأولاده في الصحة وأراد تفضيل البعض على البعض في ذلك لا رواية لهذا في الأصل عن أصحابنا، وروي عن أبي حنيفة - رحمه الله تعالى - أنه لا بأس به إذا كان التفضيل لزيادة فضل له في الدين، وإن كانا سواء يكره وروى المعلى عن أبي يوسف - رحمه الله تعالى - أنه لا بأس به إذا لم يقصد به الإضرار، وإن قصد به الإضرار سوى بينهم يعطي الابنة مثل ما يعطي للابن وعليه الفتوى هكذا في فتاوى قاضي خان وهو المختار، كذا في الظهيرية".(کتاب الهبة، الباب السادس فی الھبة للصغیر، ص:392، ج:4، ط: دار الفکر)فقط والله أعلم
                                                  
عنوان: پاک قطر فیملی تکافل کی پالیسی خریدنے کاحکم
سوال: کیا پاک قطر کی پالیسی لینا جائز اور حلال ہے؟
جواب: واضح رہے کہ شرعی نقطہ نظرسےکسی بھی قسم کی  بیمہ (انشورنس)  پالیسی ، سود اور  قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے  متبادل  کے طور پر  بعض ادارے  جو ”تکافل“ کے عنوان سے نظام  چلارہے ہیں ، وہ بھی شرعی تقاضے پورے نہ کرنے کی وجہ  سے  ناجائز  ہے؛ لہذا کسی بھی مروجہ تکافل کمپنی  کے  ساتھ   کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر  معاملہ کرلیا   ہوتو ختم کروالیا  جائے، نیز  تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔فقط واللہ اعلممزید  تفصیل کے لیے درج ذیل لنک پر جامعہ کا فتویٰ ملاحظہ فرمائیں :تکافل ماڈل اور اس کی شرعی خرابیاں
                                                  
عنوان: بینک کو سہولیات فراہم کرنے کا حکم
سوال: میرا  ایک کاروبار  ہے جو مجھے دس لاکھ کا نفع ہر مہینے دیتا ہے ، اسی سے میرا گھر چلتا ہے، اس کمپنی کے دو شریک ہیں۔مختصر تعارف؛ کلائنٹ بینک سے سرمایہ  لیتا ہے  ،اس سرمایہ سےکلائنٹ  جو کچھ  خریداری کرتا  ہے وہ بینک کی ملکیت ہوتی ہے جب تک کہ کلائنٹ سود کے ساتھ وہ سرمایہ  کی رقم بینک کو واپس  نہ لوٹا دے، ہم ایک کمپنی کے طور پر  کلائنٹ کی جانب سے کسی  قسم کی  خیانت سے   بینک  کے اثاثوں کی حفاظت کرتے ہیں اور  کلائنٹ کی ہر  عہدشکنی  کی اطلاع ہم بینک کو دیتے ہیں، ہم ایک سیکورٹی   کمپنی کی طرح کام کرتے ہیں،سامانِ تجارت اس وقت تک کلائنٹ کے سپرد نہیں کیا  جاتا    جب تک  کہ کلائنٹ ایک مخصوص  رقم ادا نہیں کرتا، سامانِ تجارت کلائنٹ کے گودام میں ہی  رکھا جاتا ہے اور ہم ایک سیکورٹی گارڈ  اس کلائنٹ کو مہیا کرتے ہیں، کلائنٹ اس وقت تک سامانِ تجارت کو اپنے استعمال میں نہیں لاسکتا جب تک کہ وہ بینک کا قرضہ  ادانہ  کرے، کیا یہ کاروبار جائز ہے؟
جواب: بینک ایک سودی ادارہ ہے، جہاں سودی لین دین ہوتاہے، جو گناہِ کبیرہ ہے، اور قرآنِ کریم میں اس معاملہ کو اللہ اور اس کے رسول صلی اللہ علیہ وسلم کے ساتھ جنگ کے مترادف قرار دیاگیاہے، ایسے سودی ادارےکواپنی سہولیات فراہم کرنا گناہ کے کام میں معاونت ہے جوکہ شرعاً ناجائز اور حرام ہے، اورجواجرت بینک ادا کرے گا، يقیناً وہ اپنی سودی آمدنی سے ادا کرے گاجو کہ جائز نہیں۔لہذاکسی بھی بینک کو سیکورٹی یا دیگر سہولیات فراہم کرنا  اور حصول شدہ اجرت کااستعمال میں لانا کراہت سے خالی نہیں ہے۔ سائل حلال اور جائز کاروبار کرنے والوں کو اپنی خدمات فراہم کرے۔قرآنِ کریم میں باری تعالی کا ارشاد ہے:"يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِن كُنتُم مُّؤْمِنِينَ ، فَإِن لَّمْ تَفْعَلُوا فَأْذَنُوا بِحَرْبٍ مِّنَ اللَّهِ وَرَسُولِهِ ۖ وَإِن تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ."(سورۃ البقرۃ، اٰیت:278-280)دوسرے مقام پر باری تعالی کا ارشاد ہے:"وَتَعَاوَنُوا عَلَى الْبِرِّ وَالتَّقْوَىٰ ۖ وَلَا تَعَاوَنُوا عَلَى الْإِثْمِ وَالْعُدْوَانِ ۚ وَاتَّقُوا اللَّهَ ۖ إِنَّ اللَّهَ شَدِيدُ الْعِقَابِ."(سورۃ المائدۃ:2)حدیث شریف میں ہے:"عن جابر قال: لعن رسول الله صلی الله علیه وسلم آکل الربا، وموکله، وکاتبه، وشاهدیه، وقال: هم سواء".(الصحيح لمسلم، باب لعن آکل الربا، ومؤکله، النسخة الهندیة، 27/2)فقط واللہ أعلم
                                                  
عنوان: پلاٹ کی فائل کی خرید وفروخت کا حکم
سوال: میں پراپرٹی کاکام کرتا ہوں،" کوہستان انکلیو" ایک سوسائٹی ہے،سوسائٹی میں ایک بہت ہی مضبوط  اور مالی طور پر  مستحکم گروپ ہے،A سےGبلاک تک پورشن دیا جاچکا ہے ،جب کہ سوسائٹی نے  اسی زمین سے متصل نئی آباد ی لاؤنچ کی ہے اور اس کی فائلز مارکیٹ میں فروخت کی ہیں،سوال یہ ہے کہ میں بزنس کے طورپر ان فائلزکی خرید وفروخت کرسکتا ہوں ؟جب کہ سوسائٹی کے پاس زمین اور قبضہ موجود ہے، pcl certificateمل چکا ہے،جس کامطلب یہ ہے کہ جتنی زمین موجود ہے اتنی ہی فائلز(پلاٹ) فروخت کرسکتے ہیں،deveopmnet شروع ہے ،جس کی وجہ سے پرافٹ شروع ہوگیا ہے،لوکیشن  بھی پتہ ہے ،پلاٹ پر قبضہ ابھی نہیں ملا،کیوں کہ فائلز ابھی انسٹالمنٹ پہ ہیں،ابھی قرعہ اندازی نہیں ہوئی اورپلاٹ نمبر بھی الاٹ نہیں ہوئے،علاقے کے ایک مفتی صاحب نے بتایا ہے کہ اگر سوسائٹی کے پاس زمین موجود ہوpcl certificateبھی موجود ہو توجائز ہے،آج کل کسی بھی سوسائٹی کے لیے فوراً قبضہ اور پلاٹ الاٹ کر نا ممکن نہیں ہوتا،تو کیا میرا اس طرح کی سوسائٹی میں فائلز لے کر نفع پر فروخت کر نا جائز ہے؟
جواب: صورتِ مسئولہ میں چوں کہ ابھی تک  قرعہ اندازی نہیں ہوئی اور پلاٹ نمبر الاٹ نہیں ہوئے تو ایسی صورت میں  مذکورہ فائلز کو نفع پر آگے فروخت کرنا جائز نہیں ہے ،  تاہم جب قرعہ اندازی  کے بعد پلاٹ نمبر الاٹ ہوجائیں تو اس کے بعد  نفع پر آگے فروخت کرنا جائز ہوگا۔مجلۃ الاحکام العدلیۃمیں ہے:"(المادة 198) : يلزم ‌أن ‌يكون ‌المبيع مقدور التسليم .(المادة 200) : يلزم ‌أن ‌يكون ‌المبيع معلوما عند المشتري .(المادة 203) : يكفي كون المبيع معلوما عند المشتري فلا حاجة إلى وصفه وتعريفه بوجه آخر" .(مجلۃ الاحکام العدلیۃ،الکتاب الاول،الباب الثانی،الفصل الاول  فی حق شروط المبیع واوصافہ،ص:۴۱،ط:نورمحمد کراچی)الفتاوی الہندیۃ میں ہے:"ومنها ‌أن ‌يكون ‌المبيع معلوماً والثمن معلوماً علماً يمنع من المنازعة فبيع المجهول جهالة تفضي إليها غير صحيح كبيع شاة من هذا القطيع وبيع شيء بقيمته وبحكم فلان" .(الفتاوی الہندیۃ،کتاب البیوع ، الباب الاول،ج:۳،ص:۳،ط:دار الفکر)فقط واللہ اعلم
                                                  
عنوان: تاخیر سے ملنے والے بونس پر اضافی رقم وصول کرنا
سوال: کمپنی نے سالانہ پانچ پرسنٹ بونس دیا ہے، تاخیر سے ملنے کی وجہ سے اس پر سود بھی لگ گیا ہے، اب کیا کریں؟ اور اس اضافی پیسے کا کیا مصرف ہو گا؟
جواب: صورتِ مسئولہ میں اگر  کمپنی نے    ملازمین کو تنخواہ کے علاوہ سالانہ  اضافی بونس بھی دینے کا معاہدہ کیا  ہے،  اور کسی سال کمپنی نے  یہ بونس دینے میں تاخیر کی، اور تاخیر کی وجہ سے اس میں اضافی رقم شامل کر کے دے رہی ہے، تو  یہ اضافی رقم کمپنی کی طرف سے تبرع ہے ہے، اور اس کا لینا درست ہے۔اور اگر تاخیر کی وجہ سے یہ اضافی رقم کمپنی کی طرف سے نہیں، بلکہ کسی اور ادارے (مثلاً بینک) کی طرف سے ہے تو اس کے بارے میں وضاحت کر کے اس کا حکم معلوم کرلیا جائے۔احکام القرآن للجصاص میں ہے:"أَنَّ رِبَا الْجَاهِلِيَّةِ إنَّمَا كَانَ قَرْضًا مُؤَجَّلًا بِزِيَادَةٍ مَشْرُوطَةٍ، فَكَانَتْ الزِّيَادَةُ بَدَلًا مِنْ الْأَجَلِ، فَأَبْطَلَهُ اللَّهُ تَعَالَى وَحَرَّمَهُ وَقَالَ: {وَإِنْ تُبْتُمْ فَلَكُمْ رُؤُوسُ أَمْوَالِكُمْ} وَقَالَ تَعَالَى: {وَذَرُوا مَا بَقِيَ مِنَ الرِّبا} حَظَرَ أَنْ يُؤْخَذَ لِلْأَجَلِ عِوَضٌ."(أحكام القرآن للجصاص ،ومن أبواب الربا الذي تضمنت الآية تحريمه، 1/ 566، ط :دار الکتب العلمية)فقط واللہ اعلم
                                                  
عنوان: یوٹیوب چینل کی کمائی کاحکم
سوال: یوٹیوب ایک ایسا پلیٹ فارم ہے جہاں مختلف لوگ اپنی وڈیوز وغیرہ پوسٹ کرتے  ہیں اور اس سے پیسے کماتے ہیں۔ طریقہ یہ ہوتا ہے کہ جب بھی کوئی شخص ان کی ویڈیو دیکھتا ہے  تو اس سے پہلے اس کو ایک ایڈ دیکھنا پڑتا ہے۔ اور یوٹیوب وہ ایڈ دکھا کر اس ایڈ والی کمپنی سے جو پیسے لیتا ہے اسکا کچھ حصہ اس ویڈیو بنانے والے شخص کو ملتا ہے۔ تو اگر کوئی شخص ایسی ویڈیو ڈالے جس میں کوئی  نامحرم اور کوئی فحاشی وغیرہ نہ  ہو صرف ہنسی و مزاح ہو۔ تو کیا اس ویڈیو کی کمائی  جائز ہے؟
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز  زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے   ، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے ۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے،عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے   جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب  پر چینل بنانے کے بعد مخصوص مدت کے اندر چینل کے سبسکرائبرز اور ویورز مخصوص تعداد تک پہنچ جائیں تو یوٹیوب انتظامیہ اس چینل پر اپنی مرضی سے اشتہار چلاتی ہے، اور چینل بنانے والا ابتدا میں ہی اس معاہدے سے اتفاق کرلیتا ہے ، لہٰذا  اس کے بعد وہ مختلف ملکوں، جگہوں اور  یوزرز کی سرچنگ بیس کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، اسی طرح پاکستان میں ہی ایک شخص کی ڈیوائس پر کسی حلال چیز کا یا جائز اشتہار ہے تو دوسرے شخص کی سرچ کی بنیاد پر، اسی چینل پر ناجائز چیز کا اشتہار دیتے ہیں،   ان تمام مفاسد کے پیشِ نظر یوٹیوب پر  چینل بنانا اور اس پر ویڈیو اپ لوڈ کرکے  پیسے  کمانا  شرعاً  جائز نہیں ہے۔نیز یوٹیوب پر چینل کے ذریعے آمدن کے حصول کے لیے جو معاہدہ ہوتاہے، اس میں جاندار کی تصاویر کے علاوہ یہ شرعی خرابی بھی پائی جاتی ہے کہ اس میں اجرت مجہول ہوتی   ہے، لہٰذا اگر کوئی شخص یوٹیوب انتظامیہ کو فیس دے کر اپنے چینل پر اشتہارات بند کروائے تو بھی  اجرت کی جہالت کی وجہ سے یہ معاہدہ جائز نہیں ہوگا۔ فتاوی شامی میں ہے:"قال ابن مسعود: صوت اللهو و الغناء ينبت النفاق في القلب كما ينبت الماء النبات. قلت: و في البزازية: إستماع صوت الملاهي كضرب قصب و نحوه حرام ؛لقوله عليه الصلاة و السلام: استماع الملاهي معصية، و الجلوس عليها فسق، و التلذذ بها كفر؛ أي بالنعمة".( الدرالمختار، کتاب الحظر والاباحة،ج:٦،ص: ٣٤٨ - ٣٤٩، ط: سعيد)ترمذی شریف میں ہے:"عن أبي أمامة، عن رسول الله صلى الله عليه وسلم قال: لا تبيعوا القينات ولا تشتروهن ولا تعلموهن، ولا خير في ‌تجارة فيهن وثمنهن حرام، وفي مثل ذلك أنزلت عليه هذه الآية {ومن الناس من يشتري لهو الحديث ليضل عن سبيل الله} إلى آخر الآية".(ابواب التفسير،باب ومن سورة لقمان، ج:5،ص: 198،ط:دارالغرب الاسلامي -  بيروت)جامع العلوم والحکم میں ہے:"فالحاصل من هذه الأحاديث كلها ان ما حرم الله الإنتفاء به فإنه يحرم بيعه وأكل ثمنه كما جاء مصرحا به في الرواية الـمـتـقـدمـة ان الله إذا حرم شيئا حرم ثمنه وهذه كلمة عامة جامعة تطرد في كل ما كان المقصود من الإنتفاع به حرام، وهو قسمان: احدهما ما كان الإنتفاع به حاصلا مع بقاء عينه كالأصنام . ...... ويلتحق بذالك ما كانت منتفعة محرمة ككتب الشرك والسحر والبدع والضلال وكذالك الصور المحرمة وآلات الملاهي كالطنبور وكذالك شهداء الجواري للغناء".(جامع العلوم والحكم لابن رجب، ج:3،ص: 1211-1212، ط :دالسلام للطبا عة والنشروالتوزيع -  بیروت)فتاوی شامی میں ہے:"وظاهر كلام النووي في شرح مسلم: الإجماع على تحريم تصوير الحيوان، وقال: وسواء صنعه لما يمتهن أو لغيره، فصنعته حرام بكل حال؛ لأن فيه مضاهاة لخلق الله تعالى، وسواء كان في ثوب أو بساط أو درهم وإناء وحائط وغيرها اهـ". ( كتاب الصلاة، مطلب مكروهات الصلاة، ج:1،ص:64، ط: سعيد)فقہ السیرة میں ہے: "و الحق أنه لاينبغي تكلف أي فرق بين أنواع التصوير المختلفة ... نظراً لإطلاق الحديث".( العبرولعظات ،السادس ،تاملات فيما عند الكعبة المشرفة،ص: 281،ط:دارالفكر) فقط واللہ اعلم
                                                  
عنوان: نفع پر قرض دینے کا حکم
سوال: میرے پاس 10 لاکھ روپے تھے 5 لاکھ بینک میں اور 5 لاکھ روپے میرے گھر میں تھے، پھر میرے ساڑو نے مجھ  سے 10 لاکھ روپے قرض مانگا اور جب میں اسے قرض دینے کےلیے 5 لاکھ  روپے  بینک سے نکالا   تو  وہ پیسے مجھ سے راستہ میں چوری ہوگئے، اس وجہ سے  صرف  5 لاکھ  روپے  جو گھر میں تھے میں نے اسے دے کر 20 فیصد منافع کی شرط لگائی  لیکن وہ دس فیصد  منافع دینے پر راضی ہوگیا، پھر اس نے ایک مہینے کے اندر اندر 3 لاکھ روپے واپس کیے، جب کہ  بقیہ 2لاکھ کا ایک ہفتہ کے اندر اندر  وعدہ کرکے ڈھائی سال کے بعد ادا کیے۔پھر میں نے  اس سے ایک لاکھ روپے  قرض مانگا ،  اس نے مجھے  85 ہزار روپے دےکر کہا کہ باقی 15 ہزار کچھ ٹائم میں دے دوں گا،  لیکن ابھی تک نہیں دیا ، تو کیا یہ  پیسے 85 ہزار میرا حق بنتاہے کہ نہیں؟ اسی طرح جو منافع اس نے میرے پیسے سے کمایا ہے، کیا اس میں میرا حصہ ہے کہ نہیں؟حالانکہ  5لاکھ روپے قرض لیتے وقت  مجھے منافع کے دس فیصد دینے پر راضی ہوگیا تھا۔نوٹ: جو ایک لاکھ روپے میں  سے میں نے  85 ہزار لیا ہے وہ بطور حکمت کی لیا ہے،  تاکہ کسی طریقہ سے اپنا منافع کا حصہ وصول کرسکوں، کیوں کہ ویسے دینے کو وہ تیار نہیں ، کیا یہ حلال ہے میرے لیے؟
جواب: صورت مسئولہ میں  سائل کا اپنے ساڑو سے دیے  ہوئے قرض پر نفع  لینا سود ہونے  کی وجہ سے   ناجائز اور حرام ہے،سائل صرف اپنی اصل رقم واپس لینے کا حق دار تھا ،جووہ وصول کرچکا ہے  اسی طرح  وہ  پیسے(85ہزار)   جو سائل نے  اپنے ساڑو سے قرض کے طور پر لیا ہے ،   اسے  واپس کرنا ضروری ہے۔  حدیث  مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: هُمْ سَوَاءٌ".[الصحیح لمسلم،باب لعن آكل الربا ومؤكله،رقم الحديث:1598،ط:دار احیاء التراث العربي]فتاوی شامی میں ہے:"(قوله: کلّ قرض جرّ نفعًا حرام) أي: إذا کان مشروطًا کما علم مما نقله عن البحر."(مطلب کل قرض جر نفعًا حرام، فصل في القرض، باب المرابحة والتولیة، ص:166، ج:5، ط:سعید)اعلاء السنن میں ہے:"وکل قرض شرط فیہ الزیادۃ فہو حرام بلا خلاف، قال ابن المنذر: أجمعوا علی أن المسلف إذا شرط علی المستسلف زیادۃً أو ہدیۃً، فأسلف علی ذٰلک أن أخذ الزیادۃ علی ذٰلک ربا، قال رسول اللّٰہ صلی اللّٰہ علیہ وسلم: کل قرض جر منفعۃً فہو ربا".[کتاب الحوالۃ / باب کل قرض جر منفعة فهو ربا ج:14ص:513ط: إدارۃ القرآن کراچی]فقط واللہ اعلم
                                                  
عنوان: کیا بیع کے بعد بائع مبیع سے فائدہ اٹھا سکتا ہے؟
سوال: میں نے  ایک دکان خریدی ہے  جس کی  کل قیمت دو کروڑ تیس لاکھ روپے ہے، جس شخص سے خریدی تھی ان سے چھ مہینے  میں رقم کی ادائیگی  کی بات کی تھی ، شروع میں یعنی خریدنے کے وقت نہ انہوں نے  قبضہ کی بات کی تھی اور  نہ ہی ہم نے قبضہ کی بات کی تھی، صرف پیپر یعنی کاغذ ٹرانسفر کی بات ہوئی تھی کہ رقم ادائیگی کے بعد کاغذ آپ کے نام ٹرانسفر ہو جائیں گے، مارکیٹ کے اعتبار سے پچاس پرسنٹ  کے بعد یا تو قبضہ ہوگا یا کاغذ حوالہ ہوں گے، تو ہم وقت سے پہلے 65 فیصد رقم ادا کرچکے ہیں، اب ہم اس مقام پر کھڑے ہیں  کہ نہ قبضہ ملا ہے، نہ کاغذ نام پر ہوئے ہیں، کرایہ بھی وہی لوگ لے رہے ہیں، آیا اگر ہم قبضہ لیں تو شرعی اعتبار سے وہ ہمیں دے سکتےہیں، کوئی مضائقہ تو نہیں؟ یا قبضہ کے بعد ہمیں آدھا کرایہ ان کو دینا  پڑے گا؟  براہِ  کرم شریعت کی رو سے راہ نمائی فرمائیں!
جواب: واضح رہے کہ  تجارتی معاملہ میں بائع (بیچنے والا) اور مشتری (خریدنے والا) کے درمیان  جو قیمت طے ہوتی ہے وہ یا تو  نقدی ہوتی ہے یا ادھار، نقدی رقم کی صورت میں بائع کو مبیع ( فروخت کردہ چیز) کو اس  وقت تک اپنے پاس روکے رکھنے کا حق ہوتا ہے  جب تک کہ مشتری پوری قیمت ادا نہ کرے، ادھار کی صورت میں بائع کو مبیع کو روکے رکھنے کا حق نہیں ہوتا، بہر صورت بیع کے بعد مشتری کی ملکیت مبیع میں ثابت ہوجا تی ہے اور بائع   مبیع سے منافع حاصل کرنے کا حق  نہیں رکھتا، البتہ اگر دونوں متعاقدین کے درمیان  تجارتی معاملہ کے  دوران قبضہ کے متعلق کوئی معاہدہ   ہوا تھا تو اس کی پاسداری کرنا ضروری ہے۔صورتِ مسئولہ میں  جب سائل اور بائع کے درمیان ادھار پر  بیع  ہوچکی، تو  اب بائع اس دکان سے کرایہ وصول نہیں کرسکتا، جتنے عرصہ کا کرایہ بیع کے بعد  وصول کیا ہے وہ بائع پر لازم ہے کہ سائل کو واپس کردے، چوں کہ متعاقدین کے درمیان بیع  کے  وقت قبضہ سے متعلق کوئی بات نہیں ہوئی تھی اور فروخت کردہ دکان ادھار پر  خریدی گئی تھی  ، لہذا  سائل کو دکان پر قبضہ کرنے کا پورا حق ہے۔فتاویٰ شامی میں ہے:"(ويسلم الثمن أولا في بيع سلعة بدنانير ودراهم) إن أحضر البائع السلعة أو ثمن بمثله (سلما معا) ما لم يكن أحدهما دينا كسلم وثمن مؤجل(قوله: إن أحضر البائع السلعة) شرط لإلزام المشتري بتسليم الثمن أولا والشرط أيضا كون الثمن حالا، وأن لا يكون في البيع خيار للمشتري، فلا يطالب بالثمن قبل حلول الأجل ولا قبل سقوط الخيار. وأفاد أن للبائع حبس المبيع حتى يستوفي كل الثمن."(560/4، کتاب البیوع، ط:سعید)فتاویٰ عالمگیریہ میں ہے:"قال أصحابنا رحمهم الله تعالى: للبائع حق حبس المبيع لاستيفاء الثمن إذا كان حالا كذا في المحيط. و إن كان مؤجلًا فليس للبائع أن يحبس المبيع قبل حلول الأجل ولا بعده."(15/3، کتاب البیوع،ط: رشیدیۃ)وفیہ ایضاً:"الزيادة المتولدة من البيع كالولد والعقر والأرش والتمر واللبن والصوف وغيرها مبيعة كذا في محيط السرخسي فإن حدثت قبل القبض كانت لها حصة من الثمن وإن حدثت بعد القبض كانت مبيعة تبعا ولا حصة لها من الثمن أصلا ولو أتلف البائع النماء المتولد من المبيع قبل القبض سقطت حصته من الثمن على قيمة الأصل يوم العقد وعلى قيمة الولد يوم الاستهلاك."(170/3، کتاب البیوع،ط: رشیدیۃ)کتاب الاصل میں ہے:"وإذا اشتری الرجل من الرجل عبداً بألف درھم حالۃ فلیس للمشتری اّن يقبض العبد حتى يعطي الثمن۔فإذا أعطاه الثمن فله أن يقبض العبد."(573/2، کتاب البیوع والسلم، ط: دار ابن حزم)فتاویٰ تاترخانیہ میں ہے:"قال أصحابنا: و للبائع حق حبس المبيع لاستيفاء الثمن إن كان الثمن حالاّ، و إن كان الثمن مؤجلاّ لم يكن له حق حبس المبيع."(كتاب البيوع، گ:8، ص:242، ط:رشيدية)فقط واللہ اعلم
                                                  
عنوان: مرحوم کے بھانجوں کا حصہ جب کہ بہن کا انتقال مرحوم کی زندگی میں ہوگیا ہو
سوال: مرحوم کی زندگی میں  اگر بہن مر جائے  تو کیا بھانجا، بھانجی وارث ہوں گے ؟
جواب: اگر مرحوم کے اور بہن بھائی حیات ہیں تو  مرحومہ کی اولاد مرحوم کے وارث نہیں ہوگی، بلکہ حیات بھائی بہن وارث ہوں گے۔فتاوی شامی میں ہے:"باب توريث ذوي الأرحام (هو كل قريب ليس بذي سهم ولا عصبة) فهو قسم ثالث حينئذ (ولا يرث مع ذي سهم ولا عصبة سوى الزوجين) لعدم الرد عليهما (فيأخذ المنفرد جميع المال)بالقرابة."(کتاب الفرائض ،باب توریث ذوی الارحام: ج6، ص: 791، ط: سعید)سراجی میں ہے:"ذو الرحم هو كل قريب ليس بذي سهم ولا عصبة ... و ذوو الأرحام أصناف أربعة: الصنف الأول ینتمی إلی المیت وهم أولاد البنات وأولاد بنات الابن."(ص: 85 ط: مکتبة البشری کراتشی)فقط واللہ اعلم
                                                  
عنوان: فنڈ کی اضافی رقم کو مستحقین اور ضرورت  مندوں میں تقسیم  کرنے کا حکم
سوال: میں ایک پرائیوٹ  کمپنی میں کام کرتاتھا ، وہا ں سے گیارہ سال پہلے ریٹائر ہوچکا ہوں ، کمپنی نے Provident فنڈ کا حساب  دوبارہ لگایا ہے ،اس کے مطابق کمپنی نے Provident فنڈ  كا منافع اپنے ملازمين کو کم دیا تھا،لہذا  کمپنی  اب منافع دے رہی ہے،اس مد میں  کمپنی  مجھے  تقریباً 27 لاکھ  روپے دینا چاہتی ہے،اس پیسے میں  زیادہ تر سود ہے سود جائز نہیں ہے،لہذا میرے ذہن میں دو تجاویز ہیں۔1۔میں یہ رقم نہ لوں ،اس صورت میں  یہ رقم کمپنی  کے پاس رہی گی اور وہ اس رقم کوبا قی ملازمین میں تقسیم کردے گی۔2۔میں یہ رقم لے کر بغیر  ثواب  کی نیت  کے غریبوں اور فقراء میں تقسیم کر دوں،اس طرح بہت سے ضروتمندوں  کی ضرورت پوری ہوجائیں گی۔اس معاملے میں مشورہ دے کر ممنون فرمائیں۔وضاحت: کمپنی  ہماری تنخواہ سے کٹوتی ہماری مرضی  کے مطابق کر تی تھی۔
جواب: واضح رہے  کہ    پروایڈنٹ فنڈ کی مد میں تنخواہ سے کی جانے والی کٹوتی کی دو صورتیں رائج ہیں 1: جبری  2:۔  اختیاری۔ سائل  کا ادارہ جو کٹوتی سائل کی مرضی اور اختیار سے کرتا تھا،اسے اختیاری کٹوتی کہتے ہیں، اس پر ملنے والی اضافی رقم سے متعلق حکم یہ ہے کہ جتنی رقم سائل کی کٹتی تھی وہ اور اس پر جو اضافہ مذکورہ کمپنی اپنی طرف سے کرتی تھی، ان دونوں قسم کی رقم کا لینا تو سائل کے لئے جائز ہے،البتہ اس پر مزید بینک وغیرہ کی طرف سے جو سود لگتا تھا، اس سودی رقم کا لینا ہی جائز نہیں ، چہ  جائیکہ بینک والی سودی رقم لے کر غرباء میں تقسیم  کی جائے،باقی اگر مذکورہ کمپنی بینک والی سودی  رقم  اپنے ملازمین  میں تقسیم  کرتی ہے تو اس کا گناہ سائل پر نہیں   ہوگا۔اور اگر یہ کٹوتی جبری ہوتی تھی یعنی سائل کی مرضی کے بغیر ہی کمپنی سائل کی تنخواہ سے کاٹ لیتی تھی تو اس صورت میں اس پر کمپنی کی طرف سے ملنے والی اضافی تمام رقم تبرع اور گفٹ کی مد میں ہوگی،اس پر  سود کا اطلاق نہیں ہوگا،اس تمام رقم کا لینا سائل کے  لیے جائز ہو گا۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق ج: 7، ص: 300، ط: دارالكتاب الإسلامي) وقال اللہ تعالیٰ فی القرآن الكريم :"وَلَا تَعَاوَنُوا عَلَى الْإِثْمِ وَالْعُدْوَانِ ." ﴿المائدة: ٢﴾  ترجمہ:"اور گناہ اور زیادتی میں ایک دوسرےکی اعانت مت کرے۔"(ازبیان القرآن)فتاویٰ شامی میں ہے:"«وقال في النهاية: قال بعض مشايخنا: كسب المغنية كالمغصوب لم يحل أخذه، وعلى هذا قالوا لو مات رجل، وكسبه من بيع الباذق أو الظلم أو أخذ الرشوة يتورع الورثة، و لايأخذوا منه شيئًا، وهو أولى لهم، ويردونها على أربابها إن عرفوهم، ‌وإلا ‌تصدقوا ‌بها؛ ‌لأن ‌سبيل ‌الكسب الخبيث التصدق إذا تعذر الرد على صاحبه»."(کتاب الحظر والاباحہ،ج،6/385 ،ط،سعید)فقط واللہ اعلم
                                                  
عنوان: صحت کارڈکاحکم
سوال: فتویٰ نمبر: 144308101831  سائل نے آپ سے صحت کارڈ کے متعلق سوال پوچھا تھا جس کا آپ نے بخوبی جواب دیا، چونکہ سائل غیر عالم ہےتو  آپ نے جوجواب لکھ کر دیا، وہ سمجھ نہیں سکا، لہذا گزارش ہے کہ آسان اور سادہ الفاظ میں راہ نمائی فرمائیں، پریمیم والی بات بھی سمجھ نہیں آئی۔
جواب: واضح رہے کہ پریمیم  (جس کوتامین الاشیاء بھی کہتے ہے)اس کی صورت یہ ہوتی ہےکہ اگرکوئی شخص کسی سامان مثلاً: : گاڑی ، موٹر سائیکل ، عمارت، کار ، اور بحری جہاز وغیرہ کا بیمہ کروانا چاہتاہے ،تو وہ  متعین شرح سے بیمہ کمپنی کو فیس اداکرتا ہے، جس کو پریمیم (Premium) کہتے ہیں ، اور اس سامان کو حادثہ لاحق ہونے کی صورت میں کمپنی اس کی مالی تلافی وتدارک کردیتی ہے ، اور اگر اس سامان کو کوئی حادثہ لاحق نہ ہوا ہو، تو ایسی صورت میں بیمہ دار نے جو پریمیم (Premium)ادا کیا ہے ،وہ واپس نہیں ملتا ہے،صورتِ مسئولہ کی تفصیل یہ ہے کہ ہماری معلومات کے مطابق حکومت سے جاری شدہ صحت کارڈ  (صحت انصاف کارڈ)  ایسے افراد کو فراہم کیا جاتا ہے جو  حکومت کے مقرر کردہ ایک خاص معیار کے مطابق اس کارڈ کےذریعہ علاج کروانے کے مستحق ٹھہرتے  ہیں، اُن افراد سے اس کارڈ کی کوئی فیس بھی نہیں لی جاتی، بلکہ حکومت خود عوام کی طرف سے  اس کارڈ کی رقم جمع کراتی ہے، پھر مریض اس کارڈ کے ذریعہ کسی سرکاری یا نجی ہسپتال میں اپنا علاج کرواتا ہے، یہ بات بھی واضح رہےکہ حکومت اس کارڈ کی مد میں بہت تھوڑی رقم جمع کرواتی ہے، جب کہ مریض کے اخراجات زیادہ ہوتے ہیں اور وہ زائد رقم انشورنس کمپنیاں اپنی طرف سے ادا کرتی ہیں۔مذکورہ تفصیل کی رو سے حاملِ کارڈ (اگرصاحب استطاعت ہوتواس)کے لیے اس کارڈ کے ذریعہ صرف اُسی قدر رقم کے بقدر سہولیات حاصل کرنا جائز ہو گا  جتنی رقم اُس کی طرف سے حکومت نے جمع کروائی ہے، اس سے زائد جو رقم انشورنس کمپنی کی طرف سے ادا کی جاتی ہے، اُس سے استفادہ کرنا اور اس کے ذریعہ علاج کروانا جائز نہیں۔البتہ اگر کوئی شخص مستحقِ زکاۃ ہو تو وہ اس کارڈ سے علاج کی سہولت حاصل کر سکتا ہے؛ اس لیے کہ مذکورہ سودی معاہدہ حکومت کا ہے اور اس میں مستحق شخص بلاواسطہ شامل نہیں ہے،لِہذا وہ دونوں صورتوں میں اپناعلاج کرواسکتاہے۔فقط واللہ اعلم
                                                  
عنوان: اگر میت کی صرف ایک ہی بیٹی ہو تو میراث کیسے تقسیم ہو گی؟
سوال: میت کی اگر  صرف ایک ہی بیٹی ہو تو اس کو میراث میں سے کتنا حصہ ملے گا؟
جواب: اگر میت کی   صرف ایک ہی بیٹی  ہو، والدین،بیٹا، پوتا، پوتی، بھائی ، بہن، بھتیجا، چچا یا  چچا زاد بھائی وغیرہ کوئی نہ ہوں تو اس کی جائیداد کی تنہا وارث اس کی  بیٹی ہی ہوگی، لہذا میت  کے حقوقِ متقدمہ یعنی کفن ، دفن  کا خرچہ نکالنے کے بعد،اگر میت کے ذمہ کوئی قرض ہو تو اسے اداکرنے کے بعد ، اگر میت نے زندگی میں کوئی جائز وصیت کی ہو تو اسے باقی کل مال کے ایک تہائی ترکہ میں نافذ کرنے کے بعد بقیہ کل  مال مرحوم کی بیٹی کو ملے گا۔لیکن اگر دیگر شرعی ورثاء / وارث بھی ہوں تو بیٹی کو اپنے والد کے ترکہ میں سے نصف ملے گا،باقی نصف دوسرے ورثاء میں تقسیم ہو گا۔فتاوی شامی میں ہے :"ثم مسائل الرد أربعة أقسام، لأن المردود عليه إما صنف أو أكثر وعلى كل إما أن يكون من لا يرد عليه أو لا يكون(ف) الأول (إن اتحد جنس المردود عليهم) كبنتين أو أختين أو جدتين (قسمت المسألة من عدد رءوسهم) ابتداء قطعا للتطويل."(کتاب الفرائض ،  6/ 788 ط: سعيد)فقط و اللہ أعلم
                                                  
عنوان: جعلی تجرباتی سرٹیفیکیٹ بنانا کیسا ہے؟
سوال: کسی بھی ملک میں اپلائی کرنے کے لیے لوگ تجربہ سرٹیفکیٹ مانگتے ہیں، کام کا تجرباتی سرٹیفکیٹ تو نہیں ہوتا، بلکہ وہ کہتے ہیں کہ فارمیلٹی کے طور پر کسی سے بنوا کے آؤ۔1۔کیابندہ دو نمبر تجرباتی سرٹیفکیٹ بنوا سکتا ہے؟2۔کیا بنوا کے اس سرٹیفکیٹ کی بنا پر جاب کر سکتا ہےیانہیں؟3۔بغیر کام کیے تجرباتی سرٹیفکیٹ جمع کرانے سے جاب مل جائے حلال ہے یا حرام ؟
جواب: واضح رہے کہ دو نمبر (جعلی) سرٹیفیکیٹ  جھوٹ،فریب،خیانت  جیسے  گناہوں پر مشتمل ہونے کی وجہ سے نا جائز  ہے۔1۔لہٰذا  فارمیلٹی کے طور پر تجرباتی سرٹیفیکیٹ بنوانا نا جائز ہے۔2۔اس کی بناء پر جاب  تلاش کرنا درست نہیں ہے۔3۔بغیر کام کیےتجرباتی سرٹیفیکیٹ جمع کروانے والا اگر   متعلقہ ملازمت کا اہل ہو ،اس   کی صلاحیت رکھتا  ہو اور  دیانت داری کے ساتھ اپنے فرائض انجام دیتا  ہو تو اس کی تنخواہ حلال ہوگی، اور اگر   وہ شخص  اس ملازمت   کا اہل نہیں ہے، یا اہل تو ہے مگر دیانت داری کے ساتھ اپنے فرائض انجام نہ دیتا ہو   تو اس کی تنخواہ حلال نہیں ہوگی۔حدیث شریف میں ہے:"قال رسول الله صلى الله عليه وسلم: "من ‌غشنا ‌فليس ‌منا."(المعجم الكبير للطبراني،باب عكرمة عن ابن عباس،221/11،ط:مكتبة ابن تيمية)ترجمہ:رسول اللہ صلی اللہ علیہ وسلم نے فرمایا:"جس نے ہمیں دھوکا دیا وہ ہم میں سے نہیں ہے"۔فتاوی شامی میں ہے:"والأجرة إنما تكون ‌في ‌مقابلة ‌العمل."(مطلب أنفق على معتدة الغير،156/3،ط:ايچ ايم سعيد)فقط والله اعلم
                                                  
عنوان: بالغ اور نابالغ ورثاء میں تقسیم وراثت
سوال: 1.مرحوم کے کل 6 ورثاء ہیں :بیوی ، والدین ،ایک  نابالغ بیٹی ،دونابالغ بیٹے ،مرحوم نے اپنے ترکے میں مذکورہ چیزیں چھوڑی ہیں : نقد  رقم= 6340706۔ منقولی اشیاء جن کی کل مالیت اندازا = 124250 ہے۔ سونے کا سیٹ = 40 گرام ۔یہ تمام  چیزیں  ورثاء میں کس طرح تقسیم ہوں گی؟2. کیا یہ صورت ممکن ہوسکتی ہے کہ تمام منقولی اشیاء کا مالک ایک بالغ وارث کو بنادیا جائے اور اس کے عوض اس کے حصے میں آنے والی رقم منہا کرلی جائے ؟3. کیا یہ جائز ہے  کہ سونے کے سیٹ کو فی الحال باقی ترکے کی تقسیم سے الگ کردیا جائے بعد میں سہولت سے تمام ورثاء میں تقسیم کردیا جائے؟4. کیا یہ جائز ہے کہ بالغ ورثاء میں سے کوئی فرد اپنا حصہ لیے بغیر معاف کردے یا ملکیت حاصل کرنا ضروری ہے؟
جواب: 1.صورت مسئولہ میں مرحوم کے حقوقِ متقدمہ یعنی تجہیزو تکفین کا خرچہ اور قرض کی ادائیگی کے بعد، اگر مرحوم کی کوئی جائز وصیت ہو تو ایک تہائی ترکہ میں اس کو نافذ کرنے کے بعد کل جائیدادکو 120 حصوں میں تقسیم کیا جائے گا، جس میں سے مرحوم کی بیوہ کو15 حصے، والد کو 20حصے، والدہ کو 20حصے، ، ہر ایک بیٹے کو 26 حصے، اور بیٹی کو 13 حصے دیئے جائیں گے۔صورت تقسیم یہ ہے:120/24بیوہوالدوالدہبیٹابیٹابیٹی34413152020262613یعنی ہر سو روپے میں سےمرحوم کی بیوہ کو  12.5روپے ،والدین میں سے ہر ایک کو  16.66روپے ،ہر ایک بیٹے کو 21.66روپے، اور بیٹی کو 10.83 روپے ملیں گے۔2.نابالغ بچوں کے ولی  یعنی بچوں کے دادا چونکہ موجود ہیں، اس لیے اگر وہ اس تقسیم میں بچوں کا مفاد سمجھتے ہوں کہ منقولی چیز کسی ایک وارث کو اس کے حصے میں آنے والی رقم کے بقدر دے دیں  اور نقدر رقم بچوں کے لیے رکھ دیں تو ایسا کرنا جائز ہوگا۔3.بچوں کے ولی یعنی دادا اگر سونے کی تقسیم کو فی الحال مؤخر کرنے میں بچوں کے لیے مصلحت سمجھتے ہوں تو سونے کی تقسیم کو مؤخر کرسکتے ہیں بشرطیکہ بقیہ بالغ ورثاء میں سے کوئی فوری اپنا حصہ طلب نہ کرے۔4.حق وراثت جبری حق ہے جو ساقط کرنے  یا معاف کرنے سے ساقط نہیں ہوتا، البتہ  اگر کوئی وارث اپنا حصہ وصول کرلینے کے بعد کسی  دوسرے کو ہبہ کرنا چاہے تو کرسکتا ہے۔فتاوی شامی میں ہے :"وعبارة المنية هكذا اقتسم الورثة لا بأمر القاضي وفيهم صغير أو غائب لا تنفذ إلا بإجازة الغائب أو ولي الصغير أو يجيز إذ بلغ."(کتاب القسمۃ ، ج:۶،ص:۲۵۷،ط:سعید)وفیه ایضاً:"( وصحت برضا الشركاء إلا إذا كان فيم صغير ) أو مجنون ( لا نائب عنه ) أو غائب لا وكيل عنه لعدم لزومها حينئذ إلا بإجازة القاضي أو الغائب أو الصبي إذا بلغ أو وليه ،هذا لو ورثه، ولو شركاء بطلت منية المفتي وغيرها."(کتاب القسمۃ ، ج:۶،ص:۲۵۷،ط:سعید)وفیه ایضاً:" الإرث جبري لَا يسْقط بالإسقاط".(کتاب الدعوی،ج:۷،ص:۵۰۵ ،  ط :سعید)"الأشباہ والنظائر" لابن نجیم  میں ہے: "لو قال الوارث : تركت حقي لم يبطل حقه إذ الملك لا يبطل بالترك".(ص:۳۰۹- ما یقبل الإسقاط من الحقوق وما لایقبله، ط:قدیمی)فقط واللہ اعلم
                                                  
عنوان: میزان بینک میں سیونگ اکاؤنٹ کھلوانے کا حکم
سوال: میں نے میزان بینک میں سیونگ اکاؤنٹ کھلوایا ہے،وہ مجھے کہتے ہیں کہ ہمارے ہاں علماء کرام  کے فتوے ہیں،  وہ مجھے کہتے ہیں: یہ سودنہیں ہے ، ہم تمہارے پیسے مضاربت کے طور پر رکھتےہیں اورکاروبار کرتے ہیں، میں  نےپوچھا کہ مجھے نقصان کیوں نہیں ہورہا ؟تو وہ کہتے ہیں کہ میزان بینک اس جگہ میں انوسٹمنٹ کرتے ہیں جہاں نقصان  کا اندیشہ نہ ہو،لہذا میری راہ نمائی فرمائیں کہ یہ اکاؤنٹ سود کا  تونہیں؟
جواب: واضح رہے  کہ مروجہ غیر سودی بینکوں کا اگرچہ یہ دعوی ہے کہ وہ علماءِ کرام کی نگرانی میں شرعی اصولوں کے مطابق کام کرتے ہیں، لیکن درحقیقت ان بینکوں کا طریقہ کارشرعی اصولوں کے مطابق نہیں ہے،اس لیے  ان بینکوں میں بھی سیونگ اکاؤنٹ کھلواکر اس پر منافع لینا   سود ہونے کی وجہ سےشرعاً ناجائز  ہے،لہذا صورت ِ مسئولہ میں میزان بینک میں سیونگ اکاؤنٹ  کھلوانا اور اس پرمنافع لینا ناجائز  ہے ۔البتہ کرنٹ اکاؤنٹ کھولنے کی اجازت ہے۔باقی میزان بینک والوں کا یہ کہنا کہ "ہم تمہارے پیسے مضاربت کے طور پر رکھتےہیں اورکاروبار کرتے ہیں"،یہ  بات درست نہیں، کیوں کہ ان کی مضاربت وغیرہ شریعت کے مطابق نہیں ۔ الدر مع الرد میں ہے:"وفي الأشباه: ‌كلُّ ‌قرضٍ ‌جرَّ نفعاً حرامٌ .... (قوله: ‌كلُّ ‌قرضٍ ‌جرَّ نفعاً حرامٌ) أي إذا كان مشروطاً كما عُلم مما نقله عن البحر وعن الخلاصة".(الدر مع الرد،کتاب البیوع، باب المرابحۃ والتولیۃ، مطلب کل قرض جرّنفعاً حرامٌ،ج:۵،ص:۱۶۶،ط:سعید)الفتاوی الہندیۃ میں ہے:"(الفصلُ السّادس في تفسير الرِّبا وأحكامه) وهو في الشرع عبارةٌ عن فضلِ مالٍ ‌لا ‌يُقابله ‌عوضٌ في معاوضة مالٍ بمالٍ وهو محرَّمٌ في كلِّ مكيلٍ وموزونٍ بِيعَ مع جنسه وعلّتُه القدر والجنس".(الفتاوی الهندیة، کتاب البیوع، الباب التاسع، الفصل السادس،ج:۳،ص:۱۱۷،ط:دار االفکر)فقط واللہ اعلم
                                                  
عنوان: حرام کی کمائی سے اپنا کمیشن لینا
سوال: زید نے بکر کے لیے گاڑی خریدی اور اس پر زید بکر سے بیس ہزار کمیشن لیتا ہے جو کہ طے ہوا تھا جبکہ زید کو معلوم ہے کہ بکر کی تمام کمائی حرام کی ہےتو کیا زید کے لیے یہ کمیشن لینا جائز ہوگا ؟
جواب: صورتِ مسئولہ میں بکر نے جب اس بات کی صراحت نہیں  کی کہ وہ   زید کو کمیشن حرام آمدنی سے دے گا تو زید  کے لیے بکر سےاپنی محنت کا  کمیشن لینا جائز    ہے۔فتاویٰ شامی میں ہے:"رجل اكتسب مالا من حرام ثم اشترى فهذا على خمسة أوجه: أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها، أو اشترى قبل الدفع بها ودفع غيرها، أو اشترى مطلقا ودفع تلك الدراهم، أو اشترى بدراهم أخر ودفع تلك الدراهمَ...وقال الكرخي: في الوجه الأول والثاني لا يطيب، وفي الثلاث الأخيرة يطيب." (كتاب البيوع، باب المتفرقات، مطلب إذا اكتسب حراما ثم اشترى فهو على خمسة أوجه، ج:7،ص:490)فقط واللہ اعلم
                                                  
عنوان: مجبوری کی خاطر بینک سے قرضہ لینے کا حکم
سوال: میں نے چار سال پہلے  ایک پلاٹ قسطوں پر خریدا ہے، جس کا میں ہر مہینےپندرہ ہزار  اور ہر چھ مہینے کے بعد  70 ہزار ادا کر رہا ہوں ، مگر پھر کرو نا کی وبا کی وجہ سے  مہنگائی  کی وجہ سے اخراجات  دسترس سے باہر ہو گئے، اب پلاٹ کی قسط ادا کرنا  مشکل ہو گیا ہے،تو کیا اب میں اس  مجبوری  کی خاطر  بینک سے قرضہ لے سکتا ہوں؟
جواب: واضح رہے کہ بینک سے قرض لے کر جو اضافی رقم دی جاتی ہے وہ سود ہے، جس کا لینا دینا شرعاً ناجائز اور حرام ہے،چوں کہ کسی  بھی بینک سے  قرضہ لینے کی صورت میں سود کا معاہدہ کرنا پڑتا ہے،   اس لیے کسی بھی بینک سے قرضہ لینا  جائز نہیں ہے، لہذا اگر قرض لینا ہی ہو تو بینک کے علاوہ کسی اور  سے غیر سودی قرضہ حاصل کر یں۔حدیث شریف  میں ہے:عن جابر رضي الله عنه قال: " لعن رسول الله صلى الله عليه وسلم ‌آ كل ‌الربا وموكله وكاتبه وشاهديه، وقال: "هم سواء".(مشكاة المصابيح ،باب الربوا، ص: 243، ط: قدیمی)ترجمہ:”رسول اللہ صلی اللہ علیہ وسلم نے سُود کھانے والے ، کھلانے والے ، (سُود کا حساب) لکھنے والے  اورسود پر گواہ بننے والے پر لعنت کی ہے۔ ‘‘فقط والله اعلم
                                                  
عنوان: ایزی پیسہ اکاؤنٹ پر مخصوص رقم کا ملنا اور اس کا حکم
سوال: ایزی پیسہ میں مخصوص رقم رکھنے سے جو فری منٹ وغیرہ ملتے ہیں اس کا استعمال تو جائز نہیں ہے۔ لیکن اگر کوئی شخص اپنا ماہانہ کال SMS وغیرہ پیکج کرے اور ا س کے ساتھ پیکج کے منٹ موجود ہوں  اور اس دوران وہ اکاؤنٹ میں رقم جمع کرنا چاہے  تو کیا یہ جائز ہے ؟ اس پر جو منٹ  ملتے ہیں اس کو استعمال نہیں کرے، بلکہ اپنے پیکج والے منٹ استعمال  کرے؟
جواب: ’’ایزی پیسہ اکاؤنٹ‘‘ ایک ایسی سہولت ہے جس میں آپ اپنی جمع کردہ رقوم سے کئی قسم کی سہولیات حاصل کرسکتے ہیں، مثلاً: بلوں کی ادائیگی، رقوم کا تبادلہ، موبائل وغیرہ میں بیلنس کا استعمال، وغیرہ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، جس کا نام: ’’Telenor Micro-Financing bank‘‘ ہے، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے اور چوں کہ قرض دے کر اس سے کسی بھی قسم کا نفع اُٹھانا جائز نہیں ہے، اس لیے قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہٰذا کمپنی اکاؤنٹ ہولڈر کو اس مخصوص رقم جمع کرانے کی شرط پر یومیہ فری منٹس اور میسچز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو اُن کا استعمال جائز نہیں ہوگا، اس لیے کہ اس اکاؤنٹ میں رقم رکھوانا در حقیقت قرض ہے اور قرض دینا تو فی نفسہٖ جائز ہے، لیکن کمپنی اس پر جو مشروط منافع دیتی ہے یہ شرعاً ناجائز ہے، اس لیے کہ قرض پر شرط لگاکر نفع کے لین دین کو نبی کریم صلی اللہ علیہ وسلم نے سود قرار دیا ہے۔نیز  چوں کہ اس صورت میں مذکورہ اکاؤنٹ کھلوانا ناجائز معاملے کے ساتھ مشروط ہے، اس لیے یہ اکاؤنٹ کھلوانا یا کھولنا بھی جائز نہیں ہوگا۔اگر کوئی ’’ایزی پیسہ اکاؤنٹ‘‘ کھلواچکا ہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے یا صرف جمع کردہ رقم کے برابر استفادہ کرسکتا ہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔واضح رہے کہ عموماً ایزی پیسہ اکاؤنٹ پہلی صورت والا ہوتا ہے، اس لیے ’’ایزی پیسہ اکاؤنٹ‘‘ کھلوانے سے اجتناب کیا جائے۔فتاویٰ شامی میں ہے:"وفي الأشباہ: کلّ قرض جرّ نفعًا حرام، فکرہ للمرتهن سکنی المرهونة بإذن الراهن."(کتاب البیوع، باب فی القرض، مطلب کل قرض جر نفعًا، ج :۶، ص:۱۶۶، ط:سعید)وفیه أیضا:"وفي الخانیة: رجل استقرض دراهم و أسکن المقرض في دارہ، قالوا: یجب أجر المثل علی المقرض؛ لأن المستقرض إنما أسکنه في دارہ عوضًا عن منفعة القرض لامجانا."(کتاب الإجارۃ، باب الإجارۃ الفاسدۃ، مطلب في استئجار الماء ...، ج: 6، ص:63،ط:سعید)البتہ اگر مذکورہ صور ت میں  سائل   کو   ملنے والے منٹ کسی رقم رکھنے کے ساتھ مشروط نہیں  ہیں، بلکہ پیکج کے عوض ملے  ہیں، تو  ان کو استعمال کرنا سائل کے لیے درست ہوگا ۔ لیکن اگر سوال کا تعلق  ایزی پیسہ اکاؤنٹ پر  ملنے والے فری منٹس سے ہو تو اس صورت میں مذکورہ فری منٹس سود ہونے کی وجہ سے استعمال کرنا جائز نہیں۔ نیز ایسا اکاؤنٹ کھولنا ہی جائز نہیں ہے۔فقط واللہ اعلم
                                                  
عنوان: غیر ملکی کرنسیوں کی ادھار پر خرید و فروخت جائز ہے یا نہیں؟
سوال: کرنسی کے کاروبار میں اگر سعودی عرب یا کسی اور ملک میں اس ملک کی کرنسی وصول کی جائے اور جس ملک بھیجنا ہو مثلاً پاکستان میں دوسرے دن حوالہ کیا جائے تو یہ معاملہ جائز ہے؟
جواب: آپ کےسوال کاتعلق اگردومختلف ملکوں کی کرنسی کی ادھارپرخریدوفروخت سےہےکہ غیرملکی کرنسیوں کاادھارپرخریدوفروخت جائزہےیانہیں،تواس کاحکم یہ  ہےکہ کرنسی خواہ کسی بھی ملک کی ہو اسے فروخت  کرتے  ہوئے ایک ہی مجلس میں عاقدین کی جانب سے تبادلہ کرنا اور قبضہ کرنا شرعًا ضروری ہوتا ہے،  اور کسی ایک جانب سے ادھار سود  ( ربا نسیئہ ) کی وجہ سے حرام  ہے، پس صورتِ مسئولہ میں غیرملکی کرنسی کو روپے کے عوض ادھار فروخت کرنا شرعًا حرام ہے۔اسی مجلس میں دونوں کرنسیوں پرقبضہ ضروری ہے۔اورآپ اگر ہنڈی کےکاروبارکےبارےمیں معلوم کرناچاہ رہےہیں تواس کاحکم یہ ہےکہ  چوں کہ ہنڈی کا کاروبار ملکی وبین الاقوامی قوانین کی رو سے ممنوع ہے ؛ اس لیے رقم کی ترسیل کے لیے جائز قانونی راستہ ہی اختیار کرنا چاہیے ، البتہ اگر کسی نے ہنڈی کے ذریعے رقم بھجوائی تو اسے مندرجہ ذیل شرعی حکم کی تفصیل ملحوظ رکھنا لازمی ہے :1۔ چوں کہ مروجہ ہنڈی (حوالہ) کی حیثیت قرض کی ہے؛ اس لیے جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی جائز نہیں ہے، البتہ بطورِ فیس/اجرت الگ سے طے شدہ اضافی رقم لی جاسکتی ہے۔2۔ کرنسیوں کے مختلف ہونے کی صورت میں (مثلا ایک طرف کرنسی درہم ہے اور دوسری طرف پاکستانی روپیہ ہے ) لازم ہے کہ دوسرےملک جہاں قرض کی ادائیگی کرنی ہے ( مثلاً پاکستان میں) ادائیگی کے وقت یا تو قرض لی ہوئی کرنسی (مثلاً درہم )  ہی پوری پوری واپس کرے یا پھر  جتنے درہم قرض  دیے گئے تھے ادائیگی  کے دن پاکستان میں درہم کے جو ریٹ چل رہے ہوں اس  ریٹ کے مطابق، قرض دیے گئے درہم کے جتنے پاکستانی روپے بنتے ہوں، پاکستان میں ادا کیے جائیں،  درھم کے  مارکیٹ ریٹ سے کم یا زیادہ  طے کر کے لین دین کرنا جائز نہیں ہے۔فتاوی شامی میں ہے:"(هو) لغةً: الزيادة. وشرعاً: (بيع الثمن بالثمن) أي ما خلق للثمنية ومنه المصوغ (جنساً بجنس أو بغير جنس) كذهب بفضة، (ويشترط) عدم التأجيل والخيار و (التماثل) أي التساوي وزناً، (والتقابض) بالبراجم لا بالتخلية (قبل الافتراق)، وهو شرط بقائه صحيحاً على الصحيح، (إن اتحد جنساً وإن) وصلية (اختلفا جودةً وصياغةً) ؛ لما مر في الربا (وإلا) بأن لم يتجانسا (شرط التقابض) لحرمة النساء، (فلو باع) النقدين (أحدهما بالآخر جزافاً أو بفضل وتقابضا فيه) أي المجلس (صح)".(رد المحتار ، باب الصرف ، ج: 5 / ص: 257 الي 259 ط: سعيد)تنقیح الفتاوی الحامدیۃ میں ہے:"الدیون تقضیٰ بأمثالها".(کتاب البیوع، باب القرض، ج: 1 / ص: 500 ط: قديمي)فتاویٰ شامی میں ہے:"و في الأشباه: کل قرض جر نفعاً حرام".( کتاب البیوع، فصل فی القرض،  ج: 5 / ص: 166 ط: سعید ) الفقہ الاسلامی و ادلتہ میں ہے:"ويتم التعبير عن هذا القرض بتسليم المقرض وصلاً (وثيقة)، يثبت حقه في بدل القرض، ويكون المقترض وهو الصراف أو البنك ضامناً لبدل القرض، ولكنه يأخذ أجراً أو عمولةً على تسليم المبلغ في بلد آخر مقابل مصاريف الشيك أوأجرة البريد أو البرقية أو التلكس فقط؛ لتكليف وكيل الصراف بالوفاء أو السداد. وهذان العقدان: الصرف والتحويل القائم على القرض هما الطريقان لتصحيح هذا التعامل، فيما يبدو لي، واللہ اعلم".( ما يترتب على اشتراط قبض البدلين في مجلس عقد الصرف قبل الافتراق، ج: 5 / ص: 3673 ط: دار الفكر - سوريَّة - دمشق)فقط والله اعلم
                                                  
عنوان: نیا پاکستان ہاؤسنگ اسکیم کا شرعی حکم
سوال: "نیا پاکستان ہاؤسنگ اسکیم " جو کہ میزان بینک کی جانب سے جاری کی گئی ہے ، اس میں حصہ لینا چاہیے یا نہیں ؟شریعت کی روشنی میں راہنمائی فرمائیں ۔
جواب: واضح رہے نیا پاکستان ہاؤسنگ اسکیم میں حکومت میزان بینک سمیت مختلف بینکوں سے جو رقم بطور قرض لے کر دے رہی ہے اس میں  پانچ فیصد شرح سود کی شرط بھی موجود ہے ، لہذا  نیا پاکستان ہاؤسنگ  اسکیم کے تحت  گھر بنانے  کے لیے  حکومت یا بینک سے سودی قرضہ لینا   ناجائز  اور  حرام ہے۔ تفصیل کے لیے دیکھیے:میرا پاکستان میرا گھر اسکیم کا حکمصحيح مسلم  میں ہے:"عن جابر، قال: «لعن رسول الله صلى الله عليه وسلم ‌آكل ‌الربا، ومؤكله، وكاتبه، وشاهديه ، وقال: «هم سواء."( كتاب المساقات ، ج:3 ، ص:1219 ، رقم الحديث:1598 ، ط: داراحياءالتراث ، بيروت )اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(كتاب الحوالة، باب كل قرض جر منفعة ، ج:14  ، ص:513 ، ط:ادارة القرآن) سنن الکبری للبیہقی میں ہے :"عن فضالة بن عبيد صاحب النبي صلى الله عليه وسلم أنه قال: " ‌كل ‌قرض ‌جر منفعة فهو وجه من وجوه الربا."( باب کل قرض جر منفعۃ فهو ربا ، ج:5 ، ص:571، ط :دارالکتب العلمیة )فقط واللہ اعلم
                                                  
عنوان: ادھار پر مہنگی چیز خریدنا
سوال: میراسوال یہ ہے کہ قسط پر کہیں سے بھی کوئی چیز لو وہ مہنگی پڑتی ہے پھر وہ بھی ناجائز ہونی چاہیے بینک سے لی ہوئی چیز کی طرح ؟ وضاحت فرمائیں !
جواب: واضح رہے کہ کسی چیز کو نقد میں سستا اور اسی چیز کو قسطوں پر زائد قیمت طے کرکے آگے فروخت کرنا جائز ہے، البتہ قسطوں پر خرید و فروخت جائز ، و صحیح ہونے کے لیے درج ذیل شرائط کی رعایت ضروری ہے:۱- معاملہ  پہلے سے متعین کر لیا جائے کہ نقد کا ہے یا ادھار کا۔لہٰذا معاملہ کو مبہم رکھنا  اس طور پر کہ اگر اس چیز کے نقد پیسے دو گے تو اتنے(مثلاً: پچاس روپے) دینے ہوں گے اوراگر قسطوں میں دو گے تو اتنے (مثلاً ساٹھ روپے) دینے ہوں گے، اور کوئی ایک صورت متعین  کئے بغیر  معاملہ مکمل کرلیا جائے تو یہ صورت ناجائز ہے۔۲- قسطیں دینے کی مدت متعین ہو۔۳- مجموعی قیمت (اور قسط کی رقم) متعین ہو۔۴- کسی قسط (یا مکمل رقم) کی ادائیگی جلدی کرنے کی صورت میں قیمت میں کمی اور تاخیر کی صورت میں اضافہ (جرمانہ) وصول کرنے کی شرط نہ رکھی جائے ، اگر اضافہ (جرمانہ) کی شرط ہوگی تو پورا معاملہ ہی فاسد ہوجائے گا۔پس معاملہ کرتے وقت اگر  مذکورہ بالا شرائط کی پاس داری کی جائے تو یہ  جائز ہے، اور اگر ان شرائط کی پاس داری نہ کی جائے تو اس صورت میں قسطوں پر خرید و فروخت کا معاملہ ہی فاسد ہوجائے گا۔باقی کسی چیز کو ادھار فروخت کرنے کی صورت میں اس کی قیمت نقد معاملہ والی رقم سے زیادہ طے کرلینا جائز ہے  جیسا کہ ماقبل سطور میں گزرا، اور یہ زیادتی  سود بھی نہیں، کیوں کہ سود  شرعاً اس اضافہ کو  کہا جاتا ہے، جو عوض سے خالی ہو، جب کہ اس صورت میں ایک طرف ایک مبیع(فروخت کی جانے والی متعین چیز) اور دوسری طرف اس کے عوض میں طے شدہ قیمت ہے۔جب کہ کسی بھی بینک سے قسطوں پر کوئی چیز  لینا جائز نہیں ہے؛  کیوں  کہ  روایتی  سودی  بینکوں  سے  قسطوں  پر کوئی  چیز  لینے کا معاملہ تو  بالکل  صاف طور سے سود پر مشتمل ہوتا ہے، جب کہ  مروجہ اسلامی بینکوں کا قسطوں پر کسی چیز دینے کا معاملہ بھی مکمل شرعی اصولوں کے مطابق نہیں ہے، بلکہ اس  معاملہ میں متعدد شرعی احکام کی خلاف ورزی لازم آتی ہے ، مثلا مروجہ اسلامی بینکوں  سے قسطوں پر کوئی چیز خریدتے وقت دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے  ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد صورۃً یا حکمًا ایک ساتھ ہی کیے جاتے  ہیں جو  کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:وفي سنن الترمذي  لمحمد بن عيسى بن سَوْرة الترمذي:"عن أبي هريرة قال: «نهى رسول الله صلى الله عليه وسلم عن بيعتين في بيعة». وفي الباب عن عبد الله بن عمرو، وابن عمر، وابن مسعود: «حديث أبي هريرة حديث حسن صحيح»، والعمل على هذا عند أهل العلم، وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة، وبنسيئة بعشرين، ولايفارقه على أحد البيعين، فإذا فارقه على أحدهما فلا بأس إذا كانت العقدة على أحد منهما ... وهذا يفارق عن بيع بغير ثمن معلوم، ولايدري كل واحد منهما على ما وقعت عليه صفقته..." ترجمہ:" نبی کریمﷺ نے ایک بیع میں دو بیع کرنے سے منع فرمایا۔"(أبواب البيوع، باب ماجاء في النهي عن بیعتین في بیعة، ج:۳،ص:۵۲۵،رقم: ۱۲۳۱،ط: مصطفى البابي الحلبي – مصر)و في المبسو ط للسرخسي:"وإذا عقدالعقد على أنه إلى أجل كذا بكذا وبالنقد بكذا أو قال: إلى شهر بكذا أو إلى شهرين بكذا فهو فاسد؛ لأنه لم يعاطه على ثمن معلوم ولنهي النبي صلى الله عليه وسلم عن شرطين في بيع، وهذا هو تفسير الشرطين في بيع ومطلق النهي يوجب الفساد في العقود الشرعية، وهذا إذا افترقا على هذا فإن كان يتراضيان بينهما ولم يتفرقا حتى قاطعه على ثمن معلوم، وأتما العقد عليه فهو جائز؛ لأنهما ما افترقا إلا بعد تمام شرط صحة العقد ... الخ" (کتاب البیوع، باب البیوع الفاسدة، ج:۱۳، ص:۸، ط:دارالمعرفة) ہدایہ میں ہے:«قال: "ومن اشترى غلاما بألف درهم نسيئة فباعه بربح مائة ولم يبين فعلم المشتري، فإن شاء رده، وإن شاء قبل"؛ لأن للأجل شبها بالمبيع؛ ألا يرى أنه يزاد في الثمن لأجل الأجل، والشبهة في هذا ملحقة بالحقيقة فصار كأنه اشترى شيئين وباع أحدهما مرابحة بثمنهما، والإقدام على المرابحة يوجب السلامة عن مثل هذه الخيانة، فإذا ظهرت يخير كما في العيب "و إن استهلكه ثم علم لزمه بألف ومائة"؛ لأن الأجل لا يقابله شيء من الثمن»(كتاب البيوع‌‌،باب المرابحة والتولية،  (3/ 78)، ط: رحمانیہ)فقط واللہ اعلم
                                                  
عنوان: جی پی فنڈ پر ملنے والے انٹرسٹ کا حکم
سوال: جی پی فنڈ پہ جو انٹرسٹ لگتا ہے وہ حرام ہے یا جائز ہے۔اس مسئلے پہ تفصیل سے روشنی ڈالیں۔
جواب: سرکاری اور نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے، اور اس فنڈ میں شمولیت کے لیے  ملازمین کی تنخواہ میں سے کچھ فیصد کٹوتی کرکے ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے،اس قسم کی کٹوتی کو جبری کٹوتی کہا جاتا ہے ۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے،اس قسم کی کٹوتی کواختیاری کٹوتی کہا جاتا ہے ۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے ، اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے ۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی ؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقوی کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے وہ اوراس پرمحکمہ والوں نےاپنےجانب سےجو اضافہ کیاہےان دونوں قسموں کی رقم کالینا توجائزہے،البتہ اس پرمزید بينك وغيره کی طرف سےجوسود لگتاہے،اس رقم كالیناجائزنہیں ہے۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی   ہے،اوراس پرمحکمہ والےنےاپنےجانب سےجو اضافہ کیاہےان دونوں قسموں کی رقم کاوصول کرناتوجائزہے،البتہ اس پربينك وغيره سےجواضافہ  ملتاہے،وه چونکہ سودہے،اس ليےاس كا ليناجائزنہیں ہے۔جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق ج: 7، ص: 300، ط: دارالكتاب الإسلامي)فقط واللہ اعلم
                                                  
عنوان: کاروبار میں قادیانی کو شریک کرنے والے سے معاملات کرنا
سوال: ایک مسلمان اور ایک قادیانی کاروبار میں شریک ہوں اور تیسرے آدمی کو پتہ بھی ہو کہ مسلمان اور قادیانی کاروبار میں شریک ہیں، اس کے باوجود وہ شخص ان دو میں سے مسلمان سے کوئی چیز خریدتا ہے۔ اب آیا اس کا اس مسلمان سے خریدنا یابیچنا جائز ہے یا نہیں؟
جواب: واضح رہے کہ قادیانی زندیق اور مرتد کے حکم میں ہیں، یہ اپنے آپ کو مسلمان قرار دیتے ہیں، اور غلام احمد قادیانی کو نبی تسلیم نہ کرنے والے حقیقی مسلمانوں کو کافر قرار دیتے ہیں، ان سے کسی قسم کا معاشرتی تعلق روا رکھنا شرعًا جائز نہیں، لہذا کسی قادیانی کے ساتھ شراکت داری کرنا شرعًا جائز نہیں، اور غیرتِ ایمانی کے بھی خلاف ہے۔ صورتِ مسئولہ میں اولاً تو مذکورہ مسلمان  کو سمجھانا چاہیے کہ وہ  قادیانی سے اپنی کاروباری شراکت  فوری طور پر ختم کردے۔اور اگرمسئلہ بتانے کے باوجود یہ مسلمان شخص ،   قادیانی سے تجارتی تعلق ختم نہ کرے تو ایسے شخص سے خرید و فروخت سے اجتناب کرنا چاہیے، فساق و فجار سے اعلانیہ میل جول/ معاملات رکھنے والوں  سے تعلق رکھنے سے ہمیں منع کیا گیا ہے، گو اس شخص سے خریدا یا بیچا گیا مال حلال ہوگا، لیکن پھر بھی اس سے اجتناب کرنے ہی میں عافیت ہے۔فتح الباری" میں ہے:"(قوله: باب ما يجوز من الهجران لمن عصى). أراد بهذه الترجمة بيان الهجران الجائز؛ لأن عموم النهي مخصوص بمن لم يكن لهجره سبب مشروع، فتبين هنا السبب المسوغ للهجر وهو لمن صدرت منه معصية فيسوغ لمن اطلع عليها منه هجره عليها ليكف عنها".(فتح الباری،10/497،ط:دارالمعرفة بیروت)فقط واللہ اعلم
                                                  
عنوان: کنیکٹ برانچ لیس بینکنگ کا حکم
سوال: کیا حبیب بینک کی درج ذیل سروس استعمال کرنا جائز ہے؟Konnect Branchless Banking
جواب: ''کنیکٹ برانچ لیس بینکنگ'' حبیب بینک لمیٹڈ کی جانب سے متعارف کرائی گئی ایک جدیدڈیجیٹل سروس ہے،  جس میں صارف  اپنے موبائل سےکنیکٹ ایپلیکیشن ڈاؤن لوڈ کرکے گھر بیٹھے اپنے موبائل نمبر پر شناختی کارڈ نمبر درج کر کے اکاؤنٹ کھلوا سکتا ہے،اس سروس میں صارف کسی بھی کنیکٹ  فرینچائزسے رقم کی ترسیل کرسکتا ہے،اس سروس کا مقصد صارف یا اکاؤنٹ ہولڈر کو رقم کی ترسیلات میں بینک کی طویل کاغذی کا رروائی سے بچاکر رقم کی منتقلی کو آسان بنانا ہے۔اس کے علاوہ اس سروس کے ذریعہ اکاؤنٹ ہولڈر مختلف قسم کے بلوں کی ادائیگی بھی کرسکتا ہے،ایچ بی ایل اپنی صواب دید پر مختلف بلوں کی ادائیگی اور رقم کی ترسیلات اور ٹرانزیکشنز پر اپنے اکاؤنٹ ہولڈرز کو کیش بیک بھی دیتاہے۔ایچ بی ایل نے اپنے اکاؤنٹ ہولڈرز کے لیےانویسٹمنٹ کے نام پر مختلف قیمتوں کے مختلف '' گلک ''متعارف کرائے ہیں،اکاؤنٹ ہولڈر اپنی مرضی سے گلک خریدتا ہے اور   اس گلک کی رقم ہی صارف کی جانب سے انویسٹمنٹ شمار کی جاتی ہے،اِس انویسٹمنٹ پر ایک خاص مدت کے بعد متعین اضافہ کے ساتھ مکمل رقم اضافہ کے ساتھ صارف کو دی جاتی ہے،متعین مدت سے پہلے اگر صارف اپنی رقم واپس لینا چاہے تو بلا اضافہ صرف اصل رقم لوٹادی جاتی ہے۔یہ سروس اپنے صارف کو مختلف قسم کی اشیاء کی خرید  وفروخت پر خاص ڈسکاؤنٹ بھی دیتی ہے۔مذکورہ تفصیل کے بعد ''کنیکٹ برانچ لیس بینکنگ''  کی سروس استعمال کرنے کی فقہی حیثیت یہ ہے کہ اس  کےاکاؤنٹ میں جمع کردہ رقم در اصل قرض ہےاور  شرعی اعتبار سے  قرض دے کر اس سے کسی بھی قسم کا نفع اٹھانا جائز نہیں ہے ،کیوں کہ مذکورہ بالاانعامات(کیش بیک کی صورت میں) اور رعایات اکاؤنٹ ہولڈر  کو اس قرض کی وجہ سے دی جاتی ہیں  جو اس نے اکاؤنٹ کی صورت میں  بینک میں رکھوایا ہے اور جو فائدہ قرض کی وجہ سے حاصل ہو وہ  سود کے زمرے میں آتا ہے،اس لیے اس قرض کے بدلے کمپنی کی طرف سے دیے جانے والے انعامات اور رعایات ،جیسے:رقوم کی ترسیلات  اور بلوں کی ادائیگی پر کیش بیک کا ملنا،مختلف قسم کی اشیاء کی خرید وفروخت پر خاص ڈسکاؤنٹ   وصول کرنا اور ان کا استعمال کرنا جائز نہیں ہے۔ نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہے۔(دیکھیے؛شرائط وضوابط برائےکنیکٹ برانچ لیس بینکنگ ،حصہ ۱۷،صفحہ ۱۹۔۲۰)''گلک'' میں رقم رکھوانا اگر چہ اکاؤنٹ ہولڈر کی اپنی صوابدید پر ہے ،تاہم گلک میں رقم رکھواکر اضافہ کے ساتھ واپس لینابھی  سود ہے،اس لیے گلک استعمال کرنا بھی ناجائز اور حرام ہے۔لہذااگر کوئی ''کنیکٹ  بائے ایچ بی ایل'' میں اپنا اکاؤنٹ کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اُس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ فتاوی شامی میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن."( مطلب کل قرض جر نفعا،ج۵،ص۱۶۶، ط: سعید)اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو هدیة  فأسلف على ذلك إن أخذ الزیادة علی ذلك ربا."( باب کل قرض جرّ منفعة،ج۱۴،ص۵۱۳ ط: إدارۃ القرآن)فقط واللہ اعلم
                                                  
عنوان: دو لڑکیوں کا آپس میں جنسی تعلق قائم کرنا اور منع کرنے پر اپنی جان کو نقصان پہنچانا
سوال: ایک لڑکی دوسری لڑکی کو بار بار منع کرتی ہے،   مگر وہ باز نہ آۓ اس کے ساتھ بدفعلی کرنے سے اور اگر وہ سامنے  والی منع کرے تو اپنی جان کا نقصان کرے ایسے میں کیا کیا جاۓ، غیر شادی شدہ ہیں دونوں؟
جواب: اسلام میں جنسی تقاضے پورے کرنے کے لئے نکاح کی مشروعیت ہے، اور اس کے علاوہ باقی تمام طریقوں پر پابندی لگا کر ان کو جنسی بے راہ روی قرار دیا گیا ہے،جنسی بے راہ روی کی ایک خطرناک اور قبیح شکل ہم جنس پرستی ہے جس میں عورت عورت کے ساتھ جنسی تعلق قائم کرکے  لذت حاصل کرتی ہے،  اسلا م نے اس کو زناقرار دے کر حرام کردیا۔نبی کریم صلی اللہ علیہ وسلم کا ارشاد ہے:"أخبرنا أبو الحسين، ثنا الحسين، ثنا عبد الله، حدثني عمار بن نصر المروزي، ثنا عثمان بن عبد الرحمن يعني الحراني، عن عنبسة، عن العلاء بن مكحول، عن واثلة بن الأسقع رفعه قال: " سحاق النساء زنا بينهن."(شعب الایمان للبیهقی ، جلد ۷ ص : ۳۲۶ ط : مکتبة الرشد للنشر و التوزیع بالریاض بالتعاون مع الدار السلفیة ببومباي الهند)ترجمہ:"عورتوں کا (شہوت کے مارے) آپس میں ایک دوسرے کو بھینچنا ان کا آپس کا زنا ہے۔"اسی طرح ایک اور روایت میں عورتوں کو ایک دوسرے کے سامنے برہنہ ہونے سے بھی منع کیا ہے۔" وعن ابن مسعود رضي الله عنه قال: قال رسول الله صلى الله عليه وسلم: لا ‌تباشر المرأة المرأة فتنعتها لزوجها كأنه ينظر إليها."(مشکوۃ المصابیح ، کتا ب النکاح ، باب النظر الی المخطوبة و بیان العورات جلد ۲ ص : ۹۳۱ ط : المکتب الاسلامي ۔بیروت)ترجمہ: "رسول اللہ صلی اللہ علیہ وسلم نے ارشاد فرمایا کوئی عورت اپنا برہنہ جسم  کسی دوسری عورت کے برہنہ جسم سے نہ لگائے  اور نہ  اس عورت کے جسم کا حال اپنے خاوند کے سامنے بیان کرے (کیونکہ اپنے خاوند کے سامنے کسی اجنبی عورت کے جسم کا حال بیان کرنا ایسا ہی ہے)جیسا کہ اس کا خاوند اس عورت کے جسم کو خود دیکھ رہا ہو۔(مظاہر حق)لہذا مذکورہ احادیث سے ثابت ہوا کہ اسلام میں عورت کا عورت کے ساتھ جنسی تعلقات قائم کرنا حرام ہے لہذا اس عمل پر توبہ   و استغفار لازم ہے  ۔باقی ان لڑکیوں کا اپنی جان کو نقصان پہنچانا تو  اس کا حکم یہ ہے کہ  ہر انسان کی روح اللہ تعالیٰ کی طرف سے اس کے پاس امانت ہوتی ہے  جس میں خیانت کرنے کا حق کسی کو بھی حاصل نہیں ہوتا،اس وجہ سے خودکشی کرنا (یعنی اپنے آپ کو خود ہی مارنا) اللہ تعالیٰ کی امانت میں خیانت کرنے  کی وجہ  سے اسلام میں حرام ہے اور  یہ ایک گناہ کبیرہ (بڑا  گناہ) ہے،  تاہم اگر کوئی شخص خودکشی کو حلال اور جائز  سمجھ کر  نہ کرے، بلکہ مصائب اور پریشانیوں کی وجہ  سے خودکشی کرلے تو وہ دائرهٔ اسلام سے خارج نہیں ہوگا، اور جس طرح دوسرے گناہ گار مسلمان اپنی سزا مکمل کرکے اللہ کے فضل وکرم اور اس کی رحمت سے جنت میں جائیں گے، اسی طرح خودکشی کرنے والے  کا بھی یہی حکم ہوگا۔  خودکشی کرنے والے کی سزا کے  بارے میں مذکور ہےكہ ایسے شخص کو اسى طرح كى سزا دى جائےگى جس طرح اس نے اپنے آپ كو قتل كيا ہو گا، جیسے کہ حدیث شریف میں خود کشی کی مختلف صورتوں کو ذکر کرتے ہوئے مذکور  ہے:"حضرت ابوہریرہ رضی اللہ عنہ سے مروی ہے کہ آپﷺ  نے فرمايا: جس نے اپنے آپ كو پہاڑ سے گرا كر قتل كيا تو وہ جہنم كى آگ ميں ہميشہ كے ليے گرتا رہے گا، اور جس نے زہر پي كر اپنے آپ كو قتل كيا تو جہنم كى آگ ميں زہر ہاتھ ميں پكڑ كر اسے ہميشہ پيتا رہے گا، اور جس نے كسى لوہے كے ہتھيار كے ساتھ اپنے آپ كو قتل كيا تو وہ ہتھيار اس كے ہاتھ ميں ہو گا اور ہميشہ وہ اسے جہنم كى آگ ميں اپنے پيٹ ميں مارتا رہے گا۔"خلاصہ کلام یہ ہے کہ مذکورہ دونوں لڑکیوں کے یہ افعال کبیرہ گناہوں میں سے ہیں اس لیے ان سے اجتناب ٖضروری ہے اور توبہ استغفار لازم ہےان کو بار بار ترغیب دی جائے اور  سمجھایا جائے تاکہ وہ اپنے اس قبیح فعل سے باز آجائیں اور جلد از جلد شادی کا انتظام کرلے تاکہ اس لڑکی سے نجات مل جائے یا ماں باپ میں سے کسی کو بتا دے۔مرقاۃ المفاتیح میں ہے:"وعن أبي هريرة رضي الله عنه قال: قال رسول الله صلى الله عليه وسلم: " «من تردى من جبل فقتل نفسه ; فهو في نار جهنم يتردى فيها خالدا مخلدا فيها أبدا، ومن تحسى سما فقتل نفسه ; فسمه في يده يتحساه في نار جهنم خالدا مخلدا فيها أبدا، ومن قتل نفسه بحديدة، فحديدته في يده يتوجأ بها في بطنه في نار جهنم خالدا مخلدا فيها أبدا» ". متفق عليه.قال الطيبي رحمه الله: والظاهر أن المراد من هؤلاء الذين فعلوا ذلك مستحلين له وإن أريد منه العموم، فالمراد من الخلود والتأبيد المكث الطويل المشترك بين دوام الانقطاع له، واستمرار مديد ينقطع بعد حين بعيد لاستعمالهما في المعنيين، فيقال: وقف وقفا مخلدا مخلدا مؤبدا، وأدخل فلان حبس الأبد، والاشتراك والمجاز خلاف الأصل فيجب جعلهما للقدر المشترك بينهما للتوفيق بينه وبين ما ذكرنا من الدلائل".(کتاب القصاص جلد ۶ ص : ۲۲۶۲ ط : دارالفکر، بیروت ۔ لبنان)فقط واللہ اعلم
                                                  
عنوان: کافر(غیرمسلم ) کے حق میں سود حرام نہیں اورغیرمسلم کی وصیت مسلمان کے لیے جائز ہے
سوال: میرا نان مسلم پارسی فیملی سےتعلق ہے. میری والدہ پارسی ہیں۔ اور والد کا انتقال ہوچکاہے۔ میں نے اسلام قبول کیا ہے.میری والدہ جب آفس جاب کرتی تھیں اس ٹائم سے میرے لئے وقتا فوقتا کچھ پیسے جمع کرتی جاتی تھیں . وہ انکے پاس انکے پی ایس ایل بینک اکاؤنٹ مِیں رقم رکھے ہوئے کافی سال ہوگئےہِیں۔ پھر کچھ سال بعد سرٹیفیکیٹ لیے اسی اکاؤنٹ سے جس پر پروفٹ اتا تھا جو شاید انٹرسٹ ہوتاہے۔پھر کچھ سال بعد وہ سرٹیفیکیٹ بھی انکیش کروا کر دوبارہ پیسے اپنے بینک اکاؤنٹ میں شامل کئےاور پھر وہیں پر رہے۔ اب انکا دل بدل گیا ہے انھوں نے وصیت کی ہے کہ یہ پیسے جو میرے لئے جمع تھے وہ مجھے ہی دےدیئے جائیں۔ وہ نان مسلم ہیں اور بینک اکاؤنٹ انٹرسٹ پچھلے(۴۰) چالیس سالوں میں کافی تبدیل بھی ہوئےہیں۔ والدہ نہِیں جانتی کہ کتنی رقم اوریجنل ہے اور کتنا انٹرسٹ ہےاور اندازہ بھی نہیں لگایا جاسکتا کیونکہ کافی عرصہ گزرچکاہےاور رقم بھی کئی بار ری انٹرسٹ ہوچکا ہے کوئی ریکارڈ بھی نہیں ہے۔ سوال یہ ہیکہ جو والدہ وصیت کر کے دینا چاہتی ہیں کیا میں یہ رقم لےسکتی ہوں۔ اس میں انٹرسٹ شامل ہےاسلئے میں بہت پریشان ہوں۔ میری تنخواہ اتنی نہیں کہ میں اپنا خرچہ پوراکرسکوں اور میری والدہ کےبعد میرا کوئی سرپرست نہیں ہےاورپارسی کمیونیٹی میں ہونےکی وجہ سے نکاح کرنا بھی ناممکن ہے۔ ابھی گھر کا خرچہ والدہ اٹھاتی ہیں۔ اب ہمِ کرائے کےگھر میں جارہے ہیں تواسکا کرایہ بھی مجھے ہی دینا ہوگا۔ برائے مہربانی میرے حالات کومدّ نظر رکھتے ہوئے صحیح رہنمائی فرمائیں۔
جواب: واضح رہے کہ کفاراحکام میں فروعات کےمکلف نہیں ہوتے، اس لیے سودوغیرہ ان کے حق میں حرام نہیں نیز وصیت کرنے کے لیے مسلمان ہونا شرط نہیں ہے،لہذاصورت مسئولہ میں والدہ وصیت کرکے جورقم دیناچاہتی وہ رقم لیناجائزہے ۔فتاوی دارالعلوم دیوبند میں ہے:"سوال (37) ہنودکے سودی روپیہ سے مسجد وعیدگاہ تیارکراناجائز ہے یانہیں ؟ اوراس میں نمازدرست ہے یانہیں ؟الجواب: کفارکے حق میں سودحرام نہیں ہے کیونکہ وہ مکلف فروعات کے نہیں ہیں ، لہذاان سے چندہ لے کرمسجدوعیدگاہ بنانادرست ہے اورنمازاس میں درست ہے۔"( فتاوی دارالعلوم دیوبند، سود، قماراوربیمہ کابیان، 14/ 481 ط:دارالاشاعت کراچی)بدائع الصنائع ميں هے :"وأما إسلام الموصي فليس بشرط لصحة وصيته، فتصح وصية الذمي بالمال للمسلم والذمي في الجملة؛ لأن الكفر لاينافي أهلية التمليك، ألا ترى: أنه يصح بيع الكافر، وهبته فكذا وصيته".(بدائع الصنائع في ترتيب الشرائع ، كتاب الوصايا ، ‌الشرط الذي يرجع إلى الموصى له 7/ 335ط:دارالكتب العلمية)فقط والله اعلم
                                                  
عنوان: دراز ایپ یا انٹرنيٹ پر کسی چیز کا اشتہار دے کر بیچنا
سوال: چیزوں کو جیسا کہ موبائل، کمپوٹر، لیپ ٹاپ،الیکڑانکس وغیرہ کا ""دراز"یا  "انٹرنیٹ" پر تصویر/اشتہار دینا ،جو ہمارے پاس نہ ہو، جب گاہک آئے تو بازار سے خریدنا اور پھر کسٹمر کو آن لائن بیچنا، کیا ایسا کرنا جائز ہے؟ اس کی کمائی حلال ہوگی یا حرام؟
جواب: واضح رہے کہ  ایک شخص کسی دوسرےکو وہی چیزبیچ سکتا ہے جو بیچتے وقت  اس کی ملکیت  اور  قبضہ میں موجود  ہوتی ہے،    لہٰذا صورتِ مسئولہ میں  "دراز" یا "انٹرنیٹ " پرصرف تصویر یا اشتہار دے کر گاہک کو کوئی چیز بیچنا اور بعد میں وہ چیزکسی  دکان وغیرہ سے خرید کردینا جائز نہیں ہے  ،اس لیے کہ بائع (بیچنے والے) کی ملکیت میں مبیع(فروخت کردہ چیز) موجود نہیں ہے ،بلکہ معدوم ہے اور معدوم چیز کو فروخت کرنا جائز نہیں ہے،اس قسم کی بیع(سودا) کی کمائی حلال نہیں ہے،البتہ اگر فروخت  کنندہ خریدار سے  یہ کہہ دے کہ مطلوبہ چیز تمہیں اتنے کی پڑے گی اور وہ اس پر راضی ہوجائے تو اس صورت میں  فروخت کنندہ اس چیز کوخرید کر اپنے قبضہ میں لے کر باقاعدہ سودا کرکے خریدار  پر فروخت کرے تو یہ درست ہےیا بائع( فروخت کنندہ)خریدار سے وعدۂ بیع کرلے کہ میں تمہیں یہ چیز   اتنی قیمت میں فروخت کروں گا تو یہ صورت بھی جائز ہے۔بدائع الصنائع میں ہے:"(ومنها) وهو شرط انعقاد البيع للبائع أن يكون مملوكا للبائع عند البيع فإن لم يكن لا ينعقد وإن ملكه بعد ذلك بوجه من الوجوه إلا السلم خاصة، وهذا بيع ما ليس عنده،و 'نهى رسول الله صلى الله عليه وسلم عن بيع ما ليس عند الإنسان، ورخص في السلم".(فصل: وأما الذی یرجع إلی المعقود علیہ،340/4، ط: مکتبۃ الوحیدیۃ)الدر المختار میں ہے:"(ويقول) البائع (‌قام ‌علي بكذا وكذا يضم إلى رأس المال ما يوجب زيادة فيه حقيقة أو حكما أو اعتاده التجار) كأجرة السمسار، هذا هو الأصل."(باب المضارب يضارب،549،ط: دارالكتب العلمية)فقط واللہ اعلم
                                                  
عنوان: سوسائٹی والوں کا غیر متعینہ طور  پلاٹ بیچنا اور بعد میں قرعہ اندازی کے ذریعہ متعین کرنے کا حکم
سوال: بیس بندے اکیلے اکیلے کسی سوسائٹی  میں پانچ پانچ مرلے پلاٹ چارسال قسطوں پرخرید لیتے ہیں، مگرسوسائٹی والےکسی کاپلاٹ  متعین نہیں کرتے،چارسال پورے ہونے پرسوسائٹی  والے قرعہ ڈالتے ہیں، کیا کسی ایسی سوسائٹی میں پلاٹ  خریدناجائزہے یا نہیں؟ اگرناجائزہے توحرام کے زمرے میں آتاہے یاصرف بیع باطل کے؟ نیزبیع باطل حرام کے زمرے آتی ہے یا صرف کراہت کے؟ شرعی طور پر راہ نمائی فرمائیں۔
جواب: سوسائٹی میں شرعی ہدایات کے مطابق  قسطوں پر پلاٹ کی بکنگ کروانا اور سوسائٹی والوں کا چار سال بعد قرعہ اندازی کر کے پلاٹ  حوالہ کرنا شرعًا درست ہے۔اس میں کوئی شرعی قباحت نہیں ہے ۔فتاوی شامی میں ہے:"ولو أعطاه الدراهم، وجعل يأخذ منه كل يوم خمسة أمنان ولم يقل في الابتداء اشتريت منك يجوز وهذا حلال وإن كان نيته وقت الدفع الشراء؛ لأنه بمجرد النية لاينعقد البيع، وإنما ينعقد البيع الآن بالتعاطي والآن المبيع معلوم فينعقد البيع صحيحاً. قلت: ووجهه أن ثمن الخبز معلوم فإذا انعقد بيعاً بالتعاطي وقت الأخذ مع دفع الثمن قبله، فكذا إذا تأخر دفع الثمن بالأولیٰ."( كتاب البیوع، مطلب :البیع بالتعاطي ،: (4/ 516، ط: سعید)فقط واللہ اعلم
                                                  
عنوان: انکم ٹیکس سے بچنے کے لیے انشورنس پالیسی لینے کا حکم
سوال: انکم ٹیکس سے بچنے کے  لیے انشورنس پالیسی اختیار کرنا کیسا ہے؟
جواب: واضح رہےاز روئے شرع مروج انشورنس اور بیمہ کی تمام پالیسیاں (لائف انشورنس، ہیلتھ انشورنس، ایجوکیشن انشورنس، میرج انشورنس، گاڑی وغیرہ کی انشورنس یا اس کے علاوہ دیگر پالیسیاں) سود اور جوے پر مشتمل ہونے کی وجہ سے ناجائز اور حرام ہیں، اور سود اور جوا کرنے والوں پر قرآن وحدیث میں سخت وعیدیں آئی ہے۔صورتِ مسئولہ میں انکم ٹیکس سے بچنے کے لیے انشورنس پالیسی لیناجائز نہیں ہے، کیوں کہ سودی معاملہ کرنایا جوے پر مشتمل کوئی بھی معاملہ کرنا از رُوئے قرآن وحدیث حرام ہے، اگر حکومتی ٹیکس ظالمانہ ہےیعنی ضرورت سے زائد ٹیکس حکومت وصول کرتی ہے تو اس صورت میں زائد رقم وصول کرنے والے افراد اپنے ظلم کی وجہ سے گناہ گار ہیں، تاہم مذکورہ  ظالمانہ ٹیکس سے بچنے کے لیے کوئی حرام راستہ اختیار کرنا یعنی سودی معاملہ کرنا یا جوے پر مشتمل معاملہ کرناجائز نہ ہوگا،شریعت مطہرہ میں ایسے معاملات میں ایسی تدبیر اختیار کی گنجائش نہیں ہے جس میں کسی ناجائز امر کا ارتکاب کرنا پڑتاہو۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾[المائدة: 90]ترجمہ:" اے ایمان والوں! بات یہی ہے کہ شراب اور جوا اور بت وغیرہ اور قرعہ کی تیر یہ سب گندی باتیں شیطانی کام ہے، سو ان سے بالکل الگ رہو تاکہ تم کو فلاح ہو۔"(سورۃ المائدۃ، رقم الآیۃ:90، ترجمہ: بیان القرآن)صحیح مسلم میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»."(صحیح مسلم، کتاب لمساقات، ج:3، ص:1219، ط:داراحیاءالتراث العربی)ترجمہ:" حضرت جابر رضی اللہ عنہ سے مروی ہے کہ حضوراکرمﷺ نے سود کھانے والے، اور کھلانے والے اور (سودکاحساب) لکھنے والے اور سود پر گواہ بننے والے پر لعنت فرمائی ہے،اور فرمایا: کہ وہ سب (گناہ میں) برابر ہیں۔"الجامع لاحکام القرآن (تفسير القرطبي) میں ہے:" {وَلَا تَأْكُلُوا أَمْوَالَكُمْ بَيْنَكُمْ بِالْبَاطِلِ وَتُدْلُوا بِهَا إِلَى الْحُكَّامِ لِتَأْكُلُوا فَرِيقًا مِنْ أَمْوَالِ النَّاسِ بِالْإِثْمِ وَأَنْتُمْ تَعْلَمُونَ} (188) الْخِطَابُ بِهَذِهِ الْآيَةِ يَتَضَمَّنُ جَمِيعَ أُمَّةِ مُحَمَّدٍ صَلَّى اللَّهُ عَلَيْهِ وَسَلَّمَ، وَالْمَعْنَى: لَا يَأْكُلُ بَعْضكُمْ مَالَ بَعْضٍ بِغَيْرِ حَقٍّ. فَيَدْخُلُ فِي هَذَا: الْقِمَارُ وَالْخِدَاعُ وَالْغُصُوبُ وَجَحْدُ الْحُقُوقِ، وَمَا لَاتَطِيبُ بِهِ نَفْسُ مَالِكِهِ، أَوْ حَرَّمَتْهُ الشَّرِيعَةُ وَإِنْ طَابَتْ به نفس مالكه، كهر الْبَغِيِّ وَحُلْوَانِ الْكَاهِنِ وَأَثْمَانِ الْخُمُورِ وَالْخَنَازِيرِ وَغَيْرِ ذَلِكَ...وَأُضِيفَتِ الْأَمْوَالُ إِلَى ضَمِيرِ المنتهى لَمَّا كَانَ كُلُّ وَاحِدٌ مِنْهُمَا مَنْهِيًّا وَمَنْهِيًّا عنه، كما قال:" تَقْتُلُونَ أَنْفُسَكُمْ ". وَقَالَ قَوْمٌ: الْمُرَادُ بِالْآيَةِ" وَلا تَأْكُلُوا أَمْوالَكُمْ بَيْنَكُمْ بِالْباطِلِ «3» " أَيْ فِي الْمَلَاهِي وَالْقِيَانُ وَالشُّرْبُ وَالْبَطَالَةُ، فَيَجِيءُ عَلَى هَذَا إِضَافَةُ الْمَالِ إِلَى ضَمِيرِ الْمَالِكِينَ. الثَّالِثَةُ- مَنْ أَخَذَ مَالَ غَيْرِهِ لَا عَلَى وَجْهِ إِذْنِ الشَّرْعِ فَقَدْ أكله بالباطل، ومن الأكل بالباطل أن يقتضى الْقَاضِي لَكَ وَأَنْتَ تَعْلَمُ أَنَّكَ مُبْطِلٌ، فَالْحَرَامُ لَا يَصِيرُ حَلَالًا بِقَضَاءِ الْقَاضِي، لِأَنَّهُ إِنَّمَا يَقْضِي بِالظَّاهِرِ. وَهَذَا إِجْمَاعٌ فِي الْأَمْوَالِ."(سورة البقرة، رقم الآية:188، ج:2، ص:338، ط:دارالكتب المصرية)فقط واللہ اعلم
                                                  
