عنوان: سود اتارنے کے لیے سودی رقم کا استعمال
سوال: ایک شخص کے پاس علاج کے لیے پیسے نہیں تھے تو بینک سے سود کی رقم لے کر علاج کروالیا اور جو لوٹانے کی رقم ہے اس پر سود بڑھتا ہی جا رہا ہے، اب سوال یہ ہے کہ کیا ایسے مذکور شخص کی شرعاً سود کی رقم سے مدد کی جاسکتی ہے؟
جواب: واضح رہے کہ سودی رقم کا حکم یہ ہے کہ اگر اب تک وصول نہ کی ہو تو وصول ہی نہ کی جائے، اور اگر وہ غیر اختیاری طور پر ملک میں آجائے یا کسی نے غفلت یا لاعلمی میں وصول کرلی ہو اور کسی عمل کے عوض میں نہ ہو تو اصل مالک کو واپس لوٹادی جائے، اگر مالک یا اس کے ورثہ تک پہنچانا ممکن نہ رہے، یا وہ رقم کسی عمل کے عوض حاصل ہوئی ہو تو پھر اس رقم کو مستحقینِ زکات پر  ثواب  کی نیت کے بغیر خرچ کردیا جائے؛ لہذا کسی سودی قرض کا سود اتارنے والے کو سودی رقم نہیں دی جاسکتی الًا یہ کہ وہ مستحقِ زکات ہو۔الموسوعة الفقهية الكويتية (34 / 245):
"والواجب في الكسب الخبيث تفريغ الذمة والتخلص منه برده إلى أربابه إن علموا، وإلا إلى الفقراء". فقط واللہ اعلم
                                                  
عنوان: مجبوری میں اسلامی بینک سے قرضہ
سوال: ہماری ایک جائیداد ہے جس کو بیچنے کے لیے ہم 3 سال سے کوشش کر رہے ہیں، لیکن کوئی اسے خریدنے کے لیے تیار نہیں ہے،  ہمیں کاروبار کے لیے فی الفور پیسے چاہییں، اور ہمارے پاس نقدی پیسوں کی کمی ہے،  ہمارے مقروض ہمارا قرض بھی نہیں لوٹا رہے۔ اب کیا ہمارے لیے جائز ہے کہ ہم اسلامی بینک سے قرض لے لیں؟ ہم جانتے ہیں کہ قرض لینا جائز نہیں ہے؛ اس لیے ہماری پوری فیملی اس پر راضی نہیں تھی، لیکن اب ہمیں پیسوں کی شدید ضرورت ہے تو کیا اگر ہم اسلامی بینک سے قرضہ لیں تو درست ہے؟ حرام تو نہیں ہے؟ ہم اللہ کو ناراض کرنا نہیں چاہتے۔
جواب: ہماری تحقیق کے مطابق مروجہ اسلامی بینکوں میں سے کوئی بھی مکمل طور پر اسلامی نہیں ہے،  کچھ  نہ کچھ سقم ہر بینک کے معاملات میں باقی رہ جاتا ہے؛  اس لیے کسی بینک سے بھی قرضہ لینے کی صورت میں سود کا معاہدہ کرنا پڑتا ہے گو وہ کسی دوسرے نام سے کیا جاتا ہو، اس لیے کسی بینک سے قرضہ لینا جائز نہیں ہے، لہذا اگر قرض لینا ہی ہو تو بینک کے علاوہ کسی اور  سے غیر سودی قرضہ حاصل کر لیں۔ اور جب تک غیر سودی قرض نہ ملے، متبادل حلال ذریعہ پر اکتفا کیجیے، دعاؤں کے اہتمام کے ساتھ  استغفار   اور "اَللّٰهُمَّ اکْفِنِيْ بِحَلَالِكَ عَنْ حَرَامِكَ وَأَغْنِنَا بِفَضْلِكَ عَمَّنْ سِوَاكَ"  کی کثرت رکھیں، سورۃ الشوریٰ (۲۵ واں پارہ) کے دُوسرے رُکوع کی آخری آیت: {اللَّهُ لَطِيفٌ بِعِبَادِهِ يَرْزُقُ مَنْ يَشَاءُ وَهُوَ الْقَوِيُّ الْعَزِيزُ} اَسی مرتبہ فجر کے بعد پڑھا کریں۔نیز  "قرض" لینا مطلقاً ناجائز نہیں ہے، بلکہ سودی قرض لینا یا بغیر سود کے لیا ہوا  قرض ہو، لیکن لوٹانے کی نیت نہ ہو؛ یہ صورتیں ناجائز ہیں۔ فقط واللہ اعلممزید تفصیل کے لیے درج ذیل لنک ملاحظہ کیجیے:قرض وصولی کے لیے دعا
                                                  
عنوان: گریجویٹی فنڈ کس کا حق ہے؟
سوال: ایک سرکاری ملازم اگر دورانِ ملازمت فوت ہوجاتا ہے اور اس کی بیوہ کو گریجویٹی کی رقم ملتی ہے،   کیا اس رقم کے حق دار مرحوم شوہر کے والدین یا بیوہ کے والدین بھی ہوں گے یا صرف بیوہ ہی کا حق ہوگا یہ؟نیز گریجویٹی میں یہ شرط بھی ہوتی ہے کہ گریجویٹی بیوہ کو تب مل سکتی ہے اگر بیوہ کسی اور سے شادی نہ کرے۔ یہ شرط شرعی حیثیت سے کیسی ہے؟
جواب: سرکاری ملازم کے انتقال پر ادارے کی جانب سے ملنے والاوہ  فنڈ جسے محکمے والے صرف بیوہ یا اولاد کے لیے مخصوص کر دیتے ہیں، جیسا کہ گریجویٹی یا بینوولنٹ فنڈ تو پھر یہ سب کچھ اُسی کو ملے گا جس کے لیے انہوں نے مخصوص کر دیاہے کسی اور کا اس میں حق نہیں ہوگا؛ لہذا مذکورہ شخص کی بیوہ کے نام پر جاری ہونے والے گریجویٹی فنڈ میں بیوہ کے علاوہ مرحوم شوہر کے والدین یابیوی کے والدین حق نہیں رکھتے، بلکہ یہ فنڈ بیوہ ہی کا حق ہے؛ اس لیے کہ اس فنڈ کی حقیقت یہ ہے کہ یہ ادارے کی طرف سے انعام ہوتا ہے،اور انعام  اسی کا ہوتا ہے جسے دینے والا دیتا ہے؛ اس لیے یہ فنڈز ان ہی کے  ہوں گے جن کو ادارہ نامزد کرے گا،کسی اور کا اس میں حق نہیں ہوگا۔
نیز چوں کہ یہ ادارے  کی جانب سے انعام ہے؛ لہذا ادارہ اگر اس کے وصول کرنے کا حق بیوہ کو فقط دوسری شادی تک ہی دیتاہے تو اس میں کوئی حرج نہیں ۔ فقط واللہ اعلم
                                                  
عنوان: کمپنی سے آمد و رفت پر ملنے والی رقم کا حکم
سوال: میں ایک کمپنی میں چاکری کرتاہوں ،کمپنی کے مالک  مجھے راہ خرچ روزانہ 50 روپیہ دیتے ہیں، لیکن پیدل جاتا ہوں اور مالک کی طرف سے دیا ہوا روپیہ لے لیتا ہوں، کیا یہ طریقہ میرے لیے  جائز ہے؟
جواب: صورتِ  مسئولہ میں اگر مذکورہ ادارہ روزانہ 50 روپے آمد و رفت کے نام پر جاری کرتا ہو، اور  سواری پر آنے کے ساتھ مشروط نہ کیا ہو تو ایسی صورت میں آپ کے لیے رکھنا جائز ہوگا، البتہ اگر سواری پر آنے کے ساتھ مشروط کیاہو،  اور اسی کا کرایہ دیتا ہو، (یعنی اگر معلوم ہوجائے کہ ملازم سواری استعمال نہیں کرتا تو  اُسے یہ الاؤنس نہیں دیا جاتا) تو  سواری کے نام پر ملنے والا کرایہ وصول کرنا جائز نہ ہوگا۔ فقط واللہ اعلم
                                                  
عنوان: شیئرز خرید کر اس کو آگے فروخت کرنا کب جائز ہوتا ہے ؟
سوال: شیئرز کے متعلق یہ بات دریافت کرنی ہے کہ ہندوستان میں شیئرز کو خریدنے کے بعد کیا اسی دن فروخت کر سکتے ہیں؟ فتاویٰ عثمانی جلد ٣ میں ہم نے یہ پڑھا کہ شیئرز کی جب تک ڈیلیوری نہ ہو اسے آگے فروخت نہیں کر سکتے۔ فی الحال آپ کا یہی موقف ہے؟  فی زماننا شیئرز خریدنے کے بعد اسی دن ضمان ثابت ہو جاتا ہے؟
جواب: شیئرز /حصص  کے جائز ہونے کی شرائط پائے جانے کے بعد اس کو خرید کر آگے فروخت کرنا اس وقت تک جائز نہیں ہے جب تک اس پر قبضہ نہ کرلیا جائے   اور شیئرز میں قبضہ کا حکم ثابت ہونے کے لیے  صرف زبانی وعدہ کافی نہیں ہے، نام رجسٹرڈ یا الاٹ ہونا ضروری ہے،  اس سے پہلے  صرف زبانی وعدہ یا غیر رجسٹرڈ  شیئرز  کی خرید وفروخت باقاعدہ طور پر  ڈیلیوری  ملنے سے پہلے ناجائز ہے،  البتہ یہ  درست ہے  کہ شیئرز پہلے بائع  کے نام رجسٹرڈ ہوں   اور بائع اس کی قیمت بھی ادا کردے اور اس کے  پاس ڈیلیوری آجائے، اس کے بعد اس کی خریدوفروخت  جائز ہوگی، یا  شیئرز وصول  کرلیے  ہیں، لیکن   ابھی تک قیمت ادا نہیں کی  تو اس صورت میں بھی مذکورہ شیئرز کو فروخت کرکے نفع لینا جائز ہے، کیوں کہ مبیع پر قبضہ ثابت ہے۔اور موجودہ زمانہ میں فزیکلی قبضہ کی صورت یہ ہے کہ  جس کمپنی کے حصص بیچے  گئے ہیں اس کمپنی کے ریکارڈ میں   سی ڈی سی (C.D.C)  کے ذریعے ان حصص کی منتقلی سائل  (خریدار) کے نام ہوجائے،(جس میں تقریباً دو دن کا وقت لگتا ہے)   لہذا سی ڈی سی اکاؤنٹ میں خریدار کے نام   پر شئیرز   منتقل ہونے سے پہلے  شیئرز  کو آگے فروخت کرنا جائز نہیں ہوگا۔فقط واللہ اعلمشیئرز کے حوالے سے مزید تفصیل کے لیے درج ذیل لنک پر فتاویٰ ملاحظہ کیجیے:اسٹاک ایکسچینج مارکیٹ میں شیئرز (حصص) کی خرید و فروخت کا شرعی حکمکرنسی کی خرید و فروخت اور شیئرز کے کاروبار کی شرائطشیئرز کا کاروبار کرنا مطلقا جائز ہے یا نہیں ؟
                                                  
عنوان: بینکوں میں حج درخواست جمع کروانا
سوال: کیا اسلامی بینکوں کے علاوہ دیگر بینکوں میں حج درخواست جمع کروائی جا سکتی ہے؟
جواب: سرکاری حج اسکیم میں حصہ لینے کا عوام کے لیے واحد ذریعہ یہ ہی ہے کہ بینک میں حج درخواست جمع کروائی جائے؛  اس لیے مروجہ اسلامی اور غیر اسلامی بینکوں میں حج درخواست جمع کروائی جا سکتی ہے۔ فقط واللہ اعلم
                                                  
عنوان: کاروبار میں دوسروں کا سرمایہ
سوال: میرا کاروبار ہے جس میں میرا اپنا سرمایہ ہے اور دوسرے لوگوں کا سرمایہ بھی ہے۔ میرے گھر کا خرچ بھی اس دکان میں چلتا ہے اور دکان کا بھی۔ جو بچ جائے اس میں سے 50% میں دوسروں کو دیتا ہوں، کیا یہ صحیح ہے؟
جواب: اگر آپ کی دکان میں دوسروں کا بھی سرمایہ لگا ہوا ہے اور سب کے نفع کا تناسب(فیصد کے اعتبار سے) طے  ہے جو  آپ اخراجات نکالنے کے بعد ان کو دیتےہیں تو  شراکت کی یہ صورت جائز ہے۔ تاہم گھریلو ذاتی اخراجات نکالنے سے پہلے شرکاء کے درمیان منافع مقررہ شرح فیصد کے اعتبار سے تقسیم کرنا ہوگا، اس کے بعد گھر کے اخراجات میں رقم صرف کیجیے، بصورتِ دیگر حسابات لکھنے کا اہتمام کیجیے، اور گھر میں جو رقم خرچ ہوجائے اسے اپنے حصے کے نفع سے منہا کیجیے۔اگر لوگوں کانفع فیصد کے حساب سے طے نہیں ہے اور آپ ان کو آدھا دیے دیتے ہیں تو یہ صورت درست نہیں،  نفع کی کوئی مقدار فیصد کے حساب طے کرکے عقدِ شرکت کی تجدید کرلیجیے۔بدائع الصنائع في ترتيب الشرائع (6 / 59):
(ومنها) : أن يكون الربح جزءاً شائعاً في الجملة، لا معيناً، فإن عيناً عشرة، أو مائة، أو نحو ذلك كانت الشركة فاسدةً؛ لأن العقد يقتضي تحقق الشركة في الربح والتعيين يقطع الشركة لجواز أن لايحصل من الربح إلا القدر المعين لأحدهما، فلايتحقق الشركة في الربح". فقط واللہ اعلم
                                                  
عنوان: قسطوں پر گاڑی فروخت کرکے زیادہ پیسے وصول کرنا
سوال: قسطوں پر گاڑی فروخت کرکے زیادہ پیسے وصول کرنا کیسا ہے?
جواب: قسطوں پر خریدوفروخت  جائز ہے، لیکن اس کے صحیح ہونے کے لیے درج ذیل  شرائط کی رعایت ضروری ہے:۱- معاملہ متعین ہو کہ نقد کا معاملہ کیا جارہا ہے یا ادھار۔ ۲-  مدت متعین ہو۔۳- مجموعی قیمت (اور قسط کی رقم) متعین ہو۔۴- کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے اور قسط جلدی ادا کرنے کی صورت میں کمی نہ کی جائے، اگر معاملہ کرتے وقت یہ شرط لگائی گئی تو پورا معاملہ ہی فاسد ہوجائے گا۔فقط واللہ اعلم
                                                  
عنوان: معذور بھائی کا حصہ کس کو ملے گا؟
سوال: میرا بھائی ذہنی پس ماندہ ہے اور میرے ساتھ رہتا ہے، میرے والدین کا انتقال ہوچکا ہے،میری دو بہنیں شادی شدہ ہیں، اب وہ والدین کی جائیداد میں اپنا حصہ مانگ رہی ہیں، والد کی جائیداد میں مکان اور دکان ہے،براہِ کرم شریعت کی روشنی میں بتائیں کہ میرے بھائی کا حصہ کس کو ملے گا؟
جواب: سائل کے بھائی کو اپنے والد کی جائیداد میں حصہ ملے گا، اس کا حصہ کسی اور وارث کو نہیں ملے گا، البتہ اگر وہ ذہنی طور پر معذور ہے تو اس کے حصے کو سائل کے پاس بطورِ حفاظت رکھوایا جائے گا، سائل کے لیے جائز نہیں کہ اس کے حصے کو اپنے ذاتی ضروریات میں استعمال کرے، بلکہ اس کا حصہ اس کی ہی ضروریات پر خرچ کیا جائے۔فتاوی شامی میں ہے:" (و وليه أبوه ثم وصيه) بعد موته ثم وصي وصيه كما في القهستاني عن العمادية (ثم) بعدهم (جده) الصحيح وإن علا (ثم وصيه) ثم وصي وصيه قهستاني زاد القهستاني والزيلعي ثم الوالي بالطريق الأولى (ثم القاضي أو وصيه) أيهما تصرف يصح فلذا لم يصح ثم (دون الأم أو وصيها) هذا في المال".و في الرد:"(قوله: دون الأم أو وصيها ) قال الزيلعي و أما ما عدا الأصول من العصبة كالعم والأخ أو غيرهم كالأم و وصيها وصاحب الشرطة لا يصح إذنهم له لأنهم ليس لهم أن يتصرفوا في ماله تجارة فكذا لا يملكون الإذن له فيها والأولون يملكون التصرف في ماله فكذا يملكون الإذن له في التجارة اه  قوله ( هذا في المال ) ليس على إطلاقه ففي وكالة البحر عن خزانة المفتين وليس لوصي الأم ولاية التصرف في تركة الأم مع حضرة الأب أو وصيه أو وصي وصيه أو الجد وإن لم يكن واحد ممن ذكرنا فله الحفظ وبيع المنقول لا العقار والشراء للتجارة وما استفاده لصغير من غير مال الأم مطلقاً وتمامه فيها اهـ لكن بيع المنقول من الحفظ قال في السابع والعشرين من جامع الفصولين ولو لم يكن أحد منهم فلوصي الأم الحفظ وبيع المنقول من الحفظ وليس له بيع عقاره ولا ولاية الشراء على التجارة إلا شراء ما لا بد منه من نفقة وكسوة وما ملكه اليتيم من مال غير تركة أمه فليس لوصي أمه التصرف فيه منقولاً أو غيره  وتمامه فيه فراجعه". ( كتاب الحجر ٦/ ۱۷۵ ط: سعيد)فقط واللہ اعلم
                                                  
عنوان: ایک بھائی اور شوہر میں میراث کی تقسیم کا طریقہ
سوال: ایک عورت فوت ہو گئی  ہے اور اس عورت کا ایک بھائی اور شوہر زندہ ہے تو اب میراث میں ان کو کتنے حصے ملیں گے؟
جواب: صورتِ مسئولہ میں اگر مذکورہ خاتون کے ذمہ کوئی قرض ہو تو اس کو ادا کیا جائے پھر  اگر مرحومہ نے کوئی جائز وصیت کی ہو تو اس کو ایک تہائی میں سے نافذ کیا جائے، اس کے بعد  (اگر مرحومہ کے صرف یہی دو وارث ہیں تو) مرحومہ کے کل ترکہ کو دو حصوں میں تقسیم کر کے ایک حصہ بھائی کو اور ایک حصہ شوہر کو دیا جائے گا۔یعنی کل ترکہ  میں سے آدھا  حصہ بھائی کو اور آدھا  حصہ شوہر کو ملے گا۔ فقط واللہ اعلم
                                                  
عنوان: کمیشن کا حکم
سوال: میں ایک کمپنی میں sale representative  کا کام کرتا ہوں ،کمپنی مجھے ایک آئٹم دیتی ہے 10 روپے میں بیچنے کا کہتی ہے۔ اور میں وہ 12 یا 14 روپے میں بیچتا ہوں، اور 10 روپے کمپنی کو دیتا ہوں باقی خود رکھ لیتا ہوں ۔ کیا یہ صحیح ہے؟
جواب: آپ کی کمپنی آپ کو اس کے علاوہ کوئی اجرت نہیں دیتی، بلکہ دس سے زائد جتنی قیمت میں آپ بیچ دیں وہ اضافی رقم ہی آپ کی اجرت ہے،یا آپ 12روپے کا بیچ کر کمپنی کو دس کا ہی ظاہر کرتے ہیں یہ دونوں صورت جائز نہیں۔ اس لیے کہ پہلی صورت میں اجرت متعین نہیں، اور دوسری صورت میں دھوکاہے۔البتہ اگر کمپنی اجرت متعین کردے، اور کمپنی کے ذمہ داران کی طرف سے اس بات کی اجازت ہوکہ اگر مذکورہ چیز دس سے زیادہ کی بیچ دی تو باقی آپ کا بونس ہوگا، تو  اس کی اجازت ہوگی۔فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیه أیضاً: ’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦) فقط واللہ اعلم
                                                  
عنوان: میراث کی زمین میں اگلا حصہ (فرنٹ سائڈ) کسے دیاجائے؟
سوال: مورثہ زمین میں چار بیٹی اور ایک بیٹا مشترک ہیں اس زمین کو کس کو آگے کا حصہ اور کس کو پیچھے کا حصہ دیں جب کہ آگے  پیچھے  ہر ایک آگے کا حصہ مانگ رہے ہیں؟
جواب: صورتِ مسئولہ میں اولاً  کوشش کی جائے کہ باہمی رضامندی سے زمین کی تقسیم ہوجائے؛ تاہم اگر باہمی تقسیم نہ ہو تو زمین اس طرح تقسیم کی جا ئے کہ ہر ایک کا کچھ حصہ اگلی زمین میں آئے، اگر اس طرح کرنے سے زمین قابلِ انتفاع نہیں رہتی تو  کل زمین کی قیمت لگا کر قیمت کے حساب سے تقسیم کردی جائے۔ فقط واللہ اعلم
                                                  
عنوان: ایزی پیسہ اکاؤنٹ استعمال پر سہولیات کا حکم
سوال: میں ایزی پیسہ (easy paisa) کا اکاؤنٹ استعمال کرتا ہوں اور ان کی ایپلی کیشن استعمال کرنے پر وہ مجھے انعامات دیتے ہیں تو کیا ان انعامات کا استعمال درست ہے؟
جواب: ایزی پیسہ کی ایپلی کیشن یا اکاؤنٹ کے استعمال پر جو انعامات یا سہولیات ملتی ہیں ان کا استعمال ناجائز ہے۔ تفصیل کے لیے جامعہ کا فتوی درج ذیل لنک میں ملاحظہ کریں :ایزی پیسہ اکاؤنٹ اور اس پر ملنے والی مفت سہولیات کا حکمفقط واللہ اعلم
                                                  
عنوان: جوبلی انشورنس/ جوبلی فیملی تکافل
سوال: میں نے اپنا اور اپنے بچوں کا جوبلی انشورنس  کروایا ہوا ہے، بہت سے لوگ کہتے ہیں کہ یہ آپ نے اچھا کام نہیں کیا،  کچھ لوگ کہتے ہیں کہ ٹھیک ہے،  کیا اسلام میں اس کی کوئی گنجائش ہے؟
جواب: ’’جوبلی  فیملی تکافل‘‘ اور  موجودہ دور میں اس جیسی جتنی دیگر تکافل پالیسیاں ہیں، ان میں بھی وہی خرابیاں ( یعنی سود، جوا اور غرر) پائی جاتی ہیں جو   انشورنس  میں پائی جاتی ہیں؛ اس لیے انشورنس کی طرح کسی بھی ادارے کا کسی بھی قسم کا تکافل کرانا  جائز نہیں ہے۔ تکافل کے عدمِ جواز کے  بارے میں تفصیلی فتوی وجوہات سمیت ہماری ویب سائٹ پر شائع ہو چکا ہے اسے دیکھ لیں :پاک قطر تکافل کی پالیسی خریدنا اور اس ادارے میں ملازمت کرنے کا حکمفقط واللہ اعلم
                                                  
عنوان: گاڑی کی فروخت
سوال: میرے ایک دوست نے دو سال پہلے کہاکہ میں کاروبار کے لیے کچھ پیسے دینا چاہتا ہوں،    5 لاکھ  کی گاڑی کی صورت میں مجھے دیے، اور کہا کہ نفع نقصان تمہارا،  بس مجھے ہر ماہ 15000 دے دو ، مجھے صرف  پیسے واپس چاہییں، گاڑی نہیں چاہیے۔
جواب: مذکورہ صورت میں اگر آپ کے دوست نے مذکورہ گاڑی آپ کو  5 لاکھ کے عوض فروخت کردی ہے، اور اس کی قیمت کی  ادائیگی ہر ماہ 15000 کی صورت میں  طے ہوئی، گاڑی کی قیمت مکمل ادا ہوجانے پر  یا قسط کی تاخیر کی صورت میں مزید کوئی رقم ادا نہیں  کرنی ہوگی، اگر اس حد تک ہی معاملہ ہے تو مذکورہ  معاملہ  درست ہے۔ اور اگر معاملے کی کوئی اور صورت ہے تو مکمل وضاحت کے ساتھ دوبارہ ارسال کردیجیے۔ فقط واللہ اعلم
                                                  
عنوان: والد کا حرام پیسے سے بیٹے کی ضروریات پوری کرنا
سوال: والد کے حرام پیسے میں بیٹے کو کیا کرنا چاہیے؟  بیٹا اس سے کیسے بچے؟ بیٹے کو ایک طرف تعلیم حاصل کرنے کے لیے پیسے کی ضرورت ہے، دوسری طرف والد حرام میں مبتلا ہیں،  بیٹے کی پریشانی دور کرنے کے لیے راہ نمائی فرمائیں!
جواب: بیٹا اگر بالغ ہے تو  اُسے چاہیے کہ وہ اپنی کمائی کا انتظام خود کرے  کہ اس کی بلوغت کے بعد اس کی  کفالت کی ذمہ داری باپ پر نہیں ہے،  یا کسی سے قرض لے کر اپنی تعلیمی  ضرورت پوری کرلے،اور بعد میں جب اس کے  لیے ممکن ہو ، اس رقم کو ادا کردے۔السنن الکبری میں ہے: " عن شرحبيل مولى الأنصار عن أبي هريرة عن النبي صلى الله عليه وسلم أنه قال: "من اشترى سرقةً وهو يعلم أنها سرقة فقد أشرك في عارها وإثمها". (السنن الكبرى للبيهقي (5/ 548) کتاب البیوع، باب كراهية مبايعة من أكثر ماله من الربا أو ثمن المحرم، ط: دار الكتب العلمية، بيروت – لبنان)         فتاوی شامی  میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه". (5/99،مَطْلَبٌ فِيمَنْ وَرِثَ مَالًا حَرَامًا، ط: سعید)       وفیه أیضاً:"وفيه: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه. (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه". (5/ 98، کتاب البیوع،باب البیع الفاسد ، مطلب الحرمۃ تتعدد، ط: سعید) (قوله: اکتسب حراماً الخ)توضیح المسألة ما في التتارخانیة حیث قال: رجل اکتسب مالاً من حرام ثم اشتری فهذا علی خمسة أوجه، إما إن دفع تلك الدراهم إلی البائع أولاً ثم اشتری منه بها أو اشتری قبل الدفع بها ودفعها، أو اشتری قبل الدفع بها ودفع غیرها، أو اشتری مطلقاً ودفع تلك الدراهم، أو اشتری بدراهم أخر ودفع تلك الدراهم، قال أبونصر: یطیب له ولایجب علیه أن یتصدق إلا في الوجه الأول … وقال الکرخي في الوجه الأول والثاني لایطیب، وفي الثلاث الأخیرة یطیب، وقال أبوبکر: لایطیب في الکل.  لکن الفتوی الآن علی قول الکرخی دفعاً للحرج عن الناس". (ردالمحتار ۴:۲۴۴ مطلب إذا اکتسب حراماً ثم اشتری فهو علی خمسة أوجه) فقط واللہ اعلم
                                                  
عنوان: ھاؤس بلڈنگ نامی کمپنی سے گھر کی تعمیر کے لیے قرض لینا
سوال: ہاؤس بلڈنگ نامی کمپنی سے گھر کی تعمیر  کے لیے قرضہ لینا   کیسا ہے؟
جواب: ہاؤس بلڈنگ نامی کمپنی  سے گھر  کی تعمیر  کے لیے قرضہ لینا جائز نہیں ہے، اس  لیے کہ تحقیق کرنے پر معلوم ہوا ہے کہ اس میں قرض کی ادئیگی سود کے ساتھ  کرنی پڑتی ہے۔ فقط واللہ اعلم
                                                  
عنوان: امانت کی رقم کو ذاتی استعمال میں لاکر مقررہ وقت پر ادا کردینا
سوال: اگر کوئی امانت رکھوائے اور  رکھنے والا اس کو استعمال کرکے بوقتِ ضرورت صحیح اور مکمل ادا کردے ، اس میں کوئی حرج تو نہیں؟
جواب: امانت کی رقم کا  مالک کی اجازت کے بغیر  ذاتی استعمال میں لانا امانت میں خیانت اور ناجائز ہے، البتہ مالک کی اجازت سے اس کو استعمال کیا جاسکتا ہے، اور امانت کی رقم اگر استعمال کرلی تو یہ امانت کے حکم سے نکل جائے گی، اور  مضمون ہوجائے گی، یعنی اگر ہلاک ہوگئی تو  پھر اس کا ضمان لازم آئے گا۔ فقط واللہ اعلم
                                                  
عنوان: سونا خرید کر اگلے دن وصول کرنا
سوال: سونا کی آج خرید کرنا اور وصول اگلے دن کرنا کیسا ہے؟
جواب: سونے چاندی کی روپیہ پیسے کے بدلے  خرید وفروخت شرعاً "بیعِ صرف"  کہلاتی ہے، اور بیعِ صرف کا حکم یہ ہے کہ اس میں دونوں طرف سے نقد ادائیگی ضروری ہے، اس لیےسونے چاندی کے معاملات میں لین دین،  نقد  اور ہاتھوں ہاتھ ہونا ضروری ہے، یعنی ایک ہی مجلس میں قیمت کی رقم دینا اور سونا  چاندی وصول کرنا  ضروری ہے اور کسی بھی جانب سے ادھار، ربوا (سود) کے دائرے میں آنے کی بنا پر ناجائز وحرام ہے، لہذاسونے  کی رقم ادا کرکے  اگلے روز وصول کرنا جائز نہیں، البتہ اگر خریداری کا معاملہ نہ کیا جائے، بلکہ سونا بنوانے کے لیے آرڈر دیا جائے اور جب وہ بن کر آجائے تو اس وقت اس کا سودا کرکے ہاتھ در ہاتھ معاملہ کرلیا جائےتو یہ جائز ہوگا۔"(وَيُشْتَرَطُ) عَدَمُ التَّأْجِيلِ وَالْخِيَارِ وَ (التَّمَاثُلُ) - أَيْ التَّسَاوِي وَزْنًا (وَالتَّقَابُضُ) بِالْبَرَاجِمِ لَا بِالتَّخْلِيَةِ (قَبْلَ الِافْتِرَاقِ) وَهُوَ شَرْطُ بَقَائِهِ صَحِيحًا عَلَى الصَّحِيحِ (إنْ اتَّحَدَ جِنْسًا وَإِنْ) وَصْلِيَّةٌ (اخْتَلَفَا جَوْدَةً وَصِيَاغَةً) لِمَا مَرَّ فِي الرِّبَا (وَإِلَّا) بِأَنْ لَمْ يَتَجَانَسَا  (شُرِطَ التَّقَابُضُ) لِحُرْمَةِ النَّسَاءِ" . [الدر مع الرد : ٥/ ٢٥٧-٢٥٩] فقط والله أعلم
                                                  
عنوان: غیر مسلم ملک میں نوکری کاحکم
سوال: ایسا شخص جو کسی غیر مسلم ملک میں جا کر روزی کما رہا ہے، اس کی شرعی حیثیت کیا ہے آیا جائز ہے یا نا جائز؟
جواب: غیرمسلم  ممالک میں رہائش اور وہاں کی شہریت اختیار کرنے  کا مدار زمانہ و حالات اور رہائش  رکھنے  والے کی اغراض و مقاصد پر ہے، ان کے مختلف ہونے  سے حکم مختلف ہوجاتا ہے ۔جس کی مختصر تفصیل درج ذیل ہے:1- اپنے ملک کے اَبتر حالات اور ظلم و ستم میں اگر کسی شخص کی جان و مال کی حفاظت مشکل ہوجائے اور ان مشکلات کی بنا پر وہ دارالکفر میں رہائش اختیار کرتا ہے اور وہاں پر بذاتِ خود اپنے دین پر کاربند رہ سکتا ہے اور وہاں کے منکرات و فواحش سے خود کو محفوظ رکھ سکتا ہے تو اس کے لیے وہاں رہائش اختیار کرنے کی اجازت ہے، جیساکہ صحابہ کرام علیہم الرضوان نے اپنے وطن میں مذہب کی بنیادپرانتقامی کارروائیوں اور حالات سے تنگ آکر جان کے تحفظ کے لیے اپنے حق میں نرم گوشہ رکھنے والے غیر مسلم ملک( حبشہ)میں پناہ لی تھی۔2- اسلامی ممالک میں تلاشِ بسیار کے باوجود معاشی مسائل کا حل نہ ہوسکے اور غیر مسلم ملک میں جائز ملازمت اختیار کرنے کی غرض سے وہاں جائے تو یہ بھی جائز ہے، بشرطیکہ وہاں دین پر کاربند رہے۔3- کفار کو تبلیغِ دین اور اہلِ اسلام کی اصلاح کے لیے جانا نہ صرف یہ کہ جائز ہے، بلکہ محمود ومستحسن بھی ہے۔متعدد صحابہ کرام علیہم الرضوان نے اسی غرض سے غیر مسلم ملک کی سکونت اختیار کی اور وہیں انتقال ہوا ۔4- دارالکفر   بے حیائی کے طوفان میں گھرا ہوا ہو،اور کوئی شخص کسی نیک یا دینی مقصد کے لیے نہیں، بلکہ معیارِ زندگی بلند کرنے اور خوش حالی و عیش وعشرت کی زندگی گزارنے کی غرض سے وہاں جاتا ہے،  یہ ترکِ وطن کراہت سے خالی نہیں، بلکہ خود کو منکرات و فواحش کے طوفان میں دھکیلنے کے مترادف ہے۔بے حیائی اور فحاشی  اور دیگر منکرات کی موجودگی  میں مسلمان کافروں کے ساتھ گھل مل جاتا ہے اور دین سے دور نکل جاتاہے۔اسی بنا پر حضورِ اکرم صلی ﷲ علیہ وسلم نے کفار کے درمیان اقامت(نیشنلٹی) اختیار کرنے کوکفار کی مماثلت قرار دیا، جیساکہ ابو داؤد میں ہے:’’باب في الإقامة بأرض المشرك‘‘’’قال رسول اﷲ صلی اﷲ علیه وسلم:’’ من جامع المشرك وسکن معه فإنه مثله‘‘. آخر کتاب الجهاد‘‘. ( سنن أبي داؤد، کتاب الجهاد، باب في الإقامة بأرض المشرك، ۲؍۳۸۵۔ط: میر محمد کتب خانه)حدیثِ مذکور میں اجتماع سے مراد  اُن کے ملک وشہر میں ایک ساتھ رہناہے، اسی بنا پر فقہا نے صرف ملازمت کے لیے دارالحرب جانے کو ناجائز لکھا ہے۔5- مسلمانوں پر بڑائی کے اظہار کے لیے دارالکفر کو دارا لا سلام پر ترجیح دینا، گویا کفار کے طرزِ زندگی میں ان جیسا بننے کے لیے ایسا کرنا ہے،  جو کہ شرعاً حرام ہے۔جیساکہ حدیث میں ہے:’’من تشبه بقوم فهو منهم‘‘. الحدیث. ( مشکاة المصابیح، کتاب اللباس، الفصل الثاني، ۲/۳۷۵، ط: قدیمی کراچی)6-  رہا علاج کے لیے جانا،  ظاہر ہے کہ یہ اہم ضرورت ہے،  اگر اپنے وطن میں ناممکن ہو تو  بہرصورت جانا جائز ہوگا۔7- جہاں تک تعلیم کا تعلق ہے،  یہ بڑا سنجیدہ اور سنگین مسئلہ ہے،  ظاہر ہے اس کے لیے رہائش اختیار کرنا ضروری ہے، جن صورتوں میں رہائش اختیار کرنا مکرو ہ یا حرام ہے ان صورتوں میں تعلیم کے لیے جانا اور وہاں رہنا بھی مکروہ یا حرام ہوگا، اور جن صورتوں میں رہائش جائز ہے،ان صورتوں میں تعلیمی سفر بھی جائزہوگا۔ تاہم اس حوالے سے خصوصی توجہ کا اہتمام ضروری ہے،اگر دینی، دنیوی اور تعلیمی ضروریات اپنے ملک میں پوری ہوسکتی ہوں تو بلا شبہ اس گندے ماحول سے دور رہا جائے۔ (فتاوی بینات،جلد سوم، عنوان: مغربی ممالک کی شہریت لینے کا حکم، جلد:3،ص:372تا378، ط:مکتبہ  بینات)فقط واللہ اعلم
                                                  
عنوان: بیوہ، تین بیٹیوں اور بھتیجوں میں وراثت تقسیم کرنے کا طریقہ
سوال: ایک شخص فوت ہو گیا ہے، اس کی ایک بیوہ اور تین بیٹیاں ہیں، اس کی وراثت کیسے تقسیم ہو گی؟جب کہ میت کے ماں باپ اور بہن بھائی بھی وفات پاچکے ہیں۔اور بھتیجے بھتیجیاں موجود ہیں۔ میت کے ترکہ کے متعلق شرعی رہنمائی فرمائیں!
جواب: صورتِ مسئولہ میں مرحوم کی جائیداد میں سے اولاً اس کی تجہیز و تکفین کے اخراجات نکالے جائیں گے، پھر اگر مرحوم کے ذمہ کوئی قرض ہو تو اس کو ادا کیا جائے گا، اس کے بعد اگر مرحوم نے کوئی جائز وصیت کی ہو تو اس کو ایک تہائی میں سے نافذ کیا جائے گا۔اخیراً اس کے مال کا آٹھواں حصہ یعنی ساڑھے بارہ فیصد  اس کی بیوی کو ملے گا، دو تہائی یعنی چھیاسٹھ  اعشاریہ چھیاسٹھ  فیصد اس کی بیٹیوں کو ملے گا اور باقی ماندہ مال اس کے بھتیجوں میں برابری سے تقسیم کیا جائے گا۔ بھتیجیوں کو نہیں ملے گا۔ فقط واللہ اعلم
                                                  
عنوان: اسلامک بینک میں نوکری کرنا
سوال: اسلامک بینک میں نوکری کرنا جائز ہے یا نہیں؟
جواب: مروجہ اسلامک یا کنویشنل بینک میں نوکری کرنے کی اجازت نہیں۔ فقط واللہ اعلم
                                                  
عنوان: بینک میں کسی بھی قسم کی نوکری کرنے کا حکم
سوال: کیا بینک میں کسی بھی قسم کی نوکری کرنا جائز نہیں ہے؟ میں نے بہت سے علماء سے سنا ہے کہ بینک کی ہر قسم کی نوکری حرام نہیں ہے؟
جواب: بینک میں کسی بھی قسم کی نوکری کرنے سے بینک کے سودی نظام میں معاونت کرنا لازم آتا ہے, جب کہ گناہ کے کاموں میں کسی بھی قسم کی معاونت کرنا جائز نہیں ہے، اس لیے بینک میں کسی بھی قسم کی نوکری کرنا جائز نہیں ہے۔ فقط واللہ اعلم
                                                  
عنوان: واٹر فلٹر پلانٹ لگا کر پانی کا کاروبار کرنے کا حکم
سوال: واٹر فلٹر پلانٹ لگاکر پانی کا کاروبار کرنا جائز ہے یا نہیں؟
جواب: واٹر (پانی) کا فلٹر پلانٹ لگا کر اس فلٹر شدہ پانی کو بیچنے کا کاروبار کرنا شرعا جائز ہے۔
                                                  
عنوان: بیعانہ لینا دینا
سوال: تجارت اور لین دین میں مال کے عوض پہلے سے بیعانہ لینا کیسا ہے؟ اور بیعانہ واپس نہ دینے کا کیا حکم ہے؟
جواب: بیعانہ کی رقم خرید کردہ چیز  کی قیمت کا حصہ ہوتی ہے،اس کا لینا دینا جائز ہے،  البتہ کسی وجہ سے سودا مکمل نہ ہوسکے تو یہ رقم واپس کرنا ضروری ہے، اس کا ضبط کرلینا جائز نہیں۔ "عن عمرو بن شعیب عن أبيه عن جده قال: نهى رسول الله صلى الله عليه وسلم عن بيع العربان. رواه مالك وأبوداؤد وابن ماجه".وفي الهامش:"(قوله:"بيع العربان" وهو أن يشتري السلعة ويعطي البائع درهماً أو أقلّ أو أكثر على أنه إن تمّ البيع حسب من الثمن وإلا لكان للبائع ولم يرجعه المشتري، وهو بيع باطل؛ لمافيه من الشرط والغرر".  (مشکاۃ المصابیح، کتاب البیوع)  فقط واللہ اعلم
                                                  
عنوان: کرایہ دار کا مکان خالی کرنے سے انکار کرنا
سوال: میں نے ایک پلاٹ کرائے پر دیا ہے، 5 سال سے،کرائے دار کہتا ہے کہ میں نے اس پر بہت خرچہ کیا ہے، آپ مجھے مزید ایک سال دیں،اس  کا کہنا ہے کہ ورنہ میں لیگل میں چلا جاؤں گا، ہمارا  11 ماہ کا معاہدہ تھا جو  5 ماہ پہلے ختم ہوچکا تھا، میں نے وقتاً فوقتاً ان کو خالی کرنے کا کہتا رہا ہوں،اور یہ جھوٹ بھی ان سے بولا کہ میں نے اس کو بیچ دیا ہے، اب مجھے کیا کرنا چاہیے؟
جواب: آپ کا کرائے دار کو  جھوٹ  بولنا ناجائز عمل ہے، اس سے توبہ کرنا لازم ہے، اس کی جگہ کوئی ایسا جملہ کہا جاسکتا تھا جو جھوٹ نہ ہوتا اور اس پر گھر چھوڑنے کے لیے دباؤ بھی ہو جاتا۔آپ اپنی زمین کے مالک ہیں، جب کرائے کا معاہدہ ختم ہوچکا ہے تو  شرعاً  آپ کا حق ہے کہ آپ اس سے زمین خالی کرائیں اور  جو  خرچہ کرائے دار  نے کیا ہے وہ اپنی لگائی ہوئی چیز نکال کر لے جائے، یا آپ اس کی نکالی ہوئی حالت میں اس کی قیمت ادا کرکے  اس کو حاصل کرلیں۔اگر مالک  مکان کرایہ دار کو معاہدہ کی مدت مکمل ہونے کے بعد مکان خالی کرنے کا کہے تو اس پر مکان خالی کرنا واجب ہے، اور خالی کرنے سے انکار کرنا شرعاً ناجائز ہے۔ کرایہ دار مالک کی رضامندی کے بغیر جب تک مکان میں رہے گا، اللہ تعالیٰ کے نزدیک وہ ظالم اور غاصب شمار ہوگا۔ حدیث شریف میں آتا ہے:"قال رسول الله صلی الله علیه و سلم: ألا لاتظلموا، ألا لایحل مال امرء إلا بطیب نفس منه".(مشکوٰۃ، ج:1، ص:255، ط:قدیمی)ترجمہ: خبردار اے مسلمانو! ظلم نہ کیا کرو، اور یاد رکھو کسی شخص کا مال اس کی دلی رضامندی کے بغیر دوسرے شخص کے لیے حلال نہیں ہے۔معاملات کی آسانی اور مغلوبیت سے حفاظت کے لیے اس دعا کا اہتمام کریں:" اَللّٰهُمَّ إِنِّيْ أَعُوْذُبِكَ مِنَ الْهَمِّ وَالْحُزْنِ وَالْعَجْزِ وَ الْکَسْلِ وَ الْبُخْلِ وَ الْجُبْنِ وَ غَلَبَةِ الرَّجَالِ".ترجمہ: الہی! میں تیری پناہ چاہتا ہوں رنج وغم سے اور عاجزی اور سستی اوربخل اوربزدلی اورلوگوں کے قہر سے۔بدائع الصنائع في ترتيب الشرائع (4/ 201):
"وأما صفة الإجارة فالإجارة عقد لازم إذا وقعت صحيحة عرية عن خيار الشرط والعيب والرؤية عند عامة العلماء، فلاتفسخ من غير عذر".بدائع الصنائع في ترتيب الشرائع (4/ 223):
"ومنها: انقضاء المدة إلا لعذر؛ لأنّ الثابت إلى غاية ينتهي عند وجود الغاية فتنفسخ الإجارة بانتهاء المدة، إلا إذا كان ثمة عذر بأن انقضت المدة وفي الأرض زرع لم يستحصد فإنه يترك إلى أن يستحصد بأجر المثل، بخلاف ما إذا انقضت المدة وفي الأرض رطبة أو غرس أنه يؤمر بالقلع؛ لأن في ترك الزرع إلى أن يدرك مراعاة الحقين، والنظر من الجانبين؛ لأن لقطعه غاية معلومة". فقط واللہ اعلم
                                                  
عنوان: سودی رقم سے متعلق ایک سوال
سوال: میرے  والد  کچھ  رقم ہر مہینے تحفے کے طور پر مجھے دیتے ہیں، پہلے اس رقم میں 70 فیصد قومی بچت سے آنے والا سود ہوتا تھا اور 30 فیصد والد صاحب اپنی پینشن سے دیتے تھے۔  میں سود کی اس رقم کا باقاعدہ حساب رکھتا تھا؛ تاکہ ثواب کی نیت کے بغیر اس سود والی رقم کو کہیں دے دوں، تاہم پینشن والی رقم کو خود استعمال کر لیتا تھا۔ کچھ عرصے سے والد صاحب ساری رقم مجھے پینشن سے دے رہے ہیں۔ قومی بچت کی اس رقم کو وہ جائز سمجھتے ہیں اور سود کی رقم اپنے استعمال میں لے آتے ہیں۔ کیا یہ ممکن ہے کہ اب 100 فیصد جو رقم وہ پینشن سے دیتے ہیں میں اس کو اسی پرانے تناسب سے اپنے پاس سمجھوں اور یہی خیال کرتے ہوئے 70 فیصد رقم کو سود  ہی سمجھوں اور اس کو پہلے کی طرح علیحدہ کر دوں، تاکہ جو رقم والد کے پاس ہے جو اصل میں سود ہے وہ پہلے کی طرح پینشن والی رقم تصور ہو اور ان کے لیے وہ رقم جائز سمجھی جاۓ؟
جواب: آپ کے سوال کا غالباً مقصد  والد صاحب کو سودی رقم کے استعمال سے  بچانا ہے،  اگر سوال سے مقصود یہی ہے تو   سود والی رقم کو پنشن فرض کرلینے  کی جو  صورت آپ نے لکھی ہے وہ شرعاً غیر معتبر ہے، اس تدبیر کے بعد   بھی آپ کے والد کا اس رقم کا استعمال  سود ی رقم کے استعمال کے ہی حکم میں ہے، اس کا حل یہ ہے کہ آپ والد صاحب کو احترام اور ادب کے ساتھ سمجھائیں اور سود کی وعیدات سنائیں تا کہ اس رقم کے استعمال سے اپنے آپ کو بچائیں۔ اور آپ کے والد صاحب پنشن کی حلال رقم سے جو آپ کو دیں آپ کے لیے اسی قدر حلال ہوگی۔اگر سوال سے کچھ اور مقصود ہے تو وضاحت فرمائیں۔فقط واللہ اعلم
                                                  
عنوان: بروکری کی آمدن
سوال: کیا اس بات کی اجازت ہے کہ کوئی کیپیٹل انویسمنٹ کے بروکر اور وکیل کے طور پر کام کرے، میری کیپیٹل انویسمنٹ سے جو مراد ہے وہ مندرجہ ذیل ہے:کیپیٹل انویسمنٹ قرض پر کاروبار کا ایک نظریہ ہے، اس میں گاہک قرض لی ہوئی رقم کے ذریعہ ایک پراپرٹی کا مالک بن سکتا ہے، گاہک کو یہ بتایا جاتا ہے کہ وہ قرض کو استعمال کر کے اپنی پراپرٹی بنا سکتا ہے،گاہک سرمایہ حاصل کرتا ہے  یعنی وہ ایک پراپرٹی حاصل کرتا ہے، مثال کے طور پر  3 کمرے کا فلیٹ جو پہلے سے ہی کرایہ پر ہے، اس فلیٹ کی قیمت مثال کے طور پر 200000 یورو  ہے، اب گاہک کو سرمایہ کار ڈھونڈنا ہوگا جو اس کو سرمایہ دے، اکثر اوقات سرمایہ دینے والا روایتی بینک ہی ہوتا ہے، اب یہ ہوتا ہے کہ اس کے پاس بیس سال ہوتے ہیں قرض کی ادائیگی کے لیے، مہینہ وار  قرض  کی ادائیگی مثال کے طور پر  700  یورو ہوگی اور فلیٹ سے حاصل شدہ کرایہ 750  یورو ہوگا، یعنی فلیٹ کا کرایہ مہینہ وار قسط کی ادائیگی کے لیے کافی ہوگا اور 20  سال بعد یہ آدمی اس فلیٹ کا مالک بن جائے گا اور اب وہ کرایہ اپنی ذاتی ضرورت میں استعمال کرسکتا ہے اور چاہے تو وہ فلیٹ بیچ سکتا ہے۔اگر میں بروکر ہونے کی حیثیت سے لوگوں کی ذہن سازی کروں اور ان کو فلیٹ خریدنے پر آمادہ کروں تو میں  کماؤں گا، میرا فلیٹ کے مالکان سے رابطہ ہوتا ہے اور وہ مجھے حاصل شدہ قیمت میں ایک فیصد دیتے ہیں، مثال کے طور پر 200000 یورو  میں ۵ فیصد، نہ میں بینک  کی کوئی معاونت کرتا ہوں اور نہ میرا بینک کے نفع میں کوئی حصہ ہے، فلیٹ کے مالکان اور بینک کے روابط ہوتے ہیں اور فلیٹ کے مالکان گاہک کو بینک کی تجویز دے سکتے ہیں اور کم سود کی شرح پر قرض حاصل کرنے میں معاونت بھی کرسکتے ہیں، البتہ انہیں ایسا کرنا لازم نہیں ہوتا، بلکہ پیسوں کا انتظام گاہک کے ذمہ ہی ہوتا ہے، اکثر صورتوں میں گاہک روایتی بینک ہی استعمال کرتے ہیں پیسوں کی ادائیگی کے لیے۔میرا سوال یہ ہے کہ کیا میں گاہک اور فلیٹ کے مالکان کے درمیان بروکر کے طور پر کام کر سکتا ہوں اور کیا طرح کے طریقہ کار کی راہ نمائی کرسکتا ہوں؟
جواب: بروکر  جو کمیشن لیتا ہے وہ اس کی محنت اور کوشش کی اجرت ہوتی  ہے اور بروکر  کے لیے اس کا لینا اس شرط کے ساتھ جائز ہے کہ جائز کام کی اجرت لے اور وہ بروکری عرف کے مطابق ہو اس سے زائد نہ ہو اور رقم متعین ہو یا ایک مخصوص شرح متعین ہو، لہذا صورتِ مسئولہ میں سائل کے لیے بروکری لینا جائز ہوگا، اور اگر یہ بروکری متعین ہو  اور عرف کے مطابق ہو، مثلاً  اگر200000 یورو  کا  5  فیصد عرف کے مطابق ہے تو اس کی لینے کی اجازت ہوگی۔سائل کے لیے اس بات کی اجازت نہیں ہوگی کہ وہ گاہک کو بینک سے سودی قرضہ لینے کی طرف راہ نمائی کرے، لہٰذا سائل اگر راہ نمائی نہیں کرتا اور گاہک خود قرض لے کر پیسوں کی ادائیگی کرتا ہے تو سائل کی کمائی پر اس کا کوئی اثر نہیں پڑے گا،  نیز یہ بھی ضروری ہے کہ گاہک اور فلیٹ مالکان کے درمیان جو معاہدہ طے پارہاہے اگر اس میں غیر شرعی صورت ہو تو بروکر اس معاملے کی راہ نمائی نہ کرے۔الدر المختار وحاشية ابن عابدين (6/ 47) ط: سعید:"قال في البزازية: إجارة السمسار والمنادي والحمامي والصكاك وما لايقدر فيه الوقت ولا العمل تجوز لما كان للناس به حاجة ويطيب الأجر المأخوذ لو قدر أجر المثل وذكر أصلاً يستخرج منه كثير من المسائل فراجعه في نوع المتفرقات والأجرة على المعاصي".الدر المختار وحاشية ابن عابدين (رد المحتار) (6/ 63):"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدًا لكثرة التعامل وكثير من هذا غير جائز، فجوزوه لحاجة الناس إليه كدخول الحمام وعنه قال: رأيت ابن شجاع يقاطع نساجاً ينسج له ثيابًا في كل سنة". فقط واللہ اعلم
                                                  
عنوان: انشورنس کی رقم اپنے استعمال میں لانا
سوال: میں بہت غریب آدمی ہوں،  میرے والد صاحب نے میرے نام پر بیمہ پالیسی کرائی تھی، اب وہ وفات پا چکے ہیں اور مجھے انشورنس کی رقم مل چکی ہے، اب کیا میں وہ تمام رقم استعمال کر سکتا ہوں؟ چوں کہ میں غریب آدمی ہوں اور مجھے نۓ کاروبار کے لیے رقم درکار ہے تو  کیا میں اس نیت سے کہ کاروبار چلنے کے بعد انشورنس میں موجود اضافی سودی رقم اپنے گاؤں میں زیرِ تعمیر مسجد کو دے دوں گا، کیا میرے لیے جائز ہے؟
جواب: انشورنس پالیسی لینے پر  اصل رقم کے علاوہ جو اضافی رقم ملتی ہے اس کو وصول کرنا اور اس کو اپنے استعمال میں لانا  نا جائز ہے؛  اس لیے مذکورہ صورتِ حال میں آپ کے لیے حکم یہ ہے کہ  آپ نے اگر انشورنس کی تمام رقم وصول کرلی ہے، تو  آپ کے لیے صرف اپنے والد کی جمع کروائی ہوئی حلال رقم حلال ہوگی، جب کہ اصل رقم کے علاوہ زائد رقم  کسی غریب (خواہ وہ رشتہ دار ہو) کو ثواب کی نیت کے بغیر دے دیں، البتہ زائد رقم  میں سے ضرورت کے بقدر رقم اپنے استعمال میں فی الحال  لانے کی گنجائش اس وقت ہوگی جب کہ آپ واقعۃً غریب ہوں، تاہم اتنی رقم بعد میں صدقہ کرنا ہوگی۔نیز زائد رقم مسجد کی تعمیر میں دینے کی بھی اجازت نہیں۔المبسوط للسرخسي (12/ 172):"والسبيل في الكسب الخبيث التصدق".الدر المختار وحاشية ابن عابدين (رد المحتار) (5/ 99):"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه".فقط واللہ اعلم
                                                  
عنوان: ٹیکس کے گوشوارے جمع کروانے کی خدمت کے عوض فیس لینا
سوال: انکم ٹیکس اور سیلز ٹیکس کے گوشوارے جمع کروانے کی خدمت انجام دے کر اُس کی فیس کلائنٹ سے جو لی جاتی ہے اُس کا کیا حکم ہے، آیا وہ فیس جائز ہے یا نہیں؟ کیوں کہ کلائنٹ اپنی آمدن چھپاتا ہے، پوری آمدنی ظاہر نہیں کرتا تو گویا وہ جھوٹ بولنے کا مرتکب ہوتا ہے تو کیا وہ شخص جو اُس کا گوشوارہ جمع کروائے گا وہ گناہ گار تو نہیں ہوگا؟ اور اُس کی کمائی جو فیس کی شکل میں وہ کلائنٹ سے وصول کرتا ہے وہ حلال ہوگی یا نہیں؟
جواب: انکم ٹیکس اور سیلز ٹیکس کے گوشوارے جمع کروانے کی خدمت کرنا اور اس کے عوض اجرت مقرر کرکے لینا فی نفسہ جائز ہے، اس میں کوئی قباحت نہیں ہے، لیکن اگر کلائنٹ اپنی آمدنی یا اپنے اثاثوں کے ظاہر کرنے میں صریح جھوٹ بولتا ہے اور خدمت فراہم کرنے والے کو اس کا علم ہو تو وہ بھی جھوٹ میں معاونت کرنے والا شمار ہو گا جس کی وجہ سے اس کی آمدنی پاکیزہ نہ رہے گی۔ فقط واللہ اعلم
                                                  
عنوان: المیزان انویسٹمنٹ کا حکم
سوال: کیا ’’المیزان انویسٹمنٹ‘‘  (جو کہ  میزان بینک کا ایک ذیلی ادارہ ہے)  جو شریعہ کمپلائنٹ منافع دیتا ہے، ہر مہینہ سٹاک مارکیٹ کے حساب سے،  ان کے پاس میں اپنی رقم رکھ کر منافع حاصل کر سکتا ہوں؟ آیا جو منافع آئے گا وہ سود سے آئے گا یا جائز منافع کہلائے گا؟ ان کا نمائندہ تو کہتا ہے کہ یہ انویسٹمنٹ شرعی اصولوں کے مطابق ہے  کیا یہ جائز ہے؟
جواب: واضح رہے کہ مروجہ اسلامی میوچل فنڈز کے طریقہ کار کا خلاصہ یہ ہے:
انویسٹر بطور مؤکل کے اپنی رقم فنڈز والوں کو پیش کرتا ہے،  فنڈز والے انویسٹر کی رقم اور اس کی ضروریات کے مطابق مختلف شعبوں میں سے کسی ایک شعبہ کی طرف اس کی راہ نمائی کرتے ہیں،  فنڈز والے اس کی رقم کو بطور وکیل کے کل پانچ مدات میں لگاتے ہیں:
۱:-اسٹاک ایکسچینج
۲:-اسلامی بینکوں کے منافع بخش اکاؤنٹس
۳:-گورنمنٹ کے صکوک
۴:-پرائیویٹ کمپنیوں کے صکوک
۵:-سونا اور چاندی کی مارکیٹ
اس خدمت کے عوض یہ ادارے فیس وصول کرتے ہیں۔ (بحوالہ فتوی نمبر: ۸۱۴۷، جاری شدہ از دارالافتاء جامعہ علوم اسلامیہ بنوری ٹاؤن کراچی، مؤرخہ :۱۳-۰۴-۱۴۳۸ھ،۲۰۱۷-۰۱-۱۲ء )
ان اداروں میں سرمایہ کاری کے لیے شرعی حکم یہ ہے کہ اسلامی بینکو ں کے منافع بخش اکاؤنٹس، اور صکوک میں سرمایہ کاری کرنادرست نہیں، اس لیے کہ اس میں ایسے طریقوں اور حیلوں کو استعمال کیا جاتا ہے جن کو اسلامی کہنا یا سود سے پاک کہنا درست نہیں۔اور سونا چاندی کی خرید و فروخت میں چوں کہ عوضین پر مجلسِ عقد میں قبضہ ضروری ہے، اس شرط کا لحاظ رکھنا انویسٹمنٹ کی صورت میں مشکل ہے، اگر بیعِ صرف کی شرائط کا مکمل خیال رکھا جائے تو اس کے قواعد کے مطابق اس کی بیع کا حکم ہوگا۔
البتہ پہلی مد جس میں کہ یہ ادارہ اسٹاک ایکسچینج میں سرمایہ کاری کرکے شیئرز کی خرید و فروخت کرتا ہے، اس میں کاروبار کرنے کے لیے شیئرز کے کاروبار کے سلسلے میں جو شرائط بیان کی جاتی ہیں ان کا لحاظ کرنا ضروری ہے۔ان شرائط کا خلاصہ یہ ہے کہ:
1-  جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2- اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3- کمپنی کا اصل کاروبار حلال ہو، سودی کاروبار یا ممنوعہ چیزوں کا کاروبار نہ ہو۔
4- کمپنی کی غالب آمدنی حلال ہو۔
5-  جب تک مشتری کے پاس شیئرز کا قبضہ نہ آئے تب تک اس کوآگے نہ بیچے۔ اور موجودہ زمانے کے قبضہ کے لیے ضروری ہے کہ سی ڈی سی کے اکاؤنٹس میں شیئرز مشتری کے نام منتقل ہو جائیں۔
6-  شیئرز کی شارٹ سیل (یعنی مشتری کی ملکیت میں شیئر آنے سے پہلے آگے بیچنا) اور فارورڈ سیل ( یعنی بیع کومستقبل کے زمانے کی طرف نسبت کرنا) نہ کی جائے۔
7- اس کمپنی کے شیئرز کی مارکیٹ ویلیو مائع اثاثوں جیسے نقد کی قیمت سے زیادہ ہو۔
لہٰذا صورتِ مسئولہ میں اگر مذکورہ میوچل فنڈز والے ان شرائط کا لحاظ کرتے ہوں توسائل کے لیے اس ادارے کے شیئرز کی خرید وفروخت والے حصہ میں سرمایہ کاری کر نے کی گنجائش ہوسکتی ہے، مگر فی زمانہ اسٹاک مارکیٹ میں شیئرز کے کاروبار کے لیے بیان کردہ شرائط کا لحاظ نہیں رکھا جاتا، شرائط کے ساتھ اسٹاک ایکسچینج کے کاروبار کو جائز بتانے والے فتاویٰ کو صرف بیانِ جواز کے لیے استعمال کیا جاتا ہے، شرائط کے لحاظ کی کوئی ضمانت یا یقین دہانی نہیں ہوتی، اس لیے اسٹاک ایکسچینج کے کاروبار کے جواز کا فتویٰ مشکل ہورہا ہے۔
لہٰذا اسٹاک مارکیٹ کے شیئرز کی خرید و فروخت سے وابستہ مسلمانوں پر لازم ہے کہ وہ اپنے معاملات میں درج بالا شرائط کی موجودگی کی مکمل یقین دہانی حاصل کریں یا پھر اسٹاک مارکیٹ کے کاروبار سے علیحدہ رہیں:’’فنقول من حکم المبیع إذا کان منقولاً أن لایجوز بیعه قبل القبض إلى أن قال: وأما إذا تصرف فیه مع بائعه فإن باعه منه لم یجز بیعه أصلاً قبل القبض‘‘. (الفتاوی الهندیة: ج:۳، ص:۱۳، الفصل الثالث في معرفة المبیع والثمن والتصرف)
’’قال العلامة ابن عابدین: وهو لایصح به القبض ... وقید بالقبض؛ لأن العقد في ذاته صحیح غیر أنه لایجب علی المشتری دفع الثمن لعدم القبض‘‘.  (ردالمحتار: ج:۴، ص:۴۸، مطلب: اشتری دارًا ماجورةً لایطالب بالثمن قبل قبضها)
’’آکل الربا وکاسب الحرام أهدی إلیه أو أضافه، وغالب ماله حرام لایقبل ولایأکل ما لم یخبره أن ذلك المال أصله حلال ورثه أو استقرضه، وإن کان غالب ماله حلالاً لا بأس بقبول هدیته والأکل منها‘‘. (الهندیة، کتاب الکراهیة، الباب الثاني عشر: في الهدایا والضیافات، قدیم زکریا دیوبند، ج:۵، ص:۳۴۳، جدید زکریا دیوبند، ج:۵،ص:۳۹۷)
’’غالب مال المهدي إن کان حلالاً لا بأس بقبول هدیته وأکل ماله ما لم یتعین أنه من حرام، وإن کان غالب ماله الحرام لایقبلها ولایأکل إلا إذا قال: إنه حلال ورثه أو استقرضه‘‘. (البزازیة علی هامش الهندیة، الکراهیة، الفصل الرابع: في الهدیة والمیراث، قدیم زکریا دیوبند، ج:۶، ص:۳۶۰، جدید زکریا دیوبند، ج:۳،ص:۲۰۳)
’’وفي عیون المسائل: رجل أهدی إلى إنسان أو أضافه إن کان غالب ماله من حرام لاینبغي أن یقبل ویأکل من طعامه ما لم یخبر أن ذلك المال حلال استقرضه أو ورثه، وإن کان غالب ماله من حلال فلا بأس بأن یقبل الهدیة ویأکل ما لم یتبین له أن ذلك من الحرام‘‘. (الفتاوی التاتارخانیة، الکراهیة، الفصل السابع عشر: في الهدایا والضیافات، مکتبه زکریا دیوبند، ج:۱۸، ص:۱۷۵، رقم:۲۸۴۰۵، مجمع الأنهر، کتاب الکراهیة، فصل في الکسب، ج:۴، ص:۱۸۶، دارالکتب العلمیة، بیروت) فقط واللہ اعلم
                                                  
عنوان: click pay earn ویب سائیٹ میں ایڈ پر کلک کرکے پیسے کمانا
سوال: یہ مسئلہ پہلے بھی دارالافتاء سے معلوم کیا گیا، اس میں عدمِ جواز کا جواب آیا، لیکن ہمارے شہر کے کچھ مفتیانِ کرام اس کو جائز قرار دیتے ہیں، برائے کرم ناجائز ہونے کی وجوہات کے بارے میں بھی بتائیں؟ ایک شخص نے ایک ویب سائیٹ بنائی ہے click pay earn کے نام سے جس میں روزانہ کے اعتبار سے ایڈس دیکھنے پڑتے ہیں، اور ان کو دیکھنے کے لیے پیکیجز کرنے پڑتے ہیں اور پیکیجز دس ہزار سے ایک لاکھ تک ہیں، مثلاً اگر ہم دس ہزار والا پیکیج کرتے ہیں تو اس کے بینک اکاؤنٹ میں ہمیں دس ہزار بھیجنے ہیں، پھر روز چالیس ایڈس اس ویب سائیٹ پر ہمیں دیکھنے  ہیں تو اس کے عوض ہمیں چار سو روپے ملیں گے، اگر ایڈ  چالیس سے کم دیکھے تو بھی اس حساب سے پیسے ملیں گے اور  یہ ہر پیکیج تین ماہ تک چلے گا اس کے بعد پھر نیا پیکیج کرنا پڑے گا۔اور جو ایڈس دکھائے جاتے ہیں  اس میں معروف علماءِ کرام کے بیانات ہوتے ہیں اور اگر کوئی کسی اور کو اس ویب سائیٹ میں ایڈ کرتا ہے تو جسے ایڈ کیا ہے جب وہ چالیس ایڈس دیکھے گا تو ایڈ کرنے والے کے اکاؤنٹ میں ستر روپے جمع ہوں گے۔کیا یہ صورت جائز ہے ہم یہ پیکیج کر سکتے ہیں یا نہیں؟
جواب: اس طریقہ کار پر کام کرکے پیسہ کمانا درج ذیل وجوہات کی بنا پر ناجائز ہے:1۔۔ اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔ 2۔۔ جان دار کی تصویر  کسی بھی طرح کی ہو اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3۔۔ ان اشتہارات میں بسا اوقات  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔4۔  نیز اس معاملے میں جس طریق پر اس سائٹ کی پبلسٹی کی جاتی ہے جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے جب کہ  اس نے  اس نئےاکاؤنٹ بنوانے میں کوئی عمل نہیں کیا ، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):" قوله: ((مبرور)) أي مقبول في الشرع بأن لا يكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    شامی(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم.وفي الحاوي : سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة. ولا يجوز استئجار كاتب ليكتب له غناءً ونوحاً ؛ لأنه انتفاع بمحرم ...  ولايجوز الاستئجار على حمل الخمر لمن يشربها، ولا على حمل الخنزير".  فقط واللہ اعلم
                                                  
عنوان: مسلم کمرشل بینک کی شرعی حیثیت
سوال: مسلم کمرشل بینک میں اسلامی بینکاری کی شرعی حیثیت کیا ہے؟
جواب: واضح رہے کہ مروجہ اسلامی اور سودی بینکوں میں کوئی فرق نہیں ہے، جو حکم سودی بینکوں کا ہے، وہی حکم مروجہ اسلامی بینکوں کا بھی ہے؛ لہٰذا صورتِ مسئولہ میں مذکورہ بینک یا کسی بھی روایتی بینک میں اسلامی بینکاری کے عنوان سے بینکاری کا جو کام ہورہا ہے، شرعاً وہ درست اور جائز نہیں ہے۔وفي الدر المختار للحصکفي:"«وفي الأشباه: كل قرض جر نفعا حرام ... الخ»".وفي رد المحتار لابن عابدين:"«(قوله كل قرض جر نفعا حرام) أي إذا كان مشروطا كما علم مما نقله عن البحر ... الخ»". (کتاب البیوع ، باب المرابحة والتولیة، فصل في القرض، مطلب کل قرض جرّ نفعًا حرام، ج: 5، ص: 166، ط: سعید) فقط واللہ اعلم
                                                  
عنوان: سرکاری ملازمین کی تن خواہ سے فنڈز کے لیے کٹوتی اور اس پر ملنے والی اضافی رقم کا حکم
سوال: میں ایک گورنمنٹ امپلائی  ہوں،  ہمارا  ہر  ماہ ایک مخصوص فنڈ کاٹا جاتاہے، جو  ریٹائرمنٹ  کے وقت اکٹھا دیا جاتاہے، اس پر شرح سود کے حساب سے  واضح ایک رقم لکھی جاتی ہے، وہ رقم تو یقیناً سود  ہے، اس کو باقی رقم سے الگ کر کے جو میری اپنی رقم سے  زائد ہے، کیا اس رقم کو کسی نیک کام میں خرچ کیا جا سکتا ہے؟
جواب: سرکاری اور نجی اداروں کی طرف سے ملازمین کے لیے پراویڈنٹ فنڈ کی سہولت فراہم کی جاتی ہے، اور اس فنڈ  میں شمولیت کے لیے  ملازمین کی تنخواہ میں سے کچھ فیصد کٹوتی کرکے ہر ماہ اس فنڈ میں جمع کرلی جاتی ہے اور ریٹائرمنٹ کے وقت کمپنی جمع شدہ رقم اضافہ کے ساتھ ملازم کو دے دیتی ہے، اس کی چند صورتیں ہیں:پراویڈنٹ فنڈ کی رائج صورتیں:1۔ بعض ادارے اپنے ہر ملازم کو جبراً اس فنڈ کا حصہ بناتے ہیں اور ملازم کو عدمِ شمولیت کا اختیار نہیں دیتے، ہر ماہ تنخواہ دینے سے پہلے ہی طے شدہ شرح کے مطابق جبری کٹوتی کرلی جاتی ہے اور بقیہ تنخواہ ملازم کو دے دی جاتی ہے۔2۔ بعض اداروں کی طرف سے ہر ملازم کے لیے اس فنڈ کا حصہ بننا لازمی نہیں ہوتا ، بلکہ ملازمین کو اختیار ہوتاہے کہ اپنی مرضی سے جو ملازم اس فنڈ سے فائدہ اٹھانا چاہتا ہے وہ اس فنڈ کا حصہ بن سکتا ہے اور ملازمین کی اجازت سے ہر ماہ طے شدہ شرح کے مطابق ان کی تنخواہوں سے کٹوتی کرکے مذکورہ فنڈ میں جمع کی جاتی رہتی ہے۔3۔ بعض ادارے ہر ملازم کو جبراً اس فنڈ کا حصہ بنانے کے ساتھ ساتھ ملازمین کو اختیار دیتے ہیں کہ اگر کوئی ملازم اس فنڈ میں مقررہ شرح سے زیادہ رقم جمع کرانا چاہے تو کرا سکتا ہے؛ اس قسم کی کٹوتی کو جبری و اختیاری کٹوتی کہا جاتا ہے ۔مذکورہ صورتوں میں ملنے والے اضافے کا حکم:1۔ پہلی صورت( جبری کٹوتی) کا حکم یہ ہے کہ یہ فنڈ کمپنی کی طرف سے ملازمین کے لیے تبرع و انعام ہوتا ہے اور ملازمین کے لیے یہ لینا شرعاً جائز ہوتا ہے۔ اس لیے ملازم نے اپنی رضامندی سے رقم جمع نہیں کروائی، ادارہ اس سے جس طرح بھی نفع کمائے ملازم اس کا ذمہ دار نہیں ہوتا، اور قانوناً وشرعاً ابھی تک مذکورہ رقم اس کی ملکیت میں بھی نہیں ہوتی؛ لہٰذا اس کے لیے اضافی رقم لینا جائز ہوگا۔ البتہ اگر کوئی احتیاطاً یہ رقم استعمال نہ کرے تو یہ تقویٰ کی بات ہے۔2۔ دوسری  قسم (اختیاری کٹوتی)  کا حکم یہ ہے کہ ملازمین نے اپنی تنخواہوں سے جتنی کٹوتی کرائی ہے اتنی ہی جمع شدہ رقم وہ لے سکتے ہیں، زائد رقم لینا شرعاًجائز نہیں ہوتا؛ کیوں کہ اس صورت میں ملازم اپنے اختیار سے کٹوتی کرواتاہے، گویا وہ اپنی جمع شدہ رقم کو سودی انویسٹمنٹ میں صرف کرنے پر راضی ہوتاہے، لہٰذا یہ اضافہ لینا جائز نہیں ہوگا؛ کیوں کہ سودی معاملے پر رضامندی بھی ناجائز ہے۔3۔ تیسری صورت( جبری واختیاری کٹوتی) کا حکم یہ ہے کہ جتنی کٹوتی جبراً ہوئی ہے اس پر ملنے والی زائد رقم ملازم کے لیے لینا شرعاً جائز ہوتا ہے اور جتنی رقم ملازم نے اپنے اختیار سے کٹوائی ہے اس پر ملنے والی زائد رقم لینا جائز نہیں ہوتا .فقط واللہ اعلم
                                                  
عنوان: بائنری ٹریڈنگ (Binary trading) کا طریقہ کار اور شرعی حکم
سوال: بائنری ٹریڈنگ کسے کہتے ہیں? اور یہ جائز ہے یا ناجائز ?
جواب: بائنری ٹریڈنگ (Binary trading) کی صورت یہ ہوتی ہے کہ ایک آدمی کسی چیز  (مثلاً سونے)کے بارے میں اس بات کی پیش گوئی کرتا ہے کہ اس  کی قیمت فلاں مخصوص وقت میں اتنی ہوگی،   اور اس پیش گوئی کرنے کی باری یا حق یا ٹکٹ کو ایک مخصوص رقم (مثلاً 44 ڈالر) میں خریدنا پڑتا ہے،  چنانچہ اگر اس کی پیش گوئی اس مخصوص وقت پر صحیح ثابت ہوئی تو اسے مقررہ بائنری مثلاً 100 ڈالر کا مستحق مان لیا جائے گا جس میں سے اس کی ٹکٹ کی لاگت(مثلاً ۴۴ ڈالر)  کی کٹوتی ہوگی اور باقی (۵۶ ڈالر) اس کا نفع ہوگا۔ اور اگر اس کی پیش گوئی غلط ثابت ہوئی تو ٹکٹ کی مد میں جمع کروائی گئی پوری رقم (مثلاً ۴۴ ڈالر) ڈوب جائے  گی۔مذکورہ تفصیل کی رو سے بائنری ٹریڈنگ (Binary trading) قمار (جوئے) پر مشتمل ہونے نیز حقِ محض کی بیع ہونے کی وجہ سے ناجائز اور حرام ہے۔ فقط واللہ اعلم
                                                  
عنوان: شراب کی فیکٹری میں کام کرنا
سوال: ایک شخص شراب کی فیکٹری میں کام کرتا ہے اور ایک ٹرک میں بنی ہوئی شراب ایک جگہ سے دوسری جگہ لے کر جاتا ہے دونوں کی آمدنی کا کیا حکم ہے؟ جب کہ فیکٹری غیر مسلم کی ہے۔ کیا حامل کا اطلاق مطلقاً ہے یا غیر مسلم اور مسلم کا فرق کیا جائے گا؟
جواب: شراب  کی  فیکٹری(چاہےمسلم کی ہویاغیر مسلم کی) میں کام کرنے والے اور شراب سپلائی کرنے والے  دونوں کی  کمائی ناجائز ہے ۔
باقی حامل کا اطلاق مطلقاً ہے،مفتی بہ قول کے مطابق مسلم اور  غیر مسلم کی شراب لے جانے کے اعتبار سے کوئی فرق نہیں ہے۔وفي الدر المختار للحصکفي:
"(ولا ربا بين سيد وعبده) ... ولا بين حربي ومسلم) مستأمن ولو بعقد فاسد أو قمار (ثمة) لأن ماله ثمة مباح فيحل برضاه مطلقاً بلا غدر خلافاً للثاني والثلاثة.و قد روى أبو داؤد في سننه عن ابن عمر يقول: قال رسول الله صلى الله عليه وسلم: « لعن الله الخمر وشاربها وساقيها وبائعها ومبتاعها وعاصرها ومعتصرها وحاملها والمحمولة إليه".وفي رد المحتار لابن عابدین:
"(قوله: خلافاً للثاني) أي أبي يوسف، وخلافه في المستأمن دون الأسير (قوله: والثلاثة) أي الأئمة الثلاثة". (کتاب البیوع، باب  الربا، مطلب في استقراض الدراهم عدداً، ج:۵، ص: ۱۸۶، ط:سعید) فقط واللہ اعلم
                                                  
عنوان: دھوبی کے پیشے کا حکم
سوال: ڈرائی کلینر کاکام کرنا کیسا ہے ؟اور میں اس بارے میں استخارہ بھی کروانا چاہتا ہوں!
جواب: کام کی نوعیت اور اجرت کا پہلے تعین کرلیاجائے  تو ڈرائی کلینر (دھوبی )کاکام کرنا جائز ہے، شرعاً اس میں قباحت نہیں۔یہ ویب سائٹ شرعی مسائل کے حل کے لیے مختص ہے، یہاں "استخارہ" نہیں کیاجاتا، نیزاحادیثِ مبارکہ سے معلوم ہوتاہے  کہ جس شخص کی حاجت ہو وہ خود استخارہ کرے۔اس لیے استخارے کا طریقہ مندرجہ ذیل لنک پر موجود ہے مذکورہ طریقہ کے مطابق آپ اپنے اس کام سے متعلق استخارہ کرسکتے ہیں :https://www.banuri.edu.pk/readquestion/istikharay-ka-masnoon-tareeqa/08-02-2014 مختصر القدوری میں ہے :" والأجراء على ضربين : وأجير مشترك وأجير خاص فالمشترك : من لا يستحق الأجرة حتى يعمل كالصباغ والقصار والمتاع أمانة في يده..... وكل صانع لعمله أثر في العين كالقصار والصباغ فله أن يحبس العين بعد الفراغ من عمله حتى يستوفي الأجرة ". (1/247)فقط واللہ اعلم
                                                  
عنوان: اسمگلنگ کا شرعی حکم
سوال: اسمگلنگ شریعت کی  نظر میں کیسا کام ہے ؟یعنی ایک ملک سے دوسرے میں کھانے پینے کی اشیاء اور تیل لاکر بیچنا۔
جواب: ناجائز اشیاء کی اسمگلنگ ناجائز  اورجائز کی فی نفسہ جائز ہے، لیکن جب عوام الناس کے مفاد  کی خاطر حکومتی سطح پر جائز اشیاء  کی اسمگلنگ ممنوع ہو تو  اس سے اجتناب  ضروری ہے؛ کیوں کہ کسی بھی ریاست میں رہنے والا شخص اس ریاست میں رائج قوانین پر عمل درآمد کا (خاموش)  معاہدہ کرتاہے، اور جائز امور میں معاہدہ کرنے کے بعد اسے پورا کرنا دیانۃً ضروری ہوتاہے؛  اس طرح کے جائز امور  سے متعلق قانون کی خلاف ورزی گویا معاہدہ کی خلاف ورزی ہے، اور معاہدے کی خلاف ورزی سے شریعت نے منع کیا ہے۔ نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا شرعاً ضروری ہے؛ لہذا اس طرح کپڑوں کی اسمگلنگ سے اجتناب کرنا چاہیے۔البتہ  جائز اشیاء   کی اسمگلنگ سے جو  نفع  حاصل  ہو گا ، وہ حرام نہیں ہو گا۔فقط واللہ اعلم
                                                  
عنوان: کئی بچوں نے مل کر گدھے کا ہلاک کر دیا تو اس کا حکم
سوال: ہمارے علاقے میں تین بالغ بچوں نے مل کر ایک   گدھے کو دبر والی جگہ میں لکڑی گھسیڑ کر بےدردی کے ساتھ جان سے مارا ہے. اب ان بچوں کی کیا سزا ہوگی؟  آیا سزا بچوں پر ہوگی یا ان کے والدین یا  ہدر ہوگی؟
جواب: آپ کا ایک دوسرا سوال بھی موصول ہوا ہے، اس میں آپ نے یہ صراحت کی ہے کہ اس دعویٰ کے ثبوت میں تفصیل ہے تو اسی تفصیل کے پیش نظر جواب دیا جاتا ہے:صورتِ مسئولہ میں چوں کہ مدعی گدھے کا مالک ہے اور وہ بچوں پر گدھے کے قتل کا الزام لگا رہا ہے تو  اس پر گواہ پیش کرنا لازم ہے، اگر اس کے پاس گواہ نہ ہوں تو اصولاً منکر پر قسم لاگو ہو گی اور کتبِ فقہ میں یہ صراحت ہے کہ عقل مند بچہ دعویٰ کا اہل ہے، سو وہ یمین کا بھی اہل ہو گا،  لہذا  اگر بچے  قسم کھا لیتے ہیں تو بچوں  کی قسم کے مطابق فیصلہ کیا جائے گا، اور اگر بچے قسم نہیں کھاتے  تو  مدعی کا دعویٰ ثابت ہوجائے گا اور دعویٰ ثابت ہونے کی صورت میں گدھے کی قیمت بچوں کے مال میں سے ادا کرنا لازم ہو گی، والدین کی کوتاہی نہ ہونے کی صورت میں والدین ذمہ دار نہ ہوں گے۔الدر المختار وحاشية ابن عابدين (رد المحتار) (5/ 543):"كتاب الدعوی...
(وأهلها العاقل المميز) ولو صبيا لو مأذونا في الخصومة وإلا لا أشباه".الموسوعة الفقهية الكويتية (28/ 276):
"فقد طرد الفقهاء قاعدة تضمين الصغار، وأوجبوا عليهم الضمان في مالهم، ولم يوجبوا على أوليائهم والأوصياء عليهم ضمان ما أتلفوه، إلا في أحوال مستثناة، منها:
أ - إذا كان إتلاف الصغار للمال، ناشئا من تقصير الأولياء ونحوهم، في حفظهم، كما لو دفع إلى صبي سكينا ليمسكه له، فوقع السكين من يده عليه أو على شخص آخر، أو عثر به، فإن الدافع يضمن (2) .
ب - إذا كان بسبب إغراء الآباء والأوصياء الصغار بإتلاف المال، كما لو أمر الأب ابنه بإتلاف مال أو إيقاد نار، فأوقدها، وتعدت النار إلى أرض جاره، فأتلفت شيئا، يضمن الأب، لأن الأمر صح، فانتقل الفعل إليه، كما لو باشره الأب (3) .
فلو أمر أجنبي صبيا بإتلاف مال آخر، ضمن الصبي، ثم رجع على آمره (4) .
ج - إذا كان بسبب تسليطهم على المال، كما لو أودع صبيا وديعة بلا إذن وليه فأتلفها، لم يضمن الصبي، وكذا إذا أتلف ما أعير له، وما اقترضه وما بيع منه بلا إذن، للتسليط من مالكها". فقط واللہ اعلم
                                                  
عنوان: چار بھائیوں اور دو بہنوں کے درمیان اسی لاکھ روپے کی تقسیم کا طریقہ
سوال: اسی لاکھ  کی مالیت کی جائیداد، چار بھائیوں اور دو بہنوں میں کیسے تقسیم ہوگی  اور بہن بھائیوں میں کتنا کتنا حصہ آۓ گا?
جواب: بصورتِ مسئولہ اگر مذکورہ جائیداد میراث ہے اور ورثاء کی تعداد وہی ہے جو سائل نے ذکر کی ہے  اور میت کے حقوقِ متقدمہ ادا کیے جاچکے ہوں تو  اسی لاکھ ترکہ کی رقم چار بھائیوں اور دو بہنوں میں تقسیم کرنے کا طریقہ یہ ہے کہ اسی لاکھ میں سے سولہ، سولہ لاکھ ہر ایک بھائی کو اور آٹھ، آٹھ لاکھ ہر ایک بہن کو ملیں گے۔ فقط واللہ اعلمنوٹ: اگر کوئی اور وارث بھی زندہ ہے، یا میت کے ذمہ قرض ہے یا اس نے وصیت کی ہے تو تقسیم کا نتیجہ مختلف ہوگا، اسی طرح اگر مذکورہ جائیداد میراث نہیں ہے، بلکہ شرکت کی کوئی اور صورت ہے، تو بھی حکم مختلف ہوگا۔
                                                  
عنوان: ڈیبٹ کارڈ پر ملنے والے ڈسکاؤنٹ کا حکم
سوال: کیا اسلامی بینک کے ڈیبٹ کارڈ پر جو سہولیات ملتی ہیں، جیسے:  کسی دکان پر 10% ڈسکاؤنٹ ہوتا ہے، اگر آپ میزان بینک کے ڈیبٹ کارڈ سے قیمت ادا کریں، تو کیا یہ سہولت لینا جائز ہے؟
جواب: ڈیبٹ کارڈ پرملنے والے ڈسکاؤنٹ کودیکھا جائے کہ یہ ڈسکاؤنٹ بینک (خواہ اسلامی بینک ہو یا روایتی بینک) کی طرف سے ہے یا جس ادارے سے  چیز خریدی جارہی ہے(مثلاً: ہوٹل یاشاپنگ مال وغیرہ) یہ رعایت اُس ادارے  کی جانب سے ہے،  اگر بینک کی طرف سے ڈسکاؤنٹ مل رہاہو تو یہ شرعاً سود کے زمرے میں شامل ہونے کی  بنا پر ناجائزہوگا،اور اگرمتعلقہ ادارے کی طرف سے یہ رعایت مل رہی ہو تو جائز ہے۔ ایک تیسری صورت ہے کہ نہ تو بینک ڈسکاؤنٹ دیتا ہے نہ متعلقہ ادارہ (شاپنگ مال، یا ریسٹورنٹ وغیرہ) بلکہ جو ادارہ ڈیبٹ کارڈ بناتا اس کی طرف سے ڈسکاؤنٹ ملتاہے، اگر ایسی صورت ہو اور اس ادارے کے کل معاملات یا اکثر معاملات حلال کام اور حلال آمدن پر مشتمل ہوں تو بھی اس ڈسکاؤنٹ سے فائدہ اٹھانے کی اجازت ہوگی۔البتہ اگر یہ واضح نہ ہو کہ ڈسکاؤنٹ بینک طرف سے ہے یا متعلقہ ادارے کی جانب سے یا تیسرے ادارے کی جانب سے تب احتیاط اسی میں ہے کہ اس سہولت کو استعمال نہ کیا جائے۔فقط واللہ اعلم
                                                  
عنوان: اسٹیٹ لائف بیمہ پالیسی
سوال: بیمہ پالیسی یا سیونگ پلان جو کہ اسٹیٹ لائف انشورنس کمپنی  دے رہی ہے، اور ان کے علاوہ بھی دیگر پلان دے رہی ہے،  مختلف فتوے بھی دکھاتے ہیں  کہ بیس سال تک آپ انسٹالمنٹ دیں اور تقریباً 400 فیصد منافع وصول کریں،  یہ لوگ کہتے ہیں کہ ہم  رئل اسٹیٹ میں حلال انویسمنٹ کرتے ہیں، اس پر جو نفع ہوتا ہے وہ آپ کو دیتے  ہیں، سوال یہ ہے کہ یہ پالیسی لینا جائز ہے؟
جواب: اسٹیٹ لائف یا دیگر انشورنس کمپنیز   کی کسی بھی قسم کی بیمہ پالیسی لینا جائز نہیں، تفصیل کے لیے درج ذیل لنک پر فتویٰ دیکھیے:https://www.banuri.edu.pk/readquestion/اسٹیٹ-لائف-انشورنس-پالیسی-کا-حکم/14-03-2019فقط واللہ اعلم
                                                  
عنوان: حرام رقم سے مال کمانا اور اس کو صدقہ کرنا
سوال: مثال کے  طور پر کوئی شخض اگر ناجائز طریقہ سے دس لاکھ کماتا ہے اور اس کمائی کو بنک کے ایک اکاؤنٹ میں جمع رکھتا ہے اور اس میں سے قرضِ حسنہ کے طور پر پانچ لاکھ لے کر کوئی کاروبار کرتا ہے، اور اس سے ہونے والا منافع لے کر باقی پانچ لاکھ واپس اسی اکاؤنٹ میں جمع کروا دیتا ہے، اسی طرح کئی مرتبہ کرنے کے بعد اب اس کو اس اکاؤنٹ سے پیسے لینے کی ضرورت نہیں ہے؛ اس لیے اب وہ اس دس لاکھ کو غریبوں اور فلاحی کاموں میں خرچ کر دیتا ہے، عبادت گاہوں پر خرچ نہیں کرتا۔ اب وہ جو منافع سے پیسے کمائے وہ اس کے لیے حلال ہیں یا نہیں؟ اور اس کا یہ عمل کیسا ہے؟
جواب: اگر کسی کے پاس کسی بھی طریقے سے حرام مال آگیا ہو تو اس کا حکم یہ ہے کہ اگر اس کا مالک معلوم ہو اور وہ بلاعوض حاصل کیا گیا ہو، جیسے: سود، چوری، رشوت وغیرہ تو اس کے مالک کو واپس کرنا ضروری ہے، یعنی  وہ جہاں سے آیا ہے وہیں اسے واپس دے دیا جائے، مالک وفات پاچکا ہو تو اس کے ورثاء کو لوٹا دیا جائے۔ اور اگر یہ ممکن نہ ہوتو  ثواب کی نیت کے بغیر  اسے مستحقِ زکاۃ کو صدقہ کرنا ضروری ہے۔  اور اگر وہ بالعوض حاصل کیا گیا ہو، جیسے حرام ملازمت وغیرہ کے ذریعے تو اسے مالک کو واپس کرنا درست نہیں ہے، بلکہ اس کا یہی ایک مصرف ہے کہ اسے ثواب کی نیت کے بغیر صدقہ کردیا جائے۔اس نیت سے حرام مال کمانا کہ اس کو خود استعمال نہیں کریں گے، بلکہ غریبوں پر صدقہ کریں گے، شرعاً جائز نہیں ہے،  ایسے لوگ  حرام  کا ارتکاب کرکے خود تو گناہ گارہوتے ہیں اورغریبوں کادنیوی  فائدہ کرتے ہیں، یہ بڑی نادانی ہے کہ انسان اپنا دینی نقصان کرکے دوسروں کابھلاکرے اور دوسروں کے دنیوی فائدے کے لیے اپنی آخرت بربادکرے۔حرام  رقم غلطی سے ملکیت میں آگئی ہوتو اسے صدقہ کرنا لازم ہے، مگر اس کایہ مطلب نہیں کہ صدقہ کی نیت سے انسان حرام کماتا رہے،مشرکینِ مکہ سخت  قحط کے زمانے میں جواکھیلتے تھے اورجیتی ہوئی اشیاءخود استعمال میں نہیں لاتے تھے، بلکہ فقیروں پر صدقہ کردیا کرتے تھے، مگر اس کے باوجود ان کاعمل ناجائز اورحرام ہونے کی وجہ سے اس کی مذمت کی گئی۔ خلاصہ یہ ہے کہ صدقہ اور لوگوں کی فلاح وبہبود کی نیت سےحرام مال کمانے کی اجازت نہیں،  جیساکہ توبہ کی نیت سے گناہ کی اجازت نہیں  ہے اوراس وجہ سے بدپرہیزی کرنا معقول نہیں کہ دواموجود ہے؛ لہذا سوال میں ذکر کردہ طریقہ ناجائز ہے اور اس سے مال حلال نہیں ہوگا، بلکہ ان سب کو ثواب کی نیت سے صدقہ کرنا لازم ہے۔اور اگر سائل کو اس مسئلے کی وجہ سے غلط فہمی ہوئی ہے کہ اگر کوئی شخص نادانی میں حرام ملازمت وغیرہ سے کماکر سرمایہ جمع کرے اور پھر تجارت کرکے مال بڑھادے، اور اس کے بعد اسے توبہ کی توفیق ہو تو فقہاءِ کرام فرماتے ہیں کہ اگر وہ اصل حرام رقم کے بقدر رقم صدقہ کردے تو اس کے بعد اس کے لیے منافع کا استعمال حلال ہوگا، تو یہ سوچ بھی قطعاً درست نہیں ہے، تفصیل سابقہ سطور میں بیان کی جاچکی ہے۔''فتاوی شامی'' میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه".  (5/99،مَطْلَبٌ فِيمَنْ وَرِثَ مَالًا حَرَامًا، ط: سعید)   فقط واللہ اعلم
                                                  
عنوان: پے ایڈ سین ( pay aid seen ) کا حکم
سوال: ویب سائٹ پر ایڈ پر کلک کرنے کی کمائی کرنا حلال ہے یا حرام ہے؟
جواب: ویب سائٹ پر اشتہارات  دیکھنے کے لیے کلک کرکے کمانا جائز نہیں، اور کمائی بھی حلال نہیں، تفصیل کے لیےدرج ذیل لنک ملاحظہ کیجیے:https://www.banuri.edu.pk/readquestion/ایڈ-پر-کلک-کرکے-پیسہ-کمانا/08-12-2018فقط واللہ اعلم
                                                  
عنوان: صرف رقم بھیجنے کے لیے ایزی پیسہ اکاؤنٹ استعمال کرنے کا حکم
سوال: میں ایزی پیسہ اکاؤنٹ استعمال کرتا ہوں،  لیکن جس سم پر اکاؤنٹ بنایا ہے وہ نمبر میں استعمال نہیں کرتا وہ بند ہی رہتا ہے تو کیا میں اکاؤنٹ استعمال کرسکتا ہوں،  صرف اماؤنٹ(رقم)  بھیجنے کے لیے؟
جواب: جواب سے پہلے بطورِ تمہید یہ بات واضح رہے کہ ہماری معلومات کے مطابق ’’ایزی پیسہ موبائل اکاؤنٹ‘‘  بینک اکاؤنٹ کی طرح ایک اکاؤنٹ ہے، جس کے اکاؤنٹ ہولڈر کو لمپنی کی طرف سے اپنے اکاؤنٹ کی بنیاد پر مختلف سہولیات اور خدمات کے حصول کا استحقاق ہوتا ہے، جو درج ذیل ہے:1۔ بیمہ (انشورنش) اسی کا نام "خوش حال بیمہ اکاؤنٹ" ہے، (اس کے لیے عام حالات میں کوئی رقم متعین نہیں ہے، البتہ موت کے وقت اکاؤنٹ میں دو ہزار روپے موجود ہونا ضروری ہیں، نیز انشورنس کی یہ سہولت عمومی طور پر آدم جی انشورنس کمپنی کے ذریعے حاصل کی جائے گی)۔2۔ بیمہ پالیسی لینے کی صورت میں اکاؤنٹ میں دو ہزار روپے برقرار رکھنے کی شرط پر متعین منٹ، متعین میسجز، اور انٹر نیٹ کی متعین مقدار مفت فراہم کی جائے گی۔اس تمہید کے بعد صورتِ مسئولہ کا جواب یہ ہے کہ درج بالا پہلی صورت کے مطابق چوں کہ بیمہ پایا جارہا ہے، جو کہ ظاہر ہے سود، قمار اور غرر پر مشتمل ہونے کی وجہ سے ناجائز ہے۔اور درج بالا دوسری صورت میں سہولت سے فائدہ حاصل کرنا بھی شرعاً جائز نہیں، کیوں کہ اکاؤنٹ میں جمع کی جانے والی مخصوص رقم قرض کے حکم میں ہے، گویا بطور قرض رقم جمع کروانے پر کمپنی اپنے تحت اکاؤنٹ کھولتی ہے، اور اس رقم پر موبائل کمپنی اکاؤنٹ میں دی جانے والی مخصوص رقم ظاہر کرتی ہے، جو کہ قرض کی رسید کی مانند ہے، لہٰذ امخصوص رقم اکاؤنٹ میں رکھے رہنے کی شرط کے ساتھ کمپنی کا اکاؤنٹ ہولڈر کو سہولیات مفت مہیا کرنا قرض پر مشروط نفع ہے، اور قرض پر نفع شریعتِ اسلامیہ کی نگاہ میں سود اور ناجائز ہے۔لہٰذا ایسی پیسہ اکاؤنٹ کھلوانا جائز ہی نہیں ہے، اور اگر کسی نے لاعلمی میں کھلوا لیا ہو تو اس پر لازم ہے کہ ایسے سودی معاہدے پر مشتمل اکاؤنٹ کو استعمال کرنے کے بجائے بند کردے اور ایزی پیسہ اکاؤنٹ سے مکمل اجتناب کرے۔ارشاد باری تعالیٰ ہے:﴿وأحل الله البيع وحرم الربوا﴾ [البقرة: 275]فتاویٰ شامی میں ہے:"وفي الأشباه: كل قرض جر نفعًا فهو حرام". (ج5/ص166 ط: سعيد) (اعلاء السنن: 13/6446)البحر الرائق میں ہے:"ولايجوز قرض جر نفعًا". (6/122) فقط والله أعلم
                                                  
عنوان: پرپال کمپنی کے بارے میں کیا حکم شرعی ہے؟
سوال: ’’پرپال‘‘ کمپنی کے بارے میں کیا حکم شرعی ہے ؟
جواب: prpal   کمپنی کی ویب سائٹ پر اس کا طریقہ کار دیکھا گیا، اس طریقۂ کار پر کام کرکے پیسہ کمانا درج ذیل وجوہات کی بنا پر ناجائز ہے:1-  اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2-  جان دار کی تصویر  کسی بھی طرح کی ہو بلا ضرورت  اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔3- ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔ 4- نیز اس معاملے میں جس طریق پر اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):"قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به". لہٰذا  حلال کمائی کے لیے کسی بھی  ایسے طریقے کو اختیار کرنا چاہیے  کہ جس میں اپنی محنت شامل ہو ایسی کمائی زیادہ بابرکت ہوتی ہے۔    الشامیة(6/ 63):"مطلب في أجرة الدلال، قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم .وفي الحاوي : سئل محمد بن سلمة عن أجرة السمسار ، فقال : أرجو أنه لا بأس به وإن كان في الأصل فاسداً؛ لكثرة التعامل وكثير من هذا غير جائز ، فجوزوه لحاجة الناس إليه كدخول الحمام".الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". فقط واللہ اعلم
                                                  
عنوان: قسطوں کی ادائیگی سے قبل شوروم والے کو گاڑی واپس بیچنا
سوال: شوروم سے اقساط میں گاڑی خرید کر ایمرجنسی گاہک نہ ملنے کی صورت میں واپس شوروم مالکان پر کم قیمت میں وہی گاڑی فروخت کرناجائز ہے یا نہیں؟
جواب: قسطوں پر گاڑی فروخت کرنے کے بعد خریدنے والا اس کا مالک بن جاتا ہے، اور اس کا ثمن خریدنے والے کے ذمہ دین ہوتا ہے، اگراس گاڑی  کی مکمل اقساط کی ادائیگی سے پہلے گاڑی فروخت کرنے والا دوبارہ لینا چاہے تو  گاڑی جتنے میں فروخت کی تھی اس سے کم قیمت پر خرید رہا ہو تو یہ صورت جائز نہیں ہے۔جیساکہ آپ نے سوال میں ذکر کیاہے۔البتہ اگر شوروم کا مالک  خریدار کی رضامندی سے اس گاڑی کو واپس لیتا ہے تو یہ شرعی طور پر ”اقالہ“ ہے، جو  متعاقدین کے حق میں فسخِ بیع ہے، لہذا جتنے میں مالک نے گاڑی فروخت کی تھی اتنے میں ہی واپس لے سکتا ہے۔نیز قسطوں کی ادائیگی سے پہلے فروخت کرنے والا، گاڑی جتنے میں فروخت کی تھی اس سےزیادہ  قیمت پر خرید رہا ہے تو یہ صورت بھی جائز ہے۔البتہ اگر  گاڑی میں کوئی عیب پیدا ہوگیا، یا کوئی نقصان ہوگیا ہو تو اس صورت میں اصل قیمت سے کم، زیادہ، اور برابری تینوں صورتوں میں مالک کے لیے دوبارہ خریدنا جائز ہے۔جن صورتوں میں فروخت کرنے والے کے لیے گاڑی لیناجائز ہے، ان میں یہ شرط بھی ہے کہ قسطوں پر گاڑی خریدنے والے نے اس پر قبضہ کرلیا ہو، اس لیے کہ منقولی چیز  کی بیع قبضہ سے پہلے جائز نہیں ہے۔الدر المختار وحاشية ابن عابدين (رد المحتار) (5/ 73):
"(و) فسد (شراء ما باع بنفسه أو بوكيله) من الذي اشتراه ولو حكما كوارثه (بالأقل) من قدر الثمن الأول (قبل نقد) كل (الثمن) الأول. صورته: باع شيئاً بعشرة ولم يقبض الثمن ثم شراه بخمسة لم يجز وإن رخص السعر للربا خلافاً للشافعي (وشراء من لاتجوز شهادته له) كابنه وأبيه (كشرائه بنفسه) فلا يجوز أيضاً خلافاً لهما في غير عبده ومكاتبه (ولابد) لعدم الجواز (من اتحاد جنس الثمن) وكون المبيع بحاله (فإن اختلف) جنس الثمن أو تعيب المبيع (جاز مطلقاً)كما لو شراه بأزيد أو بعد النقد.(قوله: وفسد شراء ما باع إلخ) أي لو باع شيئاً وقبضه المشتري ولم يقبض البائع الثمن فاشتراه بأقل من الثمن الأول لايجوز زيلعي: أي سواء كان الثمن الأول حالاً أو مؤجلاً هداية، وقيد بقوله: وقبضه؛ لأن بيع المنقول قبل قبضه لايجوز ولو من بائعه كما سيأتي في بابه، والمقصود بيان الفساد بالشراء بالأقل من الثمن الأول. قال في البحر: وشمل شراء الكل أو البعض. (قوله: جاز مطلقاً) أي سواء كان الثمن الثاني أقل من الأول أو لا؛ لأن الربح لايظهر عند اختلاف الجنس. اهـ منح؛ ولأن المبيع لو انتقص يكون النقصان من الثمن في مقابلة ما نقص من العين سواء كان النقصان من الثمن بقدر ما نقص منها أو بأكثر منه بحر عن الفتح (قوله: كما لو شراه إلخ) تشبيه في الجواز مع قطع النظر عن قوله مطلقاً (قوله: بأزيد أو بعد النقد) ومثل الأزيد المساوي كما في الزيلعي، وهذا قول المصنف بالأقل قبل نقد الثمن". فقط واللہ اعلم
                                                  
عنوان: اخوت نامی ادارے سے قرض لینا
سوال: ’’اخوت‘‘ ادارہ مکان کی تعمیر کے لیے قرض دیتا ہے پانچ   لاکھ تک،  کیا  اس  ادارے سے قرض لینا جائز ہے؟
جواب: آپ نے مذکورہ ادارے سے قرض کے معاہدے کی تفصیل نہیں لکھی، تاہم ہمارے پاس اس ضمن میں اب تک جو سوالات آئے ہیں، ان کے مطابق ایک سائل نے یہ بتایا کہ اخوت ایک ویلفئیر ادارہ ہے، جو تیس ہزار قرضہ دیتا ہے، جس کی واپسی تیس ہزار ہی کرنا ہوتی ہے، لیکن 500 روہے ایڈوانس بھی لیتا ہے،  جس میں سے 150 روپے کاغذات کی فیس کے لیے اور باقی ڈیتھ انشورنس ہے کہ اگر کوئی مرجائے تو اس کا قرضہ معاف ہوگا، یہی ڈیتھ انشورنس والی رقم وہ قرضہ قسط ختم ہونے کے بعد بھی واپس نہیں دیتے۔اس تفصیل  کے مطابق مذکورہ ادارہ سے قرضہ لینا شرعاً جائز نہیں ہو گا؛ کیوں کہ انشورنس کی مد میں جو رقم کاٹی جاتی ہے شرعاً یہ سود اور جوئے کا مجموعہ ہے جو حرام اور ناجائز ہے  اور ناجائز شروط سے مشروط ہونے کی وجہ سے یہ قرضہ لینا بھی ناجائز ہو گا۔نیز ایک سائل نے یہ بتایا کہ جو پیسہ یہ ادارہ دیتا ہے وہ زکاۃ کا پیسہ ہوتا ہے، یا زکاۃ اور دیگر عطیات سے مخلوط ہوتاہے، اگر یہ سچ ہو تو  اس صورت میں زکاۃ کی رقم سے قرضہ دینا اور لینا دونوں جائز نہیں ہوگا، اور نہ ہی قرضہ دینے سے زکاۃ ادا ہوگی؛ کیوں کہ زکاۃ کی ادائیگی کے  صحیح ہونے کے لیے زکاۃ کے  مستحق کو مالک بناکر رقم دینا شرعاً ضروری ہے اور یہاں ایسا نہیں ہو رہا۔حتمی جواب اسی وقت دیا جا سکتا ہے جب اس ادارہ کی آمدن سے  متعلق تحقیقی علم ہو، اسی طرح مذکورہ ادارہ کے قواعد وضوابط کی مکمل تفصیل معلوم ہو، اگر آپ بسہولت لکھ سکتے ہوں تو لکھ دیں، پھر حتمی جواب دیا جا سکے گا۔ فقط واللہ اعلم
                                                  
عنوان: مضاربت کی تعریف اور اس کی شرائط
سوال: مضاربہ کی تفصیل کیا ہے؟
جواب: عقدِ مضاربت دو شخصوں کے درمیان ایسے معاہدے کو کہا جاتا ہے جس میں ایک جانب سے سرمایہ اور دوسری جانب سے محنت ہو اور پھرحاصل ہونے والا نفع دونوں کے ما بین حسبِ معاہدہ تقسیم کیا جاتا ہو۔مضاربت کے بنیادی اصول وشرائط  درج ذیل ہیں: (1)  مضاربت میں سرمایہ کا نقدی ہونا ضروری ہے، اگر سرمایہ سامان، قرض یا جامد اثاثوں کی شکل میں ہوگا تو مضاربت صحیح نہیں ہوگی۔
(2)  عقدِ مضاربت کے وقت سرمایہ کا اس طور پر معلوم ہونا ضروری ہے کہ بعد میں کسی قسم کا کوئی جھگڑا پیدا نہ ہو، یعنی رب المال مضارب کو سرمایہ پر قبضہ کرادے  یا اس کی طرف اشارہ کردے۔
(3) عقدِ مضاربت میں سرمایہ مکمل طور پر مضارب کے حوالہ کرنا ضروری ہے، اس طور پر کہ پھر اس سرمایہ میں رب المال کا کسی قسم کا کوئی عمل دخل نہ رہے، اسی طرح رب المال کوئی کام بھی نہیں کرے گا، بلکہ کا م صرف مضارب ہی کرے گا، اگر رب المال پر بھی کام کی شرط  لگائی گئی تو مضاربت فاسدہو جائے گی۔
(4) عقدِ مضاربت میں منافع کی تقسیم حقیقی نفع کے تناسب سے طے کی جانی ضروری ہے، اگر کسی ایک کے لیے معین رقم یا سرمایہ کے تناسب سے پہلے سے نفع طے کرلیا (یعنی کل سرمایہ کا اتنا فیصد ملے گا) تو مضاربت جائز نہیں ہوگی۔
(5) مضارب کو صرف حاصل شدہ نفع میں سے ہی حصہ ملے گا، اصل سرمایہ میں سے کچھ بھی نہیں لے سکتا۔
(6) اگر مضارب کے لیے اصل سرمایہ میں سے کچھ مشروط کیا گیا تو مضاربت فاسد ہو جائے گی۔
(7)  اگر نقصان ہوگیا تواس کو پہلے حاصل شدہ نفع سے پورا کیا جائے گا، اگر اس سے بڑھ گیا تو وہ رب المال کے ذمہ ہوگا اور اصل سرمایہ سے پورا کیا جائے گا، مضارب کو نقصان کا ذمہ دار ٹھہرانا جائز نہیں، بلکہ نقصان کی صورت میں سرمایہ کار نقصان برداشت کرے گا اور مضارب کی محنت رائیگاں جائے  گی،  مضارب امین کی حیثیت سے کام کرے گا۔(8 ) مضاربہ میں سرمایہ اور کاروبار حلال ہو، معاملہ میں کوئی شرطِ فاسد نہ ہو۔فقط واللہ اعلم
                                                  
عنوان: قدیم وراثت کا مطالبہ کرنا
سوال: جب یہ ملک برصغیر تھا، ہندو مسلم اکٹھے رہتےتھے اس وقت بیٹیوں کو شرعی حصہ سے محروم کرتے تھے ،  کیا مسلمان ہندوانہ رسم و رواج کے پابند تھے یا شریعت محمدی کے پابند تھے، اس دور کی شرعی حصہ سے متاثرہ خواتین کے پوتے پوتیاں شرعی حصہ وصول کر سکتے  ہیں؟
جواب: متحدہ ہندوستان میں بھی مسلمان شریعت پر عمل کرنے کے مکلف تھے، رسم ورواج کی بنیاد پر اگر کسی عورت کو اس کی میراث کاحصہ یا اس کا کوئی عوض نہیں ملا تو اب اس کی اولاد، پوتے پوتیاں دیگر ورثاء سے اپنی  والدہ اوردادی  کی میراث کا مطالبہ کرسکتی ہیں۔ فقط واللہ اعلم
                                                  
