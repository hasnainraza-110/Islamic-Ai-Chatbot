عنوان: غذائی اجناس میں ذخیر اندوزی کا شرعی حکم
سوال: غذائی اجناس میں وہ کون کون سی اجناس آتی ہیں جنہیں  ذخیرہ نہ کر سکتے ہو ں؟
جواب: ازروئے شرع وہ چیزیں جو عرف عام میں انسان یا جانور کی غذاکےطور پر استعمال ہوتی ہیں ان کو بعض حالات میں ذخیرہ کرنا شرعاً ممنوع ہے،اورچاہے یہ غذائی اجناس براہ راست اور بلاواسطہ بطورِ غذا استعمال کی جاتی ہوں،جیسے گندم ،آٹا،دالیں یا سبزیاں وغیرہ ،یا پھروہ غذائی اجناس جو دیگرضروری غذائی اجناس کے ساتھ ملا کر استعمال کی جاتی ہوں جیسے چینی ،نمک یاکھانا پکانےکے آئل/تیل اوردیگر اشیاء وغیرہ شامل ہیں ،لہذا مذکورہ بالا صفات کی حامل غذائی اجناس میں سے کوئی چیز  کسی ایسی جگہ ذخیرہ کی جائے کہ   اس ذخیرہ کرنے کے نتیجے میں وہاں  وہ چیز آسانی سے نہ ملے جس کی وجہ سے عام لوگوں کو پریشانی لاحق ہو یا وہ اتنی مہنگی ہوجائے کہ عام لوگوں کے لیے عرفاً ضرر (نقصان) کا باعث ہو کہ عام لوگ اس کو پھر باآسانی خرید نہ سکتے ہوں ایسی صورت میں یہ ذخیرہ اندوزی شرعاً ممنوع ہے،البتہ اگر  کوئی شخص  ذخیرہ اندوزی  یا عام لوگوں کو ضرر پہنچانے کی نیت کے بغیر  غلہ  یا مذکورہ غذائی اجناس میں سے کوئی چیزخرید کر رکھ لیتا ہے اور مارکیٹ میں وہ غلہ مناسب قیمت پر مل رہا ہے تو یہ ممنوع ذخیرہ اندوزی میں شامل نہیں ہوگا،اسی طرح اگر کوئی بڑا شہر ہے کہ جس میں کوئی شخص غلہ وغیرہ لے کر محفوظ  کرلیتا ہے اور اس کے غلہ ذخیرہ کرنے سے لوگوں کو نقصان نہیں پہنچتا تو اس کے لیے ایسا کرنا جائز ہوگا،نیز مذکورہ شرائط مفقود ہونے کی صورت میں (یعنی غذا اور غلہ کے علاوہ)  دیگر اشیاء کو خرید کر رکھ لینا بھی ممنوعہ ذخیرہ اندوزی میں داخل نہیں ہے۔بدائع الصنائع میں ہے:"ثم ‌الاحتكار يجري في كل ما يضر بالعامة عند أبي يوسف - رحمه الله - قوتا كان أو لا وعند محمد - رحمه الله - لا يجري ‌الاحتكار إلا في قوت الناس وعلف الدواب من الحنطة والشعير والتبن والقت.(وجه) قول محمد -رحمه الله- أن الضرر في الأعم الأغلب إنما يلحق العامة بحبس القوت والعلف فلا يتحقق ‌الاحتكار إلا به (وجه) قول أبي يوسف - رحمه الله - إن الكراهة لمكان الإضرار بالعامة وهذا لا يختص بالقوت والعلف."(كتاب الاستحسان، ج:5، ص:129، ط:دارالكتب العلمية)فتاوی شامی میں ہے:"(و) كره (احتكار قوت البشر) كتبن وعنب ولوز (والبهائم) كتبن وقت (في بلد يضر بأهله) لحديث «الجالب مرزوق والمحتكر ملعون» فإن لم يضر لم يكره.وفي الرد: (قوله: وكره احتكار قوت البشر) الاحتكار لغةً: احتباس الشيء انتظارا لغلائه والاسم الحكرة بالضم والسكون كما في القاموس، وشرعاً: اشتراء طعام ونحوه وحبسه إلى الغلاء أربعين يوماً لقوله عليه الصلاة والسلام: «من احتكر على المسلمين أربعين يوما ضربه الله بالجذام والإفلاس». وفي رواية: «فقد برئ من الله وبرئ الله منه». قال في الكفاية: أي خذله والخذلان ترك النصرة عند الحاجة اهـ وفي أخرى: «فعليه لعنة الله والملائكة والناس أجمعين، لايقبل الله منه صرفاً ولا عدلاً». الصرف: النفل، والعدل الفرض، شرنبلالية عن الكافي وغيره. وقيل: شهراً. وقيل: أكثر. وهذا التقدير للمعاقبة في الدنيا بنحو البيع وللتعزير لا للإثم؛ لحصوله. وإن قلت: المدة وتفاوته بين تربصه لعزته أو للقحط والعياذ بالله تعالى! در منتقى، مزيداً، والتقييد بقوت البشر قول أبي حنيفة ومحمد، وعليه الفتوى، كذا في الكافي، وعن أبي يوسف: كل ما أضر بالعامة حبسه، فهو احتكار، وعن محمد الاحتكار في الثياب، ابن كمال.(قوله: كتين وعنب ولوز) أي مما يقوم به بدنهم من الرزق ولو دخناً لا عسلاً وسمناً، در منتقى (قوله: وقت) بالقاف والتاء المثناة من فوق الفصفصة بكسر الفاءين وهي الرطبة من علف الدواب اهـ ح وفي المغرب: القت اليابس من الإسفست اهـ ومثله في القاموس، وقال في الفصفصة: بالكسر هو نبات فارسيته إسفست، تأمل (قوله: في بلد) أو ما في حكمه كالرستاق والقرية، قهستاني (قوله: يضر بأهله) بأن كان البلد صغيراً، هداية."(كتاب الحظر والاباحة، ‌‌فصل في البيع، ج:6، ص:398، ط:سعيد)الموسوعۃ الفقہیۃ میں ہے:"ما يجري فيه الاحتكار: هناك ثلاث اتجاهات:الأول: ما ذهب إليه أبو حنيفة ومحمد والشافعية والحنابلة أنه لا احتكار إلا في القوت خاصة. الاتجاه الثاني: أن الاحتكار يجري في كل ما يحتاجه الناس، ويتضررون من حبسه، من قوت وإدام ولباس وغير ذلك. وهذا ما ذهب إليه المالكية وأبو يوسف من الحنفية.الاتجاه الثالث: أنه لا احتكار إلا في القوت والثياب خاصة. وهذا قول لمحمد بن الحسن واستدل الجمهور - أصحاب الاتجاه الأول - بأن الأحاديث الواردة في هذا الباب بعضها عام، كالحديث الذي رواه مسلم وأبو داود عن سعيد بن المسيب عن معمر بن عبد الله، أنه قال: قال رسول الله صلى الله عليه وسلم: من احتكر فهو خاطئ  ، وفي رواية أخرى رواها مسلم وأحمد لا يحتكر إلا خاطئ، وحديث أحمد عن أبي هريرة، قال: قال رسول الله صلى الله عليه وسلم: من احتكر حكرة يريد أن يغلي بها على المسلمين فهو خاطئ. وزاد الحاكم: وقد برئت منه ذمة الله. فهذه نصوص عامة في كل محتكر.وقد وردت نصوص أخرى خاصة، منها حديث ابن ماجه بسنده: من احتكر على المسلمين طعامهم ضربه الله بالجذام والإفلاس. وما رواه أحمد والحاكم وابن أبي شيبة والبزار وأبو يعلى بلفظ: من احتكر الطعام أربعين ليلة فقد برئ من الله وبرئ الله منه. وزاد الحاكم. وأيما أهل عرصة أصبح فيهم امرؤ جائع فقد برئت منهم ذمة الله.وإذا اجتمعت نصوص عامة وأخرى خاصة في مسألة واحدة حمل العام على الخاص والمطلق على المقيد، واستدل المالكية وأبو يوسف بالأحاديث العامة، وقالوا: إن ما ورد من النصوص الخاصة فهي من قبيل اللقب، واللقب لا مفهوم له. وأما ما ذهب إليه محمد بن الحسن في قوله الثاني فإنه حمل الثياب على القوت باعتبار أن كلا منهما من الحاجات الضرورية."(بحث الاحتكار، ج:2، ص:92، ط:دارالسلاسل)فقط والله اعلم
                                                  
عنوان: میرا گھر میرا پاکستان اسکیم
سوال: ایک سرکاری سکیم جس کا نام “میرا گھر میرا پاکستان“ ہے، یہ   ہماری تنخواہ کی رسید دیکھ کر ہمیں قرضہ دیتی ہے، اور اس قرض کی رقم پر ٥-٧ (پانچ سے سات)فیصد تک شرح سود ہوتا ہے، یہ رقم ہمیں نہیں ملتی بلکہ گھر کا مالک جس سے ہم گھر خرید رہے ہوتے ہیں اسے دو اقساط میں ملتی ہے اور گھر ہمیں ملتا ہے جبکہ گھر کے کاغذات اسکیم والوں کے پاس ہوتے ہیں جو کہ ٢٠(بیس) سال میں قرض مع ٥-٧ (پانچ سے سات)فیصد شرح سود واپس جمع کرنے پر ہمیں کاغذات دیتے ہیں۔ آپ حضرا ت سے یہ پوچھنا ہے کہ آیا مندرجہ بالاشرط پر قرضہ لینا جائز ہے یہ نہیں؟
جواب: صورت مسئولہ میں میراگھر میرا پاکستان اسکیم میں بینک سے گھر لینے کا جو طریقہ بتایا گیا ہے یہ خالص سودی قرضہ  ہے جو کہ ناجائز اور حرام ہے ۔لہذا اگر مذکورہ معاملہ کر لیا ہے تو اس کو فورا ختم کرنا ضروری ہے اور اس پر توبہ و استغفار لازم ہے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:" يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِن كُنتُم مُّؤْمِنِينَ ﴿البقرة: ٢٧٨﴾فَإِن لَّمْ تَفْعَلُوا فَأْذَنُوا بِحَرْبٍ مِّنَ اللَّهِ وَرَسُولِهِ وَإِن تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ ﴿البقرة: ٢٧٩﴾"ترجمہ:"اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول صلی اللہ علیہ وسلم  کی طرف سے۔"( بیان القرآن )نیز سود کے ایک درہم کو رسول اللہ صلی اللہ علیہ وسلم نے 36مرتبہ زنا کرنے سے زیادہ سخت گناہ قرار دیا ہے۔سنن الدار قطنی میں ہے:"عن عبد الله بن حنظلة ، أن النبي صلى الله عليه وسلم ، قال: «الدرهم ربا ‌أشد ‌عند ‌الله تعالى من ستة وثلاثين زنية في الخطيئة»."(کتاب البیوع جلد ۳ ص : ۴۰۵ ط : مؤسسة الرسالة ، بیروت ۔ لبنان)نیز سود کا انجام تباہی اور بربادی ہی ہے۔ سودی معاملے کی سنگینی کا اندازہ اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں  خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔فقط و اللہ اعلم
                                                  
عنوان: میزان بینک سے قرضہ لینا
سوال: میں میزان بینک گئی تھی قرضے کے لیے، ان سے بات کی تو بینک والوں نے بتایا کے ہم وکیل بن کے مکمل پیسوں کی ادائیگی کرکے پہلے مالک بنتے ہیں، پھر قسطوں پر اور کرائے کے طور پر آپ ہمیں قسطیں دیں، ہم 20 فیصد منافع لیتے ہیں اور آپ پیسوں کی ادائیگی کریں تو منافع کم بھی ہوجاتا ہے تو کیا اس ساری صورتِ حال میں میزان بینک سے قرضہ لے سکتے ہیں؟ راہ نمائی فرمادیں۔
جواب: میزان بینک سے مذکورہ معاملہ کرنا شرعا جائز نہیں،کیونکہ یہ بیع عینہ ہے ، اور بیع عینہ سود کھانے کا ایک حیلہ ہے، اور یہ حرام ہے۔تفصیل کے لیے مندرجہ ذیل فتوی ملاحظہ فرمائیں:مروجہ غیر سودی بینکوں سے معاملات کرنافقط و اللہ اعلم
                                                  
عنوان: سافٹ ویئرز کے کریک ورژن  استعمال کرنے کا حکم
سوال: میرا سوال یہ ہے کہ سافٹ ویئرز کے" کریک ورژن" استعمال کرنا شریعت کی رو سے کیسا ہے؟ خصوصاً "کورل ڈرا" اور "فوٹوشاپ" جس سے بہت سارے لوگ دینی کام بھی کرتے ہیں،  اشتہار اور کتب ڈیزائننگ وغیرہ،  براہ کرم تفصیلی جواب عنایت فرمائیں ۔
جواب: صورتِ مسئولہ اگر مذکورہ سافٹ وئیر  بنانے والی کمپنیوں کی طرف سے ان سافٹ وئیرز کو کاپی کرنے کی اجازت نہیں ہے اور قانونا بھی ایسا کرنا جرم ہے تو ایسی صورت میں ان سافٹ وئیر کے کریکڈ ورژن  کے استعمال سے اجتناب کرنا چاہیے، تاکہ قانون کی خلاف ورزی کی وجہ سے کوئی تکلیف نہ ہو، خود کو خطرے اور تہمت کے مواقع سے بچانا شریعت کی تعلیمات میں سے ہے۔تاہم اگر کسی کے پاس ایسا سوفٹ ویئر موجود ہو  یا  اس نے خریدا ہو تو اس کے استعمال کی گنجائش ہوگی۔یہ  واضح رہے کہ  جاندار کی تصاویر پر مشتمل ویڈیو بنانا یا اس  کی ایڈیٹنگ کرنا جائز نہیں ہے، البتہ  اگرویڈ یو  غیر جان دار کی ہو اور اس میں موسیقی یا اور کوئی شرعی خرابی نہ ہو تو اس کی  ویڈیو ایڈیٹنگ کرنا جائز ہے۔مجلۃ الاحکام  العدلیة میں ہے:’’کل یتصرف في ملکه کیفما شاء، لکن إذا تعلق حق الغیر به فیمنع المالك من تصرفه علی وجه الاستقلال.‘‘(الباب الثالث، الفصل الأول في بيان بعض قواعد أحكام الأملاك، ج:1،ص:230، ط:نور محمد كتب خانه)فقط واللہ أعلم
                                                  
عنوان: کیا فارسیج جائز ہے یا نہیں؟
سوال: کیا فارسیج جائز ہے یا نہیں؟
جواب: ہماری معلومات کے مطابق فارسیج آن لائن کمپنی كا جو طریقہ کار  ہے اس میں شرعًا دو خرابیا ں پائی جاتی ہیں:۱۔ ایک تو اس میں قمار (جُوّا) پایا جاتا ہے، اس لیے کہ کمپنی  جوائن کرنے کے لیے کچھ رقم جمع کرانی پڑتی ہے،  کمپنی جوائن کرنے کے  بعدممبر کو پیسے  تب  ملتے ہیں  جب وہ  کسی اور کو ممبر بنائےگا، ورنہ ممبر کو  پیسے نہیں ملیں گے۔ ۲۔  دوسری خرابی یہ  ہےکہ اس کمپنی کا مقصد  کوئی حقیقی  کاروبار نہیں ہے، بلکہ ممبر سازی کے ذریعے  کمیشن در کمیشن کے ذریعے کام چلانا  اصل مقصد ہے؛    لہذا مذکورہ وجوہات کی بنا پر مذکورہ کمپنی جوائن کرنا اور نفع کماناجائز نہیں ہے۔فتاوی شامی میں ہے:"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر والإباحة، فصل فی البیع، ج: 6، ص: 403، ط: دار الفکر بیروت)فقط و اللہ اعلم
                                                  
عنوان: گھر میں بی سی ڈالنے کا حکم
سوال: گھر میں بی سی ڈالنا ٹھیک ہے  یا نہیں؟
جواب: واضح رہے کہ مروجہ بی سی  کی شرعی حیثیت قرض کی ہے، یعنی بی سی  میں شامل ممبران میں سے ہر ممبر ایک معین رقم قرض دیتا ہے اور قرعہ اندازی میں نام نکلنے پر قرض دی ہوئی رقم وصول کر لیتا ہے، پس  اگر تمام ممبران شروع سے آخر تک بی سی میں شریک رہیں اور برابر رقم جمع کرائیں اور انہیں برابر برابر رقم ملے تو یہ نظام شرعاً درست ہے، اس میں شرعا  کوئی قباحت نہیں۔تاہم بعض جگہ ایسا بھی ہوتا ہے کہ بی سی جمع کرنے والا بی سی کے پیسوں میں سے ہی اپنی دی ہوئی رقم سے کچھ زیادہ وصول کرتا ہے،یا بعض جگہوں پر یہ ہوتا ہے کہ جس کی بی سی نکل جاتی ہے، وہ آئندہ نہیں دیتا، اس طرح کی بی سی سود اور قمار پر مشتمل ہونے کی وجہ سے  شرعاً  نا جائز ہے، کیوں کہ یہ صورت قرض پر مشروط نفع کی ہے جو کہ سود ہونے کی وجہ سے حرام ہے۔اسی طرح شریعت کا ایک ضابطہ یہ بھی ہے کہ جب کوئی شخص قرض دے تو اُس قرض دینے والے کو  یہ حق حاصل ہوتا ہے کہ کسی بھی وقت اپنی قرض دی ہوئی رقم کا مطالبہ کر لے اگرچہ قرض کی واپسی کے لیے  ایک مدت متعین کر لی ہو؛ لہذا کمیٹی کے ممبران کو بھی کسی بھی وقت اپنی دی ہوئی رقم واپس لینے کا حق حاصل ہو گالہذا صورت مسئولہ میں مذکورہ شرائط کا لحاظ رکھتے ہوئے گھر میں بی سی ڈالنا جائز ہے۔فتاوی شامی میں ہے:"(قوله كل قرض جر نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به."(کتاب البیوع , فصل فی القرض جلد 5 ص: 166 ط: دارالفکر)وفیہ ایضا:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر و الاباحة , فصل فی البیع جلد 6 ص: 403 ط: دارالفکر)وفیہ ایضا:"(ولزم تأجيل كل دين) إن قبل المديون (إلا).....(القرض) فلا يلزم تأجيله(قوله: فلا يلزم تأجيله) أي أنه يصح تأجيله مع كونه غير لازم فللمقرض الرجوع عنه، لكن قال في الهداية: فإن تأجيله لا يصح؛ لأنه إعارة وصلة في الابتداء حتى يصح بلفظة الإعارة ولا يملكه من لا يملك التبرع كالوصي والصبي، ومعاوضة في الانتهاء فعلى اعتبار الابتداء لا يلزم التأجيل فيه كما في الإعارة إذ لا جبر في التبرع، وعلى اعتبار الانتهاء لا يصح؛ لأنه يصير بيع الدراهم بالدراهم نسيئة وهو ربا اهـ.ومقتضاه أن قوله لا يصح على حقيقته؛ لأنه إذا وجد فيه مقتضى عدم اللزوم ومقتضى عدم الصحة، وكان الأول لا ينافي الثاني؛ لأن ما لا يصح لا يلزم وجب اعتبار عدم الصحة، ولهذا علل في الفتح لعدم الصحة أيضا بقوله: ولأنه لو لزم كان التبرع ملزما على المتبرع، ثم للمثل المردود حكم العين كأنه رد العين وإلا كان تمليك دراهم بدراهم بلا قبض في المجلس والتأجيل في الأعيان لا يصح اهـ ملخصا، ويؤيده ما في النهر عن القنية التأجيل في القرض باطل."(کتاب البیوع , باب المرابحة و التولیة جلد 5 ص: 157 , 158 ط: دارالفکر)فقط واللہ اعلم
                                                  
عنوان: اسٹیٹ لائف انشورنس کی پالیسی کا حکم
سوال: اسٹیٹ لائف انشورنس پالیسی رکھنا جائز ہے یا ناجائز؟
جواب: انشورنس کی مروجہ تمام اقسام جوئے اور سود کا مجموعہ ہونے کی وجہ سے ناجائز اور حرام ہیں، لہذا انشورنس کی پالیسی اگر لے لی ہو تو اس کو فی الفور ختم کردیں، اور توبہ واستغفار بھی کریں، اور اس صورت میں آپ کے لیے جمع کرائی اصل رقم کا استعمال جائز ہوگا، زائد رقم کا  استعمال جائز نہیں ہوگا، بلکہ اسے ثواب کی نیت کے بغیر صدقہ کرنا لازم ہوگا۔مزید تفصیل کے لیے درج ذیل لنک پر جامعہ کا فتوی ملاحظہ فرمائیں:انشورنس کی شرعی حیثیتفقط واللہ اعلم
                                                  
عنوان: گیمز بنانے والی کمپنی میں ملازمت کا حکم
سوال: سا فٹ ویئر انجینئر آج کل زیادہ تر نوکری ایسی کمپنیوں کے لیے کرتا ہے، جہاں گیمز بنائے جاتے ہیں  چوں کہ ساری دنیا آج کل گیمز میں مشغول رہتی ہے ،اس وجہ سے اس کی ڈیمانڈ بہت زیادہ ہوگئی ہے ، گیمز کے علاوہ سافٹ ویئر انجنئیر کی نوکری بہت مشکل سے ملتی ہے ، میرا سوال یہ ہے کہ کیا کسی ایسی کمپنی میں نوکری کرنا جائز ہے جہاں صرف گیمز کا کام ہی ہوتا ہو ؟
جواب: واضح رہے کہ   عام طور سےگیمز  میوزک اور جان دار اشیاء کی  تصاویر پر مشتمل ہوتے ہیں اور اگر میوزک اور جاندار کی تصاویر نہ بھی ہوں، تب بھی اس میں وقت کا ضیاع ہے،عبث اور لایعنی کام ہے مسلمان کی شان یہ ہے کہ وہ لایعنی اور فضول کاموں سے اجتناب کرتاہے ۔حدیث شریف میں رسول کریم صلی اللہ علیہ وسلم  کا ارشاد گرامی ہے:'' انسان کے اسلام کی خوبی یہ ہے کہ وہ اس چیز کو چھوڑ دے جو بے فائدہ ہے "۔ اس لیےصورت ِ مسئولہ میں  ایسی کمپنی  میں ملازمت کرنا (جس میں صرف گیمز کاکام ہوتا ہواور گیم بھی غیر شرعی امور پر مشتمل ہو  ) جائز  نہیں ہے۔البحر الرائق میں ہے :"وظاهر كلام النووي في شرح مسلم الإجماع على تحريم تصويره صورة الحيوان وأنه قال: قال أصحابنا وغيرهم من العلماء: ‌تصوير ‌صور ‌الحيوان حرام شديد التحريم وهو من الكبائر لأنه متوعد عليه بهذا الوعيد الشديد المذكور في الأحاديث يعني مثل ما في الصحيحين عنه - صلى الله عليه وسلم - «أشد الناس عذابا يوم القيامة المصورون يقال لهم أحيوا ما خلقتم» ثم قال وسواء صنعه لما يمتهن أو لغيره فصنعته حرام على كل حال لأن فيه مضاهاة لخلق الله تعالى وسواء كان في ثوب أو بساط أو درهم ودينار وفلس وإناء وحائط وغيرها اهـ. فينبغي أن يكون حراما لا مكروها إن ثبت الإجماع أو قطعية الدليل لتواتره."(باب مایفسد الصلاۃ وما یکرہ فیہا ،ج:2،ص:29،دارالکتاب الاسلامی)الموسوعۃ الفقہیۃ الکویتیۃ میں ہے :"الإجارۃ علی المنافع المحرمة کالزنی والنوح والغناء والملاهی محرمة وعقدہا باطل لا یستحق به أجرۃ، ولا یجوز استئجار کاتب لیکتب له غناءا ونوحًا ، لأنه انتفاع بمحرم. وقال أبو حنیفة : یجوز ، ولا یجوز الاستئجار علی حمل الخمر لمن یشربها ، ولا علی حمل الخنزیر."(کتاب الاجارۃ،الاجارۃ علی المعاصی ،ج:1،ص:290،دارالسلاسل)فقط واللہ اعلم
                                                  
عنوان: ماں کے نیچے بچہ دب کر مرجائے تو کفارہ کا حکم
سوال: اگر بچہ رات کو ماں کے نیچے آجائے اور مر جائے تو کفارہ صرف ماں پر ہوگا یا باپ پر بھی ہوگا اور کفارہ کیا ہوگا؟
جواب: واضح رہے کہ   بچہ سوتے میں ماں کے نیچے دب کر مرجائے یہ قتل جاری مجری خطا ہے، اس میں عاقلہ پر دیت اور والدہ پر  کفارہ لازم ہے،  دیت کی مقدارسو اونٹ یا دس ہزار درہم یا ایک ہزار دینار(موجودہ زمانے کے اعتبار سے 30 کلو 618 گرام چاندی)  یا اس کے برابر قیمت ہے،   دیت میں حاصل شدہ مال مقتول کے ورثہ میں شرعی اعتبار سے تقسیم ہو گا۔  کفارے میں مسلسل ساٹھ روزے رکھنا   لازم ہو گا،  کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے، ہاں! عورت کے حیض کی وجہ سے تسلسل ختم نہیں ہو گا، یعنی اگرعورت   60 روزے کفارہ میں رکھ رہی ہے تو  60 روزے رکھنے کے دوران ماہ واری کے آنے سے کوئی فرق نہیں پڑے گا وہ ماہ واری سے فراغت کے بعد 60 روزوں کو جاری رکھے گی۔اور ماں بچے کی میراث سے محروم ہوگی اور چوں کہ  بچہ ماں کے نیچے دب کر مرا ہے تو اس کی وجہ سے والد پر کوئی کفارہ وغیرہ  لازم نہیں ہوگا ۔باقی زیر نظر مسئلہ  میں مقتول بچہ کا اکیلا شرعی وارث صرف اس کا باپ  ہے ؛لہذا باپ اگر دیت معاف کردے تو دیت معاف ہوجائے گی ۔فتاوی شامی میں ہے :"(و) الرابع (ما جرى مجراه) مجرى الخطأ (كنائم انقلب على رجل فقتله) ؛ لأنه معذور كالمخطئ (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة(قوله والرابع ما جرى مجراه إلخ) فحكمه حكم الخطأ في الشرع، لكنه دون الخطأ حقيقة فإن النائم ليس من أهل القصد أصلا، وإنما وجبت الكفارة لترك التحرز عن نومه في موضع يتوهم أن يصير قاتلا، والكفارة في قتل الخطأ إنما تجب لترك التحرز أيضا، وحرمان الميراث لمباشرة القتل وتوهم أن يكون متناعسا لم يكن نائما قصدا منه إلى استعجال الإرث، والذي سقط من سطح فوقع على إنسان فقتله أو كان في يده لبنة أو خشبة فسقطت من يده على إنسان أو كان على دابة فأوطأت إنسانا فقتله مثل النائم لكونه قتلا للمعصوم من غير قصد كفاية (قوله لترك العزيمة) وهي هنا المبالغة في التثبت. قال في الكفاية: وهذا الإثم إثم القتل؛ لأن نفس ترك المبالغة في التثبت ليس بإثم، وإنما يصير به آثما إذا اتصل به القتل فتصير الكفارة لذنب القتل وإن لم يكن فيه إثم قصد القتل اهـ تأمل".(کتاب الجنایات،ج:6،ص:531،سعید)فتاوی ہندیہ میں ہے :"وأما ما جرى مجرى الخطأ فهو مثل النائم ينقلب على رجل فيقتله فليس هذا بعمد، ولا خطأ كذا في الكافي وكمن سقط من سطح على إنسان فقتله، أو سقط من يده لبنة، أو خشبة، وأصابت إنسانا وقتلته، أو كان على دابة فوطئت دابته إنسانا هكذا في المحيط - وحكمه - حكم الخطأ من سقوط القصاص ووجوب الدية والكفارة وحرمان الميراث كذا في الجوهرة النيرة".(کتاب الجنایات،ج:6،ص:3،المطبعۃ الکبرٰ ی الامیریۃ)وفيها أيضاّ:"وكل دية وجبت بنفس القتل يقضى من ثلاثة أشياء في قول أبي حنيفة - رحمه الله تعالى - من الإبل والذهب والفضة كذا في شرح الطحاوي.قال أبو حنيفة - رحمه الله تعالى -: من الإبل مائة، ومن العين ألف دينار، ومن الورق عشرة آلاف، وللقاتل الخيار يؤدي أي نوع شاء كذا في محيط السرخسي وقالا: ومن البقر مائتا بقرة، ومن الغنم ألفا شاة، ومن الحلل مائتا حلة كل حلة ثوبان كذا في الهداية".(کتاب الجنایات،الباب الثامن فی الدیات،ج:6،ص:24،المطبعۃ الکبرٰ ی الامیریۃ)فتاوی شامی میں ہے :"عفو الولي عن القاتل أفضل من الصلح والصلح أفضل من القصاص، وكذا عفو المجروح. لا تصح توبة القاتل حتى يسلم نفسه للقود وهبانية(قوله عفو الولي عن القاتل أفضل) ويبرأ القاتل في الدنيا عن الدية والقود؛ لأنهما حق الوارث بيري".(کتاب الجنایات،ج:6،ص:548،سعید)فقط واللہ اعلم
                                                  
عنوان: کیا اسلامی بینک میں مضاربت کے طور پر پیسے رکھ سکتے ہیں؟
سوال: کیا اسلامی بینک میں مضاربت کے طور پر پیسے رکھ سکتے ہیں؟
جواب: مروجہ اسلامی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،  لیکن ان  بینکوں کا طریقہ کار شرعی اصولوں کے مطابق نہیں ہے، لہذا روایتی بینکوں کی طرح ان میں بھی سرمایہ کاری کرنا (مضاربہ کا حصہ بن کر) جائز نہیں ہے  ،اور اس سے حاصل ہونے والا نفع  حلال نہیں ہے۔ مرقاة المفاتيح  میں ہے:"و عن عمر بن الخطاب - رضي الله عنه " إن آخر ما نزلت آية الربا، وإن رسول الله - صلى الله عليه وسلم - قبض ولم يفسرها لنا، فدعوا الربا والريبة ". (رواه ابن ماجه والدارمي)»(الربا والريبة) أي شبهة الربا أو الشك في شيء مما اشتملت عليه هذه الآيات أو الأحاديث فإن الشك في شيء من ذلك ربما يؤدي إلى الكفر."(کتاب البیوع باب الربا، 5/ 1926، دار الفکر)فتاوی شامی میں ہے:"والبيوع الفاسدة فكلها من الربا."( کتاب البیوع ، باب الربا، 5/ 169،سعید)فقط واللہ اعلم
                                                  
عنوان: طالب علم سے مالی جرمانہ لینے کا حکم
سوال: طالب علم سے مالی جرمانہ لینا ،اس کی شرعی حیثیت کیا ہے؟
جواب: واضح رہے کہ  مالی جرمانہ لینا (چاہے  طالب علم سے لیا جائے یا کسی اور سے )شرعاً جائز نہیں ۔فتاوی شامی میں ہے :"مطلب في التعزير بأخذ المال(قوله لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز. اهـ. ومثله في المعراج، وظاهره أن ذلك رواية ضعيفة عن أبي يوسف. قال في الشرنبلالية: ولا يفتى بهذا لما فيه من تسليط الظلمة على أخذ مال الناس فيأكلونه اهـ ومثله في شرح الوهبانية عن ابن وهبان (قوله وفيه إلخ) أي في البحر، حيث قال: وأفاد في البزازية أن معنى التعزير بأخذ المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي.وفي المجتبى لم يذكر كيفية الأخذ وأرى أن يأخذها فيمسكها، فإن أيس من توبته يصرفها إلى ما يرى. وفي شرح الآثار: التعزير بالمال كان في ابتداء الإسلام ثم نسخ. اهـ".(کتاب الحدود ،باب التعزیر،ج:4،ص:61،سعید)فقط واللہ اعلم
                                                  
عنوان: قسطوں کےکاروبار کاحکم
سوال: قسطوں کے  (سامان کے)لین دین کے متعلق  رہنمائی فرمائیں ۔
جواب: واضح رہے کہ ہر شخص  کے  لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دونوں طرح  فروخت کرنے کا اختیار ہوتا ہے، اور جس طرح سامان  فروخت کرنے والا اپنے سامان کی قیمت یک مشت وصول کرسکتا ہے ، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے، قسطوں پر خرید وفروخت میں  درج ذیل  شرائط کا لحاظ  اور رعایت کرنا ضروری ہے: عقد(معاملہ کرنے) کے وقت مجموعی قیمت مقرر ہو،مدت اورقسط کی رقم بھی متعین ہو اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اور جلد ادائیگی کی صورت میں قیمت کی کمی عقد میں مشروط نہ ہو،  اگر بوقتِ عقد یہ شرط ہوگی تو پورا معاملہ ہی فاسد ہوجائے گا، ان شرائط کی رعایت کے ساتھ قسطوں پر خریدوفروخت کرنا جائز ہے۔فتاوی شامی میں ہے:" لأن للأجل شبها بالمبيع. ألا ترى أنه يزاد في الثمن لأجله."(کتاب البیوع، باب المرابحة، 142/5، ط: سعید)بدائع الصنائع میں ہے:"ولو اشترى شيئا ‌نسيئة لم يبعه مرابحة حتى يبين؛ لأن للأجل شبهة المبيع وإن لم يكن مبيعا حقيقة؛ لأنه مرغوب فيه ألا ترى أن الثمن قد يزاد لمكان الأجل."(کتاب البیوع، 224/5، ط: دار الکتب العلمیة)"شرح المجلة لرستم باز(المادة: 245،246)" میں ہے:"البيع مع تأجيل الثمن وتقسيطه صحيح، يلزم أن تكون المدة معلومة في البيع بالتأجيل والتقسيط… لأن جهالته تفضي إلى النزاع فيفسد البيع به."( الكتاب الأول في البيوع، الباب الثالث ف،100/1، ط: فاروقيه)فقط والله أعلم
                                                  
عنوان: اسٹیٹ لائف انشورنس کمپنی میں انشورنس کروانا کیسا ہے؟
سوال: اسٹیٹ لائف انشورنس کمپنی میں انشورنس کروانا کیسا ہے؟
جواب: اسٹیٹ لائف انشورنس سمیت انشورنس/بیمہ کے جتنے مروجہ طریقے ہیں وہ سود اور قمار (جوا) کا مرکب ہیں۔ سود اور قمار کا لین دین شریعت مطہرہ میں بنصِ قرآنی حرام ہے؛  لہٰذا کسی بھی شخص کے لیے کسی بھی انشورنس کمپنی کے ساتھ کسی بھی قسم کی انشورنس/بیمہ کا کوئی معاہدہ کرنا جائز نہیں ہے۔مزید تفصیل کے لیے درج ذیل  لنک میں  ملاحظہ فرمائیں:انشورنس کی شرعی حیثیت
                                                  
عنوان: کرپٹو کرنسی کا بیچنا
سوال: آج کل ڈیجیٹل زمانہ ہے ہر چیز ڈیجیٹل ہوتا جارہاہے،کرنسی بھی اسی ترقی کے دور میں نئی شکل اختیار کر چکی ہے جو کہ کریپٹوکرنسی کے نام سے جانی جاتی ہے، کریپٹو کرنسی کے بنانے میں ٹکنیکی عمل دخل ہوتا ہے یعنی مشینوں کے چلنے سے یہ کرنسی وجود میں آتی ہے،اور پھر طلب و رسد کے قانون کے مطابق  دنیا کی دیگر کرنسیوں میں اس کی قیمت کا تعین کیا جاتاہے، اب سوال یہ ہے کہ جب نئی کرنسی وجود میں آتی ہے تو شروع میں اس كے ليےحصہ لینے والوں کو صرف اپنا مشین یعنی کمپیوٹر یا موبائل وغیرہ میں ایک سافٹ ویئر نصب کر نا پڑتا ہے اور اسی مشین کے چلنے کے بدلےحصہ دار کو کرنسی کی مقدار دی جاتی ہے،جیساکہ ایک نئی کرنسی پائی کے نام سے وجود میں آئی ہے،میرا سوال یہ ہے کہ جس بندے کے پاس کرنسی موبائل میں موجود ہے آیا اس کو بیچ کر پیسے کمانا جائز ہے؟نوٹ:-دنیا کے زیادہ تر ممالک جس میں کچھ اسلامی ممالک بھی شامل ہیں،اس کرنسی کو بطور زرمبادلہ عام مارکیٹس میں قبول کیا جاتاہے، جواب دے مشکور و ممنون فرمائیں۔
جواب: ڈیجیٹل کرنسی(کرپٹو کرنسی ) محض فرضی کرنسی ہے، حقیقی اور واقعی کرنسی نہیں ہے، نیزکسی بھی ڈیجیٹل کرنسی میں واقعی کرنسی کی بنیادیں صفات نہیں پائی جاتیں،لہذا موجودہ  زمانے میں " کوئن" یا "ڈیجیٹل کرنسی" / "کرپٹو کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے،لہٰذا اس کاروبار سے پرہیز کیا جائے ۔البحر الرائق میں ہے:"وفي الكشف الكبير المال ما يميل إليه الطبع ويمكن ادخاره لوقت الحاجةوالمالية إنما ثبت بتمول الناس كافة أو بتقوم البعض الخ."(کتاب البیع،ج:5،ص:277،ط:دار الکتاب الاسلامی)فتاوی شامی میں ہے:"(قوله: مالا أو لا) إلخ، المراد بالمال ما يميل إليه الطبع ويمكن ادخاره لوقت الحاجة، والمالية تثبت بتمول الناس كافة أو بعضهم، والتقوم يثبت بها وبإباحة الانتفاع به شرعا؛ فما يباح بلا تمول لايكون مالًا كحبة حنطة وما يتمول بلا إباحة انتفاع لا يكون متقوما كالخمر، وإذا عدم الأمران لم يثبت واحد منهما كالدم بحر ملخصًا عن الكشف الكبير.وحاصله أن المال أعم من المتمول؛ لأن المال ما يمكن ادخاره ولو غير مباح كالخمر، والمتقوم ما يمكن ادخاره مع الإباحة، فالخمر مال لا متقوم،» ... وفي التلويح أيضًا من بحث القضاء: والتحقيق أن المنفعة ملك لا مال؛ لأن الملك ما من شأنه أن يتصرف فيه بوصف الاختصاص، والمال ما من شأنه أن يدخر للانتفاع وقت الحاجة، والتقويم يستلزم المالية عند الإمام والملك...وفي البحر عن الحاوي القدسي: المال اسم لغير الآدمي، خلق لمصالح الآدمي وأمكن إحرازه والتصرف فيه على وجه الاختيار، والعبد وإن كان فيه معنى المالية لكنه ليس بمال حقيقة حتى لا يجوز قتله وإهلاكه."(کتاب البیوع ج :۴ ،ص:۵۰۱،ط:ایچ ایم سعید)دارالعلوم دیوبند کی  ویب سائٹ پر درج ذیل فتویٰ موجود ہے:"کریپٹو کرنسی (بٹ کوئن وغیرہ) ایک فرضی کرنسی ہے اور اس کا عنوان ہاتھی کے دانت کی طرح محض دکھانے کی چیز ہے اور فقہائے کرام کی تصریحات کی روشنی میں یہ کرنسی از روئے شرع مال نہیں ہے اور نہ ہی ثمن عرفی۔ نیز اس کاروبار میں حقیقت میں کوئی مبیع وغیرہ نہیں ہوتی اور نہ ہی اس میں بیع کے جواز کی شرعی شرطیں پائی جاتی ہیں؛ بلکہ در حقیقت یہ فاریکس ٹریڈنگ کی طرح سود اور جوے کی شکل ہے ؛ اس لیے کرپٹو کرنسی (بٹ کوئن یا کسی بھی ڈیجیٹل کرنسی) کی خرید وفروخت کی شکل میں نیٹ پر چلنے والا کاروبار شرعاًحلال وجائز نہیں ہے، مسلمانوں کو اس میں حصہ داری نہیں کرنی چاہیے۔" (فتوی نمبر 692-617: 1439)تجارت کے مسائل کا انسائیکلوپیڈیا میں ہے:"کرپٹو کرنسی محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔" (2/ 92)فقط واللہ اعلم
                                                  
عنوان: ہنڈی کے دریعہ رقم کی ترسیل کا حکم
سوال: جہا ں  ہم دبئی میں رہتے ہیں ، یہاں بہت سارے لوگ پاکستان انڈیا اور بنگال کے ہیں  ،یہ لوگ پیسے جب ملک بھیجنا ہوتا ہے تو بینک کے ذریعہ سے نہ بھیج کر ہنڈی والے کو دیتے ہیں  ،وہ اگر بینک کا ریٹ 22 روپیہ چل رہا ہے تو ہنڈی والے 23 روپیہ دیتے ہے تو کیا ہنڈی سے بھیجنا جائز ہے یا ناجائز؟ ہنڈ ی کے معنی ہے کہ  ایک آدمی اس کا دبئی میں ہوگا دوسرا انڈیا یا پاکستان میں ہوگا ،ہم اس کو پیسے دیں گے وہ فون کے ذریعہ  بتا ئے گا کہ  اتنا پیسے محمود کو دے دو تو کیا ایسا کرنا جائز ہے اگر جائز ہے تو کیسے وہ بھی بتا دیں  جب کے گورنمنٹ کا اس میں نقصان ہے۔ مدلل جواب عنایت فرمائیں۔
جواب: واضح رہے کہ ہنڈی کا کاروبار ملکی قوانین کی رو سے ممنوع ہے ؛ اس لیے رقم کی ترسیل کے لیے  قانونی راستہ ہی اختیار کرنا چاہیے ،قانون کی خلاف ورزی نہ کی جائے ، البتہ اگر کسی نے ہنڈی کے ذریعے رقم بھجوائی تو اسے مندرجہ ذیل شرعی حکم کی تفصیل ملحوظ رکھنا لازمی ہے :1۔ چوں کہ مروجہ ہنڈی (حوالہ) کی حیثیت قرض کی ہے؛ اس لیے جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی جائز نہیں ہے، البتہ بطورِ فیس/اجرت الگ سے طے شدہ اضافی اور زائد  رقم لی جاسکتی ہے۔مثلاً یوں طے ہوجائے کہ زید دبئی سے ایک ہزار دراہم پاکستانی بھجوائے گا ،اس پر بکر زید سے مثلاً پچاس درہم بطور اجرت وصول کرے گا اور اجرت علیحدہ سے دی جائے ۔2۔ کرنسیوں کے مختلف ہونے کی صورت میں (مثلا ایک طرف کرنسی درہم ہے اور دوسری طرف پاکستانی روپیہ ہے ) لازم ہے کہ دوسرےملک جہاں قرض کی ادائیگی کرنی ہے ( مثلاً پاکستان میں) ادائیگی کے وقت یا تو قرض لی ہوئی کرنسی (مثلاً درہم )  ہی پوری پوری واپس کرے یا پھر  جتنے درہم قرض  دیے گئے تھے ادائیگی  کے دن پاکستان میں درہم کے جو ریٹ چل رہے ہوں اس  ریٹ کے مطابق، قرض دیے گئے درہم کے جتنے پاکستانی روپے بنتے ہوں، پاکستان میں ادا کیے جائیں،  درھم کے  مارکیٹ ریٹ سے کم یا زیادہ  طے کر کے لین دین کرنا جائز نہیں ہے۔ الفقہ الاسلامی وادلتہ میں ہے :"ويتم التعبير عن هذا القرض بتسليم المقرض وصلا (وثيقة) يثبت حقه في بدل القرض، ويكون المقترض وهو الصراف أو البنك ضامنا لبدل القرض، ولكنه يأخذ أجرا أو عمولة على تسليم المبلغ في بلد آخر مقابل مصاريف الشيك أوأجرة البريد أو البرقية ‌أو ‌التلكس ‌فقط، لتكليف وكيل الصراف بالوفاء أو السداد.وهذان العقدان: الصرف والتحويل القائم على القرض هما الطريقان لتصحيح هذا التعامل، فيما يبدو لي، والله أعلم".(ج:5،ص:3673،دارالفکر)تنقیح الفتاوی الحامدیہ میں ہے :"الدیون تقضیٰ بأمثالها".(كتاب البيوع،باب القرج ،ج:1،ص:500،قديمي)فتاوی شامی میں ہے :"‌والأجرة ‌إنما ‌تكون ‌في ‌مقابلة ‌العمل".(باب المہر،ج:3،ص:156،سعید)فتاوی ہندیہ میں ہے :"الأجير المشترك من يستحق الأجر بالعمل لا بتسليم نفسه للعمل والأجير الخاص من يستحق الأجر بتسليم نفسه وبمضي المدة ولا يشترط العمل في حقه لاستحقاق الأجر".(کتاب الاجارۃ،ج:4،ص:500،دارالفکر)فقط والله اعلم
                                                  
عنوان: بینک سے گاڑی لینے کا حکم
سوال: میں نوکری کرتی ہوں،  میرے شوہرزمین دار ہیں،  ہم جوائنٹ فیملی سسٹم میں رہتے ہیں،  میرے پاس ایک گاڑی ہے جو آئے دن خراب ہوئی رہتی ہے، میں  نوکری کرتی ہوں اور گاڑی پر جاتی ہوں  کیوں کہ میرے ساتھ میرا بیٹا اور میرے جیٹھ کی دو بیٹیاں جاتی ہیں،  گاڑی کے آئے دن خراب ہونے کی وجہ سے مجھے شدید ذہنی اذیت کا سامنا کرنا پڑتا ہے ، جب اپنے شوہرسے بات کرتی ہوں تو لڑائی جھگڑا ہوتا ہے،  کچھ عرصہ پہلے انہوں نے مجھے کہا تھا  بینک سے گاڑی لینے کا لیکن میں نے سود کی وجہ سے نہیں لی، کیا کوئی ایسی صورت حال ہے کہ شدید مجبوری میں سود پر گاڑی لے لوں؟کیوں کہ میں گاڑی پرنہیں جاتی تو بھی ہمارے گھر میں لڑائی جھگڑا ہی ہوگا، میرے چار بچے ہیں،  دو بیٹے اور دو بیٹیاں،  اور بیٹیاں سپیشل ہیں،  مجھے ان کے علاج میں بھی خرچ کرنا ہوتا ہے،  برائے مہربانی رہنمائی فرمائیں۔
جواب: واضح رہے کہ سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے،  بینک  سے   ملنے والا قرض  یا کار فائنانس کا معاملہ سراسر سود پر مشتمل ہوتا ہے، لہٰذا آپ کے لیے بینک سے گاڑی لینا جائز نہیں ہے۔"قرآن کریم میں ہے:{يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ (٢٧٨) } فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ وَإِنْ تُبْتُمْ فَلَكُمْ رُؤُسُ أَمْوالِكُمْ لا تَظْلِمُونَ وَلا تُظْلَمُونَ (٢٧٩) [البقرة : 278-279]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے، اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )حدیث مبارک میں ہے:"عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: «هُمْ سَوَاءٌ»".(الصحیح لمسلم، 3/1219، کتاب المساقات،باب الربا، ط:دار احیاء التراث ، بیروت)فقط واللہ اعلم
                                                  
عنوان: کلک کرکے پیسے کمانے کا حکم
سوال: موبائل کمپنی نے ایک ایپ لانچ کی ہے، جس میں کئی مرتبہ کلک کرنے کے بعد 50روپے ہمارے اکاؤنٹ میں آ تے ہیں، جس میں ہمارے آ ٹھ سے دس منٹ اور 50 سے 100 ایم بی خرچ ہوتی ہے، لہذا یہ 50 روپے ہمارے لئے جائز ہیں یا نہیں؟
جواب: سوال میں مذکور طریقے پر کمانا ناجائز ہے، تفصیل کے لیے درج ذیل لنک ملاحظہ ہو :ایڈ پر کلک کرکے پیسہ کمانافقط واللہ اعلم
                                                  
عنوان: بیلنس ختم ہو نے کی صورت میں ایڈوانس لینے کاحکم
سوال: موبائل میں اگر بیلنس ختم ہو جائے تو کیا کمپنی سےلون یا ایڈوانس لینا جائز ہے ؟
جواب: صورتِ مسئولہ  میں موبائل کمپنی سم میں ایڈوانس بیلنس حاصل کرنے کی صورت میں  کچھ رقم اضافی لیتی ہے، اگر یہ زائد رقم محض خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو موبائل کمپنی سے ایڈوانس بیلنس لینا جائز ہے،بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے،اور اگر کمپنی بطورِ قرض دے کر زائد رقم وصول کرے تو پھر لون لینا ناجائز ہوگا۔الہدایۃ شرح البدایۃ میں ہے:"الإجارة عقد على المنافع بعوض لأن الإجارة في اللغة بيع المنافع."(كتاب الإجارة،231/3،المكتبة الإسلامية)فتاوی شامی میں ہے:"كلّ قرض جرّ نفعًا حرام، فكره للمرتهن سكنى المرهونة بإذن الراهن."(مطلب كلّ قرض جرّ نفعًا حرام،166/5، سعيد)فقط والله أعلم
                                                  
عنوان: بینک سے لون لینے کاحکم
سوال: شادی اور گاڑی اور گھر کی تعمیر کے لئے  بینک سے لون لینا ہے تو شریعت میں اسکا کیا حکم ہے جائز ہے یا نہیں ۔
جواب: واضح رہے کہ بینک  سے سودی قرضہ لینا شرعاً جائز نہیں ہے اور شرعاً   جس طرح سودی قرضہ دینا حرام ہے اسی طرح سودی قرضہ لینا بھی حرام ہے، اگرسائل کے پاس اتنی رقم  نہیں ہے  وہ مذکورہ کام کر سکے تو اس صورت میں  بھی  سودی قرضہ لینے کی اجازت نہیں ہے،ضرورت مندکو چاہیے کہ مذکورہ کاموں کے لیے   کسی سے غیر سودی قرضہ لے ۔ اللہ پاک کا ارشاد ہے :"﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾"(البقرة : ۲۷۸ إلى ۲۸٠ )ترجمہ:" اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔" (بیان القرآن )فتاوی شامی میں ہے :"وفي الأشباه ‌كل ‌قرض جر نفعا حرام".(کتاب البیوع، 166/5،سعید) فقط واللہ اعلم
                                                  
عنوان: سود کی حرمت کس سن میں نازل ہوئی؟
سوال: سود کی حرمت کس سن میں نازل ہوئی؟ برائے مہربانی مطلع فرمائیں۔
جواب: واضح رہے کہ قرآن کریم  کا یہ دستور اور طریقہ  کار رہاہے کہ  معاشرے  کی ایسی خرابیاں  جن کی جڑیں گہری ہو چکی ہیں ان کو ختم کرنے کے لیے تدریجاً احکامات نازل ہوتے ہیں ،شروع میں اس برائی  کے مفاسد ومضرات  سے آگاہ کیاجاتا ہے ، جب لوگوں کے دلوں میں مذکورہ برائی سے دوری شروع ہوجاتی ہے اورقرآنی  حکم قبول کرنے کے لئے آمادگی حاصل ہو جاتی ہے تو آخر میں قطعی اورمحکم حکم  تصریحی شکل میں بیان کر دیاجاتا ہے ،من جملہ ان معاشرتی برائیوں میں سے سود خوری کی برائی بھی ہے جو  زمانۂ جاہلیت  میں عرب میں  شدت سے رائج تھی ، بالخصوصو مکہ مکرمہ  کا گرد و نواح سود خوری کا مرکز تھا اور اکثر وبیشتر معاشرتی  قبیح  برائیوں کی  اصل   اورجڑ یہی سود خوری تھی ،اس بناء پر  قرآن مجید نے  سود کےمفاسد ، مذمت اوربرائی مختلف مقامات پر فرمائی، البتہ  حرمتِ سود کاصریح و  قطعی  حکم   سب سے آخر  میں نازل ہوا،ابن عباس رضی اللہ عنہ سے روایت ہے کہ  سب سے آخری آیت   حضور صلی اللہ علیہ وسلم پر جو نازل ہوئی وہ سود ( کی حرمت)  والی آیت تھی،خلاصہ یہ ہے  کہ سود کی حرمت چار مراحل میں نازل ہوئی جو درج ذیل ہے:پہلا مرحلہ:  سب سے پہلی  آیت جو سود کے بارے میں  نازل ہوئی وہ مکہ مکرمہ میں نازل ہوئی جو   سورہ روم کی آیت نمبر 29 ہے، جس میں  ایک اخلاقی نصیحت پر زور دیا گیا  ،  وہ یہ کہ  لوگوں کی نگاہ میں سود سے  مال وثروت میں اضافہ ہوتا ہے لیکن دراصل ایسا نہیں بلکہ  رب لایزال  کے ہاں زکوٰة اور راہ خدا میں خرچ کرنا مال و ثروت کی زیادتی کا باعث ہے ،چنانچہ باری تعالی کا ارشاد ہے :"«وَمَا آتَيْتُمْ مِنْ رِبًا لِيَرْبُوَ فِي أَمْوَالِ النَّاسِ فَلَا يَرْبُو عِنْدَ اللَّهِ وَمَا آتَيْتُمْ مِنْ زَكَاةٍ تُرِيدُونَ وَجْهَ اللَّهِ فَأُولَئِكَ هُمُ الْمُضْعِفُونَ»"(الروم: 30/ 39) "ترجمہ:اورجو چیز تم اس غرض سے دو گے کہ وہ لوگوں کے مال میں پہنچ کر زیادہ ہوجائے تو یہ اللہ کے نزدیک نہیں بڑھتا اورجو زکوۃ دو گے جس سے اللہ کی رضا طلب کرتے ہوگے تو ایسے لوگ نہ اللہ تعالی کے پاس بڑھاتے رہیں گے اللہ تعالی ہی وہ  ہے ۔(بیان القرآن)"دوسرا مرحلہ: دوسرے مرحلے میں    سورہ نساء کی آیت نمبر160،161مدینہ منورہ میں  نازل ہوئیں، جس میں سود کی حرمت کی طرف اشارہ تھا اوراس  کے ساتھ ان آیات میں یہود کے جرائم کی طرف بھی  اشارہ ہے کہ  انہوں نے سود کو حلال سمجھا اور اس کے بدلہ میں وہ لوگ لعنتِ خداوندی اورغضبِ الٰہی  کے مستحق ٹھہرے،ارشاد باری تعالی ہے: "«فَبِظُلْمٍ مِنَ الَّذِينَ هَادُوا حَرَّمْنَا عَلَيْهِمْ طَيِّبَاتٍ أُحِلَّتْ لَهُمْ وَبِصَدِّهِمْ عَنْ سَبِيلِ اللَّهِ كَثِيرًا. وَأَخْذِهِمُ الرِّبَا وَقَدْ نُهُوا عَنْهُ وَأَكْلِهِمْ أَمْوَالَ النَّاسِ بِالْبَاطِلِ وَأَعْتَدْنَا لِلْكَافِرِينَ مِنْهُمْ عَذَابًا أَلِيمًا»"(النساء:4/  160/161)"ترجمہ:سو یہود کے ان  ہی  بڑےبڑے جرائم کے سبب ہم نے بہت سی پاکیزہ چیزیں جو ان کے لئے حلال تھیں ان پر حرام کردیں اور بسبب اس کے کہ وہ  بہت آدمیوں کو اللہ  کی راہ سے مانع بن جاتے ہیں اور بسبب اس کے وہ سود لیا کرتےتھے،حالانکہ  ان کو اس سے ممانعت کی گئی تھی اور بسبب اس کے کہ وہ لوگوں کے مال ناحق طریقہ سے کھاجاتےتھے اورہم نے لوگوں کے لئے جو ان  میں کافر ہیں دردناک سزا کا سامان کررکھاہے۔(بیان القرآن)تیسرا مرحلہ: تیسرے مرحلہ میں سورہ آل عمران کی آیت نمبر 130 مدینہ منورہ میں نازل ہوئی ، جس میں سود کی ایک خاص قسم کی حرمت کا  حکم نازل ہوا جو سود کی اقسام میں سے بد ترین قسم تھی ، جو عرب میں  بڑے پیمانے پرپائی جاتی تھی  وہ یہ  کہ قرض کو وقت پر ادا نہ کرنے کی وجہ سے اس میں اضافہ ہوتارہتا تھا، جو سود کی ایک      قبیح ترین قسم ہے  ،کیوں کہ اس میں اس مقروض کا سب کچھ داؤ پر لگ جاتا تھا،چنانچہ ارشاد خداوندی ہے : "« يَا أَيُّهَا الَّذِينَ آمَنُوا لَا تَأْكُلُوا الرِّبَا أَضْعَافًا مُضَاعَفَةً وَاتَّقُوا اللَّهَ لَعَلَّكُمْ تُفْلِحُونَ. وَاتَّقُوا النَّارَ الَّتِي أُعِدَّتْ لِلْكَافِرِينَ. وَأَطِيعُوا اللَّهَ وَالرَّسُولَ لَعَلَّكُمْ تُرْحَمُونَ »"( آل عمران، 130 –132)"ترجمہ:اے ایمان والو! سود مت کھاؤ کئی حصے زائد،اوراللہ تعالی سے ڈرو،امید ہے کہ تم کامیاب ہو اوراس آگ سے بچو جو کافروں کے لئے تیار کی گئی ہے اورخوشی سے کہنا مانو اللہ تعالی کا اوررسول کا ،امید ہے کہ تم رحم کئے جاؤگے۔"( بیان القرآن)چوتھا مرحلہ:سب سے  آخر میں سورہ بقرہ کی آیت نمبر275سے279تک میں سود کا قطعی اورکلی حکم تصریحا ً نازل ہوا ،جس میں  شدت سےہر قسم کی سود خوری کا ممانعت کا اعلان کیا گیا  اور اس سے باز نہ آنے کو    خدا ورسول  سے جنگ کرنے کے متراف قرار دیا گیا  ،باری تعالی کا ارشاد ہے :"«الَّذِينَ يَأْكُلُونَ الرِّبَا لَا يَقُومُونَ إِلَّا كَمَا يَقُومُ الَّذِي يَتَخَبَّطُهُ الشَّيْطَانُ مِنَ الْمَسِّ ذَلِكَ بِأَنَّهُمْ قَالُوا إِنَّمَا الْبَيْعُ مِثْلُ الرِّبَا وَأَحَلَّ اللَّهُ الْبَيْعَ وَحَرَّمَ الرِّبَا فَمَنْ جَاءَهُ مَوْعِظَةٌ مِنْ رَبِّهِ فَانْتَهَى فَلَهُ مَا سَلَفَ وَأَمْرُهُ إِلَى اللَّهِ وَمَنْ عَادَ فَأُولَئِكَ أَصْحَابُ النَّارِ هُمْ فِيهَا خَالِدُونَ. يَمْحَقُ اللَّهُ الرِّبَا وَيُرْبِي الصَّدَقَاتِ وَاللَّهُ لَا يُحِبُّ كُلَّ كَفَّارٍ أَثِيمٍ. إِنَّ الَّذِينَ آمَنُوا وَعَمِلُوا الصَّالِحَاتِ وَأَقَامُوا الصَّلَاةَ وَآتَوُا الزَّكَاةَ لَهُمْ أَجْرُهُمْ عِنْدَ رَبِّهِمْ وَلَا خَوْفٌ عَلَيْهِمْ وَلَا هُمْ يَحْزَنُونَ. يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ. فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ وَإِنْ تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ»"( البقرة، 275 – 279 )"ترجمہ:اورجو لوگ سود کھاتے ہیں نہیں کھڑے ہوں گے(قیامت کے دن قبروں سے) مگر جس طرح کھڑا ہوتا ہے ایسا شخص جس کو شیطان خبطی بنادے لپٹ کر( یعنی حیران ومدہوش) یہ ( سزا) اسی لئے ہوگی کہ ان لوگوں نے کہاتھا کہ بیع بھی تو مثل سود کے ہے ،حالانکہ اللہ تعالی نے بیع کو حلال فرمایاہے اور سود کر حرام کردیاہے،پھر جس شخص کو اس  کے پروردگار کی طرف سے نصیحت پہنچی اور وہ باز آگیا تو جو کچھ پہلے (لینا) ہوچکاہے وہ اسی کا رہا اور(باطنی) معاملہ اس کا خدا کے حوالے رہا اورجو شخص پھر عود کرلے تو یہ لوگ دوزخ میں جائیں گے وہ اس  میں ہمشیہ رہیں گے، اللہ تعالی سود کو مٹاتے ہیں اورصدقات کو بڑھاتے ہیں اور اللہ پسند نہیں کرتے کسی کفر کرنے والے کو ( اور) کسی گناہ کے کام کرنے والے کو۔بیشک جو لوگ ایمان لائے ہیں اورانہوں نے نیک کام کئے اور( بالخصوص) نمازکی پابندی کی اورزکوۃ دی ان کے لئے انکا ثواب ہوگا انکے  پروردگار کے نزدیک اور(آخرت میں) اُن پر کوئی خطر نہیں ہوگا اورنہ وہ مغموم ہونگے۔اے ایمان والوں! اللہ سے ڈرو اورجو کچھ  سو دکا بقایا ہے اس کو چھوڑ دو اگر تم ایمان والے ہو ،پھر  اگر تم اس پر عمل نہ کروگے تو  اشتہار سن لو جنگ کا اللہ کی طرف سے اوراس کی رسول کی طرف سے ( یعنی تم پر  جہاد ہوگا) اوراگر تم تو بہ کرلو گے تو تم کو تمہارے اصل اموال  مل جائیں گے،نہ  تم کسی پر ظلم کرنے پاؤں گے اورنہ تم پر کوئی ظلم کرنے پائےگا۔(بیان القرآن)روائع البيان تفسير آيات الأحكام میں ہے:"الأدوار التي مرّ بها تحريم الربا:من المستحسن أن نذكر هنا الأدوارالتي مرّ بها تحريم الربا، حتى ندرك سر التشريع الإسلامي، في معالجته للأمراض الاجتماعية، فنم المعلوم أن التشريع الإسلامي سار (بسُنّة التدرج) في تقرير الأحكام.ولقد مرّ تحريم «الربا» بأربعة أدوار كما حدث في تحريم الخمر، وذلك تمشياً مع قاعدة التدرج.الدول الأول: نزل قوله تعالى: {وَمَآ آتَيْتُمْ مِّن رِّباً لِّيَرْبُوَاْ فِي أَمْوَالِ الناس فَلَا يَرْبُواْ عِندَ الله وَمَآ آتَيْتُمْ مِّن زَكَاةٍ تُرِيدُونَ وَجْهَ الله فأولئك هُمُ المضعفون} [الروم: 39] وهذه الآية الكريمة نزلت في مكة وهي - كما يظهر - ليس فيها ما يشير إلى تحريم الربا وإنما فيها إشارة إلى بغض الله للربا، وأن الربا ليس له ثواب عند الله فهي إذن (موعظة سلبية) .الدورالثاني: نزل قوله تعالى: {فَبِظُلْمٍ مِّنَ الذين هَادُواْ حَرَّمْنَا عَلَيْهِمْ طَيِّبَاتٍ أُحِلَّتْ لَهُمْ وَبِصَدِّهِمْ عَن سَبِيلِ الله كَثِيراً وَأَخْذِهِمُ الربا وَقَدْ نُهُواْ عَنْهُ} [النساء: 160 - 161] وهذه الآية مدنية، وهي درس قصه الله سبحانه علينا من سيرة اليهود الذي حرم عليهم الربا فأكلوه واستحقوا عليه اللعنة والغضب، وهو تحريم (بالتلويح) لا (بالتصريح) لأنه حكاية عن جرائم اليهود وليس فيه ما يدل دلالة قطعية على أن الربا محرّم على المسلمين. وهذا نظير (الدور الثاني) في تحريم الخمر {يَسْأَلُونَكَ عَنِ الخمر والميسر قُلْ فِيهِمَآ إِثْمٌ كَبِيرٌ ومنافع لِلنَّاسِ} [البقرة: 219] الآية حيث كان التحريم فيه بالتلويح لا بالتصريح.الدور الثالث: نزل قوله تعالى: {ياأيها الذين آمَنُواْ لَا تَأْكُلُواْ الرباوا أضعافا مضاعفة} [آل عمران: 130] . الآية وهذه الآية مدنية وفيها تحريم للربا صريح ولكنه تحريم (جزئي) لا (كلي) لأنه تحريم لنوع من الربا الذي يسمى (الربا الفاحش) وهو الربا الذي بلغ في الشناعة والقبح الذرة العليا، وبلغ في الإجرام النهاية العظمى، حيث كان الدَيْنُ فيه يتزايد حتى يصبح أضعافاً مضاعفة، يضعف عن سداده كاهل المستدين، الذي استدان لحاجته وضرورته وهو يشبه تحريم الخمر في المرحلة الثالثة حيث كان التحريم جزئياً لا كلياً في أوقات الصلاة،{يَا أَيُّهَا الذين آمَنُواْ لَا تَقْرَبُواْ الصلاوة وَأَنْتُمْ سكارى حتى تَعْلَمُواْ مَا تَقُولُونَ … } [النساء: 43] الآية.الدور الرابع: وفي هذا الدور الأخير نزل التحريم الكلي القاطع، الذي لا يفرّق فيه القرآن بين قليل أو كثير، والذي تدل النصوص الكريمة على أنه قد ختم فيه التشريع السماوي بالنسبة إلى حكم الربا، فقد نزل قوله تعالى: {ياأيها الذين آمَنُواْ اتقوا الله وَذَرُواْ مَا بَقِيَ مِنَ الرباوا إِن كُنْتُمْ مُّؤْمِنِينَ فَإِن لَّمْ تَفْعَلُواْ فَأْذَنُواْ بِحَرْبٍ مِّنَ الله وَرَسُولِهِ وَإِنْ تُبْتُمْ فَلَكُمْ رُؤُوسُ أموالكم لَا تَظْلِمُونَ وَلَا تُظْلَمُونَ … } الآيات.وهذه الآيات الكريمة التي كانت المرحلة النهائية في تحريم الربا تشبه المرحلة النهائية في تحريم الخمر في المرحلة الرابعة منه حيث حرمت الخمر تحريماً قاطعاً جازماً في قوله تعالى: {ياأيها الذين آمَنُواْ إِنَّمَا الخمر والميسر والأنصاب والأزلام رِجْسٌ مِّنْ عَمَلِ الشيطان فاجتنبوه لَعَلَّكُمْ تُفْلِحُونَ} [المائدة: 90] .وبهذا البيان يتضح لنا سر التشريع الإسلامي في معالجة الأمراض الاجتماعية التي كان عليها العرب في الجاهلية بالسير بهم في طريق (التدرج) .الأحكام الشرعية.(الربا جريمة اجتماعية خطيرة،ج:1،ص:389،ط:مكتبة الغزالي - دمشق)صحيح البخاری میں ہے:"عن ابن عباس رضي الله عنهما، قال «آخر آية نزلت على النبي صلى الله عليه وسلم آية الربا»."(كتاب تفسير القرآن،‌‌باب {واتقوا يوما ترجعون فيه إلى الله} [البقرة: 281]،ج:6،ص:33،ط:4544،ط:المطبعة الكبرى الأميرية، ببولاق مصر)فقط واللہ أعلم
                                                  
عنوان: بینک میں اکاؤنٹ کھلوانا اور بینکنگ نظام کی درستگی
سوال: جب تمام بنک میں اکاؤنٹ بنانا صحیح نہیں ہے تو بنوری ٹاؤن کا اکاؤنٹ کیوں بنایا ہے اور اس بینکنگ والے نظام کو کیسے درست کیا جاسکتا ہے ؟
جواب: مال کی حفاظت کی اگر کوئی معتمد صورت نہ ہو تو مجبوراً بینک کے کرنٹ اکاؤنٹ میں حفاظت کی غرض سے مال رکھوانے کی گنجائش ہے، البتہ اگر کوئی متبادل صورت ہو تو پھر بینک کے کرنٹ اکاؤنٹ میں بھی رقم رکھوانے سے اجتناب کرنا چاہیے۔ سوال کے دوسرے جزء کے لئے   درج ذیل لنک پر جامعہ کے ماہانہ رسالہ بینات میں شائع ہونے والا تفصیلی مضمون ملاحظہ فرمائیں:بینکاری سود کے متبادل کا سوال اور اس کی اہمیّت و حقیقتالأشباه والنظائرمیں ہے:’’الأولى: الضرورات تبيح المحظورات ... الثانية: ما أبيح للضرورة يقدر بقدرها.‘‘(ص:73، ط:دار الكتب العلمية، بيروت - لبنان)فقط واللہ اعلم
                                                  
عنوان: فاریکس ٹریڈنگ کا حکم
سوال: فاریکس ٹریڈنگ جائز ہے یا نہیں؟  سب سے پہلے آپ نے اکاؤنٹ بنانا ہوتا ہے،  اس کے بعد اس میں ڈالر خرید کر رکھنے ہوتے ہیں، پھر اس ڈالر سے دوسری کرنسیوں کے اتار چڑھاؤ کو دیکھ کر ایک اندازہ بنا کر ایک حد پر اپنی پراڈکشن لگا دیتے ہیں ، اگر وہ اس حد کو چھو لے تو منافع مل  جائے گا،  اگر الٹ سائڈ پر چلی گئی تو نقصان ہو جاتا ہے ۔ اس کو سمجھانے والے کچھ اس طرح سے کہتے ہیں:" فاریکس ٹریڈنگ ہے ، اس میں کرنسی پیئر پر کام ہوتا ہے جیسا کہ امریکی ڈالر بمقابلہ پاکستانی روپیہ، امریکی ڈالر بمقابلہ ایورو، برطانوی پاؤنڈ بمقابلہ امریکی ڈالر ، اور ان کو خریدتے بیچتے ہیں ۔ پہلے ڈپازٹ کرتے ہیں پھر تجزیہ کرتے ہیں موسم وغیرہ کی پیشن گوئی کے حساب سے کہ کچھ عرصے بعد موسم کیسا رہے گا ٹھیک رہےگا یا نہیں ، ان تجزیوں کے بعد پھر اس کو خریدتے یا بیچتے ہیں اگر فروخت ہمارے تجزیہ کے مطابق ہو تو نفع ہوتا ہے اگر اس کے خلاف ہو تو نقصان، نقصان کو ذہن میں محفوظ رکھتے ہیں پھر اگلی بار دوبارہ اگر تجزیہ درست ہو تو ہونے والا نفع اس نقصان کو ختم کردیتا ہے۔ "
جواب: واضح رہے کہ فاریکس ٹریڈنگ کی مختلف صورتوں میں کچھ ایسی شرائط پائی جاتی ہیں جو شریعت کے منافی ہیں، مثلاً کسی صورت میں بیع قبل القبض کی غیر شرعی شرط ہے ، تو کوئی صورت بیع صرف کی ہے جس میں ہاتھ در ہاتھ نہ ہونا پایا جاتا ہے ، لہٰذا ان غیر شرعی شروط کی بنا پر فاریکس ٹریڈنگ جائز نہیں ہے۔فاریکس ٹریڈنگ کے حوالے جامعہ علوم اسلامیہ بنوری ٹاؤن سے تفصیلی فتوی شائع کیا جاچکا ہے ، مذکورہ فتوی پڑھنے کے لیے درج ذیل لنک ملاحظہ کیجیے:فاریکس ٹریڈنگ کا حکمفقط واللہ اعلم
                                                  
عنوان: قرض کی وصولی کے درمیان آنے والے اخراجات اور کرایہ لینے کا حکم
سوال: کیاقرض خواہ مقروض سے قرض کی وصولی کے درمیان آنے والے اخراجات اور کرایہ وصول کرسکتا ہے؟
جواب: قرض خواہ،  قرض دار سے قرض دی گئی رقم سے زائد وصول نہیں کرسکتا، خواہ کرایہ کے نام پر لے یا کسی اور نام پر، البتہ اگر قرض دار قرض چکانے میں تنگ کر رہا ہو،  یا بار بار چکر لگواتا ہو، تو یہ از روئے حدیث ظلم ہے، جس پر آخرت میں سخت سزا کا اندیشہ ہے، لہذا قرض دار کو قرض کی ادائیگی میں باوجود وسعت کے ٹال مٹول سے کام نہیں لینا چاہیے۔حدیثِ مبارک  میں ہے:"(عن أبي هريرة )أن رسول الله صلى الله عليه وسلم قال: "مطل ‌الغني ‌ظلم."ترجمہ:"رسول  کریم ﷺ نے فرمایا: صاحبِ استطاعت کا  (ادائیگیِ قرض میں) تاخیر کرنا ظلم ہے۔" (مظاہر حق)(كتاب البيوع، باب الإفلاس والنظائر، الفصل الأول، ج:1، ص:251، ط:قديمي)فقط والله اعلم
                                                  
عنوان: قسطوں پر کاروبار کاحکم
سوال: انسٹالمنٹ(قسطوں ) پر کاروبار کرنا کیسا ہے شریعت سے کیسے کرنا چاہیے؟
جواب: واضح رہے کہ ہر شخص  کے  لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دونوں طرح  فروخت کرنے کا اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے ، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے، قسطوں پر خرید وفروخت میں  درج ذیل  شرائط کا لحاظ  اور رعایت کرنا ضروری ہے:قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار،  اور عقد کے وقت مجموعی قیمت مقرر ہو، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ)  کی شرط نہ ہو اگر بوقت عقد اضافہ (جرمانہ ) کی شرط ہوگی  تو پورا معاملہ ہی فاسد ہوجائے گا، ان شرائط کی رعایت کے ساتھ قسطوں پر خریدوفروخت کرنا جائز ہے۔فتاوی شامی میں ہے:"لأن للأجل شبها بالمبيع. ألا ترى أنه يزاد في الثمن لأجله."(کتاب البیوع،باب المرابحہ،ج:5،ص:142،ط:سعید)بدائع الصنائع میں ہے:"ولو اشترى شيئا ‌نسيئة لم يبعه مرابحة حتى يبين؛ لأن للأجل شبهة المبيع وإن لم يكن مبيعا حقيقة؛ لأنه مرغوب فيه ألا ترى أن الثمن قد يزاد لمكان الأجل."(کتاب البیوع،ج:5،ص:224،ط:دارالکتب العلمیہ)شرح المجلة لرستم باز میں ہے:"البيع مع تأجيل الثمن وتقسيطه صحيح، يلزم أن تكون المدة معلومة في البيع بالتأجيل والتقسيط… لأن جهالته تفضي إلى النزاع فيفسد البيع به."( الكتاب الأول في البيوع، الباب الثالث في بيان المسائل المتعلقة بالثمن،المادة: 245،246،ج:1،ص:100، ط: فاروقيه)فقط واللہ اعلم
                                                  
عنوان: یکمشت ادائیگی کی صورت میں ڈسکاؤنٹ کاحکم
سوال: میں نے ایک پلازے میں فلیٹ قسطوں پر بک کیا اور قسطیں ادا کر رہا ہوں ،پلازے کا ڈھانچہ بن چکا ہے ،فلیٹ کا نمبر بھی لگ چکا ہے، میرا فلیٹ پانچویں منزل پر ۵۰۹ نمبر کا ہے ،لیکن فنشنگ کا کام  رہتا ہےاور پزیشن بھی نہیں آئی، پزیشن آنے میں ایک سال باقی ہے، اور قسطیں بھی ایک سال کی باقی ہیں، لیکن اب پلازے کے مالک نے ایک اسکیم نکالی ہے کہ اگر ہم ایک سال کی بقیہ قسطیں ایک ساتھ ابھی ادا کردیں تو ہمارے لیے یا تو قیمت میں ۳ لاکھ روپے کا ڈسکاونٹ دےگا یا پھر قیمت پوری ہی لے گا ،لیکن ہمارا جو فلیٹ ہے اس کا ماہانہ کرایہ ہمیں دے گا ایک سال تک ۔ کیا یہ دونوں صورتیں جائز ہیں؟
جواب: صورتِ مسئولہ میں بلڈر(بائع) نے یہ کہا کہ ایک سال کی  قسطیں   ایک ساتھ ادا کرنے کی صورت میں   اصل قیمت پر ڈسکاؤنٹ ، یا فلیٹ کا ایک سال کرایہ  سائل( مشتری ) کو ملے گا  تو یہ دونوں صورتیں جائز نہیں ہیں  ۔الهداية  مع شرح فتح القدیر میں ہے:"قال ولو كانت له ألف مؤجلة فصالحه على خمسمائة حالة لم يجز لأن المعجل خير من المؤجل وهو غير مستحق بالعقد فيكون بإزاء ما حطه عنه وذلك اعتياض عن الأجل وهو حرام."(باب الصلح فى الدين ،427،426/8،مصطفیٰ البابی )فقط واللہ اعلم
                                                  
عنوان: جی ایس ٹی ٹیکس میں سودی رقم دینا
سوال: میں چھوٹا کاروبار کرتا ہوں، اس میں جو مال میں مارکیٹ سے خرید تا ہوں اس میں مجھے جی ایس ٹی دینا پڑتا ہے، تو کیا میں سودی رقم سے جی ایس ٹی بھر سکتا ہوں؟ جب کہ مجھے میرے کسٹمر جی ایس ٹی نہیں دیتےہیں۔
جواب: جی ایس ٹی (جنرل سیلز ٹیکس) کی مد میں سود کی رقم سے ادائیگی کرنا شرعاً جائز نہیں ہے۔معارف السنن میں ہے:"قال شیخنا: ویستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفیة)فقط واللہ اعلم
                                                  
عنوان: فورسیج کمپنی میں کام کا حکم
سوال: فورسیج کمپنی میں کام کرنا جائز ہے یا نہیں ؟
جواب: واضح رہے کہ(forsage) فورسیج آن لائن کمپنی كا جو طریقہ کار ہے اس میں شرعًا دو خرابیا ں پائی جاتی ہیں ایک تو اس میں جوا پایا جاتا ہے کہ کمپنی  جوائن کرنے کے لیے کچھ رقم جمع کرنی پڑتی ہے،  کمپنی جوائن کرنے کے  بعدممبر کو پیسے  تب  ملتے ہیں  جب وہ  کسی اور کو ممبر بنائےگا ورنہ ممبر کو  پیسے نہیں ملیں گے،جب کہ شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے کسی اور کی محنت کے ساتھ مشروط نہیں ہوتی، لیکن مذکورہ  کمپنی  کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درست نہیں،  دوسری خرابی یہ  ہےکہ حقیقت میں اس کمپنی کا کوئی کاروبار نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک شکل ہے،  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ ممبر کو کچھ نہ ملے (انفرادی طور پر مطلوبہ افراد تک نہ پہنچنے کی وجہ سے) اور یہ امکان بھی ہے کہ ممبر  کو کچھ ملے ؛    لہذا صورت مسئولہ میں مذکورہ وجوہات کی بنا پر مذکورہ کمپنی جوائن کرکے کام کرنا اور نفع کماناجائز نہیں ہے۔فتاوی شامی میں ہے :"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر والاباحۃ،فصل فی البیع،ج:6،ص:403،سعید)البنایہ شرح الہدایۃ میں ہے:"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أي تعليق التمليك م: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار".(کتاب البیوع ،باب البیع الفاسد،ج:8،ص:158،دارالکتب العلمیۃ)الموسو عۃ الفقہیۃ الکویتیۃ میں ہے :"وقال المحلي: صورة القمار المحرم التردد بين أن يغنم وأن يغرم".(ج:39،ص:404،طبع الوزارۃ)فقط واللہ اعلم
                                                  
عنوان: اسلامی بینک میں نوکری
سوال: بینک میں نوکری کرنا کیسا ہے اور اگر بینک مکمل اسلامی (میزان بینک، جسے جنوری 2002ء پر ایک تاریخی قدم سے سٹیٹ بینک پاکستان کی جانب سے ایک خالصتاً اسلامی بینک کے طور پر ملک کے پہلے کامل و مکمل تجارتی بینکاری کا لائسنس دیا گیا۔ اور مزید یہ کہ یہ ادارہ مفتی محمد تقی عثمانی صاحب مدظلہ کی نگرانی میں کام کر رہا ہے ) ہو تو پھر نوکری کا کیا حکم ہے ؟
جواب: صورت مسئولہ میں مروجہ اسلامی بینک سمیت کسی بھی بینک میں نوکری کرنا جائز نہیں ہے۔تفصیل کے لیے دیکھیے:  "مروجہ اسلامی بینکاری"  از رفقائے دارالافتاء جامعہ علوم اسلامیہ بنوری ٹاؤن ، مطبوعہ مکتبہ بینات۔  فقط واللہ اعلم
                                                  
عنوان: اسٹیٹ لائف کے ملازم کا ہدیہ قبول کرنے کاحکم
سوال: میں بچوں کو پڑھاتا ہو ں اور ان بچوں کے والد صاحب اسٹیٹ لائف کا کام کرتے ہیں ، اور اس کے علاوہ کوئی کام نہیں لیکن وہ کھانے کے لیے پھل وغیرہ دیتے ہیں اور کبھی کبھی کھانا بھی دیں دیتے کیا یہ کھانا جائز ہے؟
جواب: واضح رہے کہ جو شخص سودی بینک میں براہ راست سودی لین دین کے معاملات کے شعبے میں کام کرتا ہے، اس ملازمت کے علاوہ اس کا کوئی اور حلال ذریعہ آمدن بھی نہیں ہے٬ تو ان کے ہاں کھانا پینا درست نہیں ہے، لیکن اگر اس کا کوئی اور جائز ذریعہ آمدن بھی ہو٬ اور وہ اپنی جائز کمائی سے مہمانوں کو کھانا وغیرہ کھلائے٬ تو اس کے کھانے میں کوئی حرج نہیں ہے۔ لہٰذا صورتِ مسئولہ میں جب بچوں کے والد کی تمام کمائی اسٹیٹ لائف سے ہوتی ہے تو ان سے کسی قسم کاہدیہ یاکوئی کھانے پینے کی چیز قبول کرنا جائز نہیں ہے ۔فتاوی ہندیہ میں ہے:"أهدى إلى رجل شيئا أو أضافه إن كان غالب ماله من الحلال فلا بأس إلا أن يعلم بأنه حرام، فإن كان الغالب هو الحرام ينبغي أن لا يقبل الهدية، ولا يأكل الطعام إلا أن يخبره بأنه حلال ورثته أو استقرضته من رجل، كذا في الينابيع."(كتاب الكراهية،الباب الثاني عشر في الهداياوالضيافات،ج:5،ص:342،ط:رشيديه)فتاوی شامی میں ہے:(قوله ‌الحرام ‌ينتقل) أي تنتقل حرمته وإن تداولته الأيدي وتبدلت الأملاك."(كتاب البيوع،باب البيع الفاسد،ج:5،ص:98،ط:سعيد)فقط والله اعلم
                                                  
عنوان: حرام آمدنی ملکیت بدلنے سے حرام ہی رہتی ہے
سوال: میں نے اپنے بینک اکاؤنٹ میں فکس ڈپازٹ سے سود وصول کیا اور یہ   رقم کسی دوسرے شخص کو بطور قرض دے دی، قرض لینے والے نے کچھ عرصے بعد قرض واپس کر دیا، مجھے قرض لینے والے سے جو رقم ملی وہ حلال ہے یا حرام ہے  کیونکہ یہ سودی آمدنی تھی؟
جواب: صورت مسئولہ میں جو آپ نے جو صورت بتائی ہے تو یہ آمدنی ابھی بھی حرام ہے ملکیت بدلنے سے حرمت ختم نہیں ہوگی اور حرام مال کا حکم یہ ہے کہ اس کو اصل مالک کو واپس کیا جائے اور اگر واپس کرنا ممکن نہ ہو تو اسے بغیر ثواب کی نیت کے زکوۃ کے مستحق افراد پر  صدقہ کردیا جائے۔فتاوی شامی میں ہے:"نقل الحموي عن سيدي عبد الوهاب الشعراني أنه قال في كتابه المنن: وما نقل عن بعض الحنيفة من أن الحرام لا يتعدى ذمتين، سألت عنه الشهاب ابن الشلبي فقال: هو محمول على ما إذا لم يعلم بذلك، أما لو رأى المكاس مثلا يأخذ من أحد شيئا من المكس ثم يعطيه آخر ثم يأخذ من ذلك الآخر آخر فهو حرام اهـ"(کتاب البیوع ، باب البیع الفاسد جلد ۵ ص : ۹۸ ط : دارالفکر)فتاوی شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه."(کتاب البیوع ، باب البیع الفاسد جلد ۵ ص : ۹۹ ط : دارالفکر)امداد الفتاوی میں ہے:"سوال(۲۹۰۹) : قدیم ۴/۵۴۳-  یوں مشہور ہے کہ تبدّلِ مِلک سے اور دام دینے سے حرمت زائل ہوجاتی ہے یہ صحیح ہے یا نہیں ؟الجواب:  تبدلِ مِلک سے تبدّل عین کا ہوجانا اس کے یہ معنی نہیں جو عوام سمجھتے ہیں، بلکہ مطلب یہ ہے کہ ایک شخص کے پاس کسی خاص طریقہ سے کوئی چیز آئی ، اس شخص کے لیے وہ طریقہ حلال تھا، لیکن اس طریقہ سے اگر دوسرے شخص کے پاس آتی تو اس کے لیے حلال نہ ہوتا، اب اس شخص نے اس دوسرے شخص کو کسی دوسرے طریق سے وہ چیز دی جوکہ اس دوسرے شخص کے لیے بھی حلال ہے، سو اس میں اس پہلے طریقہ پر لحاظ  نہ کیا جائے گا اور اس کا اثر اب باقی نہ رہے گا، مثلاً: غنی کو صدقہ لینا حرام ہے، مگر کسی فقیر کو کوئی چیز صدقہ میں ملی اور اس نے ہدیۃً اس غنی کو دی، اب اس کے لیے حلال ہوگی، گویا یہ دوسری چیز ہوگی، یہ مطلب ہے اس قاعدہ کا ، اسی طرح سے جو مشہور ہے کہ دام دینے سے حرمت زائل ہوجاتی ہے تو یہ بالکل ہی غلط ہے۔   "(مسائل شتی جلد ۴ ص:۵۴۳ ط:مکتبۃ دار العلوم کراچی )فقط و اللہ اعلم
                                                  
عنوان: صحت کارڈ کے ذریعے علاج کروانے کا حکم
سوال: آج کل ہما رے علاقے جنوبی پنجاب میں حکومت نے شناختی کارڈ کو صحت کارڈ بنا دیا ہے جس کے ذریے تمام لوگوں کو مفت علاج فراہم کیا جا رہا ہے ،حکومت نے ایک انشورنس کمپنی سے معاہدہ کیا ہے، جس کے تحت ضلع بھر میں کل جتنے بھی افراد ہیں ان میں ہر فرد کے حساب سے متعینہ رقم ( مثلا 2000 روپے فی فرد ) حکومت نے ایک سال کےلیے انشورنس کمپنی کو ادا کر دیےہیں، حکومت نے ضلع بھر میں کچھ ہسپتالوں کو رجسٹرڈ کیا ہے،جن میں ہر شخص اپنا شناختی کارڈ دکھا کر اپنا مفت علاج کرا سکتا ہے ، حکومت نے ہر آپریشن کے لیےایک رقم مختص کی ہے، جو انشورنس کمپنی اس ہسپتال کو ادا کرنے کی پابند ہو گی، انشورنس کمپنی ایک سال میں ایک خاندان کا ساڑھے سات لاکھ تک کا مفت علاج کرا سکتی ہے،حکومت نے یہ کام اس لیے کیا ہے تا کہ عوام کو اچھا علاج سہولت کے ساتھ مل جائےاور عوام کو اس سہولت سے فائدہ بھی بہت ہو رہا ہے۔اب پوچھنا یہ ہے کہ حكومت كا انشورنس كمپني سے معاہدہ کرنا كيساہے؟اور   مذکورہ ہسپتال سے علاج کرواکر فائدہ اٹھانا کیسا ہے؟
جواب: صورتِ مسئولہ میں  انشورنس کمپنی کے ساتھ علاج کرانے کا معاہدہ کرنا شرعاً صحیح نہیں ہے ،کیوں کہ  انشورنس کی بنیاد سود اور جوے پر ہے ،اور مذکورہ معاہدہ میں سود اس اعتبار سے ہے کہ حکومت نے انشورنس کمپنی کو فی فرد کے علاج کے لیے صرف 2000 روپے دیے ہیں ،اگر ایک مریض کے علاج پر 2000 سے زائد خرچہ آتا ہے تو انشورنس کمپنی وہ زائد رقم ہسپتال کو دینے کی پابند ہوتی ہے،تو یہ زائد رقم دینا سود ہے، ،اور جوا اس اعتبار سے ہے کہ جن افراد کے لیے حکومت نے انشورنس کمپنی کو علاج کے لیے  رقم دی ہے،اگر اُن میں سے کسی کو علاج کی نوبت  نہ آئے ،تو علاج  نہ ہونے کی صورت میں جمع شدہ رقم واپس نہیں ملتی ،انشورنس کمپنی اس کی مالک بن جاتی ہے۔اگر علاج کرانے والا شخص مستحق زکوۃ نہیں ہے،تو اس کے لیے اس کارڈ کے ذریعہ صرف اُسی قدر رقم کی بقدر سہولیات حاصل کرنا جائز ہو گا  جتنی رقم اُس کی طرف سے  جمع کروائی گئی ہے، اس سے زائد  رقم سے استفادہ کرنا اور اس کے ذریعہ علاج کروانا جائز نہیں،البتہ اگر کوئی شخص مستحقِ زکوۃ ہو تو وہ اس کارڈ سے علاج کی سہولت حاصل کر سکتا ہے، کیوں کہ مالِ حرام کا مصرف بھی  غریب ہی ہیں ۔قرآن کریم میں ہے:"{يَا أَيُّهَا الَّذِينَ اٰمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَ  فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ}."[البقرة:278، 279]ترجمہ:"اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔"(از بیان القرآن)حدیث پاک میں ہے:"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء".(الصحيح لمسلم، با ب لعن آکل الربا، ومؤکله، ج: 3، ص: 1219، ط: دار إحياء التراث العربي)ترجمہ:" حضرت جابر رضی اللہ عنہ سے روایت ہے کہ جناب رسول اللہ صلی اللہ علیہ و سلم نے سود لینے والے اور دینے والے اور لکھنے والے اور گواہی دینے والے پر لعنت کی ہے اور فرمایا: یہ سب لوگ اس میں برابر ہیں، یعنی اصل گناہ میں سب برابر ہیں اگرچہ مقدار اور کام میں مختلف ہیں۔"(از مظاہر حق)قرآن مجید میں ہے:"يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ." ﴿المائدة: ٩٠﴾ترجمہ:" اے ایمان والو :بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام  ہیں ،سواس سے بالکل الگ رہو،تاکہ تم کو فلاح ہو"۔(بیان القرآن)حدیث شریف میں ہے:"وقال رسول الله صلي الله عليه وسلم:إن الله حرّم أمتي الخمر و الميسر."(المسند للامام احمد،2 /124،ط: مؤسسة الرسالة)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، فصل في البيع، ج: 6، ص: 403،ط:سعيد)الاختيار لتعليل المختار  ميں ہے:"و الملك الخبيث سبيله التصدق به ، و لو صرفه في حاجة نفسه جاز، ثم إن كان غنيًّا تصدق بمثله، و إن كان فقيرًا لايتصدق."(كتاب الغصب، ج: 3، ص: 61، ط: دار الكتب العلمية)فقط واللہ اعلم
                                                  
عنوان: یوٹیوب کے ذریعہ پیسہ کمانا
سوال: یوٹیوب میں پیسہ کمانا کیسا ہے ؟
جواب: یوٹیوب سے پیسے کمانے میں شرعًا بہت سے مفاسد ہیں، اس کی تفصیل یہ ہے کہ :یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز  زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈیو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اپ لوڈ کرنے والا:۱۔ویڈیو میں کسی جان دار کی  تصویر اپ لوڈ کرے۔۲۔ویڈیو میں کسی غیر شرعی اور ناجائز امر کی ترویج    کی گئی ہو۔۳۔ویڈیو میں موسیقی  ہو۔۴۔پیسوں کی وصولی یا ادائیگی  کرنے میں  کوئی سودی معاملہ  یا فاسد عقد کرنا پڑتا ہو۔۵۔جان دار کی تصاویر والے یا کسی طور پر بھی غیر شرعی اشتہارات اس چینل پر  چلتے ہوں۔تو اس کے ذریعہ پیسے کمانا جائز نہیں ہے۔اور  اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب پر چینل بناتے وقت یہ معاہدہ کیا جاتا ہےکہ جب چینل کے سبسکرائبرز اور ویورز مخصوص تعداد تک پہنچ جائیں گے تو یوٹیوب انتظامیہ اس چینل پر مختلف لوگوں کے اشتہارات چلانے کی مجاز ہوگی اور چینل  بنانے والا اس معاہدے کو تسلیم کرنے پر مجبور ہوتاہے، الا یہ کہ اشتہارات بند کرنے کے لیے وہ باقاعدہ فیس ادا کرے اور چینل کو کمرشل بنیاد پر استعمال نہ کرےاور یوٹیوب انتظامیہ    یوزر کی سرچنگ بیس یا لوکیشن یا مختلف لوگوں کے اعتبار سے یا مختلف ملکوں کے اعتبار سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں اسی طرح ایک شخص کی ڈیوائس پر الگ اشتہار چلتا ہے تو دوسرے شخص کی ڈوائس پر دوسرا اشتہار چلتا ہے ، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔اس کے علاوہ یوٹیوب چینل کے ذریعہ پیسے کمانے کے سلسلے میں انتظامیہ سے اجارے کا جو معاہدہ کیا جاتا ہے وہ بھی شرعی تقاضوں کے مطابق نہیں ہے ۔یوٹیوب پر  چینل بنانے کے بعد ویڈیو ز اپ لوڈ کرکے پیسے کمانے کی مختلف صورتیں ہیں :ایک صورت تو یہ ہے کہ یوٹیوب پر جب کوئی چینل کھولتا ہے اور اس پر مواد ڈالتا ہے تو چینل کھولنے والا گوگل کو اس بات کی اجازت دیتا ہے کہ گوگل مختلف قسم کے  ایڈز اس کے چینل  پر چلائے، گوگل ان ایڈز سے جو کماتا ہے  45  فیصد خود رکھتا ہے اور  55  فیصد یوٹیوب چینل والے کو دیتا ہے۔گوگل   اشتہارات دینے والوں  سے لوگوں کے ہر کلک کے حساب سے رقم وصول کرتا ہے۔اور یہ صورت شرعا اجارہ کی ہے جو یوٹیوب چینل کے مالک اور گوگل کےدرمیان ہوتا ہے گوگل چینل کے مالک کو چینل کے استعمال پر ایڈ نشر کرنے کی صورت میں اجرت دیتا ہے اوریہ صورت   مندرجہ ذیل خرابیوں کی وجہ سے حلال نہیں ہے:پہلی خرابی تو یہ ہے کہ گوگل کو اختیار ہوتا ہے کہ وہ کسی قسم كا بھی ایڈ چلائے، ان میں جائز ،ناجائز ہرقسم کی چیزوں کی تشہیر کی جاتی ہے ،نیز  اکثر ایڈ  ذی روح کی تصاویر پر مبنی ہوتے ہیں اور یوٹیوب چینل کے مالک کو انہیں ایڈز کی اجرت ملتی ہےلہذا یہ اجرت کا معاہدہ گناہ میں تعاون کرنے کی وجہ سے  جائز نہیں ہے اور کمائی بھی حلال نہیں ہے۔دوسری خرابی یہ ہے کہ اس معاملہ میں اجرت مجہول ہوتی ہے کیوں کہ  گوگل ایک متعین اجرت نہیں طے کرتا،  بلکہ اپنی کمائی کا  55 فیصد اجرت طے کرتا ہے اور گوگل کی کل اجرت مجہول ہوتی ہے تو  اس کا  55فیصد بھی مجہول ہوتا ہے۔ چینل کے استعمال کی اجرت کا تعلق وقت کے ساتھ ہونا چاہیے یعنی جتنی دیر اس پر ایڈ چلے اس حساب سے اجرت ملے لہذا اگر چینل پر چلنے والے ایڈز اگر سب کے سب  شرعی دائرہ کے اندر بھی ہوں تب بھی یہ معاملہ شرعًا اجارہ فاسد ہوگا اور اجرت حلال نہیں ہوگی۔دوسری صورت یہ ہے کہ  یوٹیوب کے جو  پریمیم کسٹمرز ہیں  یوٹیوب ان سے بعض سہولیات (جو ویڈیوز دیکھنے اور ڈاون لوڈ کرنے سے متعلق ہوتی ہیں)کے بدلہ  سبسکرپشن فیس لیتا ہے اور جب وہ لوگ کسی چینل کو دیکھتے ہیں تو  یوٹیوب اس چینل والے کو اس سبسکرپشن فیس میں سے کچھ دیتا ہے۔اب یہ رقم جو چینل کے مالک کو ملتی ہے یہ چینل استعمال کرنے کی اجرت ہے اور یہ مندرجہ ذیل  خرابیوں کی وجہ سے شرعا جائز نہیں ہے:چینل پر موجود ویڈیوز اگر  جاندار  کی تصاویر پر مشتمل ہیں تو یہ  گناہ کے کام پر اجرت لینے   کی وجہ سے حرام ہوگی۔ اگر ویڈیو شرعی دائرہ کے مطابق ہو تب بھی اجرت مجہول ہونے کی وجہ سے ناجائز اور حرام ہوگی؛ کیوں کہ چینل کے استعمال کی اجرت وقت کے ساتھ متعین ہونی چاہیے کہ اتنے وقت کی اتنی اجرت ہے یا پھر مکمل مہینہ یا سال کی اتنی اجرت ہے جب کہ مذکورہ صورت میں ہماری معلومات کے مطابق اس طرح چینل والے کی اجرت متعین نہیں ہوتی۔لہذا بہر صورت یوٹیوب پر چینل بنانا اور اس کے ذریعہ پیسے کمانا جائز نہیں ہے۔لہذا یوٹیوب کے ذریعہ کمائی آمدنی کو بغیر ثواب کی نیت کے صدقہ کردے۔احکام القرآن للجصاص میں ہے:"وقوله تعالى وتعاونوا على البر والتقوى يقتضي ظاهره إيجاب التعاون على كل ما كان تعالى لأن البر هو طاعات الله وقوله تعالى ولا تعاونوا على الإثم والعدوان نهي عن معاونة غيرنا على معاصي الله تعالى."(المائدۃ : 2 جلد 3 ص : 296 ط : دار احیاء التراث العربي ۔ بیروت)فتاوی عالمگیری  میں ہے:"ومنها أن يكون مقدور الاستيفاء حقيقة أو شرعا فلا يجوز استئجار الآبق ولا الاستئجار على المعاصي؛ لأنه استئجار على منفعة غير مقدورة الاستيفاء شرعاومنها أن تكون المنفعة مقصودة معتادا استيفاؤها بعقد الإجارة ولا يجري بها التعامل بين الناس فلا يجوز استئجار الأشجار لتجفيف الثياب عليها."(کتاب الاجارۃ , الباب الاول فی تفسیر الاجارۃ و رکنها و الفاظها و شرائطها جلد 4 ص : 411 ط : دارالفکر)در المختار میں ہےـ:"قال ابن مسعود صوت اللهو والغناء ينبت النفاق في القلب كما ينبت الماء النبات. قلت: وفي البزازية استماع صوت الملاهي كضرب قصب ونحوه حرام لقوله - عليه الصلاة والسلام - «استماع الملاهي معصية والجلوس عليها فسق والتلذذ بها كفر» أي بالنعمة."(کتاب الحظر و الاباحة، جلد 6، ص : 348/349، ط: دارالفکر)فقط و اللہ اعلم
                                                  
عنوان: ارکان کمیٹی کا ہرماہ متعین رقم جمع کرکے قرعہ اندازی کے ذریعے نکلنے والے رکن کمیٹی کو جمع شدہ رقم دینے کا حکم
سوال: آج کل ہر علاقے میں یہ رواج ہے کہ چندافراد مل کر ایک کمیٹی بنا لیتے ہیں ، ہرماہ کمیٹی کا ہر رکن ایک متعین مقدار میں رقم جمع کرتا ہے ، پھر جمع شدہ پر قرعہ اندازی ہوتی ہے ، ارکان کمیٹی میں سے جس کا نام قرعہ میں برآمد ہو،اس کو جمع شدہ کل رقم ادا کر دی جاتی ہے ، ایسے ہرماہ چکر چلتا ہے ، باری باری ہررکن کمیٹی کو اس اکٹھی رقم سے فائدہ اٹھانے کا موقع ملتا رہتا ہے ، اس کو امداد باہمی کی ایک شکل سمجھا جاتا ہے، معلوم یہ کرنا ہے کہ کیا شرعا یہ صورت جائز ہے؟دلائل کےروشنی میں راہ نمائی فرمائیں۔
جواب: صورتِ مسئولہ میں اگر مذکورہ ارکان کمیٹی مندرجہ ذیل شرائط کی رعایت رکھیں:(1)تمام شرکاء ایک متعین مقدارمیں برابر رقم جمع کرائیں اور  ارکان کمیٹی میں سے کسی رکن کانام بذریعہ قرعہ اندازی نکلنے کی وجہ سے مذکورہ جمع شدہ رقم حوالے کی جائے۔(2)تمام شرکاء اخیرتک شریک رہیں ،ایسانہ ہوکہ جس کانام قرعہ اندازی میں نکلتاجائے وہ جمع شدہ رقم وصول کرکے بقیہ اقساط سے بری الذمہ ہوتاجائے۔(3)ارکان کمیٹی میں سے ہررکن کو ہر وقت بطورِ قرض  جمع کرائی گئی اپنی رقم واپس لینے کے مطالبہ کا پورا حق ہو، اس پر جبر نہ ہو،توایسی صورت میں ارکان کمیٹی کا رقم جمع کرکے قرعہ اندازی کے ذریعے نکالنا جائزہے ۔البتہ اگرمذکورہ بالاشرائط میں سے کوئی بھی شرط مفقودہوتوایسی صورت میں مذکورہ کمیٹی میں شامل ہوناجائزنہیں ہوگا۔قرآن کریم میں ہے :"يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِنْ كُنْتُمْ مُؤْمِنِينَo فَإِنْ لَمْ تَفْعَلُوا فَأْذَنُوا بِحَرْبٍ مِنَ اللَّهِ وَرَسُولِهِ ۖ وَإِنْ تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ."(الآية  : 278،279)ترجمہ :"اے ایمان والو اللہ سے ڈرو اور جو کچھ سود کا بقایا ہے اس کو چھوڑ دو اگر تم ایمان والے ہو۔پھر اگر تم (اس پر عمل) نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے (یعنی تم پر جہاد ہوگا) اور اگر تم توبہ کرلو گے تو تم کو تمہارے اصل اموال مل جاویں گے نہ تم کسی پر ظلم کرنے پاؤ گے اور نہ تم پر کوئی ظلم کرنے پائے گا"۔(بیان القرآن) صحیح مسلم میں ہے : "عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: هم سواء ."(باب لعن آكل الربا ومؤكله ج : 3 ص : 1219 ط : دار إحياء التراث العربي)المحیط البرہانی میں ہے :"ذكر محمد رحمه الله في كتاب الصرف عن أبي حنيفة رضي الله عنه: أنه كان يكره ‌كل ‌قرض فيه جر منفعة، قال الكرخي: هذا إذا كانت المنفعة مشروطة في العقد، وذلك بأن أقرضه غلته ليرد غلته صحاحاً أو ما أشبه ذلك، وإن لم يكن مشروطاً فأعطاه المستقرض أجود مما عليه فلا بأس به."(‌‌كتاب الاستحسان والكراهية،الفصل التاسع والعشرون في القرض ما يكره من ذلك، وما لا يكره ج : 5 ص : 394 ط : دارالكتب العلمية) فتاوی ہندیہ میں ہے :"قال محمد - رحمه الله تعالى - في كتاب الصرف إن أبا حنيفة - رحمه الله تعالى - كان يكره ‌كل ‌قرض جر منفعة قال الكرخي هذا إذا كانت المنفعة مشروطة في العقد بأن أقرض غلة ليرد عليه صحاحا أو ما أشبه ذلك فإن لم تكن المنفعة مشروطة في العقد فأعطاه المستقرض أجود مما عليه فلا بأس به."(كتاب البيوع،الباب التاسع عشر في القرض والاستقراض والاستصناع ج : 3 ص : 202 ط : رشيدية)فقط والله أعلم
                                                  
عنوان: کچھ رقم دے کر یومیہ نفع لینا
سوال: ہمارے  شہر میرپور ساکرو  میں  لوگوں  کا  ایک گروپ ہے  واٹس  ایپ  پر  اس میں دیے گئے نمبر پر ایک مرتبہ 750 بھیجتے ہیں  پھر انھیں  بغیر کسی محنت کے روزانہ 200 یا کبھی 300 ملتے ہیں کیا یہ رقم سود میں شمار ہوگی؟
جواب: صورتِ مسئولہ میں لوگ  جس  مطلوبہ نمبر پر پیسے  بھیجتے ہیں  وہ قرض ہے اور اس پر جو یومیہ نفع ملتا ہے وہ سود کے حکم   میں ہے، لہذا یہ نفع لینا جائز نہیں ہے۔السنن الكبري للبيہقی ميں ہے:"عن فضالة بن عبيد صاحب النبي صلى الله عليه وسلم أنه قال : " كل قرض جر منفعة فهو وجه من وجوه الربا" موقوف."(كتاب البيوع ، باب كل قرض جر منفعة فہو ربا : 573/5 ، رقم : 10933، ط : دارالکتب العلمیۃ)فقط واللہ اعلم
                                                  
عنوان: غیر مسلم ملک میں سودی لین دین کا حکم
سوال: کیا غیر مسلم ملک میں سودی لین دین جائز ہے؟ دارلعلوم ندوۃ العلماء لکھنؤ ،ہندوستان کے شعبہ حدیث و فقہ کے استاذ ، مفتی زید مظاہری ندوی صاحب نے ایک مقالہ اسی موضوع پر 24 نومبر 2022 میں لکھا ہے اور امام ابو حنیفہ امام محمد ، علامہ اشرف علی تھانوی، علامہ مفتی محمود حسن گنگوھی،مناظراحسن گیلانی، مفتی ظفر احمد تھانوی ، وغیرہ کے حوالے سے اسے ثابت کیا ہے ، اور پھر اکابرین ہی کی تحریروں سے ہندوستان کو دار الحرب ثابت کر کے ہندستان میں غیر مسلم کے ساتھ سودی کاروبار کو جائز قرار دیا ہے ۔
جواب: دار الحرب میں کافر حربی سے سود کے جائز ہونے یا نہ ہونے میں فقہاء کرام کے درمیان اختلاف ہے،  احناف میں سے  امام ابو یوسف رحمہ اللہ دارالحرب میں کافر حربی سے سود ی معاملے کو مطلقاً ناجائز کہتے ہیں،  البتہ حنفیہ میں سے امام ابو حنیفہ اور امام محمد رحمہما اللہ  دارالحرب میں کافر حربی سے سود کو ایک غریب حدیث "لاربا بین المسلم والحربی"  کی بنیاد پر چند قیود کے ساتھ جائز کہتے ہیں، لیکن چوں کہ معاملہ سود کا ہے جس کی حرمت قرآنی آیات میں بغیر کسی قید کے منصوص ہے ؛ اس لیے حنفیہ کے یہاں جمہور کے مسلک (یعنی حرمت والے قول کو ) ترجیح حاصل ہے اور اسی پر فتویٰ ہے، طرفین کے مسلک (یعنی جواز کے قول) کو مرجوح قرار دیا گیا ہے،لہذا مسلمان خواہ دار الحرب میں ہو یا دار الاسلام میں،  سودی معاملہ مسلمان سے کرے یا غیر مسلم سے،  ہر حال میں ناجائز وحرام ہے،چناچہ  حضرت حکیم الامت مولانا اشرف علی تھانوی اور مفتی شفیع  صاحب نے احتیاط کی بنا پر دار الحرب میں ربا کو ناجائز قرار دیا ہے،نیز حضرت مولانا ظفر احمد عثمانی نے "اعلاء السنن " میں  احتیاط کے قول کواختیار کیا ہے۔تفصیل کے لیے  امداد الفتاوی ( ج: 3، ص:117)،  رسالہ بعنوان:" تحذیر الاخوان عن الربا فی الھندوستان" اور فتاوی بینات، (ج: 4، ص: 95 تا 100 ) کتاب المعاملات ملاحظہ فرمائیں۔قرآنِ کریم میں باری تعالی کا ارشاد ہے :"{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ كُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}."ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔ [البقرۃ:۲۷۸،۲۷۹-بیان القرآن]حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء."(صحیح مسلم، باب لعن آکل الربوٰ و موکلہ، ج:1219،3،ط:داراحیاءالتراث العربی)ترجمہ:"حضرت جابر رضی اللہ عنہ سے روایت ہے کہ اللہ کے رسول ﷺ نے لعنت بھیجی ہے سود کھانے والےپر، سود کھلانے والے پر، سودی معاملہ کے لکھنے والے پر اور سودی معاملہ میں گواہ بننے والوں پر اور ارشاد فرمایا کہ یہ سب (سود کے گناہ میں )برابر ہیں۔"اعلاء السنن میں ہے:"ولو سلمنا جواز الربا بین المسلم والحربی فی الہند،فلا ریب ان جانب احتیاط والتوقی عنہ اولیٰ واحریٰ."(کتاب البیوع، ابواب بیوع الربا،ج:14،ص:368،ط:ادارۃ القرآن کراچی)الفروق للقرافی میں ہے:"فان اختلف العلماء فی فعل هل هو مباح او حرام فالورع الترک."( الفرق السادس والعشرون والمئتان من الفروق، ج: 4، ص:27،ط:عالم الکتب) ’’امداد المفتیین‘‘ میں ہے:’’سوال۔۔  کیا ہندوستان میں آج کل سرکاری بینک اور ڈاک خانہ اور غیر مسلموں سے سود لینا جائز ہے یا نہیں؟جواب: دار الحرب میں غیر مسلموں سے سود لینے میں اختلاف ہے، امام اعظم اور امام محمد رحمہما اللہ  جائز فرماتے ہیں اور جمہور علماء اور امام مالک اور امام شافعی اور امام احمد اور حنفیہ میں سے امام ابو یوسف رحمہم اللہ حرام فرماتے ہیں، روایات اور آیاتِ قرآنِ کریم میں بظاہر مطلقاً سود کی حرمت اور سخت وعیدیں مذکور ہیں؛ اس لیے احتیاط یہی ہے کہ ناجائز قرار دیا جائے۔سود لینا کسی سے جائز نہیں مسلمان ہو یا ہندو۔ احتیاطی فتویٰ یہی ہے۔‘‘(کتاب الربوٰ و القمار، ص :706 ،درا الاشاعت )فقط واللہ اعلم
                                                  
عنوان: وقت پر قسط ادا نہ کرنے پر جرمانے کا حکم
سوال: اگر کسی وجہ سے قسط یاقسطوں میں تاخیر ہو جاۓ تو فروخت کنندہ فی صد کے حساب سے اضافی رقم یا جرمانہ وصول کرتے ہیں کیا یہ جائز ہے ؟
جواب: صورتِ مسئولہ میں مقررہ وقت پر قسط ادا نہ کرنے کی صورت میں جرمانہ کی شرط لگانا  اور جرمانہ وصول کرنا جائز نہیں ہے؛ کیوں کہ قسط کی ادائیگی میں تاخیر کرنے پر جرمانے کا لین دین سود کے زمرے میں آتا ہے جو کہ شرعاً ناجائز اور حرام ہے۔فتاویٰ شامی میں ہے:"وفي الأشباه كل قرض جر نفعا حرام.... (قوله كل قرض جر نفعا حرام) أي إذا كان مشروطا كما علم مما نقله عن البحر".(کتاب البیوع، ج: 5، صفحہ: 166، ط: ایچ، ایم، سعید)فقط واللہ اعلم
                                                  
عنوان: فائل جلدی کلیئر کروانے کے لیے رشوت دینا
سوال: زید ایک سرکاری ادارے میں سرکاری لوگوں کی فائلز وغیرہ کلیئر کرنے پر مامور ہے, اب ایک شخص کی فائل کا نمبر مثلا دو ماہ بعد آنا ہے، لیکن وہ شخص معاوضہ دیکرجلد از جلد اپنی فائل کلیئر کروانا چاہتا ہے۔اس صورت میں کیا زید کیلۓ جائز ہے کہ وہ چھٹی والے دن گھر پر یا اسی دفتر میں اپنا ذاتی اضافی وقت دے کر فائل کلیئر کرے اور معاوضہ وصول کرے؟ کیوں کہ چھٹی کے علاوہ دنوں میں اگر اس شخص کی فائل کانمبر آنے سے پہلے کام کیا جاۓ تو دوسروں کےساتھ زیادتی ہو گی!
جواب: صورت مسئولہ میں اگر زید ایک سرکاری ادارے میں ملازم ہے اور  قانون و قاعدے کے اعتبار سے اس کی ذمہ داری  ہے کہ فائلوں کو ان کی  مقرر کردہ ترتیب کے اعتبار سے  کلیئر کروائے،  لہٰذا  زید کیلئے اس ترتیب میں تقدیم و تاخیر کرنا، اور کسی شخص کی فائل کو اس کی مقررہ باری سے پہلے کلیئر کروانا ضابطے کی خلاف ورزی  اور دوسروں کے ساتھ زیادتی کرنے کی بناء پر ناجائز ہے ، چاہے  زید نے اس شخص کا کام دفتری اوقات کے علاوہ میں ہی کیا ہو،  نیز اس  کام کا معاوضہ  لینا بھی رشوت ہونے کی بناء پر حرام ہے۔الدر المختار وحاشية ابن عابدين (رد المحتار) (5 / 362): وفي المصباح الرشوة بالكسر ما يعطيه الشخص الحاكم وغيره ليحكم له أو يحمله على ما يريد،....وفي الفتح: ثم الرشوة أربعة أقسام:..... الثاني: ارتشاء القاضي ليحكم وهو كذلك ولو القضاء بحق؛ لأنه واجب عليه.الثالث: أخذ المال ليسوي أمره عند السلطان دفعا للضرر أو جلبا للنفع وهو حرام على الآخذ فقط البحر الرائق شرح كنز الدقائق ومنحة الخالق وتكملة الطوري (3 / 162):وَإِصْلَاحُ الْمُهِمِّ مُسْتَحَقٌّ عَلَيْهِ دِيَانَةٌ وَبَذْلُ الْمَالِ فِيمَا هُوَ مُسْتَحَقٌّ عَلَيْهِ حَدُّ الرِّشْوَةِ اهـ.فقط واللہ اعلم
                                                  
عنوان: ایسے گیس اسٹیشن میں کام کرنا کیسا ہے جہاں شراب بھی بیچی جاتی ہو؟
سوال: امریکا میں ایک گیس اسٹیشن جس میں شراب بھی بیچی جاتی ہے، لیکن اس کی آمدن کا زیادہ حصہ شراب نہیں، بلکہ گیس ہے، تو کیا اس میں ملازمت کرنا جائز ہے؟
جواب: صورتِ مسئولہ میں اگر واقعۃً مذکورہ گیس اسٹیشن کی آمدن کا اکثر حصہ گیس  کا ہے، نہ کہ شراب کا، تو اس میں ملازمت کرنا جائز ہے اور اس سے حاصل شدہ تنخواہ بھی حلال ہے بشرطیکہ مسلمان ملازم اس بات کا خیال رکھے کہ وہ نہ شراب کو بیچے، نہ پیش کرے، نہ منتقل کرے اور نہ اس کو اٹھا کر حوالے کرے، اس لیے کہ حدیث میں ایسے شخص پر لعنت آئی ہے، مسلمان ملازم کو چاہیے کہ وہ گیس اسٹیشن کے مالک یا دیگر ملازمین کو بتا دے کہ وہ شراب سے متعلق کسی بھی قسم کی معاونت کرنے کا مجاز نہیں ہے، نیز یہ واضح رہے کہ ایک مسلمان کے لیے ایسی جگہ پر ملازمت اختیار کرنا جہاں شراب بیچی جاتی ہو، مناسب نہیں ہے، لہٰذا اس سے اجتناب کرنا اولیٰ ہے۔مشکاۃ المصابیح میں ہے:"وعن ابن عمر قال: قال رسول الله صلى الله عليه وسلم: «‌لعن ‌الله ‌الخمر وشاربها وساقيها وبائعها ومبتاعها وعاصرها ومعتصرها وحاملها والمحمولة إليه». رواه أبو داود وابن ماجه."(كتاب البيوع، باب الكسب وطلب الحلال، ج: 2، ص: 846، ط: المكتب الإسلامي بيروت)ترجمہ:’’حضرت عبد اللہ ابن عمر رضی اللہ عنہما سے روایت ہے کہ جناب رسول اللہ صلی اللہ علیہ وسلم نے فرمایا کہ اللہ تعالیٰ نے شراب پر لعنت فرمائی، اسی طرح اس کے پینے، پلانے اور فروخت کرنے والے اور اس کے خریدار اور نچوڑنے والے اور اس کے اٹھانے والے اور جس کے لیے اٹھائی جائے ان سب پر لعنت فرمائی ہے۔‘‘ (مظاہرِ حق)الفقه الإسلامي وأدلته میں ہے:"يجوز أخذ المسلم دينه على كافر، من ثمن خمر، أو خنزير، لصحة بيعهما من الكافر لغيره؛ لأنهما مال متقوم في حقه، بخلاف الدين على مسلم، لا يصح أخذه من ثمن خمر أو خنزير، لعدم صحة البيع، لكن أجاز أبو حنيفة خلافاً لصاحبيه أن يوكل المسلم ذمياً في بيع الخمر. وكذلك لا يجوز استيفاء الدين من كسب حرام كالمرابي والمرتشي والغصب والسارق والمغنية."(بيع العنب للخمار، ج: 4، ص: 233، ط: دار الفكر)فقط واللہ أعلم
                                                  
عنوان: کرپٹو کرنسی کی مائننگ کا حکم
سوال: کرپٹو کرنسی کی مائننگ کرنا کیسا ہے،  جس سے ڈالر میں رقم ملتی ہے؟
جواب: ’بٹ کوائن‘‘  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" / "کرپٹو کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔اور چونکہ اس کی خرید وفروخت جائز نہیں ہے لہذا اس کی مائئنگ بھی جائز نہیں ہوگی۔فقط واللہ اعلم
                                                  
عنوان: سرمایہ پر متعین نفع لینا ناجائز ہے
سوال: سہیل کی ایزی پیسہ کی شاپ ہےنویدنےسہیل کودولاکھ روپےدیےاورکہاکہ آپ کی مرضی جوکرونفع ہونقصان ہوبہرصورت مجھےماہانہ پانچ ہزاردیاکروکیاشرعاً اس طرح کامعاملہ جائزہے؟
جواب: صورت مسئولہ میں مذکورہ معاہدہ سودی ہونے کی بنا پر ناجائز ہے۔سرمایہ کاری کا صحیح طریقہ یہ ہے کہ تجارت کرنے والے کے پاس سرمایہ لگا کر اس مشترک چیز سے جو نفع حاصل ہو، اس کا فیصد آپس کی رضامندی سے طے کر لیا جائے۔فتاوی ہندیہ میں ہے:"أما شركة العقود فأنواع ثلاثة: شركة بالمال، وشركة بالأعمال وكل ذلك على وجهين: مفاوضة وعنان، كذا في الذخيرة. وركنها الإيجاب والقبول وهو أن يقول أحدهما: شاركتك في كذا وكذا ويقول الآخر: قبلت، كذا في الكافي، ويندب الإشهاد عليها، كذا في النهر الفائق. وشرط جواز هذه الشركات كون المعقود عليه عقد الشركة قابلا للوكالة، كذا في المحيط وأن يكون الربح معلوم القدر، فإن كان مجهولا تفسد الشركة وأن يكون الربح جزءا شائعا في الجملة لا معينا فإن عينا عشرة أو مائة أو نحو ذلك كانت الشركة فاسدة، كذا في البدائع. وحكم شركة العقد صيرورة المعقود عليه وما يستفاد به مشتركا بينهما، كذا في محيط السرخسي."( كتاب الشركة، الباب الأول في بيان أنواع الشركة، الفصل الأول في بيان أنواع الشركة، ج2، ص310، رشيدية) فقط واللہ اعلم
                                                  
عنوان: والد، بیوہ، دو بیٹوں اور تین بیٹیوں میں وراثت کی تقسیم
سوال: اگر ایک شخص ڈیڑھ کروڑ کا مالک ہے تو یہ رقم اس کی ایک  بیوی ،دو بیٹوں اور تین بیٹیوں اور باپ میں کس طرح تقسیم کی جائے گی؟ واضح رہے کہ موجودہ بیوی کی کوئی  اولاد نہیں ،اولاد دوسری عورت سے ہے جسے اس نے اپنی زندگی میں طلاق دے دی تھی۔
جواب: بصورتِ مسئولہ  اگر مذکورہ شخص کا انتقال ہوچکا ہے  اور  ا س کے ورثاء  میں والد، ایک بیوہ، دوبیٹے اور تین بیٹیاں ہیں تو  مرحوم کے حقوقِ متقدمہ ادا کرنے کے بعد وراثت کی تقسیم مندرجہ ذیل طریقے سے ہوگی:مذکورہ شخص کے کل ترکہ کو 168 حصوں میں تقسیم کیا جائے گا جس میں سے والد کو :28 حصے بیوہ کو :21 حصےہر ایک بیٹے کو :34 حصے اور ہر ایک بیٹی کو 17 حصے دیئے جائیں گے۔اگر ترکے کی رقم ڈیڑھ کروڑ روپے ہے تو اس رقم میں سے مرحوم کے والد کو 2500000(پچیس لاکھ روپے)،بیوہ کو 1875000(اٹھارہ لاکھ پچھتر ہزار روپے)،ہر ایک بیٹے کو 3035714.28(تیس لاکھ ،پینتیس ہزار سات سو چودہ روپے)،اور ہر ایک بیٹی کو 1517875.14(پندرہ لاکھ ،سترہ ہزار ،آٹھ سوپچھترروپے)ملیں گے۔واضح رہے کہ جس عورت کو مرحوم زندگی میں طلاق دے چکے ہیں وہ مرحوم کی وراثت میں حصہ دار نہیں ہوگی، موجودہ بیوی کو مرحوم کے ترکہ میں سے آٹھواں حصہ ملے گا، جس کی تفصیل اوپر ذکر کی جاچکی ہے۔فقط واللہ اعلم
                                                  
عنوان: منافع کےلیے ایل ای ڈی ٹیلی وژن کی خریدوفروخت کاحکم
سوال: میں منافع کے لئے" ایل ای ڈی "ٹیلی ویژن کی خرید و فروخت کے بارے میں جاننا چاہتا ہوں، کیا یہ حلال ہے؟
جواب: صورتِ مسئولہ میں اگرمذکورہ "ایل ای ڈی"کو صرف ٹی وی دیکھنےمیں ہی استعمال کیاجاتاہو،اس کےاستعمال کرنےکےدوسرےمقاصد نہ ہوں تواس کی خریدوفروخت جائز نہیں ہے،اس سےحاصل ہونےوالی آمدنی حلال نہیں ہے،لیکن اگرمذکورہ"ایل ای ڈی" کوٹی وی اوردوسرےمقاصد کےلیےاستعمال کیاجاتاہو تواس کی خریدوفروخت جائزاوراس سےحاصل ہونےوالی آمدنی حلال ہے،تاہم اگر یہ معلوم ہوکہ خریدنےوالاشخص اسےٹی وی کےطورپرہی استعمال کرےگاتو جان بوجھ کر ایسے آدمی کو"ایل ای ڈی" بیچنامکروہ ہے۔فتاوی شامی میں ہے:"(و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لا تقوم بعينه بل بعد تغيره، وقيل: يكره لإعانته على المعصية، ونقل المصنف عن السراج والمشكلات: أن قوله: ممن أي من كافر، أما بيعه من المسلم فيكره، ومثله في الجوهرة والباقاني وغيرهما، زاد القهستاني معزياً للخانية: أنه يكره بالاتفاق.(بخلاف بيع أمرد ممن يلوط به وبيع سلاح من أهل الفتنة)؛ لأن المعصية تقوم بعينه، ثم الكراهة في مسألة الأمرد مصرح بها في بيوع الخانية وغيرها، واعتمده المصنف على خلاف ما في الزيلعي والعيني، وإن أقره المصنف في باب البغاة. قلت: وقدمنا ثمة معزياً للنهر أن ما قامت المعصية بعينه يكره بيعه تحريماً وإلا فتنزيهاً. فليحفظ توفيقاً." " وفي الرد: (قوله: وجاز) أي عنده لا عندهما بيع عصير عنب أي معصوره المستخرج منه، فلا يكره بيع العنب والكرم منه بلا خلاف، كما في المحيط. لكن في بيع الخزانة: أن بيع العنب على الخلاف، قهستاني. (قوله: ممن يعلم) فيه إشارة إلى أنه لو لم يعلم لم يكره بلا خلاف، قهستاني. (قوله: لا تقوم بعينه إلخ) يؤخذ منه أن المراد بما لا تقوم المعصية بعينه ما يحدث له بعد البيع وصف آخر يكون فيه قيام المعصية، وأن ما تقوم المعصية بعينه ما توجد فيه على وصفه الموجود حالة البيع كالأمرد والسلاح، ويأتي تمام الكلام عليه، (قوله: أما بيعه من المسلم فيكره)؛ لأنه إعانة على المعصية، قهستاني عن الجواهر .. . . وعندي أن ما في الخانية محمول على كراهة التنزيه، وهو الذي تطمئن إليه النفوس إذ لا يشكل أنه وإن لم يكن معينا أنه متسبب في الإعانة ولم أر من تعرض لهذا اهـ ."(کتاب الحظر والإباحة، فصل في البيع، 391/6، ط: سعيد) فقط واللہ اعلم
                                                  
عنوان: کرپٹو کرنسی میں سپاٹ ٹریدنگ کا حکم
سوال: اگر کوئی  کرپٹو کرنسی میں صرف سپاٹ ٹریڈنگ (یعنی کم قیمت پر خریدنا اور جب قیمت زیادہ ہوجاۓ تب بیچنا)کرے تو یہ جائز ہے یا نہیں؟
جواب: کرپٹوکرنسی "بٹ کوائن "محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے،اور نہ ہی سپاٹ ٹریڈنگ (کم قیمت میں خرید کر زیادہ قیمت پر بیچنا)جائز ہے۔قرآن مجید میں ہے:"يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ." ﴿المائدة: ٩٠﴾ترجمہ:" اے ایمان والو :بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں شیطانی کام  ہیں ،سواس سے بالکل الگ رہو،تاکہ تم کو فلاح ہو"۔(بیان القرآن)حدیث شریف میں ہے:"وقال رسول الله صلي الله عليه وسلم:إن الله حرّم أمتي الخمر و الميسر."(المسند للامام احمد،2 /124،ط: مؤسسة الرسالة)فتاوی شامی میں ہے:"لأن القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة ، فصل في البيع، ج: 6، ص: 403، ط: سعيد)فقط واللہ اعلم
                                                  
عنوان: طوطے کا کاروبار کرنے کاحکم
سوال: کیا طوطے کا کاروبار کرنا صحیح ہے؟
جواب: طوطوں  کا کاروبار کرنا جائز ہے ۔ فتح الباری  میں ہے :"إن في الحديث دلالةً على جواز إمساك الطير في القفص ونحوه، ويجب على من حبس حيواناً من الحيوانات أن يحسن إليه ويطعمه ما يحتاجه لقول النبي صلى الله عليه وسلم".( باب الکنیۃ للصبی ،10: 584، دار المعرفۃ بيروت)فقط واللہ اعلم
                                                  
عنوان: کیا کسی دوسرے شخص کے بدلے بینک میں قسط ادا کرنا جائز ہے؟
سوال: ایک بندے نے UBL کے ذریعے گاڑی لی ہے، ابھی اس کی اقساط باقی ہیں ،مگر اب وہ کسی مجبوری کی وجہ سے قسط ادا نہیں کر سکتا،اب وہ گاڑی میں اس بندے سےلے کر اس کی جگہ بینک میں قسط ادا کرتا رہوں، تو کیا میری طرف سے سودی لین دین میں شرکت تصور ہو گی؟
جواب: صورتِ مسئولہ میں اگر سائل مذکورہ شخص کو اس کی ادا کردہ رقم دے کر خود بینک کے ساتھ براہ راست معاملہ کرلے یعنی اس کی جگہ ادائیگی بینک کو کرے گا تو ایسا کرنا ناجائز ہوگا،البتہ اگر سائل اس شخص سے یہ گاڑی خریدے اور اس میں کوئی شرطِ فاسد نہ ہو اور بینک کے معاہدے سے سائل کا کوئی تعلق نہ ہو تو ایسا کرنا شرعاً جائز ہوگا،یعنی مذکورہ شخص پوری رقم بینک کو ادا کردے، اور سائل کو کل قیمت مقرر کرکے فروخت کردے اور سائل کا تعلق بینک سے نہ رہے تو یہ جائز ہے۔فتاوی شامی میں ہے:"قوله: (لا بأخذ مال في المذهب) قال في الفتح:  وعن أبي يوسف يجوز التعزير للسلطان بأخذ المال وعندهما وباقي الأئمة لا يجوز اه، ومثله في المعراج وظاهره: أن ذلك رواية ضعيفة عن أبي يوسف. قال في الشرنبلالية : ولا يفتى بهذا لما فيه من تسليط الظلمة على أخذ مال الناس فيأكلونه اه،  ومثله في شرح الوهبانية عن ابن وهبان   قوله ( وفيه الخ ) أي: في البحر حيث قال: وأفاد في البزازية: أن معنى التعزير بأخذ المال على القول به إمساك شيء من ماله عند مدة لينزجر ثم يعيده الحاكم إليه لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي ".(كتاب الحدود،باب التعزير، مطلب في التعزير بأخذ المال،ج:4،ص:61،ط:سعيد)فقط واللہ اعلم
                                                  
عنوان: قرآن مجید و دیگر  کتب دینیہ کی تجارت کا حکم
سوال: کیا قرآن مجید یا دیگر مقدس کتب كو ذریعہ تجارت بنانا جائز ہے یا نہیں ؟مدلّل جواب سے سرفراز فرمائیں
جواب: قرآنی نسخوں و دیگر کتبِ دینیہ کی خرید و فروخت جائز ہے، شرعا ممانعت نہیں،   اور یہ  کلام اللہ کو فروخت کرنے کے زمرے  میں داخل نہیں، بلکہ قرآنی   نسخوں و کتب دینیہ   کی خرید و فروخت درحقیقت  ان صفحات کی خرید و فروخت ہے، جس پر کلمات قرآنی و علومِ  دینیہ کی طباعت کی گئی ہے،  یہ تابعین و ائمہ مجتهدين  امام ابو حنیفہ،  امام مالک اور امام شافعی رحمہ اللہ کا مسلک ہے، نیز حضرت عثمان غنی رضی اللہ عنہ کے زمانہ خلافت میں قرآنی نسخوں کی خرید و فروخت  کا اثر ملتا ہے، جس پر صحابہ کرام رضوان اللہ علیہم اجمعین کی جانب سے اعتراض منقول نہیں۔كتاب المصاحف لابن أبي داودمیں ہے:"حدثنا عبد الله حدثنا عبد الله بن سعيد، حدثنا ابن فضل، عن داود قال: سألت أبا العالية عن شراء المصاحف، فقال: " لو لم يوجد من يشتريها لم يوجد من يبيعها. قال وسألت عامرا، فقال: «إنما يبيعون الكتاب والأوراق، ولا يبيعون كتاب الله»"( بيع المصاحف وشراؤها، ص: ٣٨٥، ط: الفاروق الحديثة - مصر / القاهرة)كتاب المصاحف لابن أبي داودمیں ہے:"حدثنا عبد الله حدثنا محمد بن بشار، حدثنا أبو داود، حدثنا شعبة، عن قاسم بن أبي أيوب الأعرج قال: سمعت سعيد بن جبير يقول: " كنت وليت مالا ليتيم بمصحفين عندي أن أبيع أحدهما، أو قال بندار: بع أحدهما  .....حدثنا عبد الله حدثنا يحيى بن حكيم، وعبد الله بن الصباح، وعلي بن الحسين الدرهمي قالوا: حدثنا عبد العزيز أبو عبد الصمد العمي، حدثنا مالك بن دينار، «أن عكرمة باع مصحفا له، وأن الحسن لم ير به بأسا» قال الدرهمي: عن مالك .. ...حدثنا عبد الله حدثنا محمد بن إسماعيل الأحمسي، حدثنا وكيع، عن أبي بكر الهذلي، عن الحسن قال: «لا بأس ببيعها وشرائها ونقطها بالأجر» ...حدثنا عبد الله حدثنا يحيى بن حكيم، ويونس بن حبيب قالا: حدثنا أبو داود، حدثنا الحارث بن عبيد أبو قدامة الأيادي قال: سمعت مطر الوراق يقول: «ما أبالي من قال في بيع المصاحف شيئا بعد قول فقيهي العراق الحسن، والشعبي، كانا لا يريان ببيعها ولا شرائها بأسا» ...حدثنا عبد الله حدثنا عبد الله بن سعيد، حدثنا يحيى بن حكيم قال: أنبأنا ابن أبي عدي قال: أنبأنا داود بن أبي هند، عن الشعبي قال: «إنهم والله ما يبيعون كتاب الله، إنما يبيعون الورق وعمل أيديهم» ...حدثنا عبد الله حدثنا إسحاق بن إبراهيم بن حبيب، حدثنا حفص، عن جعفر، عن أبيه قال: «لا بأس بشراء المصاحف، وأن يعطى الأجر على كتابتها» ...حدثنا عبد الله حدثنا محمد بن بشار، حدثنا عبد الرحمن، عن شعبة، عن الحكم، «أنه كان لا يرى بأسا بشراء المصاحف وبيعها»"( وقد رخص أيضا في بيع المصاحف، ص : ٣٩٩ - ٤٠٦، ط: الفاروق الحديثة - مصر / القاهرة)المدونة لمالك بن أنسمیں ہے:" في إجارة المصحف.قلت: أرأيت المصحف هل يصلح أن يستأجره الرجل يقرأ فيه؟ قال: لا بأس بذلك.قلت: لم جوزه مالك؟قال: لأن مالكا قال: لا بأس ببيع المصحف فلما جوز مالك بيعه جازت فيه الإجارة. ابن وهب عن ابن لهيعة ويحيى بن أيوب، عن عمارة بن غزية، عن ربيعة أنه قال: لا بأس ببيع المصحف إنما يبيع الورق والحبر والعمل. ابن وهب وأخبرني رجال من أهل العلم عن يحيى بن سعيد ومكحول وغير واحد من التابعين أنهم لم يكونوا يرون ببيع المصاحف بأسا. ابن وهب، وأخبرني عبد الجبار بن عمر أنه قال: وكان ابن مصيح يكتب المصاحف في ذلك الزمان الأول أحسبه قال: في زمن عثمان بن عفان ويبيعها ولا ينكر عليه أحد قال: ولا رأينا أحدا بالمدينة ينكر ذلك قال: وكلهم لا يرون به بأسا.سحنون عن أنس بن عياض عن بكير بن مسمار عن زياد مولى لسعد أنه سأل عبد الله بن عباس ومروان بن الحكم عن بيع المصاحف والتجارة فيها فقالا لا نرى أن تجعله متجرا ولكن ما عملت يداك فلا بأس به. وقال مالك في بيع المصاحف وشرائها: لا بأس به."( كتاب الجعل والإجارة، إجارة المصحف، ٣ / ٤٢٩، ط: دار الكتب العلمية)مختصر اختلاف العلماء للطحاويمیں ہے:"قال أصحابنا ومالك والثوري لا بأس ببيع المصاحف وشرائها ... قال أبو جعفر كما جاز بيع الدراهم والدنانير التي عليها آي من القرآن جاز بيع المصحف لأن حكم الآية والجميع متفق ألا ترى أن الجنب لا يقرأ آية كما لا يقرأ الجميع."( في بيع المصاحف، ٣ / ٨٧ - ٨٨، ط: دار البشائر الإسلامية - بيروت)رد المحتار علی الدر المختارمیں ہے:"وجاز بيع المصحف المخرق وشراء آخر بثمنه."( كتاب الوقف، ٤ / ٣٥٢، ط: دار الفكر )فقط واللہ اعلم
                                                  
عنوان: حرام کمائی والے شخص کو مال بیچنا
سوال: کیا  اپنا کوئی مال یا پراپرٹی کسی ایسے شخص کو بیچی جا سکتی ہے جو کہ رشوت خور ہو یا پھر بینک سے سود پر پیسہ لے کر قیمت ادا کر رہا ہو؟
جواب: صورت مسئولہ میں  اگر خریدار خریدتے وقت    حرام کمائی کو متعین نہ کرے بلکہ مطلق پیسوں سے مال خریدے تو اس کو  اپنا مال  بیچنا شرعا جائز ہے اور آمدنی بھی حلال ہے، البتہ خریدار حرام رقم دینے کی وجہ سے گناہ گار ہوگا۔لیکن اگرخریدار  حرام کمائی متعین کرکے دے رہاہو،مثلا بینک سے سود کی رقم لے اور بتاکردے یہ سود کی رقم ہے یا یہ کہے کہ یہ رشوت کے پیسے ہیں تو ایسی  صورت میں مال فروخت کرناتو جائز ہو گا لیکن مال  کے عوض حرام  پیسے  لینا شرعا جائز نہیں ہوگا ، اور خریدار سے کہاجائے گا کہ حلال رقم سے قیمت ادا کرے۔السنن الکبری میں ہے:" عن شرحبيل مولى الأنصار عن أبي هريرة عن النبي صلى الله عليه وسلم أنه قال: "من اشترى سرقةً، وهو يعلم أنها سرقة، فقد أشرك في عارها، وإثمها".(کتاب البیوع، باب كراهية مبايعة من أكثر ماله من الربا أو ثمن المحرم، ج: 5، ص: 548۔ ط: دار الكتب العلمية بيروت)فتاویٰ شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه."(مطلب فيمن ورث مالا حراما، ج: 5، ص: 99، ط: سعید)وفیه أیضاً:"(قوله: اکتسب حراماً الخ) توضیح المسألة ما في التتارخانیة حیث قال: رجل اکتسب مالاً من حرام ثم اشتری فهذا علی خمسة أوجه، إما إن دفع تلك الدراهم إلی البائع أولاً ثم اشتری منه بها أو اشتری قبل الدفع بها ودفعها، أو اشتری قبل الدفع بها ودفع غیرها، أو اشتری مطلقاً ودفع تلك الدراهم، أو اشتری بدراهم أخر ودفع تلك الدراهم، قال أبونصر: یطیب له ولایجب علیه أن یتصدق إلا في الوجه الأول … وقال الکرخي في الوجه الأول والثاني لایطیب، وفي الثلاث الأخیرة یطیب، وقال أبوبکر: لایطیب في الکل.  لکن الفتوی الآن علی قول الکرخی دفعاً للحرج عن الناس". (مطلب إذا اکتسب حراما ثم اشتری فهو علی خمسة أوجه، ج: 4، ص: 244، ط:سعید)الفقه الإسلامي وأدلته میں ہے:"يجوز أخذ المسلم دينه على كافر، من ثمن خمر، أو خنزير، لصحة بيعهما من الكافر لغيره؛ لأنهما مال متقوم في حقه، بخلاف الدين على مسلم، لا يصح أخذه من ثمن خمر أو خنزير، لعدم صحة البيع، لكن أجاز أبو حنيفة خلافاً لصاحبيه أن يوكل المسلم ذمياً في بيع الخمر.وكذلك لا يجوز استيفاء الدين من كسب حرام كالمرابي والمرتشي والغصب والسارق والمغنية."(بيع العنب للخمار، ج: 4، ص: 233، ط: دار الفكر)فقط والله أعلم
                                                  
عنوان: اسٹیٹ بینک میں ملازمت کا حکم
سوال: میں اسٹیٹ بینک آف پاکستان میں جاب کرتا ہوں۔ کیا اسٹیٹ بینک آف پاکستان میں جاب کرنا درست ہے یا نہیں کیوں کہ یہ ایک مرکزی بینک کی حثیت رکھتا ہے اور بیت المال کا کردار ادا کرتا ہے۔
جواب: صورتِ مسئولہ  میں   اسٹیٹ بینک کے تمام ملازمین کو سودی رقم اور سودی آمدنی ہی سے تنخواہیں دی جاتی ہیں، اسی بنا پر اس کے غیر سودی شعبہ   میں بھی کام کرنا جائز نہیں ہے۔قرآن کریم میں ہے:"وَأَحَلَّ اللّه الْبَیْعَ وَحَرَّمَ الرِّبٰوا۔"(البقرة)ترجمہ:"حالانکہ اللہ تعالیٰ نے  بیع کو حلال فرمایا ہے اور سود کو حرام کردیا ہے"۔(بیان القرآن)حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: هم ‌سواء."(کتاب المساقاۃ، باب لعن آكل الربا ومؤكله، (219/3) ط: دار احیاء التراث العربی)ترجمہ:" حضرت جابر رضی اللہ عنہ سے روایت ہے کہ اللہ کے رسول صلی اللہ علیہ وسلم نے سود کھانے والے،کھلانے والے،سود کا معاملہ لکھنے والے اور اس پر گواہ بننے والے پر لعنت بھیجی ہے،اور فرمایا : یہ سب(گناہ میں) برابر ہیں."  فقط واللہ اعلم
                                                  
عنوان: اگر دَین پر زمانہ گزر گیا ہو تو کیا موجودہ حساب وقیمت سے اس کا مطالبہ کیا جاسکتا ہے؟
سوال: ایک اسکول ماسٹر بارہ سال پہلے دوران سروس انتقال کرگئے تو حکومت پاکستان نے اس کے ورثاء کو دس لاکھ روپے دیے، اس کے بڑے بھائی نے اس ساری رقم کو اپنے قبضے میں لے کر اپنے لیے خرچ کیا اور باقی ورثاء کو ایک روپیہ بھی نہیں دیا، آج اس میت کے ورثاء اپنا حق مانگتے ہیں ،تو کیا ان ورثاء کو موجودہ حساب سے رقم دی جائے گی یا صرف دس لاکھ روپے ان میں تقسیم کیے جائیں گے؟کیونکہ اس دس لاکھ روپوں سے تو تقریباً موجودہ وقت میں پچاس لاکھ بنتے ہیں۔تنقیح:سوال کے متعلق وضاحت مطلوب ہے:1۔حکومت نے دس لاکھ روپے کس کے نام جاری کیے؟تمام ورثاء کے نام یا کچھ کے نام؟2۔ مذکورہ شخص کے ورثاء کون کون ہیں؟بیٹے،بیٹیاں کتنی ہیں؟کیا بیوہ بھی زندہ ہے؟3۔مذکورہ شخص نے جو رقم استعمال کی تو کیا وہ تمام ورثاء کی اجازت سے استعمال کی تھی؟جوابِ تنقیح:حکومتِ پاکستان نے رقم تمام ورثاء کے نام جاری کی تھی،میت کی زوجہ اور ماں دونوں زندہ ہیں اب بھی اور میت کے چار بیٹے ہیں اور چھ بیٹیاں ہیں ،مرحوم کے بڑے بھائی نے رقم کو اپنے قبضے میں لے کر اپنے لیے خرچ کیا اور کسی سے اجازت نہیں لی۔
جواب: صورتِ مسئولہ میں حکومتِ پاکستان نے مذکورہ شخص کے ورثاء کے نام جو دس لاکھ روپےجاری کیے  تھے وہ بطورِ عطیہ تھے، لہذا وہ دس لاکھ تمام ورثاء یعنی ماں ، بیوہ ،چار بیٹے اور چھ بیٹیوں میں برابر تقسیم ہوں گے، نیز  اگرسائل کا بیان واقعۃً درست ہو اور مذکورہ شخص کے بڑے بھائی نے اس رقم کو اپنے قبضے میں لے کر اپنے لیے خرچ کرلیے اور باقی ورثاء کو کچھ بھی نہیں دیا ،نیز ان کی طرف سے اجازت بھی نہ تھی ، تو شرعاً مذکورہ شخص کے بڑے بھائی پرلازم ہے کہ وہ مرحوم کے  ورثاء کو اپنے اپنے حصے ادا کرے، اگر ادا نہیں کرتا تو وہ گناہ گار ہوگا، ورثاء کے درمیان موجودہ حساب کے اعتبار سے رقم تقسیم نہیں کی جائے گی ، بلکہ دس لاکھ روپے ہی تقسیم کیے جائیں گے،نیز بہتر ہو گا کہ حکومت سے رابطہ کر کے صحیح صورت پر عمل کریں، تا کہ کسی کی حق تلفی نہ ہو ۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين".(مشكاة المصابيح، باب الغصب والعاریة،ج:1،ص:254،ط: قدیمی)درر الحكام شرح مجلة الاحكام میں ہے:"المسألة الرابعة عشرة - يبرأ المدين من الدين بتسع صور:(أولا) بأداء الدين للدائن أو بأدائه لورثته بعد وفاته، وهذا يكون بأداء مثل المال المقرض أو ببيع المدين أو بإيجاره للدائن مالا مقابل دينه. إيضاح بدل المثل: إذا أدى مثل المقروض يكون قد أدى الدين ولا يلتفت للرخص والغلاء حتى أنه لو استقرض الدراهم المكسورة مغشوشة على أن يؤديها دراهم صحيحة يبطل هذا الشرط (رد المحتار) .مثلا: لو استقرض أحد خمسين دينارا عثمانيا بينما كان الدينار الواحد رائجا بمائة وثمانية قروش ثم نزل سعر الدينار إلى مائة قرش أو صعد إلى مائة وعشرين قرشا فيكون المستقرض مجبورا على أداء الخمسين الدينار المذكورة."فتاوی  شامی میں ہے:"فإن الديون تقضى بأمثالها فيثبت للمديون بذمة الدائن مثل ما للدائن بذمته فيلتقيان قصاصًا."(كتاب الشركة، مطلب في قبول قوله دفعت المال بعد موت الشريك أو الموكل،ج:4،ص:320،ط: سعید)فقط واللہ اعلم
                                                  
عنوان: فورسیج نامی ایپ کا حکم
سوال: ایک فورسیج نامی ایپ ہے ،جس میں تقریباً 3500 روپے لگانے پڑتے ہیں، جس کی بناء پر اس کا لنک  اس کو حاصل ہوجاتا ہے ،پھر اس کو وہ آگے شیئر کرتا ہے آگے وہ اس لنک کے ساتھ جو بھی جوائن کرے تو اس کے جوائن کرنے کی وجہ سے اس کو نفع ملتا رہے گا ،جتنے لوگ اس لنک کو جوائن کریں گے تو اس کو نفع ملے گا اور اگر کوئی جوائن نہ کرے تو اس کو کوئی نفع نہیں ملتا ،مذکورہ صورت میں نفع لینا اور اس ایپ کو جوائن کرنے یعنی اس میں پیسہ لگانے کا کیا حکم ہے ؟
جواب: واضح رہے کہ فورسیج نامی ایپ  كا جو طریقہ کار بتایا گیا ہے اس میں شرعا کئی  خرابیا ں پائی جاتی ہیں ،ایک تو اس میں جوا پایا جاتا ہے کہ ایپ   جوائن کرنے کے لیے 3500 روپے لگاتے ہیں ،ایپ  جوائن کرنے کے  بعدممبر کو پیسے تب ملتے ہیں  جب وہ  کسی اور کو ممبر بنائےگا، اور پھر وہ ممبر آغے دوسروں کو ممبر بنائے گا جس کا نفع بھی پہلے شخص کو ملتا رہے گا  جبکہ شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے کسی اور کی محنت کے ساتھ مشروط نہیں ہوتی، لیکن مذکورہ ایپ کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درست نہیں،  دوسری خرابی یہ  ہےکہ اس میں  ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک شکل ہے،  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ ایپ سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ افراد تک نہ پہنچنے کی وجہ سے) اور یہ امکان بھی ہے کہ سائل کو کچھ ملے ۔   لہذا صورت مسئولہ میں مذکورہ وجوہات کی بنا پر مذکورہ ایپ  کو  جوائن کرنا اور نفع کماناجائز نہیں ہے۔فتاوی شامی میں ہے :"لأن القمار من القمر الذي يزداد تارة وينقص أخرى وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر والاباحۃ،فصل فی البیع،ج:6،ص:403،سعید)البنایہ شرح الہدایۃ میں ہے:"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أي تعليق التمليك م: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار".(کتاب البیوع ،باب البیع الفاسد،ج:8،ص:158،دارالکتب العلمیۃ)الموسو عۃ الفقہیۃ الکویتیۃ میں ہے :"وقال المحلي: صورة القمار المحرم التردد بين أن يغنم وأن يغرم".(ج:39،ص:404،طبع الوزارۃ)فقط واللہ اعلم
                                                  
