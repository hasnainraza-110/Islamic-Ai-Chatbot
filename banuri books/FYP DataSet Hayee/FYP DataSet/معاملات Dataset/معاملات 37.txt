عنوان: بیٹوں کا بیٹیوں کو میراث دینے سے انکار کرنا
سوال: میرے والد صاحب کا انتقال ہوا ،ورثاء میں دو بیٹے اور تین بیٹیاں اور ایک بیوہ ،بھر بیوہ کا بھی انتقال ہو گیا ،ورثاء میں دو بیٹے اور تین بیٹیاں ہیں ،شرعی اعتبار سے والد صاحب کی جائیداد کا تقسیم کا طریقہ بتادیں ،دو بیٹے کہتے ہیں کہ والد صاحب نے یہ کہا تھا کہ میرا مال میرے مرنے کے بعد تم دونوں کا ہے ،بیٹیوں کی تو ہم نے شادی کروادی ہے ،لیکن ان کے پاس اس بات کا کوئی تحریری ثبوت نہیں ہے،اور کہتے ہیں کہ ہم آپ بہنوں کو شرعی حصہ نہیں دے سکتے ہیں ۔
جواب: 1)صورت مسئولہ میں   مرحوم والدہ   کے ترکہ کی  شرعی   تقسیم  کا طریقہ کار  یہ  ہے کہ مرحومہ کے  حقوق  متقدمہ     یعنی تجہیز و تکفین کا  خرچہ نکالنے کے بعد اگر مرحومہ کے ذمہ  کوئی قرض ہو تو  اسے ادا کرنے کے بعد اگر مرحومہ نے کوئی جائز وصیت کی ہو تو باقی مال کے ایک تہائی حصہ میں اسے نافذکرنے کے بعد باقی کل ترکہ منقولہ وغیر منقولہ کو  7 حصوں میں تقسیم کر کے ہر ایک بیٹے کو دو حصے اور ہر ایک بیٹی کو ایک حصہ ملے گا ۔صورت تقسیم یہ ہے :میت 7(والدین)بیٹابیٹابیٹیبیٹیبیٹی22111یعنی 100 فیصد میں سے ہر ایک بیٹے کو 28.571 فیصد اور ہر ایک بیٹی کو 14.285 فیصد ملے گا ۔2)واضح رہے کہ  میراث میں جس طرح بیٹوں کا حق و حصہ ہوتا ہے اسی طرح بیٹیوں کا بھی شرعی حق و حصہ ہوتاہے،بیٹوں کا والد کی جائیداد پر قابض ہونااور بیٹیوں کو محروم رکھنا حرام ،قرآن کریم کی صریح تاکیدی حکم کی     مخالفت ،بندوں کی حق تلفی  ،بدترین ظلم  اور سخت  گناہ ہے ۔قرآن  کریم اور احادیث مبارکہ میں میراث سے محروم کرنے والے کے لیے  جہنم اور رسوا کرنے والے عذاب کی وعید یں آئی ہیں۔ قرآن مجید میں ہے :"لِلرِّجَالِ نَصِيبٌ مِمَّا تَرَكَ الْوَالِدَانِ وَالْأَقْرَبُونَ وَلِلنِّسَاءِ نَصِيبٌ مِمَّا تَرَكَ الْوَالِدَانِ وَالْأَقْرَبُونَ مِمَّا قَلَّ مِنْهُ أَوْ كَثُرَ نَصِيبًا مَفْرُوضًا"(النساءآیۃ: 7)ترجمہ:"مردوں کے لیے بھی حصہ ہے اس چیز میں سے جس کو ماں باپ اور بہت نزدیک کے قرابت دار چھوڑ جاویں۔ اور عورتوں کے لیے بھی حصہ ہے اس چیز میں سے جس کو ماں باپ اور بہت نزدیک کے قرابت دار چھوڑ جاویں خواہ وہ چیز قلیل ہو یا کثیر ہو حصہٴ قطعی۔"قرآن میں ہے:"يُوصِيكُمُ اللَّهُ فِي أَوْلَادِكُمْ لِلذَّكَرِ مِثْلُ حَظِّ الْأُنْثَيَيْنِ"(النساء: 11)ترجمہ:"اللہ تعالیٰ تم کو حکم دیتا ہے تمہاری اولاد کے باب میں لڑکے کا حصہ دو لڑکیوں کے حصہ کے برابر۔"اللہ کا ارشاد ہے:"وَمَنْ يَعْصِ اللَّهَ وَرَسُولَهُ وَيَتَعَدَّ حُدُودَهُ يُدْخِلْهُ نَارًا خَالِدًا فِيهَا وَلَهُ عَذَابٌ مُهِينٌ"[النساء: 14]ترجمہ:"اور جو شخص اللہ اور رسول کا کہنا نہ مانے گا اور بالکل ہی اس کے ضابطوں سے نکل جاوے گا اس کو آگ میں داخل کریں گے اس طور سے کہ وہ اس میں ہمیشہ ہمیشہ رہے گا اور اس کو ایسی سزا ہوگی جس میں ذلت بھی ہے۔"ابن ماجہ میں ہے :"عن أنس بن مالك قال: قال رسول الله صلى الله عليه وسلم: «من فر من ميراث وارثه، قطع الله ميراثه من الجنة يوم القيامة" (کتاب الوصایا،ج:2،ص:902ط:دار احیاء الکتب العربیہ )ترجمہ:"جس نے كسى وارث كى ميراث كاحصہ روکا اللہ تعالی قیامت کے دن جنت سے اس کاحصہ روکیں گے۔" صحیح مسلم میں ہے:"قال رسول الله صلى الله عليه وسلم: «من اقتطع أرضا ظالما، لقي الله وهو عليه غضبان"(کتاب الایمان ،باب وعید من اقتطع حق مسلم بیمین فاجرۃ بالنار ،ج:1،ص:124،ط:دار احیاء التراث العربی)ترجمہ:"جس نے ظلم کرتے ہوئے زمین روک لی وہ اللہ تعالی سے اس حال میں ملے گا کہ اللہ تعالی اس پر غصہ ہونگے (اور اس سے ناراض ہوں گے )۔"وفیہ ایضاً:"عن سعيد بن زيد بن عمرو بن نفيل، أن رسول الله صلى الله عليه وسلم قال: «من اقتطع شبرا من الأرض ظلما، طوقه الله إياه يوم القيامة من سبع أرضين»(کتاب المساقات،باب تحریم الظلم و غصب الارضوغیرہا،ج:3،ص:1230،ط:دار احیاء التراث العربی)ترجمہ:"جس کسی نے زمین کی ایک بالشت (بھی)ناحق روک لی ،قیامت کے دن اللہ تعالی اسے سات زمینوں سے اس کاطوق (بناکر)پہنائے گا۔"لہذا صورت مسئولہ میں بیٹوں کا بیٹیوں کو میراث دینے سے انکار کرنا شرعا ناجائز اور حرام ہے۔فقط واللہ اعلم
                                                  
عنوان: بینک ملازم کے بچے کو آن لائن قرآن پڑھانے کی اجرت لینا
سوال: میری اہلیہ  ایک لڑکی کو آن لائن قرآن پڑھاتی ہیں اور اس کی اجرت لیتی ہیں، وہ لڑکی انگلینڈ میں رہتی ہے، اس کے والد وہاں کے ملک کے بینک میں ملازم ہیں۔ اور غالب گمان یہی ہے کہ وہ اپنی تنخواہ میں سے ہی قرآن کی اجرت دیتے ہیں؛ کیوں کہ اور کوئی ذریعہ آمدنی ان کا نہیں۔ کیا ان کے لیے اجرت لینا جائز ہے؟
جواب: صورتِ  مسئولہ  بینک ملازم کے بچے کو آن لائن قرآن پڑھانے کی صورت میں اگر  بینک ملازم اس کی اجرت اسی حرام رقم سے دیتا ہو،  لیکن وہ   حرام رقم  کو متعین کرکے یا  اس کی طرف اشارہ کرکے نہ دیتا ہو  کہ یہ حرام رقم ہے اور اس سے اجرت دی جارہی ہے تو اس صورت میں ٹیوشن کی آمدنی حرام نہیں ہوگی، لیکن کراہت سے خالی بھی نہیں ہے، اس لیے اس میں سے  کچھ رقم صدقہ کردی جائے۔نیز آن لائن قرآن اگر ویڈیو کالنگ کےذریعے پڑھایا جاتا ہو تو اس میں اس بات کا خیال رکھنا ضروری ہے کہ  اس میں جان دار کی تصاویر نہ ہوں، ویڈیو میں صرف قرآن وغیرہ سامنے ہو تو حرج نہیں ہے۔فقط واللہ اعلم
                                                  
عنوان: نانا نے اپنی تمام جائیداد قبضہ وتصرف کے ساتھ  اپنے نواسے کے نام کردی تھی ،اب ان کے انتقال کے بعد ایک بیٹی کا حصہ کا مطالبہ
سوال: ہمارے چچا زاد بھائی کے نانا کی چار بیٹیاں تھیں ، نانا نے اپنی تمام جائیداد اپنی زندگی میں چار گواہوں کے سامنے اپنی ایک بیٹی کے بیٹے کو یعنی نواسے کودی  اور علی الاعلان کہاکہ میں نے تمام جائیداد اپنے اس نواسے کو دے دی ہے ، اس میں اس کے علاوہ کسی کا حق نہیں ہے،اور وہ نواسہ ان کے ساتھ انہی کے  گھر میں رہتا تھا ، سرکاری کاغذات میں بھی اس کے نام کیا تھا، وہ نواسہ نانا کی زندگی میں بھی ان کی جائیداد میں تصرف  کر تا رہا اور اسی کے قبضہ میں تھا اور اب نانا کے مرنے کے بعد بھی نواسے کے قبضہ میں ہے ، تو اب ا س کے مرنے کے بعد جبکہ دس سال ہوچکے ہیں ، نانا کی ایک بیٹی حصہ مانگ رہی ہے۔  کیا شرعاً ان کا حصہ اس میں ہے یا نہیں ؟ نانا کے ورثا : چار بیٹیاں اور  دو بھائی حیات ہیں  جبکہ  بیوہ ، والدین اور بہنیں زندگی میں انتقال کر گئے تھے۔
جواب: واضح رہے کہ انسان کا اپنی زندگی میں اپنی جائیداد میں سے کسی کو کچھ دینا" ہبہ" (گفٹ) کہلاتا ہے، اور"   ہبہ" (گفٹ) کے مکمل ہونے کے لیےشرعاً ضروری ہے کہ واہب (ہبہ کرنے والا) موہوبہ چیز (جس چیز کا ہبہ کیا جارہاہے)  کو موہوب لہ (جس کو ہبہ کررہا ہے) کے نام کرنے کے ساتھ اس کا مکمل  قبضہ اورمالکانہ تصرف بھی دے دے، اور ہبہ کے وقت موہوبہ چیز سے اپنا تصرف مکمل طور پر ختم کردے، ورنہ شرعاً ہبہ درست نہیں ہوتا۔نیز ہر چیز کا قبضہ اسی چیز کے حساب سے ہوتا ہے،   مکان کے قبضہ کے مکمل ہونے کا طریقہ یہ ہے کہ  واہب ( مالک) اپنا سامان اس میں سے نکال دے اور خود بھی کچھ  وقت کے لیے اس میں سے نکل جائے، تو یہ ہبہ مکمل ہوجاتا ہے، لیکن اگر ہبہ کرنے والا خود اس مکان میں موجود ہو  یا اس کا سامان موجود ہو اور وہ صرف مکان کسی کو گفٹ کردے تو  یہ گفٹ مکمل نہیں ہوتا۔لہٰذا صورتِ مسئولہ میں اگر واقعۃًنانا نے اپنی تمام جائیداد اپنے ایک نواسے کو قبضہ اور مالکانہ تصرف کے ساتھ ہبہ کردی تھی، نانا نے اس پر اپنا قبضہ ختم کردیا تھا اور اپنی چاروں بیٹیوں کو محروم رکھا تو شرعاً نواسہ ناناکے رہائشی گھر کے علاوہ ان کی تمام جائیداد کامالک ہوگیا ، البتہ نانا کا یہ عمل خلافِ شرع ہونے کی وجہ سے نانا کے گناہ گار ہونے کا باعث ہوا۔چوں کہ نانانے اپنا ذاتی گھر بھی جس میں انہوں نے رہائش اختیار کی ہوئی تھی اپنی رہائش برقرار رکھتے ہوئے نواسے کو ہبہ کردیا تھا تو مذکورہ گھر میں ہبہ کے مکمل ہونے کی شرط نہ پائی جانے کی وجہ سےہبہ مکمل نہیں ہوا تھا،لہٰذا ناناکا مذکورہ گھر نانا کے ورثاء میں ان کے حصوں کے تناسب سے تقسیم کیا جائےگا۔اور نانا کی بیٹیاں اس گھر میں اپنے حصے کا مطالبہ کرسکتی ہیں ۔ مرحوم کے ترکہ کی تقسیم  کا شرعی طریقہ یہ  ہے کہ سب سے پہلے   مرحوم  کے حقوقِ متقدّمہ یعنی تجہیز وتکفین  کا خرچہ نکا لنے کے بعد  ،اگران کے ذمہ کوئی قرض ہو تو اسے کل ترکہ  سے ادا کرنے کے بعداور اگرانہوں نے کوئی جائز وصیت کی ہو تو اسے باقی ترکہ کے ایک تہائی  سے نافذ کرنے کے بعد  کل ترکہ منقولہ وغیر منقولہ کوچھ حصوں میں تقسیم کرکے مرحوم کی ہر ایک بیٹی اور ہر ایک بھائی کو ایک،ایک  حصہ ملے گا۔صورتِ تقسیم یہ ہے:میت 6/3بیٹی بیٹیبیٹیبیٹیبھائی بھائی 21111111یعنی فیصد کے اعتبار سے16.666فیصد مرحوم کی ہر ایک بیٹی اور ہر ایک بھائی کو  ملے گا۔فتاوی شامی میں ہے:"(وتتم) الهبة (بالقبض) الكامل (ولو الموهوب شاغلا لملك الواهب لا مشغولا به) والأصل أن الموهوب إن مشغولا بملك الواهب منع تمامها۔أن الضابط في هذا المقام أن الموهوب إذا اتصل بملك الواهب اتصال خلقة، وأمكن فصله لا تجوز هبته ما لم يوجد الانفصال، والتسليم وإن اتصل اتصال مجاورة فإن كان الموهوب مشغولا بحق الواهب لم يجز۔"(ردالمحتار علی الدرالمختار، کتاب الھبہ،ج۔5،ص۔690،691،ط۔سعید) شرح معانی الآثار میں ہے :"عن الشعبي قال: سمعت النعمان على منبرنا هذا يقول: قال رسول الله صلى الله عليه وسلم: " سووا بين أولادكم في العطية كما تحبون أن يسووا بينكم في البر قال أبو جعفر: كأن المقصود إليه في هذا الحديث الأمر بالتسوية بينهم في العطية ليستووا جميعا في البر. "(شرح معانی الآثار۔کتاب الھبہ۔ج:4۔ص:86)"ترجمه:حضرت شعبی رحمہ اللہ سے روایت ہے کہ میں نے حضرت نعمان بن بشیر رضی اللہ عنہ سے سنا  ہمارے اس منبر پر،  فرمارہے تھے کہ رسول اللہ صلی اللہ علیہ وسلم نے فرمایا کہ انصاف کرو تم اپنے اولاد کے درمیان عطیہ میں جیساکہ تم پسند کرتے ہو کہ وہ برابری کرے تمہارے ساتھ نیکی میں  ۔"البحر الرائق  میں ہے:")قوله فروع) يكره تفضيل بعض الأولاد على البعض في الهبة حالة الصحة إلا لزيادة فضل له في الدين."(کتاب الھبہ ،ص:288  ،ج:7   ط:دارالکتب الاسلامی)فتاوى تاتارخانیة  میں ہے:"وفي المنتقى عن أبي يوسف: لايجوز للرجل أن يهب لامرأته وأن تهب لزوجها أو لأجنبي دارًا وهما فيها ساكنان، وكذلك الهبة للولد الكبير؛ لأن يد الواهب ثابتة علي الدار".(  فیما یجوز من الھبۃ وما لا یجوز،  نوع منہ،ج:14،ص:431، ط؛ زکریا، دیوبند، دہلی)وفیہ ایضا:"وفي الفتاوى العتابية : ولو وهبه فارغًا وسلم مشغولًا لم يصح ولايصح قوله: أقبضها أو سلمت إليك إذا كان الواهب فيه أو أهله أو متاعه". (  فیما یجوز من الھبۃ وما لا یجوز،  نوع منہ،ج:14،ص:431،ط: زکریا، دیوبند، دہلی)فقط واللہ اعلم
                                                  
عنوان: سود کے پیسوں سے معلم کی تنخواہ دینا
سوال: زید کو  بینک  سے  پچاس  ہزار  سود  ملا  ہے،  پوچھنا یہ ہے کہ اس رقم  سے  مدرسے  کے معلم کو تنخواہ دینا جائز ہے یا نہیں؟ واضح ہوکہ زید  نے مدرسے کو وہ رقم بغیر ثواب کی نیت سے دے دیا ہے!
جواب: واضح رہے کہ ناجائز  اور  حرام رقم کا حکم یہ ہے کہ اسے بغیر ثواب کی نیت کے مستحقِ زکات شخص کو دے دیا جائے، اور اس میں اپنی طرف سے صدقہ یا ثواب کی نیت ملحوظ نہیں ہوتی، بلکہ اس کے وبال سے جان چھڑانے کے لیے، یا اگر وہ کسی مخصوص فرد کا حق ہو اور اس شخص اور اس کے ورثاء تک پہنچانا ممکن نہ ہو تو اس کے مالک کی طرف سے بطور صدقہ،   اُسے دیا جاتاہے۔صورتِ  مسئولہ  میں مذکورہ  رقم سے  مدرسہ کے  غیر زکاۃ کے فنڈ میں جمع کرانا مکروہ  تھا، اور اگر زکاۃ کے فنڈ میں جمع کرائی تھی تو تملیک کے بعد اس رقم سے تنخواہ  دینا جائز  تھا۔سنن أبي داود (5/ 221، المكتبة العصرية):"حدَّثنا محمدُ بن العلاء، أخبرنا ابنُ إدريسَ، أخبرنا عاصمُ بن كُلَيب، عن أبيه عن رجل من الأنصار، قال: ْ خرجْنا مع رسولِ الله -صلَّى الله عليه وسلم- في جَنَازةٍ، فرأيتُ رسولَ الله صلَّى الله عليه وسلم وهو على القبر يُوصي الحافرَ: "أوْسِعْ من قِبَلِ رجلَيه، أوسِعْ من قِبَل رأسِه"، فلما رجع استقبلَه داعي امرأةٍ، فجاء، وجيء بالطَّعام فوضَع يدَه، ثم وضع القومُ فأكلُوا، ففطِنَ آباؤنا و رسولُ الله صلَّى الله عليه وسلم يلوكُ لقمةَ في فمه، ثم قال: "أجِدُ لحمَ شاةٍ أُخِذَت بغير إذن أهلها" فأرسلتِ المرأةُ: يا رسولَ الله، إني أرسلتُ إلى النقيع تُشتَرى لي شاةٌ، فلم أجِدْ،فارسلتُ إلى جارٍ لي قد اشترى شاةً: أن أرسِلْ بها إليّ بثمنِها فلم يوجَدْ، فأرسلتُ إلى امرأتِه، فأرسلتْ إليّ بها، فقال رسولُ الله صلَّى الله عليه وسلم: "أطْعِمِيهِ الأُسارَى."ترجمہ :… ایک انصاری شخص سے روایت ہے کہ ہم رسول اللہ ﷺ کے ساتھ ایک جنازہ میں گئے میں نے دیکھا کہ آپ قبر کے پاس کھڑے ہوئے قبر کھود نے والے کو تعلیم دے رہے ہیں کہ پائنتی کی طرف ذرا اور کھول، سر کی طرف ذرا اور کشادہ کر۔ جب آپﷺ تدفین سے فارغ ہو کر لوٹے تو دعوت کرنے والی عورت کی طرف سے ایک شخص آپ کو بلا نے آیا آپ اس کے گھر تشریف لے گئے۔ کھانا لایا گیا تو پہلے آپﷺ نے کھانے کے لیے ہاتھ بڑھایا، اس کے بعد دوسرے لوگوں نے ہاتھ بڑھایا اور کھانا شروع کر دیا، ہمارے بزرگوں نے حضور ﷺ کو دیکھا کہ آپﷺایک ہی لقمہ کو چبا رہے ہیں، لیکن نگلتے نہیں، اس کے بعد آپ ﷺ  نے فرمایا:  مجھے ایسا معلوم ہوتا ہے کہ یہ گوشت ایسی بکری کا ہے جو مالک کی مرضی کے بغیر حاصل کی گئی ہے، یہ سن کر اس عورت نے کہلوایا کہ یا رسول اللہ(ﷺ)! میں نے نقیع (بکریوں کا بازار) میں اپنا ایک آدمی بکری کی خریداری کے  لیے بھیجا، لیکن وہاں بکری نہ ملی تو  میں نے اپنے پڑوس کے پاس کہلا بھیجا کہ جو بکری تم نے خریدی ہے، وہ اسی قیمت پر مجھ کو دے دو،   اتفاق سے وہ پڑوسی بھی اپنے گھر میں موجود نہ تھا،  میں نے اس کی بیوی سے کہلا بھیجا تو اس نے وہ بکری میرے پاس بھیج دی۔ آپ  ﷺ نے فرمایا:  یہ گوشت قیدیوں کو کھلا دو۔"العرف الشذي شرح سنن الترمذي (1/ 38):"إن ها هنا شيئان:أحدهما: ائتمار أمر الشارع والثواب عليه.و الثاني: التصدق بمال خبيث، والرجاء من نفس المال بدون لحاظ رجاء الثواب من امتثال الشارع، فالثواب إنما يكون على ائتمار الشارع، وأما رجاء الثواب من نفس المال فحرام، بل ينبغي لمتصدق الحرام أن يزعم بتصدق المال تخليص رقبته ولا يرجو الثواب منه، بل يرجوه من ائتمار أمر الشارع، وأخرج الدارقطني في أواخر الكتاب: أن أبا حنيفة رحمه الله سئل عن هذا فاستدل بما روى أبو داود من قصة الشاة والتصدق بها."الدر المختار وحاشية ابن عابدين (رد المحتار) (1/ 658):"(قوله: لو بماله الحلال) قال تاج الشريعة: أما لو أنفق في ذلك مالاً خبيثاً ومالاً سببه الخبيث والطيب فيكره ؛ لأن الله تعالى لا يقبل إلا الطيب، فيكره تلويث بيته بما لا يقبله. اهـ. شرنبلالية."فقط واللہ اعلم
                                                  
عنوان: اپنی جائیداد کی ملکیت میں احتیاط
سوال: میں نے ذاتی رقم سے ایک گھر خریدا ، جس کا کرایہ میں والدہ کی کفالت کے لیے دیتا ہوں، والدہ نے بھی یہ اقرار نامہ  بنوایا کہ گھر  اسی بیٹے کی ملکیت ہے ،تاکہ کوئی دوسرا وارث اس میں دعوی نہ کرے، اقرار نامہ منسلک ہے، فتوی کی صورت میں تائید چاہیے !
جواب: سائل کے  بیان  اور سائل کی والدہ کے اقرار نامہ سے واضح ہے کہ  مذکورہ گھر سائل کی ملکیت ہے،  والدہ کی ملکیت نہیں ہے، لہذا اس  گھر میں والدہ کے انتقال کی صورت میں والدہ کے شرعی ورثاء میں سے کسی کا کوئی حق وحصہ نہیں ہوگا۔ الفتاوى الهندية  میں ہے:"و أما حكمه فثبوت الملك في المبيع للمشتري و في الثمن للبائع إذا كان البيع باتًّا و إن كان موقوفًا فثبوت الملك فيهما عند الإجازة، كذا في محيط السرخسي."(فتاوی ہندیہ  ، 3/3، ط:المطبعۃ الکبری، کتاب البیوع ، الباب  الاول فی  تعریف البیع وحکمہ) فقط واللہ اعلم
                                                  
عنوان: ایڈوانس زیادہ دے کر بغیر کسی شرط کے کرایہ میں کمی کرنا (جواز والی صورت)
سوال: میں نے پگڑی پر گھر کرایہ پر لیا ، میرے اور مکان مالک کے درمیان یہ طے ہوا کہ میں مکان کے مالک کو چھ لاکھ روپے ایڈوانس دوں گا اور ہر مہینے تین ہزار روپے دوں گا، مکان دو کمروں کا سپرٹ ہے ،مثلاً جس کا کرایہ دس ہزار روپے ہے ۔ میرے اور مکان مالک کے درمیان دو سال کا ایگریمنٹ ہوا ہے ،اب جب کہ میں دو سال کے بعد مکان خالی کروں گاتو مکان مالک مجھے چھ لاکھ روپے جو ایڈوانس دیا تھا وہ واپس کرے گا۔اب آپ ہماری رہنمائی فرمائیں کہ یہ معاملہ کرنا درست ہے ؟
جواب: صورتِ مسئولہ میں سائل اور مکان مالک کے درمیان یہ طے ہوا کہ میں مکان مالک کو چھ لاکھ روپے ایڈوانس دوں گا اور کرایہ تین ہزارا روپے دوں گا ، اگر ایڈوانس زیادہ دینا اور کرایہ کم مقرر کرنا بغیر کسی شرط کے ہو تو یہ صورت جائز ہوگی ۔اور اگر مذکورہ معاملہ شرط کے ساتھ ہو یعنی چھ لاکھ روپے ایڈوانس اس شرط کے ساتھ دیے ہوں کہ کرایہ دس ہزار کے بجائے تین ہزار یا چار ہزار روپے ہو گا تو یہ صورت جائز نہیں ہوگی، کیوں کہ یہ شرط پر نفع دینے اور لینے کی شرط ہے، جو شرعاً حرام ہے ۔فتاوی ہندیہ میں ہے:"فهي عقد على المنافع بعوض"۔(کتاب الإجارة،ج:4،صل:409،ط:رشيديه)بدائع الصنائع میں ہے:"أما الصحيحة: فلها أحكام، بعضها أصلي وبعضها من التوابع أما الحكم الأصلي فالكلام فيه في ثلاثة مواضع: في بيان أصل الحكم، وفي بيان وقت ثبوته، وفي بيان كيفية ثبوته.أما الأول: فهو ثبوت الملك في المنفعة للمستأجر، وثبوت الملك في الأجرة المسماة للآجر؛ لأنها عقد معاوضة إذ هي بيع المنفعة، والبيع عقد معاوضة، فيقتضي ثبوت الملك في العوضين۔"(کتاب الإجارہ،فصل فی صفۃ الإجارہ،ج:۴،ص:۲۰۱،ط:سعید)فتاوی شامی میں ہے:"[مطلب كل قرض جر نفعا حرام](قوله: كل قرض جر نفعا حرام) أي ذا كان مشروطا كما علم مما نقله عن البحر، وعن الخلاصة وفي الذخيرةوإن لم يكن النفع مشروطا في القرض، فعلى قول الكرخيّ لا بأس به ويأتي تمامه."( باب المرابحة و التولية، فصل في القرض، ج:۵،ص:۱۶۶،ط: سعید)فقط والله اعلم
                                                  
عنوان: اہلِ تشییع کو ٹیوشن پڑھانے کی اجرت
سوال: میرے استاد ہونے کے ناطے ایک گھر میں میری ٹیوشن لگی، بعد از اں معلوم ہوا کہ وہ شیعہ ہیں، ایک ماہ  کی تنخواہ ایڈوانس لے چکا۔اس بابت رہنمائی فرمائیں کیا کروں؟ چھوڑ دوں یا پڑھاتا رہوں؟
جواب: شیعہ کو ٹیوشن  پڑھانے کی اجرت لینا جائز ہے اور یہ آمدنی حرام نہیں ہے، البتہ  ان کی مذہبی تقریبات میں شرکت اور قریبی تعلقات  جائز نہیں ہے، لہذا آپ کے لیے ان کو  (کسی بھی جائز تعلیم کی) ٹیوشن پڑھانا جائز ہے، اور اس کے ساتھ ساتھ حتی الامکان ان کی اصلاح کی کوشش بھی کرتے رہیں۔فقط واللہ اعلم
                                                  
عنوان: بینک سے لیے جانے والے سودی قرضہ پر گواہ بننے اور کاغذات پر بطور گواہ دستخط (سائن) کرنے کا حکم
سوال: بینک سے لون (قرضہ) لینے پر گواہ کے طور پر سائن کرنا کیسا ہے؟
جواب: بینک سے سودی قرضہ کے لین پر گواہ بننا اور کاغذات پر بطور گواہ دستخط کرنا جائز نہیں ہے؛ کیوں کہ نبی کریم ﷺ  نے حدیثِ مبارک میں سود کھانے والے، کھلانے والے،سودی معاہدہ  لکھنے والے اور  اس پر گواہ بننے والے پر لعنت کی ہے اور گناہ  میں ان سب کو برابر قرار دیا ہے۔صحيح مسلم  (5 / 50):"عن جابر قال: لعن رسول الله صلى الله عليه وسلم آكل الربا و موكله و كاتبه و شاهديه، و قال: هم سواء."فقط واللہ اعلم
                                                  
عنوان: جائیداد میں حصہ خدمت کی بنیاد پر نہیں ہوتا
سوال: تین بھائی ہوں اور ان کی  ماں ہوں، بہن کوئی نہ ہو،  ایک بھائی کسی باہر کے ملک میں رہتا ہو، اور دو بھائی پاکستان میں ہوں، اور  وہ ماں کی خدمت کریں، مگر باہر والے نے ماں کی کوئی خدمت نہیں کی ہو اور صرف پیسے بھیجے ہوں جب باہر والا بھائی واپس آجائے تو  ماں  کے حصے کی  جائیداد میں  باہر والے بیٹے کے حصے کے انکاری ہوجائیں کہ تم نے ماں  کی کوئی خدمت نہیں کی ہے؛  لہٰذا اس  کی جائیداد میں تیرا حصہ نہیں ہے، تو ماں کی جائیداد کے حصے کا بٹوارا دو بھائی کر لیں اور تیسرے کا حصہ نہ دیں تو کیا یہ جائز اور صحیح ہے؟
جواب: ترکہ اور میراث میں حصہ  کا تعلق خدمت کرنے یا نہ کرنے سے نہیں ہوتا،  بلکہ اللہ رب العزت نے جو  رشتے بنائے ہیں، ان میں جس وارث کا جتنا حصہ مقرر کیا ہے، اسی حساب سے تقسیم کرنا ضروری ہے ۔لہذا تمام بھائی والدہ کی وفات کے بعد میراث میں برابر کے شریک ہوں گے، کسی ایک کو محروم کرنا جائز نہیں ۔معارف القرآن - سورۃ نمبر  4  النساء آیت نمبر 11 کے  ذیل میں مفتی محمد شفیع  صاحب رحمہ اللہ لکھتے ہیں:"قرآنِ کریم کی اس آیت نے بتلا دیا کہ میراث کے جو حصے اللہ تعالیٰ نے مقرر فرمائے ہیں  وہ اس کا طے شدہ حکم ہے، اس میں کسی کو رائے زنی یا کمی بیشی کا کوئی حق نہیں اور تمہیں پورے اطمینان قلب کے ساتھ  اسے قبول کرنا  چاہیے، تمہارے  خالق  و  مالک کا  یہ حکم بہترین حکمت  و  مصلحت پر مبنی ہے، تمہارے نفع کا کوئی پہلو اس کے احاطہ علم سے باہر نہیں ہے اور  جو  کچھ حکم وہ کرتا ہے کسی حکمت سے خالی نہیں ہوتا، تمہیں  خود اپنے نفع و نقصان کی حقیقی پہچان نہیں ہو سکتی، اگر تقسیمِ میراث کا مسئلہ خود  تمہاری رائے پر چھوڑ دیا جاتا تو تم ضرور اپنی کم فہمی کی وجہ سے صحیح فیصلہ نہ کر پاتے اور  میراث  کی تقسیم میں بےاعتدالی ہوجاتی، اللہ جل شانہ نے یہ فریضہ اپنے ذمہ لے لیا؛ تاکہ  مال  کی تقسیم میں عدل و انصاف کی پوری پوری رعایت ہو اور میت کا سرمایہ منصفانہ طریقہ سے مختلف مستحقین کے ہاتھوں میں گردش کرے۔"فقط واللہ  اعلم
                                                  
عنوان: کرایہ دار نے آرائش وغیرہ کا کام کرایا تو کیا اس کا خرچہ مالک پر لازم ہے؟
سوال: میں نے اپنا مکان ایک شخص کو کرایہ پر دیا،  اس شخص نے میری اجازت اور مجھے بتائے بغیر میرے مکان میں کچھ آرائش کا کام کروا لیا،  مجھے اس کا علم تب ہوا جب مکان خالی ہوا،  اب وہ شخص کہتا ہے کہ اس آرائشی کام پر میرے اتنے پیسے لگے ہیں،  لہذا آپ مجھے وہ پیسے دیں۔  کیا مجھ پر وہ پیسے دینے لازم ہیں؟ جب کہ نہ اس نے مجھ سے وہ کام کرنے کی اجازت لی اور نہ ہی مجھے بتایا  اور نا میرا وہ کام کروانے کا کوئی ارادہ تھا!
جواب: کرایہ دار  نے آپ  کی اجازت  و  رضامندی کے بغیر مکان میں آرائش وغیرہ کا جو کام کرایا ہے،  اس کا خرچہ آپ کے  ذمے لازم نہیں ہے۔فتاوی شامی  (6 / 79)میں  ہے:"(و عمارة الدار) المستأجرة (و تطيينها و إصلاح الميزاب و ما كان من البناء على ربّ الدار) و كذا كلّ ما يخل بالسكنى ... (و إصلاح بئر الماء و البالوعة و المخرج على صاحب الدار) لكن (بلا جبر عليه) لأنه لايجبر على إصلاح ملكه (فإن فعله المستأجر فهو متبرع).(قوله: فهو متبرع ) أي و لايحسب له من الأجرة." فقط واللہ اعلم
                                                  
عنوان: مرحوم کی زمین میں شریک کا پتہ نہ چلے
سوال: زید نے کچھ لوگوں سے رقم پلاٹ خریداری کے لیے شراکت پر لی، اس میں زید نے اپنی رقم شامل کرکے پلاٹ خریدا، زید کے انتقال کے بعد اس پلاٹ کے متعلق کچھ تفصیل معلوم نہیں ہے کہ کس کس کی رقم تھی اور کتنی کتنی تھی، نیز یہ کہ خود زید کی کتنی رقم اس پلاٹ کی خریداری میں خرچ ہوئی، صورتِ  مذکورہ میں زید کے ورثاء اس پلاٹ کے بارے میں کیا کریں؟
جواب: ورثاء پوری  کوشش اور جستجو  کرکے ممکنہ حد  پتہ لگانے کی کوشش کریں ، جو ذرائع اس کے  لیے استعمال کیے جاسکتے ہیں کریں ، اگر پھر بھی کچھ  پتہ نہ چل سکے تو ایسی صورت میں میراث تقسیم کردیں، اگر بعد میں کسی وقت پتہ چل جائے تو ورثاء پر اُن  لوگوں کا حق دینا لازم ہوگا، جو ہر ایک پر اس کے حصے کے بقدر ہوگا۔حاشية رد المحتار على الدر المختار (4/ 283):"( فعليه التصدق بقدرها من ماله ) أي الخاص به أو المتحصل من المظالم اهـ ط  وهذا إن كان له مال.و في الفصول العلامية: لو لم يقدر على الأداء لفقره أو لنسيانه أو لعدم قدرته قال شداد والناطفي رحمهما الله تعالى لا يؤاخذ به في الآخرة إذا كان الدين ثمن متاع أو قرضا وإن كان غصبا يؤاخذ به في الآخرة وإن نسي غصبه وإن علم الوارث دين مورثه والدين غصب أو غيره فعليه أن يقضيه من التركة وإن لم يقض فهو مؤاخذ به في الآخرة وإن لم يجد المديون ولا وارثه صاحب الدين ولا وارثه فتصدق المديون أو وارثه عن صاحب الدين برىء في الآخرة. (مطلب فيمن عليه ديون ومظالم جهل أربابها .)"فقط واللہ اعلم
                                                  
عنوان: میزان بینک سے ہاؤسنگ اسکیم کے لیے قرض لینا
سوال: آج کل میزان بینک گھر کے لیے جو قرضہ دے رہا ہے ان کا کہنا ہے کہ آپ نے جو رقم لی ہے صرف وہی رقم قسطوں میں واپس کرنی ہے،  اضافی رقم حکومت ادا کرے گی مطلب آپ سے ایک روپیہ بھی اضافی نہیں لیا جائے گا، اگر حکومت تبدیل ہوتی ہے اور آنے والی حکومت اس معاہدے پر قائم نہیں رہتی تو پھر بینک کی پالیسی کے آپ پابند ہوں گے مطلب پھر آپکو اضافی رقم ادا کرنی پڑے گی، کیا اس شرط پر قرض لینا جائز ہے؟
جواب: میزان بینک کی ویب سائٹ پر موجود معلومات کے مطابق میزان بینک  "میرا پاکستان میرا گھر " نامی اسکیم میں شرکتِ متناقصہ (diminishing musharka) کے ذریعہ فائنینسنگ کرتا ہے۔ یہ طریقہ شرعی تقاضوں کو پورا نہ کرنے (مثلًا: ایک ہی عقد میں کئی عقود جمع کرنے ) کی وجہ  سے ناجائز  ہے اور سودی معاملہ کے مشابہ ہے؛ لہذا اس سکیم کے تحت گھر لینا جائز نہیں ہے۔واضح رہے کہ جو قرض ہاؤسنگ اسکیم کے تحت لیا جاتا ہے اس میں بینک سے قرض لینے والے  صارف کو بھی خود کچھ نہ کچھ قرض سے زائد اضافی رقم دینا ضروری ہوتا ہے، (گو اس کی مقدار کم ہے) اسی وجہ سے مذکورہ قرض لینا جائز نہیں ہے۔ فقط واللہ اعلم
                                                  
عنوان: مکان کی تعمیر کے لیے حکومت سے قرض لینا
سوال: ایک شخص کا مکان نہیں ہے اور وہ کرایہ پر مکان میں رہتا ہے،  وہ بھی دو کمرے والے، اور  اس کا کرایہ بھی اچھی خاصی رقم ہوتی ہے ،  اس میں اس کے پاس اپنا مکان بنانے کے لیے  رقم نہیں ہوتی ایسے میں اگر حکومت چار فیصد زیادہ رقم لے کر اس کو مکان کے لیے رقم دے دیتی ہے اور اپنا مکان بنا لیتا ہے  اور جو رقم وہ کرایہ میں دیتا تھا،  اب وہ حکومت  کو دے رہا ہے اور کچھ عرصے  کے بعد قرض بھی ختم کر دیتا ہے مع اضافی رقم کے،  کیا ایسا قرض لینا  جائز ہے یا ناجائز؟
جواب: حکومت کی طرف سے تعمیرِ مکان کے سلسلے میں عوام کو جو رقم بطورِ قرض دی جا رہی ہے،  اس رقم کی واپسی پر حکومت کی طرف سے سود وصول کیا جاتا ہے، اور سود کا لینا دینا سب حرام ہے، اس لیے اس قسم کا قرضہ لینا جائز نہیں ہے۔مزید تفصیل کے لیے درج ذیل لنک پر فتویٰ ملاحظہ کیجیے:مختلف بینکوں یا اداروں سے سودی قرضہ لے کر یا شرکتِ متناقصہ (diminishing musharka) کا معاملہ کر کے ذاتی گھر لینے کا حکمفقط واللہ اعلم
                                                  
عنوان: متعین نفع کی شرط پر انویسٹمنٹ  کرنا
سوال: میرے دوست کا تھیلیوں کا کام تھا، تھیلیاں بنا کر مختلف پارٹیوں کو فراہم کرتا تھا، اس  کے ایک دوست نے اس کے اس  جاری کام میں پانچ لاکھ روپے انویسٹ کیے، اور اس سے یہ کہا کہ میری تم سے شراکت داری ہے اور ہر کلو پر مجھے 5  روپے منافع دوگے اور یہ معاملہ طے پا گیا، کافی عرصے تک یہ سلسلہ چلتا رہا اور اس پورے عرصے میں انویسٹر کو (جس نے 5 لاکھ روپے لگائے تھے) 20 لاکھ کا نفع ہوا،  پھر یہ چلتا ہوا کاروبار ایک بڑے نقصان کی نذر ہوگیا اور سب کچھ ڈوب گیا، اب پوچھنا یہ تھا:1۔ کیا یہ شراکت داری ٹھیک تھی؟  مجھے کسی نے بتایا یہ شراکت داری ٹھیک نہیں تھی۔2۔  اگر شراکت داری ٹھیک نہیں تھی تو جو نفع ان کو حاصل ہوا ہے، اس کا کیا حکم ہوگا؟3۔دوسرا یہ کہ انویسٹر اس  نقصان میں شریک ہوگا یا نہیں؟
جواب: 1۔ صورتِ مسئولہ میں متعین نفع کی شرط پر شراکت داری شرعًا درست نہیں تھی۔فتاوی ہندیہ میں ہے:"كل شرط يكون قاطعاً للشركة يكون مفسداً للعقد ..." الخ( ٥/ ٢٣٥، ط: دار الفكر)2۔ مسئولہ صورت میں اس دوران جو کچھ  نفع ہوا وہ سارا کا سارا انویسٹر کا ہوگا،  سائل کے دوست کو اجرتِ مثل یعنی محنتانہ ملے گا، جیساکہ فتاوی ہندیہ میں ہے:"المضارب إذا عمل في المضاربة الفاسدة و ربح، يكون جميع الربح لرب المال، و للمضارب أجر مثله فيما عمل لايزاد علی المسمى في قول أبي يوسف رحمه الله. و إن لم يربح المضارب كان له أجر مثله".( ٤/ ٢٨٨، ط: دار الفكر)3۔  انوسٹر  ہی اپنی رقم کے نقصان کا ذمہ دار ہوگا۔ فقط واللہ اعلم
                                                  
عنوان: کیا واجب الادا رقم کی ادائیگی تک اجرت لیے بغیر خدمات فراہم کرنا سود ہے؟
سوال: دو بھائیوں کے پاس مشترکہ ٹریکٹر ہے،  لیکن اب وہ دونوں بھائی الگ الگ ہوگئے اور ٹریکٹر کی قیمت طے کر لی ہے،  چھوٹا بھائی ٹریکٹر رکھنے پر راضی ہوگیا ہے اور بڑا بھائی پیسوں پر،  چھوٹے بھائی نے کہا کہ جب تک میں آپ کے پیسے ادا نہیں کروں گا،  تب تک خوشی سے صرف ڈیزل کے عوض آپ کی زمین وغیرہ کا ٹریکٹر سے کام کروں گا، اور جو قیمت گھنٹے کے حساب سے علاقے میں چلتی ہے وہ قیمت نہیں لوں گا، امر مطلوب یہ ہے کہ یہ صورت ربوٰ ا میں داخل ہے یا نہیں؟
جواب: صورتِ  مسئولہ میں باہمی شراکت داری ختم کرنے اور ٹریکٹر  کی قیمت طے ہوجانے اور نقدی بڑے بھائی کے حصہ میں اور ٹریکٹر  چھوٹے بھائی کے  حصہ میں تقسیم کر دینے کے بعد شراکت داری شرعاً ختم ہوگئی ہے، ٹریکٹر کا مالک ایک شریک بن چکا ہے، اور اس کے ذمہ اس کی قیمت دین  ہے جو کہ واجب الادا ہے، پس مسئولہ صورت میں چھوٹے بھائی کے لیے باہمی رضامندی سے مزدوری ( خواہ مزدوری ڈیزل کی صورت میں ہو) طے کرکے بڑے بھائی کی زمین پر ٹریکٹر سے کام کرنا جائز ہوگا، تاہم اس معاملہ کو ٹریکٹر  کی قیمت کی ادائیگی کے ساتھ  مشروط کرنا کہ جب تک میں قیمت ادا نہ کردوں، اس وقت تک فقط ڈیزل کے عوض کام کروں گا، ربوا ہونے کی وجہ سے جائز نہ ہوگا۔البتہ اگر چھوٹا بھائی ٹریکٹر کی خدمت فراہم کرکے اس کی عرفی اجرت کو ٹریکٹر قیمت میں سے منہا کرنا طے کرلے اور بڑا بھائی اس پر راضی ہو تو اس کی بھی گنجائش ہوگی۔فقط واللہ اعلم
                                                  
عنوان: فاریکس کمپنی میں کاروبار کرنے کا حکم
سوال: ایک کمپنی ہے، جس کا نام (meta fx global (forex tradig ہے۔  یہ کرنسی  ٹریڈنگ کا پلیٹ فارم ہے،  جس کے دو پلان ہیں۔سرمایہ داری (investing)نیٹ ورکنگ (networking)1۔سرمایہ داری (investing) :  یہ کمپنی آپ سے پیسہ  لے کر  اس کو کرنسی ایکسچینج مختلف حلال اشیاء  مثلاً  crypto currencies , shares اور مختلف دھاتوں وغیرہ میں لگاتی ہے، آپ کا لیا ہوا پیسہ   agreementکے مطابق اپنے پاس رکھتی ہے، ایک طے شدہ مدت تک جو کہ 12 ماہ ہوتی ہے اور آپ کو 10 فیصد تک منافع دیتی ہے، جو کبھی کم اور کبھی زیادہ بھی دیتی  ہے  اور 12 ماہ پورے ہونے پر آپ کی رقم آپ کو واپس کردیتی ہے، لیکن اس مدت سے کم میں آپ اگر اپنا پیسہ نکالیں گے تو اپنی پالیسی کے مطابق کچھ رقم کاٹ کر بقیہ رقم آپ کو واپس کردیتی ہے۔2۔نیٹ ورکنگ (networking) :  اس میں در اصل انویسٹنگ کی طرح کچھ رقم آپ کمپنی کو دیتے ہیں اور وہ ا س رقم پرآپ کو نفع دیتی ہے، اس میں اگر آپ اور لوگوں کو شامل کرتے ہیں تو  کمپنی والے آپ کو ان کی انویسٹنگ کا 5 فیصد کمیشن  دیتی ہے جو کہ  DIRECT BONUS کہلاتا ہے۔ اب  جتنے لوگ  آپ کے ذریعہ سے اس نظام میں داخل ہوتے ہیں اتنا ہی آپ کا درجہ بڑھتا ہے اور ایک مخصوص درجہ تک پہنچنے پر کمپنی آپ کو ماہانہ تنخواہ بھی دینے لگ جاتی ہے۔شریعت کی روشنی میں  میری رہنمائی فرمائیں۔
جواب: واضح رہے کہ فاریکس کمپنیاں کرنسی کی خرید و فروخت کا کام کرتی ہیں،  یہ کمپنیاں اپنے مؤکلین اور عالمی تجارتی مراکز میں موجود دلالوں کے درمیان کمیشن ایجنٹ کے طور پر کام کرتی ہیں، اس کا طریقہ  بعض کمپنیوں کے یہاں یہ ہے کہ کمپنی میں دس ہزار ڈالر جمع کراکے آدمی اس کا رکن بن جاتا ہے، کمپنی والے اس آدمی کی راہ نمائی کرتے ہیں کہ کب اور کون سی کرنسی خریدے کہ جس کو بعد میں فروخت کرکے نفع کی امید کی جاسکے، یہ خرید دو طرح کی ہوتی ہے، ایک نقد جس کو spot/cash trading کہتے ہیں اور دوسری بیع سلم جس کو future trading کہتے ہیں۔ کرنسی خریدنے کے بعد رکن نے اگر اسی دن فروخت کردی تو یہ کمپنی اس سے صرف اپنا کمیشن وصول کرے گی، اور اگر فروخت کرنے میں تاخیر ہو تو سود وصول کرے گی۔لہٰذا اس طرح کی کمپنیوں میں خواہ انویسٹنگ ہو یا ٹریڈنگ پیسہ لگانا اور کاروبار کرنا جائز نہیں، کیوں کہ اس میں سود کا معاملہ کرنے کی نوبت آتی ہے، ایک وجہ یہ بھی ہے کہ کرنسی کی خرید و فروخت بیعِ صرف ہے، اس میں جانبین سے ہاتھ در ہاتھ پوری ادئیگی سودے کے وقت ہونی ضروری ہے، لیکن ایسا نہیں ہوتا اور ایک تیسری وجہ یہ ہے کہ کرنسی میں بیع سلم جائز نہیں، اسی طرح مذکورہ کمپنی معاہدے کی مدت پوری ہونے سے قبل اپنے رکن سے رقم نکالنے پر جو کٹوتی کرتی ہے تو وہ تعزیرِ مالی کے زمرے میں آتا ہے، اس لیے اس طرح کٹوتی کرنا بھی جائز نہیں۔جب مذکورہ طریقہ پر کاروبار کرنا درست نہیں تو اس کام کے لیے دلالی کرنا بھی جائز نہیں، اور اس پر جو کمیشن لیا جائے گا خواہ کسی بھی صورت میں ہو، وہ بھی حرام ہوگا۔قرآن کریم میں ہے:يَٰٓأَيُّهَا ٱلَّذِينَ ءَامَنُواْ ٱتَّقُواْ ٱللَّهَ وَذَرُواْ مَا بَقِيَ مِنَ ٱلرِّبَوٰٓاْ إِن كُنتُم مُّؤۡمِنِينَ(البقرۃ: 278)مشکاۃ المصابیح میں ہے:عن عبادۃ بن الصامت قال: قال رسول اللہ صلی اللہ علیہ وسلم: الذھب بالذھب والفضۃ بالفضۃ والبر بالبر والشعیر بالشعیر والتمر بالتمر والملح بالملح مثلا بمثل سواء بسواء یدا بید، فإذا اختلف ھذہ الأصناف فبیعوا کیف شئتم إذا کان یدا بید، مسلم۔(ص:244، کتاب البیوع، باب الربا، الفصل الاول، ط:قدیمی)شرح المجلۃ للاتاسی میں ہے:ماحرم أخذہ حرم إعطائه، کما حرم الأخذ و الإعطاء فعلا حرم الأمر بالأخذ، إذ الحرام لایجوز فعله ولا الأمر بفعله ... ما حرم فعله حرم طلبه ... فکل شیئ لایجوز فعله، لایجوز طلب إیجادہ من الغیر، سواء کان بالقول أو بالفعل بأن یکون واسطة أو آلة لإیجادہ.(ج:1، ص:77، المادۃ:34، ط:رشیدیہ)فقط واللہ اعلم
                                                  
عنوان: فاریکس ٹریڈنگ کمپنی کی ملازمت کا حکم
سوال: اَحْقَر کا سوال فاریکس ٹریڈنگ كے حوالے سے ہے ،اَحْقَر کا چھوٹا بھائی ایک فاریکس بروکیر کمپنی میں جاب کرتا ہے جو كہ ملک سے باہر ہے اور یہ کہتے ہیں كہ ان کے پاس اسلامی طریقہ بھی ہے ٹریڈنگ کا ۔اَحْقَر خود ایک ڈاکٹر ہے اور ایک سرکاری اسپتال میں ملازم ہے ،   اَحْقَر نے آپ کی ویب سائٹ پر فاریکس سے متعلق کئی فتاوی دیکھے،  جس میں فاریکس ٹریڈنگ كے ناجائز ہونے کا معلوم چلا۔اب یہ کمپنی پاکستان میں اپنا ایک ویئر ہاؤس کھولنا چاہتی ہے جس کا ٹریڈنگ سے کوئی تعلق نہیں، ویئر ہاؤس کا مقصد یہ ہوگا  کہ پاکستان میں موجود کمپنی كے ٹریڈرز جب کسی انعام کا دعوی کریں گے تو کمپنی یہاں ویئر ہاؤس پر کہے گی  كہ یہ گفٹ اس پتے پر ڈسپیچ کر دو ، ویئر ہاؤس کا مقصد صرف چیزیں مثلاً شرٹ ، فون ، وغیرہ اِرْسال کرنا ہے۔اِس کام کی تنخواہ کمپنی دے گی ،مطلب ان کا ویئر ہاؤس مینج کرنے کی۔ کیا یہ کام جائز ہے اگر نہیں تو تفصیل كے ساتھ اَحْقَر کو  مطلع کر دیں!
جواب: جو  شخص  فاریکس  ٹریڈنگ  میں  براہِ  راست  کاروبار   میں  شامل نہیں ، لیکن فاریکس ٹریڈنگ میں کاروبار کرنے والی کمپنی سے متعلق کسی اور شعبے میں ملازمت کرتا ہو ، جیساکہ آپ نے سوال میں صورت ذکر کی ہے کہ  مذکورہ کمپنی پاکستان میں اپنا ایک ویئر ہاؤس کھول رہی ہے جس کا مقصد مذکورہ کمپنی سے وابستہ افراد کو ملنے والے انعام کو انہیں ارسال کرنا ہوگا اور اس ویئر ہاؤس کی ملازمت اور نگرانی پر کمپنی انہیں تنخواہ دے گی ، اور   ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں؛ لہذا مذکورہ کمپنی کی آمدنی کا بھی یہی حکم ہوگا کہ وہ   چوں کہ شرعی ضابطوں کی رعایت کے بغیر حاصل ہورہی ہے؛  اس لیے اسے کلی طور پر حلال نہیں کہا جاسکتا؛  بہرحال مذکورہ کمپنی کے کسی اور شعبہ میں بھی ملازمت کرنا جب کہ کمپنی ٹریڈنگ ہی کے ذریعہ حاصل ہونے والی رقم سے ملازم کو تنخواہ  دے گی، ایسی ملازمت درست نہیں ہے ، نیز اس کام میں فاریکس کے کام میں معاونت بھی پائی جارہی ہے ؛ لہٰذا اس سے اجتناب  کیا جائے۔اگر آپ کی معلومات کے مطابق جیساکہ آپ نے سوال میں ذکر کیا ہے کوئی ’’اسلامی فاریکس ٹریڈنگ‘‘ بھی ہے تو اس کا طریقہ کار لکھ کر بھیج دیں،اسے ملاحظہ کرکے ہی  اس کا حکم بتایا جاسکے گا۔ فقط واللہ اعلم
                                                  
عنوان: دو بیٹے اور دو بیٹیوں میں وراثت کی تقسیم
سوال: ہم چار بہن بھائی ہیں:1 ۔میں ہوں (میری ایک بیوی اور ایک بیٹا ہے) 2 ۔ مجھ سے بڑے ایک بھائی  جو کنوارے ہیں جو میرے ساتھ رہتے ہیں۔ 3 ۔ مجھ سے چھوٹی ایک بہن جو بیوہ ہیں اور تین بچے ہیں جن کا گزر بسر گھر سے آنے والےکرایہ پرہے۔ 4 ۔ سب سے چھوٹی بہن جو شادی شدہ ہیں چار بچے ہیں، دوسری منزل پر کرایہ پر رہتی ہیں، والدین انتقال کر چکے ہیں۔ہمارے والدین نے زمین خرید کر ایک گھر بنایا جو کہ گراؤنڈ فلور پر تھا،اس گھرکے اوپر میں نے دو منزلیں( والدہ کی رضامندی سےجب وہ حیات تھیں) تعمیر کیں، اس غرض سے کہ اس میں سکونت اختیار کی جائے گی  یا پھر کرایہ پر دے دیا جائے گا اور ان سے جو کرایہ آۓ گا تو گھر کے اخراجات بھی پورے ہوسکیں گے اور مستقبل میں میں اپنے لیے کوئی زمین وغیرہ یا الگ گھر خرید سکوں گا۔ چنانچہ میرے بہنوئی کے انتقال کے بعد چھوٹی بہن اور ان کے بچے ہم دونوں  بھائیوں کے ساتھ فرسٹ فلور پر رہنے  لگے اور ہم نے گراؤنڈ فلور ایک فیملی کو اور سیکنڈ  فلور (سب سے چھوٹی بہن) کو کرایہ پر دے دیا اور ان سے حاصل ہونے والا کُل کرایہ میری بیوہ بہن اور ان کے بچوں کے اخراجات کے لیے استعمال ہوتا ہے۔ مذکورہ صورت میں درج ذیل سوالات کے جوابات عنایت فرمائیں:1۔اگر وراثت کی تقسیم مقصود ہو تو کس کس فرد کو کتنا حصہ دیاجائے گا؟  جب کہ اوپر کی دو منزلیں ایک فرد نے تعمیر کی ہوں، جس پر تقریباً بائیس لاکھ روپیہ خرچ ہوا تھا؟2۔کیا گھر سے حاصل ہونے والے کرایہ کی مد میں جو آمدن ہوتی ہے اس میں دوسرے بہن بھائی بھی حصہ دار ہوں گے؟3۔جیسا کہ آج کل پورشن کا طریقہ رائج ہے کہ ہر منزل کو الگ الگ قیمت پر الگ الگ مالکان کو بیچا جاتا ہے، کیا ایسی صورت میں صرف گراؤنڈ فلور جو کہ ہمارے والدین نے بنایا تھا بیچ کر وراثت کی تقسیم ہو سکتی ہے؟4۔مشترکہ خاندانی نظام (جوائنٹ فیملی سسٹم) کی شریعت میں کیا حیثیت اور اہمیت ہے؟
جواب: 1.صورتِ  مسئولہ میں جب کہ آپ کے والدین انتقال کرچکے ہیں اور ورثاء میں صرف آپ دو بھائی اور دو بہن ہیں  تو اس مکان کو نیز والد اور والدہ کے دیگر تمام ترکہ کو 6 حصوں میں تقسیم کیاجائے گا۔ جس میں سے 2،2، حصے  ہر ایک بھائی کو اور ایک، ایک حصہ ہر ایک بہن کو ملے گا۔یعنی فیصد کے اعتبار سے سائل اور اس کے بھائی میں سے ہر ایک کو 33.33 اور سائل کی ہر ایک بہن کو  16.66 ملے گا۔ والد کے مکان پر آپ نے جو دو منزلیں تعمیر کی ہیں اگر آپ نے یہ دو منزلیں دیگر ورثاء کی اجازت سے اپنی ذاتی رقم سے تعمیر کی تھیں تو تعمیر پر جو اخراجات آئے تھے،  موجودہ  گھر کی  کل مالیت سے منہا کر کے  تقسیم سے قبل خرچ شدہ رقم آپ کو ادا کی جائے گی، اور بقیہ رقم تمام ورثاء میں اوپر ذکر کردہ تفصیل کے مطابق تقسیم ہوگی اور اگر دیگر ورثاء کی اجازت کے بغیر آپ نے یہ دو منزلیں اپنے لیے تعمیر کی تھیں تو اس صورت میں آپ صرف ملبے کی قیمت کے حق دار بنتے ہیں۔2. گھر کا جو حصہ کرایہ پر دیا ہوا ہے اس میں مذکورہ بالا تناسب سے جو کہ تقسیم وراثت کا تناسب ہے، اسی کے مطابق تمام ورثاء حاصل ہونے والے کرایہ میں شریک ہیں۔ البتہ جب تمام عاقل بالغ ہیں تو اپنی مرضی سے یہ رقم کسی ایک وارث کو دے سکتے ہیں۔3.اگر تمام ورثاء باہمی اتفاق سے پورے گھر کو فروخت کرنے کے بجائے اس کا کچھ حصہ (جیساکہ سوال میں صرف گراؤنڈ فلور کا ذکر ہے) فروخت کرکے اس کی رقم آپس میں تقسیم کرنا چاہیں تو درست ہے۔4.اگر خاندان کے افراد اتفاق رائے سے بغیر کسی جبر کے اکٹھے رہنا چاہیں تو  شریعت میں مشترکہ طور پر رہائش اختیار کرنا ممنوع نہیں ہے۔ البتہ اس صورت میں پردے کے لحاظ سے شرعی احکامات کا لحاظ رکھنا لازم ہے،لہذا مشترکہ خاندانی نظام میں جب غیر محرموں کا آمنا سامنا رہتا ہو تو عورت پر لازم ہے کہ وہ اپنے آپ کو بڑی چادر سے چھپائے رکھے، مستقل چہرہ پر نقاب ڈال کر رکھنا ضروری نہیں ہے، البتہ  گھریلو امور انجام دیتے ہوئے بڑی چادر لے کر اس کا گھونگھٹ  بنالیا جائے؛ تاکہ چہرے پر غیر محرم کی نگاہ نہ پڑے، بلا  ضرورت غیر محرم (دیور، جیٹھ)  سے بات چیت نہ کی جائے، اگر کبھی کوئی ضروری بات یا کام ہو تو  آواز میں لچک پیدا کیے بغیر پردہ میں رہ کر ضرورت کی حد تک بات کی جائے۔ بے محابا اختلاط یا ہنسی مذاق  کرنے کی تو اجازت ہی نہیں، کبھی سارے گھر والے اکٹھے کھانے پر یا ویسے بھی  بیٹھے ہوں تو خواتین ایک طرف اور مرد ایک طرف رہیں، تاکہ اختلاط نہ ہو۔نیز  گھر کے نامحرم مرد بھی اس کا اہتمام کریں کہ گھر میں داخل ہوتے وقت بغیر اطلاع کے نہ داخل ہوں، بلکہ بتا کر یا کم ازکم کھنکار کر داخل ہوں، تاکہ کسی قسم کی بے پردگی نادانستگی میں بھی نہ ہو۔نیز مشترکہ فیملی سسٹم میں مالی معاملات کے اعتبار سے بھی ہر ایک چیز کی وضاحت اور ملکیت کا تعین ہونا ہونا ضروری ہے، تاکہ بعد میں مالی معاملات آپس میں لڑائی جھگڑے کا باعث نہ ہوں۔اور اگر مشترکہ طور پر رہنے میں پریشانی ہو اور خاندان کا کوئی فرد یا کوئی فیملی علیحدہ رہائش اختیار کرنا چاہتی ہو  تو الگ رہائش اختیار کرنا بھی شرعاً مذموم نہیں ہے، بلکہ شرعاً اس کی بھی اجازت ہے، اس صورت میں کسی ایک گھرانے کو اکٹھے رہنے پر مجبور کرنا درست نہیں ہوگا۔ فقط واللہ اعلم
                                                  
عنوان: CSD سے قسطوں پر گاڑی خریدنے کا حکم
سوال: C S D ایک آرمی ادارہ ہے جو آرمی آفیسرز کو قسطوں پر گاڑی وغیرہ فروخت کرتے ہیں۔ جس کے شرائط مندرجہ ذیل ہیں:ایک سال میں اقساط ختم کرنے پر گاڑی کی قیمت مثلًا دس لاکھ ہوتی ہے،  لیکن دو سال میں قسط ختم کرنے کا ایگریمنٹ اگر آپ کرنا چاہتے ہو تو پھر اسی گاڑی کی قیمت 12 لاکھ ہوجاتی ہے،  اسی طرح اگر آپ تین سال میں اس کی اقساط ختم کرنے کا ایگریمنٹ کرلیتے ہیں تو وہ گاڑی آپ کو 13 لاکھ پر ملے گی۔
جواب: صورتِ مسئولہ میں CSD سے گاڑی وغیرہ  کی خریداری کے وقت اگر قسطوں پر خریدنا طے کرکے کل قیمت متعین کرلی جائے، (یعنی معاملہ کرتے ہوئے تردد نہ ہو کہ اگر اتنے عرصے میں قسطیں ادا کیں تو اتنی قیمت اور اتنے عرصے میں ادا کیں تو اتنی قیمت، بلکہ ایک قیمت اور دورانیہ مقرر کرکے  سودا کیا جائے) اور مقررہ وقت پر قسط ادا نہ کرسکنے کی صورت میں جرمانہ کی شرط نہ ہو تو خریداری جائز ہوگی۔ اور اگر مقررہ وقت پر قسط ادا نہ کرسکنے کی صورت میں جرمانہ لگایا جاتا ہو تو اس طرح کی شرط لگانا چوں کہ شرعاً جائز نہیں؛ اس لیے اجتناب لازم ہوگا۔ فقط واللہ اعلممزید تفصیل کے لیے درج ذیل فتویٰ ملاحظہ کیجیے:سی ایس ڈی سے قسطوں پر اشیاء خریدتے ہوئے جرمانہ کی شرط سے عملًا بچنا
                                                  
عنوان: مضاربت میں نفع کی فیصد کا تعین
سوال: میں نے کاروبار میں سرمایہ لگایا  ہے، اور دوسرا شرکت دار کہہ  رہا ہے کہ میں محنت کروں گا، سرمایہ میرا ہوا اور محنت دوسرے بندے کی، تو منافع کس طرح تقسیم  ہوگا،50/50یا میں نے اس کو  40/60 کا کہا ہے؟
جواب: دونوں صورتیں جائز ہیں،جس پر آپ دونوں کا اتفاق ہوجائیں،چاہیں تو  دونوں پچاس پچاس فیصد نفع لے لیں اور اگر باہمی رضامندی سے سرمایہ کار  ساٹھ فیصد اور محنت کرنے والا چالیس فیصد لے لے،  تب بھی کوئی حرج نہیں۔ البتہ اگر خدانخواستہ نقصان ہوا تو اُس کی تلافی اوّلًا نفع سے کی جائے گی،  اگر حاصل شدہ نفع سے نقصان پور انہ ہوا تو اصل سرمائے سے نقصان پورا کیا جائے گا، ورکنگ پارٹنر سے نقصان وصول کرنا درست نہیں ہوگا بشرطیکہ اس کی طرف سے کوتاہی یا زیادتی نہ پائی جائے۔ ورکنگ پارٹنر کا یہی نقصان متصور ہوگا کہ  محنت کے باوجود اسے کچھ حاصل نہیں ہوگا۔فتاوی ہندیہ میں ہے:"و لو قال: خذ هذا الألف فاعمل بالنصف أو بالثلث أو بالعشر، أو قال: خذ هذا الألف وابتع به متاعاً؛ فما كان من فضل فلك النصف ولم يزد على هذا شيئاً، أو قال: خذ هذا المال على النصف أو بالنصف ولم يزد على هذا جازت استحساناً، ولو قال: اعمل به على أن ما رزق الله تعالى أو ما كان من فضل فهو بيننا جازت المضاربة قياساً واستحساناً، هكذا في المحيط".(4/285)فقط واللہ اعلم
                                                  
عنوان: بھتیجی کے لیے وصیت کرنا
سوال: میرے  چچا نے  مرنے سے پہلے،  میں جس فلیٹ میں چچا کے ساتھ رہتی تھی اس فلیٹ کی فائل اپنے دوست کو دی اور کہا  کہ میرے مرنے کے بعد یہ فائل میری بھابھی کو  دے دینا اور  کہا  کہ میری بھتیجی نے بہت خدمت کری ہے،  یہ فلیٹ اس کو دے دیں،  امی اب یہ فلیٹ بیچنا چاہتی ہیں، اب آپ  بتائیں اس پے امی کی پکڑ نہیں ہوگی  مرنے کے بعد؟  امی بھائی کو بھی حصہ دینا  چاہتی ہیں، اور 2 بہنوں کو بھی،  جب  کہ چچا نے اپنی زندگی میں ہی بھائی اور ایک بہن کو فلیٹ دلا چکے ہیں۔
جواب: صورتِ مسئولہ میں آپ کے چچا نے  اپنے فلیٹ  سے متعلق  جو وصیت کی تھی، وہ فلیٹ اگر ان کی کل میراث کے ایک تہائی یا اس سے کم کابنتا ہے تو فلیٹ  بھتیجی کو دینا لازم ہے۔اگرایک تہائی  سے زیادہ مالیت کا بنتا ہے تو ایک تہائی ترکہ کے برابر بھتیجی کو دینا لازم ہے اور ایک تہائی سے زیادہ مقدار میں دیگر ورثاء  (مرحوم کی بیوہ، اولاد یا بھائی بہن  وغیرہ) کی رضامندی ضروری ہے۔مرحوم کی وصیت کو عملی جامہ پہنانا مرحوم کی بھابھی کی ذمہ داری ہے ۔الدر المختار وحاشية ابن عابدين (رد المحتار) (6 / 650):"(وتجوز بالثلث للأجنبي) عند عدم المانع (وإن لم يجز الوارث ذلك لا الزيادة عليه إلا أن تجيز ورثته بعد موته)."فقط واللہ اعلم
                                                  
عنوان: حوالہ ( ہنڈی ) کے ذریعہ رقم بھیجنے کا شرعی طریقہ
سوال: حوالے ( ہُنڈی ) کے ذریعے بیرون ملک پیمنٹ کرنے کے دو طریقے ہیں ،ایک طریقہ کیش کا ہے کہ جیسے حوالہ ویسے دوسرے دن پیمنٹ کرنی ہوگی،دوسرا طریقہ یہ ہے کہ کچھ دنوں بعد یا کچھ عرصے کے بعد پیمنٹ کرنی ہوگی، دونوں کے ایکسچینج ریٹ میں فرق ہوگا ۔حوالے کا ایکسچینج ریٹ ویسے بھی مختلف ہوتا ہے ۔کیا اس طریقے سے ہنڈی کرنا صحیح ہے ؟
جواب: واضح رہے کہ حوالہ ( ہنڈی ) کا کاروبار ملکی وبین الاقوامی قوانین کی رو سے ممنوع ہے، اس لیے رقم کی ترسیل کے لیے جائز قانونی راستہ ہی اختیار کرنا چاہیے، البتہ اگر کسی نے ہنڈی کے ذریعے رقم بھجوائی تو اسے مندرجہ ذیل شرعی حکم کی تفصیل ملحوظ رکھنا لازمی ہے:حوالہ ( ہنڈی ) کے ذریعہ رقم ایک ملک سے دوسرے ملک بھیجنے کی شرعی حیثیت در حقیقت قرض کی ہے،  لہٰذا کرنسیوں کے مختلف ہونے کی صورت میں لازم ہے کہ دوسرے ملک ( جہاں قرض کی ادائیگی کرنی ہے ) ادائیگی کے وقت یا تو قرض لی ہوئی کرنسی ہی بعینہ  لوٹا دی جائے یا پھر جتنی رقم قرض لی ہے اسی کے بقدر ادائیگی یا وصولیابی کے دن کے مارکیٹ ریٹ کے حساب سے رقم لوٹا دی جائے۔  مثال کے طور پر اگر دبئی میں دراھم قرض لیے گئے ہوں اور پاکستان میں لوٹانے ہوں، تو یا بعینہ دراھم ہی لوٹادیے جائیں یا جس دن قرض  لوٹایا جارہا ہے اس دن مارکیٹ میں درھم کے جو ریٹ چل رہے ہوں انہیں میں سے کسی ایک ریٹ کو طے کرکے  لیے گیے دراھم کے بقدر پاکستانی کرنسی لوٹادی جائے ۔ فقط واللہ اعلم
                                                  
عنوان: مسجد کے سفیر کے لیے اجرت مقرر کرنا جائز ہے
سوال: مسجد انتظامیہ کا یومیہ اُجرت پر سفیر  (چندہ وصول کرنے والا ) رکھنا کیسا ہے ؟ اور حاصل شدہ رقم جو بغیر کسی تمیز کے مسجد کے نام پر بطورِ چندہ دی گئی ہو، مسجد کے اخراجات میں خرچ کرنا کیسا ہے؟
جواب: چندہ  جمع کرنے  والے  سفیر  کے لیے تنخواہ مقرر کرنا جائز ہے،  خواہ ماہانہ بنیاد پر تنخواہ طے کی جائے یا روزانہ کی بنیاد پر۔لیکن اگر اس سفیر کی ماہانہ تنخواہ مقرر نہیں ہے، بلکہ یہ مقرر کیا ہے کہ جتنا چندہ جمع کرے گا اس میں سے مخصوص فیصد کمیشن ملے گا، یہ طریقہ جائز نہیں ہے۔ مسجد کے چندے  کی رقم مسجد کے اخراجات میں استعمال کرنا درست ہے، البتہ مسجد کے چندے میں زکات اور دیگر واجب صدقات (فدیہ، کفارہ، صدقہ فطر، نذر) کے پیسے دینا اور لینا درست نہیں ہے۔فتاوی عالمگیری میں ہے:"ومنها: أن تكون الأجرة معلومةً. ومنها: أن لاتكون الأجرة منفعةً هي من جنس المعقود عليه كإجارة السكنى بالسكنى والخدمة بالخدمة".( کتاب الإجارة، الباب الأول: تفسير الإجارة وركنها وألفاظها وشرائطها،4/ 411ط: رشیدیة)فتاوی شامی میں ہے:"(ولو) (دفع غزلاً لآخر لينسجه له بنصفه) أي بنصف الغزل (أو استأجر بغلاً ليحمل طعامه ببعضه أو ثورًا ليطحن بره ببعض دقيقه) فسدت في الكل؛ لأنه استأجره بجزء من عمله، والأصل في ذلك نهيه صلى الله عليه وسلم عن قفيز الطحان".( کتاب الإجارۃ، باب الإجارۃ الفاسدۃ،6/ 56ط: سعید) فقط والله اعلم
                                                  
عنوان: قرض کی رقم معاف کرنے سے معاف ہوجاتی ہے
سوال: میرے ایک عزیز نے اپنے تایا سے جھوٹے بہانے تقریبًا ایک کروڑ روپے وقفہ وقفہ سے لیے تھے، بعد میں جب اس کے تایا کو اس بات کا پتا چلا تو کچھ ناراضی کے بعد انہوں نے کہا کہ میں نے معاف کردیے ہیں اور کئی مرتبہ کہا ہے؛ کیوں کہ ان کے بھائی ( جس کے بیٹے نے پیسے لیے تھے ) کا کچھ سال پہلے انتقال ہوچکا ہے۔ لیکن اس کے تایا کا بیٹا مسلسل کئی سالوں سے اسے پریشان کررہا ہے کہ بس پیسے واپس کرو، وہ قتل تک کی دھمکی دے چکا ہے تو پوچھنا یہ تھا کہ کیا شرعًا اس کا پیسے واپس کرنا ضروری ہے اور اگر نہ کرے تو کیا گناہ گار ہوگا ؟
جواب: واضح رہے کہ اگر مذکورہ شخص نے اپنے تایا سے یہ رقم بطورِ قرض لی تھی تو اس کی ادائیگی اس پر لازم تھی، لیکن صاحبِ قرض  چوں کہ اپنے مال پر مکمل حق رکھتا ہے  اور   سائل کے بقول  وہ  (مذکورہ شخص کے تایا)  اپنا قرض اپنی زندگی میں ہی معاف کرچکے ہیں؛  لہٰذا اس کا اپنا قرضہ معاف کرنا درست ہوا اور مذکورہ شخص کا قرضہ معاف ہوگیا؛ اب مذکورہ شخص کےتایا کے بیٹے کے لیے جائز نہیں کہ وہ مذکورہ شخص سے معاف کی ہوئی رقم کا مطالبہ کرے۔ چنانچہ فتاوٰی عالمگیری میں ہے : "الرجوع في الهبة مكروه في الأحوال كلها."( الفتاوى الهندية: كتاب الهبة، الباب الخامس في الرجوع في الهبة وفيما يمنع عن الرجوع ومالا يمنع، ( 3/385) ط: رشيديه )فقط واللہ اعلم
                                                  
عنوان: کمیٹی جمع كرنے كے عوض اجرت وصول كرنا
سوال: كيا فرماتے ہیں علماءِ كرام اس مسئلے كے بارے ميں کہ کچھ لوگوں نے جمع ہوکر ايك كميٹي ( بي سي ) ڈالي ہے جس کے کئی ممبران ہیں ، ان میں سے ایک ممبر جو کمیٹی کے تمام ممبران سے رقم وصول کرتا ہے اور جس کی کمیٹی کھلتی ہے اس کے حوالے کرتا ہے ،  وہ ان سب کاموں کے عوض اسی کمیٹی کی رقم سے کچھ رقم بطور عوض لیتا ہے اور کہتا ہے کہ یہ میری محنت کا حق ہے ۔ اب  اس شخص کا ان کاموں کے عوض کمیٹی کی رقم میں سے کچھ رقم وصول کرنا کیسا ہے ؟
جواب: واضح رہے کہ کمیٹی ( بی سی ) کی رقم شرعاً قرض کی حیثیت رکھتی ہے ، لہٰذا  اگر کمیٹی  ( بی سی ) جمع کرنے والا خود بھی اس کمیٹی کا ممبر ہے تو اس کے لیے اضافی رقم وصول کرنا جائز نہیں ، بلکہ یہ سود کے زمرے میں آئے گا کیوں کہ قرض پر نفع وصول کرنا شرعاً سود ہے ۔البتہ اگر  بی سی کے تمام ممبران سے پہلے سے بات طے کرلی جائے  کہ  بی سی اکٹھی کرنے کے سلسلے میں مجھے جو محنت کرنی پڑے گی اس کے عوض میں اتنی رقم وصول کروں گا اور وہ اس پر راضی ہوں تو  محنتانہ وصول کرنے کی اجازت ہے۔ فقط واللہ اعلم
                                                  
عنوان: مدرسہ کی رقم کو اپنے ذاتی استعمال میں لانا
سوال: ایک شخص کے پاس  مدرسے کے پیسے رکھے ہیں، اس شخص نے  اپنی ضرورت کے  لیے ان پیسوں میں سے اُدھار کے طور پر کچھ رقم لے کر ان پیسوں سے منافع بھی کمایا، تو کیا مدرسہ کی رقم اپنی ذاتی ضروریات میں خرچ کرنا اور اس سے منافع حاصل کرنا کیسا ہے؟
جواب: صورتِ مسئولہ میں مذکورہ شخص کے پاس جو رقم مدرسہ کے لیے رکھی گئی تھی اس کا حکم امانت کا ہے اور امانت کی رقم کو امانت رکھوانے والے کی اجازت کے بغیر استعمال کرنا خیانت اور ناجائز تھا، اب اگر استعمال کرلیا اور اس سے نفع بھی حاصل ہوگیا تو یہ نفع واجب التصدق ہے، یعنی اس پر لازم ہے کہ حاصل شدہ نفع کو بغیر نیتِ ثواب کے کسی زکاۃ کے مستحق غریب پر خرچ کردے، اور جتنی رقم مدرسے کی تھی وہ بھی لوٹائے۔ فقط واللہ اعلم
                                                  
عنوان: بغیر اجازت ہاسٹل میں ٹھہرنا
سوال: میں اپنی بہن  کے  ہاسٹل میں بغیر کرایہ کے کچھ وقت کے  لیے رہ رہی ہوں،  جس کا علم ہاسٹل کی وارڈن کو ہے،  اگرچہ ہاسٹل کے  مالک کو پتہ نہیں ہے  تو کیا صرف وارڈن کی اجازت کافی ہے؟
جواب: اگر ہاسٹل کے مالک کی طرف سے ہاسٹل میں مہمان ٹھہرانے کی اجازت ہو تو سائلہ کا اپنی بہن کے ساتھ بغیر کرایہ ہاسٹل میں رہنا جائز ہے، اور اگر  مالک کی طرف اجازت نہ ہو تو پھر سائلہ کا  بلااجازت رہنا  درست نہیں۔   ہاں اگر ہاسٹل کی وارڈن   کو مالک کی طرف سے اس قسم کے اختیارات حاصل  ہوں  تو   پھر  اس کی اجازت سے  رہنا جائز  ہے۔"عن أنس بن مالك عن رسول الله صلى الله عليه و سلم قال : المسلمون على شروطهم ما وافق الحق من ذلك."أخرجه الدارقطني في سننه في «كتاب البيوع» (3/ 28) برقم (100)، ط. دار المعرفة - بيروت ، 1386=1966)مرشد الحيران ميں ہے:"لمالك المنفعة دون العين بعقد تبرع أو إجارة أن يتصرف في العين المنتفع بها التصرف المعتاد إذا كان عقد المنفعة مطلقاً غير مقيد بقيد.فإن كان مقيدًا بقيد فله أن يستوفيه بعينه أو يستوفي مثله أو ما دونه وليس له أن يتجاوزه إلى ما فوقه."(مرشد الحیران: «الکتاب الاول فی الاموال» «الباب الرابع في حق السكنى» «فصل فيما يجوز لصاحب المنفعة من التصرف وما يجب عليه من الضمان» (1/ 7)، المادة (28)، ط۔ المطبعة الكبرى الأميرية ببولاق، الطبعة الثانية، 1308 هـ - 1891م)فقط واللہ اعلم
                                                  
عنوان: جی پی فنڈ پر انٹرسٹ کا حکم
سوال: بندہ ایک سرکاری ادارے میں ملازم ہے،  میری تنخواہ  سے جی پی فنڈ کاٹا جاتا ہے، البتہ اس فنڈ پر انٹرسٹ  لینا اپنے اختیار میں ہوتا ہے،  اگر لکھ کر منع کر دیا جاۓ کہ مجھے  انٹرسٹ نہیں  لینا تو اس صورت میں صرف اصل رقم ملتی ہے اور اگر اُن سے بولا جاۓ کہ  مجھے انٹرسٹ  چاہیے تو  اس صورت میں اضافی رقم ملتی ہے، یہ اضافی رقم اپنی مرضی سے لینا جائز ہے ؟
جواب: جی پی فنڈ کی کٹوتی پر ملنے والی اضافی رقم   کے جائز   یا ناجائز ہونے کا دارو مدار     اس فنڈ  کی  جبری اور اختیاری کٹوتی پر ہے، اگر  جی پی فنڈ  کی مد میں ہونے والی   کٹوتی  ملازم کے اختیار میں نہ ہو، ادارہ  جبرا ًیہ کٹوتی  کرتا ہو  تو اس فنڈ پر  ملنے والی اضافی رقم لینا جائز  ہوگا، اور یہ سود نہیں،  البتہ اگر کوئی احتیاطًا نہ لے  تو یہ بہتر ہے۔ اور  اگر  یہ کٹوتی ملازم کے اختیار ورضامندی سے ہو، تو اس پر  ملنے والا انٹرسٹ لینا جائز نہیں۔   فقط، واللہ اعلم
                                                  
عنوان: اكثر نمازوں میں غیر حاضر رہنے والے امام کی تنخواہ کا حکم
سوال: ایک سرکاری ادارے  کی مسجد میں سرکاری اِمام صاحب پانچ وقت کی نماز کے لیے اِمام مقرر  ہیں۔لیکن یہ امام صاحب کبھی کبھی صرف ظہر کی نماز پڑھانے آتے ہیں اور جمعہ کی نماز پڑھاتے ہیں بس۔کیا مذکورہ بالا امام کے پیچھے  نماز پڑھنا درست ہے اور  کیا اس امام کا تنخواہ لینا درست ہے؟
جواب: سرکار سے تنحواہ  لینے والا  امام  شرعًا سرکار کا ملازم ہے، اور  یہ عقدِ ملازمت  کام (یعنی نمازپڑھانے )  کی انجام دہی پر  ہے،  ملازم  جب  اپنا  مفوضہ  کام  پورا  نہیں کرتا تو  وہ پوری  تنحواہ  کا مستحق نہیں  بنتا۔      لہذا اگر واقعی سوال میں ذکر کردہ  اِمام صاحب صرف ظہر اور  جمعہ پڑھانے آتے ہیں، باقی نمازوں میں بلاعذر اور بلااجازت  غائب رہتے ہیں، اور نہ ان نمازوں کے  لیے اپنے کسی نائب کا  انتطام کرتے ہیں، تو ایسی صورت میں وہ اپنا مفوّضہ کام  پورا نہ کرنے کی وجہ سے پوری  تنحواہ کے حق دار نہیں ہیں، اس لیے ان کا پوری تنخواہ لینا شرعًا  جائز نہیں ہوگا۔  البته ان کے  پیچھے  نماز  جائز  ہے۔ النتف فی الفتاوی میں ہے:"فإن وقعت على عمل معلوم فلاتجب الأجرة إلا بإتمام العمل إذا كان العمل مما لايصلح أوله إلا بآخره، و إن كان يصلح أوله دون آخره فتجب الأجرة بمقدار ما عمل."(«کتاب الاجارة»«ولا يجوز في الاجارة من الاحكام» (2/ 559) ط۔ دار الفرقان / مؤسسة الرسالة،سنة النشر 1404 = 1984)الدر المختار مع رد المحتار میں ہے:"و ليس للخاص أن يعمل لغيره، و لو عمل نقص من أجرته بقدر ما عمل."(«کتاب الاجارة» « باب ضمان الأجير» (6/ 70)،ط۔ سعید)فتاوی شامی میں ہے:                 "لأن ما يأخذه من الأجرة بمقابلة العمل."(«کتاب الزکاة» « مطلب في زكاة ثمن المبيع وفاء» (2/ 265)،ط۔ سعید)البحر الرائق میں ہے:"وحاصله أن النائب لا يستحق من الوقف شيئًا؛ لأن الاستحقاق بالتقرير لم يوجد، ويستحق الأصيل الكل إن عمل أكثر السنة، وسكت عما يعينه الأصيل للنائب كل شهر في مقابلة عمله هل يستحقه النائب عليه أو لا؟ والظاهر أنه يستحقه لأنها إجارة وقد وفى العمل بناء على قول المتأخرين المفتى به من جواز الاستئجار على الإمامة والتدريس وتعليم القرآن، وعلى هذا إذا لم يعمل الأصيل وعمل النائب كانت الوظيفة شاغرة ولايجوز للناظر الصرف إلى واحد منهما ويجوز للقاضي عزله وعمل الناس بالقاهرة على جواز الاستنابات في الوظائف وعدم اعتبارها شاغرة مع وجود النيابة"."ثم رأيت في الخلاصة من كتاب القضاء أن الإمام يجوز استخلافه بلا إذن بخلاف القاضي وعلى هذا لا تكون وظيفته شاغرة وتصح النيابة"۔(«كتاب الوقف» «الناظر بالشرط في الوقف» (5/ 254)ط. دار الكتاب الإسلامي)وفیہ ایضًا:"أما الصحة فمبنية على وجود الأهلية للصلاة مع أداء الأركان وهما موجودان من غير نقص في الشرائط والأركان ومن السنة حديث: «صلوا خلف كل بر وفاجر» ، وفي صحيح البخاري: أن ابن عمر كان يصلي خلف الحجاج و كفى به فاسقًا كما قاله الشافعي، و قال المصنف: إنه أفسق أهل زمانه."( کتاب الصلاة، باب الامامة (1/ 369)، ط. دار الكتاب الإسلامي)فقط واللہ اعلم
                                                  
عنوان: اسٹاک ایکسچینج میں شیئرز کے کاروبار کا حکم
سوال: کیا اسٹاک ایکسچینج کا کام کرنا ٹھیک ہے؟ ا گر نہیں تو کیا مطلقاً یہ کام کرنا درست نہیں یا پھر بعض companies کے شیئرز لینا ٹھیک ہے؟
جواب: اسٹاک ایکسچینج میں شیئرز کا کاروبار اور سرمایا کاری چند شرائط کے ساتھ جائز ہے۔اور وہ شرایط یہ ہیں:1- جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2-  اس کمپنی کے کل اثاثے نقد کی شکل میں نہ  ہوں، بلکہ اس کمپنی کی ملکیت میں جامد اثاثے بھی موجود ہوں۔3- کمپنی کا کل یا کم از کم اکثر سرمایہ حلال ہو۔4- کمپنی کا اصل کاروبار جائز ہو، حرام اشیاء کے کاروبار پرمشتمل نہ ہو۔5- شیئرز کی خرید و فروخت میں خرید و فروخت کی تمام شرائط کی پابندی ہو۔6- حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7- شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو یہ کاروبار جائز ہے، ورنہ نہیں۔بہرصورت بہتر یہی ہے کہ اس کاروبار سے اجتناب کیا جائے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، اس لیے اجتناب کا مشورہ دیا جاتا ہے۔فقط واللہ اعلم
                                                  
عنوان: بچوں کی ضرورت کے لیے یو کے میں مورگیج پر مکان لینا
سوال: بچوں  کی ضرورت کے لیے یوکے میں ہم چھوٹا سا گھر لے سکتے ہیں مورگیج پر؟  وہ اس لیے کہ ابھی ہم اس قابل نہیں کہ مکان پیسوں پر لے سکیں !
جواب: قرآنِ کریم اور  اَحادیثِ مبارکہ  میں  سودی معاملات کرنے والوں کے لیے سخت وعیدیں وارد  ہوئی ہیں   جس میں سود کا لینا اور دینا دونوں شامل ہے، یعنی جس طرح سود پر قرضہ دینا حرام ہے، اسی طرح سودی قرضہ لینا بھی حرام ہے، لہذا اس قسم کے قرضہ لینے سے اجتناب کرنا ضروری ہے۔ہاؤس مورگیج (mortgage) ایک سودی قرضہ ہے، جو  بینک  گھر خریدنے میں تعاون کے لیے رقم دیتے ہیں اور اس پر سود وصول کرتے ہیں، اس کا لین دین جائز نہیں ہے،   سود کا معاملہ کرنے والوں کے لیے اللہ اور اس کے رسول کی طرف سے جنگ کا اعلان ہے، بے شمار قرآنی آیات اوراحادیث میں اس کی شناعت اور قباحت ذکر ہوئی ہے، لہذا انگلینڈ  میں ہاؤس مورگیج کے ذریعے گھر خریدنا جائز نہیں ہے۔اگر وہاں رہائش کی صورت میں  گھر خریدنا ضروری ہی ہو تو کسی سے غیر سودی قرض لینے کی کوشش کیجیے؛ تاکہ سود کی لعنت سے  بچ سکیں۔پھر  اگر کسی ملک میں مسلمان کے لیے حلال سے اپنی ضروریات پوری کرنا ناممکن یا مشکل ہوجائے تو مسلمان کو چاہیے کہ ایسے ملک میں منتقل ہوجائے جہاں شرعی احکام پر چلنا آسان ہو، خصوصاً جب کہ یورپ میں رہنے والا وہاں کا اصل باشندہ نہ ہو تو اس کے لیے صرف کسبِ معاش یا دنیاوی معیارِ زندگی بلند کرنے کی خاطر  وہاں جانا شرعًا پسندیدہ نہیں ہے۔اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادةً أو هديةً، فأسلف علی ذلك إن أخذ الزیادة علی ذلك ربا".(14/513، باب کل قرض جرّ منفعةً، کتاب الحوالة، ط: إدارۃ القرآن) فقط واللہ اعلم
                                                  
عنوان: کسی کا چیک اپنے اکاؤنٹ میں ڈال کر کم پیسے واپس کرنا
سوال: زید کے پاس چار  لاکھ کا چیک ہے اور زید نے وہ چیک بکر  کو دے  دیا اس شرط پر کہ بکر  اس کو اپنے اکاؤنٹ میں جمع کرا کر زید کو 390000 دے گا ، زید کی مجبوریاں ہے، کیوں کہ اس کا اکاؤنٹ نہیں ہے،  کیا یہ سود ہے؟ یا اس کا گناہ ہے؟
جواب: چیک کو  کم قیمت  میں بیچناخریدنا   جائز نہیں ہے، اس  لیے کہ  چیک درحقیقت  قرض  یا دین  کی رسید ہے،  جس کو کم یا زیادہ قیمت میں بیچا نہیں جاسکتا۔البتہ اگر   بکر  اس کام کے لیے پہلے سے زید سے  متعینہ اجرت طے کرلے کہ اس کام  (چیک لے جاکر بینک میں رسید/ سلپ بھرنے اور اپنے اکاؤنٹ میں ٹرانسفر ہونے کے بعد بذریعہ چیک یا کارڈ رقم نکالنے کے عمل اور بھاگ دوڑ) کے میں اتنے پیسے لوں گا تو ایسی صورت میں یہ علیحدہ معاملہ ہوگا ،اس صورت میں بکر    زید کو اس چیک کے  چار لاکھ پورے ادا کرے گا اس میں کمی بیشی کی اجازت نہیں ہوگی، اور جو معاوضہ   اس محنت کا آپس میں طے ہوا ہےوہ  زید  سے وصو ل  کرے تو اس کی گنجائش ہوگی۔"تنقیح الفتاوی الحامدیة"میں ہے:"الدیون تقضیٰ بأمثالها".(کتاب البیوع، باب القرض، ج:۱ ؍ ۵۰۰ ، ط:قدیمی)فتاویٰ شامی میں ہے:"و في الأشباه: کل قرض جر نفعاً حرام."(کتاب البیوع، فصل في القرض، ج:۵ ؍ ۱۶۶ ، ط:سعید )فتاویٰ ہندیہ  میں  ہے:"صورة قفيز الطحان أن يستأجر الرجل من آخر ثوراً ليطحن به الحنطة على أن يكون لصاحبها قفيز من دقيقها أو يستأجر إنساناً ليطحن له الحنطة بنصف دقيقها أو ثلثه أو ما أشبه ذلك فذلك فاسد، والحيلة في ذلك لمن أراد الجواز أن يشترط صاحب الحنطة قفيزاً من الدقيق الجيد ولم يقل من هذه الحنطة، أو يشترط ربع هذه الحنطة من الدقيق الجيد؛ لأن الدقيق إذا لم يكن مضافاً إلى حنطة بعينها يجب في الذمة والأجر كما يجوز أن يكون مشاراً إليه يجوز أن يكون ديناً في الذمة، ثم إذا جاز يجوز أن يعطيه ربع دقيق هذه الحنطة إن شاء. كذا في المحيط."(کتاب الإجارۃ، الباب الخامس عشر في بیان ما یجوز من الإجارۃ و ما لایجوز، ج: 4، صفحہ: 444، ط:رشیدیۃ)فقط واللہ اعلم
                                                  
عنوان: بینک کے ذریعہ گاڑی خریدنا
سوال: 1- میں ٹرانسپورٹ کا کام کرتا ہوں ،مجھے آگے 2nd ہینڈگاڑی لینی ہے ،مزدا لوڈر، بینک  ہے "خوشحالی بینک "، وہ مجھے آفر دے رہے ہیں کہ گاڑی کی 30%پیسےمیں نے دینے ہیں اور 70%بینک دے گا ،گاڑی دونوں کے نام ہو گی ،جب میں قسطوں میں ان کے پیسے دے دوں گا تو  گاڑی میرے نام ہو گی۔2- اگر 1نمبر جائز ہے تو کیا میں یہ کر سکتا ہوں کہ اپنی گاڑی ان کے نام کروا دوں اور ان سے پیسے لے کر اور گاڑی لے لوں؟
جواب: مروجہ نظام کے تحت بینک کے ذریعہ گاڑی خریدنا جائز نہیں ہے،   تاحال  ملک کے  کسی بھی  بینک کا طریقہ ( خواہ روایتی بینک ہو یا مروجہ اسلامی بینک ہو)  شریعت کے اصول کے مطابق نہیں ہے، لہذا کسی بھی قسم کے بینک سے تمویلی معاملات جائز نہیں ہیں۔ اور سوال میں مذکورہ طریقے  (خواہ لیزنگ کے عنوان سے ہو یا اجارہ یا مرابحہ مؤجلہ یا شرکتِ متناقصہ کے عنوان ) سے بھی بینک سے گاڑی خریدنا جائز نہیں ہے۔حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، و مؤكله، و كاتبه، و شاهديه»، و قال: «هم سواء»."(صحیح مسلم، باب لعن آکل الربوٰ و موکلہ، ج:۳ ؍ ۱۲۱۹ ، ط:داراحیاءالتراث العربی)فقط واللہ اعلم
                                                  
عنوان: پوتی کا دادا کی میراث میں حصہ
سوال: کیا پوتی کو اپنے دادا، پر دادا کے متروکہ مال میں وراثت دی جائے گی؟
جواب: واضح رہے کہ احکم الحاکمین نے حقِ وراثت کا مدار فقر و تنگ دستی پر نہیں رکھا اور نہ ہی مالی لحاظ سے احتیاج و ضرورت پر رکھا ہے، بلکہ اس کا مدار قوتِ قرابت داری پر رکھا ہے، اور اس میں حکمت یہ ہے کہ انسانی ضروریات و احتیاج مختلف ہوتی ہیں، اور کون زیادہ محتاج ہے اس کے بارے میں تقسیمِ میراث کے وقت فیصلہ کرنا انتہائی دشوار ہے اور یہ انصاف کے پیمانے پر رکھتے ہوئے کسی کی احتیاج کے بارے میں فیصلہ صادر کرنا انسان کے لیے ممکن نہیں، اور باہمی اختلاف کا باعث بھی ہے۔ پس قرابت داری پر مدار ہونے کی بنا پر میت کے ساتھ رشتہ میں جو زیادہ قریب ہوگا وہ استحقاقِ وراثت میں مقدم بھی ہوگا، اور اس کی موجودگی میں دیگر وہ رشتہ دار جو قرابت داری میں دور ہوں گے وہ محروم قرار پائیں گے۔ پوتا علی الاطلاق محروم نہیں ہوتا، بلکہ اس وقت محروم ہوتا ہے جب کہ دادا کی مذکر اولاد موجود ہو۔اور اس کی تفصیل یہ ہے کہ شریعت نے ترکے   کی تقسیم میں اَقرب فالاقرب کا اعتبار کیا ہے، اللہ  ربّ  العزت  نے  ورثہ  اور ان کے اَحوال وسہام  (حصوں) کی تفصیل بتانے کے بعد واضح انداز میں فرمادیا ہے:{آباء كم وأبنآء كم لاتدرون أیهم أقرب لكم نفعًا فریضةً مّن اللّٰه اِنَّ اللّٰه كَان علیمًا حكیمًا}ترجمہ:  ”تمہارے باپ دادا  اور  بیٹے، تم نہیں جانتے کہ نفع رسانی کے لحاظ سے کون سا رشتہ تم سے زیادہ قریب ہے،  (اللہ تعالی کی حکمتِ بالغہ ہی اس کا فیصلہ کرسکتی ہے)، اللہ تعالی نے یہ حصے ٹھہرادیے ہیں اور وہ (اپنے بندوں کی مصلحت کا) جاننے والا ہے(اپنے تمام احکام میں) حکمت والا ہے۔“حاصل یہ ہے کہ قریب کا تعلق بعید کے مقابلے میں زیادہ ہوتا ہے ،شاخ کا حق پہلے ہے، شاخ در شاخ کا بعد میں، بیٹا چوں کہ پوتے کے مقابلہ میں اقرب ہے؛  اس لیے اصولاً وہی مستحق وراثت ہے؛ البتہ اگر میت کی وفات کے وقت اس کا کوئی بیٹا حیات نہ ہو اور پوتے پوتیاں حیات ہوں تو  پوتے پوتیاں اس کے وارث بنتے؛ کیوں کہ اب ان سے اَقرب کوئی موجود نہیں، یہ تو  قانونی اور  اُصولی بات  ہے، جس کو  پیشِ نظر  رکھے بغیر تقسیمِ ترکہ کا نظام قائم نہیں رہ سکتا۔اسی حكمت كى تحت  شرعی قانونِ وراثت  میں    پوتیوں  کے استحقاق  کی  چھ صورتیں بنتی ہیں :  (1 ) پوتی  ایک ہو اور میت کی کوئی اولاد ( بیٹا بیٹی ) نیز پوتا بھی نہ ہو تو پوتی کو نصف ملے گا ۔(2) پوتیاں ایک سے زائد ہوں اور میت کی کوئی اولاد ( بیٹا بیٹی ) نیز پوتا بھی نہ ہوتو پوتیوں کو  دو تہائی ملے گا، جس کو وہ آپس میں برابر تقسیم کرلیں گی۔(3) پوتیوں کے ساتھ ایک حقیقی بیٹی بھی ہو ( بیٹا اور  پوتا نہ ہو ) تو پوتیوں کو  چھٹا حصہ   ملے گا ۔(4) پوتیوں کے  ساتھ حقیقی بیٹیاں ایک سے زائد ہوں تو  پوتیاں محروم ہوجائیں گی ۔(5) حقیقی بیٹیوں کی وجہ سے محروم ہونے والی پوتیوں کے ساتھ کوئی پوتا بھی ہو تو وہ ان کو "عصبہ بالغیر" بنادے گااور دوسرے اَصحابِ  فرائض (جن کے حصے متعین ہیں) کو دینے کے بعد باقی ترکہ ان کو مل جائے گا ،اور وہ آپس میں "للذّكرمثل حظّ الانثیین"(لڑکے کو لڑکی کا دوگنا ملے گا)  کے تحت تقسیم کر لیں گے۔(6) پوتیوں کے ساتھ میت کا کوئی بیٹا ہو تو پوتیاں اور پوتے سب محروم ہوجائیں گے ، اسی طرح پڑ پوتیوں کے  ساتھ اگر کوئی پوتا ہو تو پڑ پوتیاں اور پڑ پوتے سب محروم ہوجائیں گے ۔  یہ تو شرعی قانون ِ وارثت ہے، جس کو پیشِ نظر رکھے بغیر تقسیمِ ترکہ کا نظام میں عدل قائم نہیں رہ سکتا۔ البتہ انسان کو اپنی زندگی میں آثارِ موت ومرضِ وفات سے پہلے اپنے کل مال میں تصرف کا حق حاصل ہے، نیز موت کے بعد ایک تہائی مال کی وصیت کا حق بھی حاصل ہے، لہٰذا جو رشتہ دار شرعی طور پر وارث نہ بن رہے ہوں، لیکن وہ مستحق و ضرورت مند ہوں تو آدمی اپنی زندگی میں انہیں ہبہ کرسکتاہے اور  مرنے کے بعد ایک تہائی ترکے کے اندر اندر ان کے لیے وصیت بھی کرسکتاہے۔ لہٰذا ایسی صورت میں اخلاقی طور پر دادا کی یہ ذمہ داری بنتی ہے کہ وہ پوتوں کی گزر بسر کے لیے کوئی انتظام کرکے جائے، خواہ وہ رجسٹرڈ وصیت کی شکل میں ہو یا زندگی میں ہبہ کے ذریعہ ہو۔  نیز چچا کا بھی یہ فرض ہے کہ وہ اپنے بھتیجوں اور بھتیجیوں کے ساتھ شفقت وہم دردی اور ایثار کا معاملہ کرے، اور یتیموں کی کفالت کے متعلق جو بشارتیں آئیں ہیں ان کا مستحق بنے۔ لہٰذا یہ کہنا درست نہیں ہوگا کہ شریعت نے یتیم پوتے، پوتی کے حقوق کا خیال نہیں رکھا ہے، بلکہ یہ اسلامی اَحکام کا حُسن ہے کہ ہر ایک کو اپنی حیثیت کے مطابق اس کا حق دیا گیاہے، چناں چہ یتیم کی کفالت کا انتظام اسلامی تعلیمات میں بنیادی اہمیت کا حامل ہے۔اب بالفرض اگر کوئی دادا یا چچا ان بچوں کے حقوق کا خیال نہ کرے تو یہ اس کی اپنی کوتاہی ہوگی، ان کے اس رویہ کی بنا پر شریعت کے اصول پر انگلی اٹھانا ہرگز درست نہیں ہے۔’’عن ابن عباس رضي اللّٰه عنهما قال: قال رسول اللّٰه صلی اللّٰه علیه وسلم: ألحقوا الفرائض بأهلها فما بقي فهو لأولی رجل ذکر‘‘.(صحیح البخاري ۲/۹۹۷)’’وقد ذکر الإمام أبوبکر جصاص الرازي رحمه اللّٰه في أحکام القرآن، والعلامة العیني في عمدة القاري: الإجماع علی أن الحفید لایرث مع الابن‘‘.(تکملة فتح الملهم ۲/۱۸)’’ولو کان مدار الإرث علی الیتم والفقر والحاجة لما ورث أحد من الأقرباء والأغنیاء، وذهب المیراث کله إلی الیتامیٰ والمساکین … وأن معیار الإرث لیس هو القرابة المحضة ولا الیُتم والمسکنة، وإنما هو الأقربیة إلی المیت‘‘. (تکملة فتح الملهم ۲/ ۱۷،۱۸)فتاوی ہندیہ میں ہے:"الثانية - بنت الابن فللواحدة النصف وللثنتين فصاعدا الثلثان فهن كالصلبيات عند عدم ولد الصلب، كذا في الاختيار شرح المختار فإن اجتمع أولاد الصلب وأولاد الابن فإن كان في أولاد الصلب ذكر فلا شيء لأولاد الابن ذكورا كانوا أو إناثا أو مختلطين، فإن لم يكن في أولاد الصلب ذكر ولا في أولاد الابن ذكر، فإن كانت ابنة الصلب واحدة فلها النصف ولبنات الابن السدس واحدة كانت أو أكثر من ذلك، وإن كانت ابنة الصلب ثنتين فلهما الثلثان ولا شيء لبنات الابن وإن لم يكن في أولاد الصلب ذكر وكان في أولاد الابن ذكر فإن انفرد الذكور من أولاد الابن فالباقي بعد نصيب البنات لهم نصفا كان أو ثلثا فإن اختلط الذكور بالإناث من أولاد الابن فنقول: إن كانت بنات الصلب ثنتين فصاعدا فلهن الثلثان والباقي بين أولاد الابن للذكر مثل حظ الأنثيين عند علي وزيد - رضي الله تعالى عنهما - وهو قول جمهور العلماء - رحمهم الله تعالى - فإن كانت ابنة الصلب واحدة فلها النصف والباقي بين أولاد الابن للذكر مثل حظ الأنثيين، كذا في المبسوط."(الفتاوی الهندية: كتاب الفرائض، الباب الثاني في ذوي الفروض (6/ 448)،ط. رشيديه)نوٹ: آپ کا سوال اگر کسی خاص صورت سے متعلق ہے تو اسے ذکر کر دیں تو جواب دے دیا جائے گا۔ فقط واللہ اعلم
                                                  
عنوان: بینک میں امامت کرنے کا حکم
سوال: کیافرماتےہیں حضرات مفتیان کرام اس مسئلہ کے بارے میں کہ ایک شخص کوکنونشنل بینک میں امامت ملی ہے ، یعنی وہاں ایک جگہ نمازکےلیےمختص کی ہے، یہ شخص وہیں امام ہے ، اوراس امامت کی بناءپرجوتنخواہ اس شخص کو دی جائے گی اس کاکیاحکم ہے؟قرآن وحدیث کی روشنی میں اس مسئلہ کی وضاحت فرمائیں۔
جواب: واضح رہے کہ شرعی نقطہ نظرسےسودی لین میں کسی بھی طرح کاتعاون اورتعلق ہونے کی صورت میں وہ نوکری اورملازمت جائزنہیں ہوتا، صورتِ مسئولہ میں  چوں کہ بینک میں امامت کرنےوالےکابینک کےكسي سودی لین دین سے واسطہ نہیں ہوتا،اس لیےامام جب نمازپڑھاکراپنی ذمہ داری پوری کرلیتاہےتووہ اجرت کامستحق ہوجاتاہے، اب اگربینک سودی آمدنی سے امامت کی تنخواہ دیتاہےتوکراہت کےساتھ تنخواہ جائز ہے اور  امام صاحب بینک  والوں سے کہہ دیں کہ بینک والے کسی سے حلال رقم قرض لے کر امام صاحب کو تنخواہ دیں،  پھر کراہت بھی نہیں ہوگی۔دررالحكام شرح مجلة الاحكام ميں هے:"الأجير المشترك لايستحق الأجرة إلا بالعمل. أي لايستحق الأجرة إلا بعمل ما استؤجر لعمله؛ لأنّ الإجارة عقد معاوضة فتقتضي المساواة بينهما فما لم يسلم المعقود عليه للمستأجر لايسلم له العوض و المعقود عليه هو العمل، أو أثره على ما بينا؛ فلا بدّ من العمل. فمتى، أوفى العامل العمل استحقت الأجرة."(درر الحكام في شرح مجلة الأحكام لعلي حيدر: المادة 424 الأجير المشترك 457/1  ط:دار جيل)فقط واللہ اعلم
                                                  
عنوان: سرکاری ملازم کا بیماری کی وجہ سے اپنی جگہ اپنے بیٹے کو ملازمت پر بھیج کر تنخواہ وصول کرنے کا حکم
سوال: ایک شخص سرکاری ملازم تھا، مگر تن دُرستی کے زمانے میں کبھی ملازمت کے لیے جاتا تھا اورکبھی نہیں۔ اب وہ ملازم شخص بیمار ہے، ایسا بیمار ہے کہ چل پھر نہیں سکتا، اب اس شخص کابیٹا ملازمت کے لیے جاتا ہے تو کیا اس شخص کے لیے تنخواہ لینا جائز ہے یانہیں؟
جواب: مذکورہ شخص کا بیماری کی وجہ سے ملازمت پر نہ جاسکنے کی وجہ سے اپنی جگہ اپنے بیٹے کو ملازمت پر بھیج کر تنخواہ وصول کرنا جائز نہیں ہے؛ کیوں کہ وہ سرکاری ملازم ہے اور سرکار ( حکومت) کا عقد اس کے ساتھ ہوا ہے، نہ کہ اس کے بیٹے کے ساتھ ؛  لہٰذا بیٹا اس کی جگہ ملازمت پر جانے سے تنخواہ کا حق دار نہیں ہوگا۔ اسی طرح تن دُرستی کے زمانہ میں اس نے جتنی چھٹیاں استحقاقی چھٹیوں کے علاوہ کی تھیں، اس عرصے کی تنخواہ لینا بھی جائز نہیں تھا۔ اگر تنخواہ وصول کرلی ہے تو اسے سرکاری خزانے میں جمع کرانا لازم ہوگا۔فقط واللہ اعلم
                                                  
عنوان: فائیور پر فری لانسنگ کرنا
سوال: فائیور (Fiverr) کے ذریعے پیسے کمانا حلال ہے یا حرام ؟ فری لانسر  کے بارے میں بھی بتائیں۔
جواب: فائیور کے پلیٹ فارم پر فری لانسگ میں کوئی ایسا کام کیا جائے جس میں شریعت کے حکم کی خلاف ورزی نہ ہو جیسے جان دار  کی تصویر سازی ،موسیقی یا اس جیسے دوسرے وہ کام جو شریعت میں ناجائز ہیں،اور نہ ہی جھوٹ اور دھوکا دے کر کوئی کام حاصل کیا جائے تو  فائیور پر فری لانسگ کرنے میں شرعًا  قباحت نہیں ہے۔اور اگر وہ  فری لانسگ کا کام حرام امور پر مشتمل ہو تو  جیسے عام مارکیٹ اور بازار میں ایسے کام کرنا جائز نہیں ہے، ایسے ہی فائیور پر بھی اس طرح کے کام جائز نہیں ہوں گے۔لیکن بعض ذرائع کے مطابق  مذکورہ  ویب سائٹ سے  حاصل ہونے والی آمدنی کا 20 فیصد اسرائیلی کمپنی کو جاتا ہے،  گویا اس ویب سائٹ پر کام کرنا اسرائیل کو فائدہ پہنچانا ہے،  اس لیے اس ویب سائٹ پر کام کرنے سے اجتناب کرنا ضروری  ہوگا۔مزید تفصیل کے لیے درج ذیل فتویٰ ملاحظہ کیجیے:اسرائیلی ویب سائٹ پر کام کرنافقط واللہ اعلم
                                                  
عنوان: طلاق کے بعد عورت کا مہر کے بدلہ چھوٹے بچہ کو لینے کا حکم
سوال: ایک شخص نےاپنی بیوی کو طلاق دی اور بیوی نے مہر کا مطالبہ کیا تو شوہر نے کہا کہ میرے پاس مہر ادا کرنے کے پیسے نہیں  ہیں تو  بیوی نے کہا کہ مہر کے بدلے   مجھے بچہ دے دو، کیوں کہ ابھی وہ چھوٹا تھا اور اس نے لے لیا، اب سوال یہ ہے کہ کیا اولاد مہر کا بدل بن سکتی ہے؟
جواب: آزاد بچہ مال نہیں ہے، اس لیے بچہ مہر کا بدل نہیں بن سکتا ہے،  اسی طرح بچے  کی پرورش کا جو حق شوہر کو حاصل ہے  اسے بھی مہر کا بدل نہیں بنایا جاسکتا ہے، چنانچہ شوہر کے ذمہ مہر کی ادائیگی بدستور لازم ہے۔خیر الفتاویٰ میں ہے:سوال:زید نے اپنی بیوی کو طلاق دی، بیوی سے زید کی ایک بچی ہے، مہر پچیس روپے مقرر ہوا تھا، زید نے طلاق نامہ میں لکھا کہ میں مہر میں یہی بچی بیوی کو دیتا ہوں، کیا یہ درست ہے اور وہ بچی مہر بن جائے گی؟جواب: مہر کے لیے مال ہونا ضروری ہے، آزاد آدمی مال نہیں کہ اسے مہر بنایا جائے، لہٰذا مقرر شدہ مہر ادا کرنا ضروری ہے، اور اگر وہ اقل مہر سے کم ہے تو اقل مہر پورا کرنا ضروری ہے۔ (ج:۴، ص:۵۳۹ )فقط واللہ اعلم
                                                  
عنوان: مجبوری میں ایک الاؤنس کی جگہ دوسرے الاؤنس کی رقم لینا
سوال: میں ایک سرکاری ملازم ہوں اور سرکاری ملازم  کے بعض اوقات تنخواہ کے علاوہ الاؤنس بھی ہوتے ہیں۔ایک یہ ہے کہ اگر آپ کہیں اور کام نہیں کرتے تو آپ کو  4000 روپے ملتے ہیں اور ایک یہ ہے کہ آپ ایمرجنسی میں کام کرتے ہیں تو آپ کو 6000 روپے ملتے ہیں۔ میں ایمرجنسی میں کام کرتا ہوں، لیکن مجھے 6000 روپے کا الاؤنس نہیں مل رہا؛ کیوں کہ پے سلپ بنانے والے بھائی نے میرا جلد بازی میں کام کیا اور میرا  4000 روپے والا الاؤنس لگا دیا۔ میں  اگر تبدیل کرانے جاؤں تو اول تو وہ تبدیل نہیں کریں گے اور اگر کردیا تو رشوت لیں گے یا پھر وہ 4000 روپے بھی ختم کردیں گے۔ کیا میرا 4000 روپے لینا جائز ہے؟
جواب: صورتِ  مسئولہ میں جو عوارض آپ نے ذکر کیے، ان کی روشنی میں (آپ  کا  ایمرجنسی میں کام کرنے کی صورت میں استحقاق سے کم)  4000   روپے  بطورِ  الاونس لینا جائز ہے۔ فقط واللہ اعلم
                                                  
عنوان: بٹ کوائن کاحکم
سوال: ڈیجیٹل کرنسی "بٹ کوائن" کی خرید و فروخت کی شرعی حیثیت کیا ہے؟
جواب: ’’بٹ کوائن‘‘ محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92)فقط واللہ اعلم
                                                  
عنوان: فیئرویل سے بچے ہوئے پیسوں کو اسکول پر خرچ کرنا
سوال: اگر  ایک  سکول میں فیئرویل پارٹی (الوداعی تقریب) ہو  اور سکول انتظامیہ طلبہ  سے ایک مخصوص رقم پارٹی فنڈ کے طور پرلے، اگر پارٹی پر اس جمع شدہ رقم سے کم خرچ ہو تو  کیا باقی رقم ادارے کے لیے استعمال کرنا جائز ہوگی  یا واپس کرنا ضروری ہے؟
جواب: صورتِ مسئولہ میں اصل تو یہ ہے کہ بقیہ رقم طلبہ کو دوبارہ لوٹا دی جائے،  تاہم اگر بالغ طلبہ کی اجازت ہو، نابالغ طلبہ کے والدین کی اجازت ہو  تو زائد رقم ادارے کے لیے استعمال کرنا جائز ہے۔ نیز یہ بھی ضروری ہے کہ یہ پیسے  طلبہ یا ان کے سرپرستوں نے طیبِ خاطر (خوش دلی) سے دیے ہوں، اگر  ان سے جبراً وصول کیے ہوں گے تو  اس کا استعمال بھی ناجائز ہے۔صحيح البخاري (8 / 93):"عن حكيم بن حزام، قال: سألت النبي صلى الله عليه وسلم فأعطاني، ثم سألته فأعطاني، ثم سألته فأعطاني، ثم قال: «هذا المال» - وربما قال سفيان: قال لي - «يا حكيم، إن هذا المال خضرة حلوة، فمن أخذه بطيب نفس بورك له فيه، ومن أخذه بإشراف نفس لم يبارك له فيه، وكان كالذي يأكل ولا يشبع، واليد العليا خير من اليد السفلى»."فقط واللہ اعلم
                                                  
عنوان: پلاٹ کی قرعہ اندازی میں نام نہ نکلنے پر 1000 روپے کٹوتی کے ساتھ رقم ملنا
سوال: ایک اسکیم ہے جس میں آپ 10 ہزار  روپے جمع کراتے ہو، اگر آپ کا نام نہیں آیا تو ایک ہزار روپے کٹ کر آپ کو 9 ہزار روپے ملیں گے۔ یہ صحیح ہے کہ نہیں؟
جواب: ناجائز هے۔ فقط والله اعلم
                                                  
عنوان: سرکاری ملازمین کے گروپ انشورنس کا حکم
سوال: ہائی کورٹ کے حکم کے مطابق سرکاری ملازمین اب گروپ انشورنس کے حق دار ہوں گے،معلوم یہ کرنا ہےکہ G.P فنڈ کی طرح یہ گروپ انشورنس کی رقم بھی گورنمنٹ ازخود ملازمین کی تنخواہ میں سے کاٹتی ہےتو کیا یہ رقم ملازمین کے لیے جائز ہوگی؟
جواب: واضح رہے کہ سرکاری ملازمین کو گروپ انشورنس کے نام سے ملنے والی رقم کے بارے میں یہ تفصیل ہے کہ اگر  مذکورہ فنڈ کی مد میں ملازم  کی تنخواہ سے کٹوتی نہیں ہوتی،  بلکہ حکومت اپنے طور پر ملازمین کا گروپ انشورنس کرواتی ہے ، یا ملازم کو  تنخواہ ملنے سے پہلے گروپ انشورنس کے نام  سے جبری کٹوتی  کرتی ہو ، اور ملازم کا براہِ راست انشورنس کمپنی سے کوئی واسطہ نہ ہو  اور بعد میں حکومت  خود   اپنے فنڈ میں اس رقم کو شامل کرکے  اضافہ کے ساتھ وہ رقم خود  ملازمین کو یا ان کے پس ماندگان کو   دے تو   یہ ملازمین یا ان کے  ورثاء کے حق میں سود نہیں ہوگا،البتہ  اگر گروپ  انشورنس کی مد میں سرکاری ملازمین کی تنخواہ سے اختیاری طور پر  کٹوتی ہوتی ہو   یا ملازم کو خود انشورنس کمپنی سے وہ رقم وصول کرنا پڑتی ہو تو اس صورت میں  اس ملازم کے لیے حکومت کی  جمع کرائی ہوئی رقم کے بقدر رقم لینا جائز ہوگا اور  اصل رقم سے زائد رقم  کو  ثواب کی نیت کے بغیر صدقہ کرنا ضروری ہوگا۔فتاوی ہندیہ میں ہے:" ثم الأجرۃ تستحق بأحد معان ثلاثۃ، أما بشرط التعجیل أو بالتعجیل أو باستیفاء المعقود علیہ فإذا وجد أحد ہذہ الأشیاء الثلاثۃ فإنہ یملکہا کذا في شرح الطحاوي، وکما یجب الأجرۃ باستیفاء المنافع یجب بالتمکن من استیفاء المنافع إذا کانت الإجارۃ صحیحۃ ۔"( الباب الثاني في بیان أنہ متی تجب الأجرۃ وما یتعلق بہ ج4ص413 ط:رشیدیہ) الأشباہ والنظائر لإبن نجیم میں ہے: ’’الضرورات تبیح المحظورات‘‘۔ ومن ثم جاز أکل المیتۃ عند المخمصۃ وإساغۃ اللقمۃ بالخمر ۔"(الفن الاول القواعدالكلية ص73ط:درالكتب العلمية)بدائع الصنائع میں ہے: وأما الذي یرجع إلی نفس القرض، فہو أن لا یکون فیہ جر منفعۃ ، فإن کان لم یجز ، نحو ما إذا أقرضہ دراہم غلۃ ؛ علی أن یرد علیہ صحاحاً ، أو أقرضہ وشرط شرطاً لہ فیہ منفعۃً ؛ لما روي عن رسول اللہ صلی اللہ علیہ وسلم أنہ نہی عن  قرض جر نفعاً ؛ ولأن الزیادۃ المشروطۃ تشبہ الربا؛ لأنہا فضل لا یقابلہ عوض ، والتحرز عن حقیقۃ الربا وعن شبہۃ الربا واجب ۔( کتاب القرض ، فصل شرائط ركن القرض ج7ص395 ط:سعيد)  موسوعۃ القواعد الفقہیۃ   میں ہے:"ما حصل بسبب خبيث فالسّبيل ردّه۔۔۔ ؛ لأنّ سبيل الكسب الخبيث التّصدّق إذا تعذّر الردّ على صاحبه، ويتصدّق بلا نيَّة الثّواب له، وإنّما ينوى به براءة الذّمّة۔"(‌‌القاعدة الثالثۃ والسّبعونج9 ص 124 ط:بیروت لبنان)آپ کے مسائل اور ان کا حل میں ہے:س… اگر بیمہ حکومت کی طرف سے لازمی قرار دیا جائے، تو کیا ردعمل اختیار کیا جائے؟ ج… بیمہ، سود و قمار کی ایک شکل ہے، اختیاری حالت میں کرانا ناجائز ہے، لازمی ہونے کی صورت میں قانونی طور سے جس قدر کم سے کم مقدار بیمہ کرانے کی گنجائش ہو، اسی پر اکتفا کیا جائے۔(بیمہ کمپنی ،انشورنس وغیرہ ج7ص364 ط:مکتبہ لدھیانوی)فقط واللہ اعلم
                                                  
عنوان: خریدار سے گاڑی چھینی گئی تو وہ اپنا حق کس سے مانگے؟
سوال: دو آدمیوں کا آپس میں کوئی معاملہ تھا،ایک کے پاس اپنی ذاتی گاڑی تھی، اس نے دوسرے کا  کوئی نقصان کروایا تھا، اس نے اپنی گاڑی کسی کو فروخت کرنا چاہی،دوسرے آدمی(جس کا نقصان کیا تھا)خریدار کو منع کیا کہ اس بندے کے ساتھ میرا معاملہ ہے اورمیں یہ گاڑی  اس سے لوں گا،تم نہ خریدو،لیکن خریدار نے وہ گاڑی اس سے خرید لی ،پھردوسرے آدمی نے جس کا مالک سے معاملہ تھا،خریدار سے وہ گاڑی چھین لی۔سوال یہ ہے کہ کیاخریدار سے گاڑی کا چھیننا اس کے لیے جائز ہے؟جس سے گاڑی خریدی ہے وہ بھی خریدار کو کچھ نہیں دے رہااور جس نے چھینی ہے وہ بھی واپس نہیں کر رہا،ایسی صورت میں خریدار اپنا حق کس سے مانگے؟مجرم گاڑی ہوتی ہے یاشخص؟کیا خریدار عدالتی کاروائی کرسکتا ہے؟
جواب: صورت ِمسئولہ    میں جس شخص کا گاڑی فروخت کرنے کے والے کے ساتھ کوئی ذاتی نوعیت کامعاملہ ہے،اس کے لیے شرعاً جائز نہیں تھا کہ وہ گاڑی خریدنے والے سے  گاڑی چھینے،لہذا اس کے ذمے شرعا لازم ہے کہ وہ گاڑی خریدنے والے کو گاڑی واپس کرے،اگر وہ واپس نہیں کررہا تو خریدار کو اس کےخلاف عدالتی کاروائی کرنے کا حق   حاصل ہے،اسے بیچنے والے سے مطالبے کاحق نہیں، کیوں کہ   یہ گاڑی بیچنے والے کی ملکیت تھی، جس شخص کا بیچنے والے سے معاملہ تھا اس کا حق اس گاڑی میں نہیں تھا، لہذا اس کا بیچنا درست تھا، گاڑی چھیننے والے کو اپنا معاملہ کسی دوسرے طریقے سے حل کرنا چاہیے تھا۔فتاوی عالمگیریہ میں ہے: و أما حكمه فالإثم و المغرم عند العلم و إن كان بدون العلم بأن ظن أن المأخوذ ماله أو اشترى عينا ثم ظهر استحقاقه فالمغرم و يجب على الغاصب رد عينه على المالك و إن عجز عن رد عينه بهلاكه في يده بفعله أو بغير فعله فعليه مثله إن كان مثليا كالمكيل والموزون(کتاب الغصب ،الباب الاول فی تفسیر الغصب وشرطہ وحکمہ ،ج119/5 ط:دارالفکر)فقط واللہ اعلم
                                                  
عنوان: سونے کی ادھار خرید و فروخت کرنے والے کے ہاں کھانا پینا اور اس کمائی سے خریدے گئے مکان کا حکم
سوال: میرے بھائیوں کا سونے چاندی کا کاروبار ہے ،اس میں سونے سے سونا ادھار بھی خرید و فروخت کیا جاتا ہے، کیا اس طرح  کی خرید و فروخت جائز ہے؟ اگر نہیں تو کیا ان کے یہاں کھانا پینا درست ہوگا اور اس کاروبار کے پیسے سے خریدے گئے مکان میں رہنا درست ہے؟
جواب: شرعی اعتبار سے سونے چاندی کی ادھار خرید و فروخت جائز نہیں ہے، اگر آپ کے بھائی حلال آمدن سے دعوت کریں تو اس میں شریک ہونا اور کھانا کھانا جائز ہوگا اور اگر حرام آمدن سے دعوت کریں تو اس میں شریک ہونے کی تو گنجائش ہوگی، البتہ کھانا کھانا جائز نہیں ہوگا، اور  یہی حکم خریدے گئے مکان کا بھی ہوگا۔ الدر المختار شرح تنوير الأبصار (5 / 257):"(و يشترط) عدم التأجيل والخيار و ( التماثل )أي التساوي وزنا ( والتقابض ) بالبراجم لا بالتخلية ( قبل الافتراق ) وهو شرط بقائه صحيحا على الصحيح ( إن اتحدا جنسا وإن ) وصلية ( اختلفا جودة وصياغة ) لما مر في الربا."الفتاوى الهندية - (43 / 320):"(الْبَابُ الثَّانِي عَشَرَ فِي الْهَدَايَا وَالضِّيَافَاتِ ) أَهْدَى إلَى رَجُلٍ شَيْئًا أَوْ أَضَافَهُ إنْ كَانَ غَالِبُ مَالِهِ مِنْ الْحَلَالِ فَلَا بَأْسَ إلَّا أَنْ يَعْلَمَ بِأَنَّهُ حَرَامٌ ، فَإِنْ كَانَ الْغَالِبُ هُوَ الْحَرَامَ يَنْبَغِي أَنْ لَا يَقْبَلَ الْهَدِيَّةَ ، وَلَا يَأْكُلَ الطَّعَامَ إلَّا أَنْ يُخْبِرَهُ بِأَنَّهُ حَلَالٌ وَرِثْتُهُ أَوْ اسْتَقْرَضْتُهُ مِنْ رَجُلٍ ، كَذَا فِي الْيَنَابِيعِ .حاشية رد المحتار على الدر المختار - (5 / 235):"مطلب إذا اكتسب حراما ثم اشترى فهو على خمسة أوجه  قوله ( اكتسب حراما الخ ) توضيح المسألة ما في التتارخانية حيث قال: رجل اكتسب مالًا من حرام ثم اشترى فهذا على خمسة أوجه أما إن دفع تلك الدراهم إلى البائع أولا ثم اشترى منه بها أو اشترى قبل الدفع بها ودفعها أو اشترى قبل الدفع بها ودفع غيرها أو اشترى مطلقا ودفع تلك الدراهم أو اشترى بدراهم أخر ودفع تلك الدراهم قال أبو نصر يطيب له ولا يجب عليه أن يتصدق إلا في الوجه الأول وإليه ذهب الفقيه أبو الليث لكن هذا خلاف ظاهر الرواية فإنه نص في الجامع الصغير إذا غصب ألفًا فاشترى بها جارية وباعها بألفين تصدق بالربح وقال الكرخي: في الوجه الأول و الثاني لايطيب وفي الثلاث الأخيرة يطيب  وقال أبو بكر: لايطيب في الكل لكن الفتوى الآن على قول الكرخي دفعًا للحرج عن الناس ا هـ."فقط واللہ اعلم
                                                  
عنوان: بکری پالنے کے لیے دی اور اس کے بچے یا اس کے بیچنے کے بعد آدھی قیمت اجرت طے کی
سوال: ہمارے علاقے میں جانور حصہ پر دیا جاتا ہے،  جس کی صورت یہ ہے کہ میں اپنی بکری زید کو دیتا ہوں کہ تم اسے پالو اور اس کے بچوں کوآپس میں نصف کے حساب سے تقسیم کر لیں گے اور بکری میری ہی رہے گی ۔دوسری صورت یہ ہوتی ہے کہ میں زید کو اپنا جانور حصہ پر دیتا ہوں اور طےیہ ہوتا ہے کہ ہم اسی جانور کو کچھ عرصے بعد بیچ کر نفع آپس میں نصف کے حساب سے تقسیم کر لیں گے۔کیا ایسا کرنا جائز ہے ؟
جواب: دونوں اجارہ کی صورتیں ہیں اور اجرت متعین نہ ہونے کی وجہ سے ناجائز ہیں۔ ایسی صورت میں دودھ اور بچے دونوں مالک کے ہوں  گے، اور پالنے والے کو اجرت دی جائے گی،یعنی عام طورپر جانور کے چارہ وغیرہ کے علاوہ جانور پالنے اور رکھنے کی جواجرت بنتی ہے پالنے والااس اجرت کا مستحق ہوگا۔ اس کے متبادل جواز کی ممکنہ صورتیں درج ذیل ہیں:1۔۔  ایک صورت تو وہی ہے کہ کرایہ پر پالنے کے لیے دے دے، اور پالنے والے کی اجرت طے کرلے، اس صورت میں دودھ، بچے وغیرہ سب مالک کے ہوں گے۔2۔۔ زید  (مثلًا)  اپنے پیسوں سے جانور خریدے اور پھر عمرو (مثلًا) کے ہاتھ اس کا آدھا حصہ  آدھی قیمت پر بیچ دے ،پھر زید عمرو کو وہ پیسے معاف کردے،تو  دونوں کے درمیان  وہ جانور مشترک ہوجائیں گے،  ان جانوروں سے  جو بچے   پیدا ہوجائیں ، ہر ہر بچے میں زیداور عمرو برابر شریک ہوں گےاور اس طرح اس جانورکے دودھ میں بھی دونوں برابر شریک ہوں گے ۔3۔۔  زید اور عمرو   دونوں پیسے ملا کرجانور خریدیں، اس میں ہر ایک اپنی مالیت کے بقدر شریک ہوگا، اوراسی طرح  مالیت کے تناسب سے دونوں اس کے دودھ ، اور ہر ہر بچے میں بھی  شریک ہوں گے ، البتہ اس صورت میں اس طرح طے کرنا کہ پہلا بچہ ایک ہوگا اور دوسرا بچہ دوسرے کا ہوگا یہ شرعًا غلط ہے،دونوں ہر ہر بچے میں اپنے اپنے حصے کے بقدر شریک ہوں گے ۔البتہ حضرت تھانوی رحمۃ اللہ علیہ نے ابتلاءِ شدید کی صورت میں اس کی گنجائش ذکر کی ہے، لہذا اگر ابتلاءِ عام ہو تو ایسا معاملہ کرنے کی گنجائش ہو گی، لیکن بہرحال احتیاط کرنا زیادہ بہتر ہے۔   (امداد الفتاوی۔3/342)خلاصۃ الفتاوی ہے :" رجل دفع بقرةً إلى رجل بالعلف مناصفة وهي التي تسمى بالفارسية كاونيم سوو بأن دفع على أن ما يحصل من اللبن والسمن بينهما نصفان فهذا فاسد والحادث كله لصاحب البقرة والإجارة فاسدة."(خلاصة الفتاوی:۳/۱۱4۔کتاب الاجارة، الجنس الثالث فی الدواب۔۔ومایتصل بها۔ط/قدیمی)بدائع الصنائع میں ہے:"وَلَا خِلَافَ في شَرِكَةِ الْمِلْكِ أَنَّ الزِّيَادَةَ فيها تَكُونُ على قَدْرِ الْمَالِ حتى لو شَرَطَ الشَّرِيكَانِ في مِلْكِ مَاشِيَةٍ لِأَحَدِهِمَا فَضْلًا من أَوْلَادِهَا وَأَلْبَانِهَا لم تَجُزْ بِالْإِجْمَاعِ."(6/6۲۔کتاب الشرکة، فَصْلٌ وَأَمَّا بَيَانُ شَرَائِطِ جَوَازِ هذه الْأَنْوَاعِ۔ط/سعید)فتاوی عالمگیریہ میں ہے:"دفع بقرةً إلى رجل على أن يعلفها وما يكون من اللبن والسمن بينهما أنصافا فالإجارة فاسدة ... والحيلة في جوازه أن يبيع نصف البقرة منه بثمن ويبرئه عنه ثم يأمر باتخاذ اللبن والمصل فيكون بينهما."(4/۵۰4۔ کتاب الاجارة، الفصل الثالث في قفيز الطحان وما هو في معناه  ۔ط/رشیديه)المبسوط للسرخسی میں ہے:"بِخِلَافِ الزَّوَائِدِ فَإِنَّهَا تَتَوَلَّدُ مِنْ الْمِلْكِ فَإِنَّمَا تَتَوَلَّدُ بِقَدْرِ الْمِلْكِ."(المبسوط للسرخسی:۱۵/6۔کتاب القسمة،۔ الناشر:دار المعرفة – بيروت ۔تاريخ النشر: 1414هـ = 1993م)بدائع الصنائع في ترتيب الشرائع (5 / 137):"و جهالة الثمن تمنع صحة البيع."بدائع الصنائع في ترتيب الشرائع (4 / 176):"أمّا الذي يرجع إلى نفس العقد و مكانه فما ذكرنا في كتاب البيوع." فقط واللہ اعلم
                                                  
عنوان: تعطیلات کی وجہ سے مدرسہ میں صرف دو گھنٹے پڑھا کر پوری تنخواہ لینا
سوال: 1 :  بندہ عاجز مدرسہ میں تعطیلات کی وجہ سے صرف دو گھنٹےکی کلاس پڑھاکر پورےمہینے کی تنخواہ لے سکتاہے؟2 :عورت نے نفاس کے ایام میں بیس دن کےبعد پاکی حاصل کرلی، بعدمیں دو دن بعد پھر خون آناشروع ہوگیا تو دو دن کی نماز و مباشرت کرنے کا کیا حکم آئے گا؟
جواب: 1 :  آپ نے تعطیلات کی مکمل وضاحت نہیں کی کہ اصل صورت کیا ہے؟ اور آپ کا معاہدہ کیا ہوا ہے؟ بہر حال اگر آپ  مدرسہ سے طے شدہ وقت مدرسہ کو دے رہے ہوں، لیکن آپ کو موقع صرف دو گھنٹے پڑھانے کا ملے تو ایسی صورت میں پوری تنخواہ لینا جائز ہے۔2 : مذکورہ دو دن بھی نفاس ہی کے دن تھے، تاہم ان دو دنوں کو پاکی کے دن سمجھ کر نماز پڑھنے سے یا مباشرت کرنے سے وہ گناہ گار نہیں ہوگی۔الدر المختار وحاشية ابن عابدين (رد المحتار) (6 / 69):"(والثاني) وهو الأجير (الخاص) ويسمى أجير وحد (وهو من يعمل لواحد عملا مؤقتا بالتخصيص ويستحق الأجر بتسليم نفسه في المدة وإن لم يعمل."فقط واللہ اعلم
                                                  
عنوان: قسطوں پر گاڑی فروخت کرنے والا قسطوں کے مکمل ہونے سے پہلے کن شرائط  کے ساتھ وہ گاڑی دوبارہ خریدسکتا ہے؟
سوال: ہم گاڑیاں قسطوں پر فروخت کرتے ہیں، ایک نیو گاڑی جس کی کل قیمت 800000 ہے جس ایڈوانس کی مد میں کچھ لوگ اپنی گاڑی یا نقد منقولہ 300000 ادا کر تے ہیں اور باقی رقم 12 ماہ یا اس سے زائد وقت پر فروخت کرتے ہیں، کچھ لوگ اپنی گاڑی وقت سے پہلے ہمیں واپس فروخت کرنے آتے ہیں جس پر ہمارے  بقایاجات ہیں، اس نیو گاڑی کی قیمت 6یا 10 ماہ قبل اور تھی اور اب استعمال ہونے کے بعد  کم یا زیادہ ہے۔اب ہم اس کو کن شرائط پرخرید سکتے ہیں، اکثر نئی گاڑی استعمال ہونے کے بعد قمیت کم کرتی ہے اور دوسرا مسئلہ  یہ ہے کہ ہم استعمال شدہ گاڑیاں بھی قسطوں پر فروخت کرتے ہیں، ایڈوانس کی مد میں ہم خریدنے والے سے گاڑی ایک قیمت طے ہونے پر یا لم سم لیتے ہیں اور بقیہ رقم 12 ماہ قسطوں پر دے دیتے ہیں، اس پر ہمارے بقایاجات ہوں، اس نے اسے کچھ عرصہ استعمال کیا، اب وہ وقت سے پہلے ہمیں واپس دے تو ہم کن شرائط پر خریداری کرسکتے ہیں؟
جواب: قسطوں پر گاڑی یا دیگر اشیاء کی خریدوفروخت چند شرائط کے ساتھ جائز ہے کہ قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار، اور ایک شرط یہ بھی ہے کہ کسی قسط کی ادائیگی میں تاخیر کی صورت میں کسی بھی عنوان سے اس میں اضافہ وصول نہ کیا جائے۔قسطوں پر گاڑی خریدنے کے بعد خریدنے والا اس کا مالک بن جاتا ہے، اور اس کا ثمن خریدنے والے کے ذمہ دین ہوتا ہے، اگراس گاڑی  کی مکمل اقساط کی ادائیگی سے پہلے گاڑی فروخت کرنے والا دوبارہ  یہی گاڑی  لینا چاہے تو اس کی چند صورتیں ہیں:(1)  قسطوں کی ادائیگی سے پہلے فروخت کرنے والے نے، گاڑی جتنے میں فروخت کی تھی اس سے کم قیمت پر خرید رہا ہے تو یہ صورت جائز نہیں ہے۔(2) خریدار کی رضامندی سے اس گاڑی کو واپس کررہا ہے تو یہ”اقالہ“ ہے، جو  متعاقدین کے حق میں فسخِ بیع ہے ، لہذا جتنے میں فروخت کی تھی اتنے میں ہی واپس کرنا لازم ہوگی۔(3) قسطوں کی ادائیگی سے پہلے فروخت کرنے والے نے، گاڑی جتنے میں فروخت کی تھی اس سےزیادہ  یا برابر  قیمت پر خرید رہا ہے تو یہ صورت جائز ہے۔(4) فروخت کرنے والا خلافِ جنس سے اس کو خرید ے، مثلاً گاڑی پیسوں کے بدلے فروخت کی تھی اب واپس کوئی اور چیز دے کر لے تو یہ صورت بھی جائز ہے۔(5) گاڑی میں کوئی عیب پیدا ہوگیا، یا کوئی نقصان ہوگیا ہو تو اس صورت میں اصل قیمت سے کم ، زیادہ، اور برابری تینوں صورتوں میں خریدنا جائز ہے۔جن صورتوں میں فروخت کرنے والے  کے لیے گاڑی لیناجائز ہے، ان میں یہ شرط بھی ہے کہ قسطوں پر گاڑی خریدنے والے نے اس پر قبضہ کرلیا ہو، اس لیے کہ منقولی چیز  کی بیع قبضہ سے پہلے جائز نہیں ہے۔باقی گاڑی کی قیمت کم ہوجانا یہ عیب میں شمار نہیں ہوتا۔ اگر گاڑی میں کوئی عیب بھی پیدا نہ ہو،  لیکن مارکیٹ میں اس کی قیمت کم ہوگئی ہو اور قسطیں مکمل ہونے سے پہلے خریدنے والا اس کو فروخت کرنے والے کو واپس کرنا چاہے  تو  چوں کہ فروخت کرنے  والا  کم قیمت میں اس کو خرید نہیں سکتا ،  اس لیے اس کے متبادل دو صورتیں اختیار کی جاسکتی ہیں:(1)   فروخت کرنے والا خلافِ جنس سے اس گاڑی کو  خرید لے، اور دو مختلف ملکوں کی کرنسیاں دو الگ جنس شمار ہوتی ہیں، لہذا اگرگاڑی پاکستانی روپے کے بدلے فروخت کی تھی اب واپس خریدتے وقت ڈالر یا ریال یا کسی اور کرنسی میں سودا کرلے۔(2) قسطوں پر فروخت کرنے والا اس گاڑی والے کو  اتنی رقم قرض دے دے جس سے وہ مزید قسطیں ادا کردے، پھر  گاڑی کا مالک اس قرض سے اپنی قسطیں مکمل ادا کردے، یوں ایک معاملہ ختم ہوجائے گا،  اس کے بعد الگ سے معاملہ کرکے  دکان دار اس گاڑی کو  واپس خریدلے اور اس کی قیمت میں سے اپنا قرض منہا کرلے۔الدر المختار وحاشية ابن عابدين (رد المحتار) (5/ 73):"(و) فسد (شراء ما باع بنفسه أو بوكيله) من الذي اشتراه ولو حكما كوارثه (بالأقل) من قدر الثمن الأول (قبل نقد) كل (الثمن) الأول. صورته: باع شيئاً بعشرة ولم يقبض الثمن ثم شراه بخمسة لم يجز وإن رخص السعر للربا خلافاً للشافعي (وشراء من لاتجوز شهادته له) كابنه وأبيه (كشرائه بنفسه) فلا يجوز أيضاً خلافاً لهما في غير عبده ومكاتبه (ولابد) لعدم الجواز (من اتحاد جنس الثمن) وكون المبيع بحاله (فإن اختلف) جنس الثمن أو تعيب المبيع (جاز مطلقاً)كما لو شراه بأزيد أو بعد النقد.(قوله: وفسد شراء ما باع إلخ) أي لو باع شيئاً وقبضه المشتري ولم يقبض البائع الثمن فاشتراه بأقل من الثمن الأول لايجوز زيلعي: أي سواء كان الثمن الأول حالاً أو مؤجلاً هداية، وقيد بقوله: وقبضه؛ لأن بيع المنقول قبل قبضه لايجوز ولو من بائعه كما سيأتي في بابه، والمقصود بيان الفساد بالشراء بالأقل من الثمن الأول. قال في البحر: وشمل شراء الكل أو البعض. (قوله: جاز مطلقاً) أي سواء كان الثمن الثاني أقل من الأول أو لا؛ لأن الربح لايظهر عند اختلاف الجنس. اهـ منح؛ ولأن المبيع لو انتقص يكون النقصان من الثمن في مقابلة ما نقص من العين سواء كان النقصان من الثمن بقدر ما نقص منها أو بأكثر منه بحر عن الفتح (قوله: كما لو شراه إلخ) تشبيه في الجواز مع قطع النظر عن قوله مطلقاً (قوله: بأزيد أو بعد النقد) ومثل الأزيد المساوي كما في الزيلعي، وهذا قول المصنف بالأقل قبل نقد الثمن". فقط واللہ اعلم
                                                  
عنوان: رقم کی ادائیگی کے لیے مرچنٹ اکاؤنٹ کا استعمال
سوال: آج کل آن لائن اسٹور کے ذریعے خرید و فروخت کا رجحان بڑھ رہا ہے، اس میں بل کی ادئیگی کا ایک طریقہ یہ بھی ہوتا ہے کہ کسٹمر اپنے ڈیبٹ یا کریڈٹ کارڈ کے ذریعے سے اپنے بل کی ادائیگی کر سکتا ہے،اس عمل کو یقینی بنانے کے لیے بینک ،اسٹور کو  مرچنٹ اَکاؤنٹ کی سروس دیتا ہے اور اس کے بدلے میں بل میں موجود رقم کی بنیاد پر کچھ فی صد اسٹور سے اور کچھ فی صد کسٹمر سے سروس چارجز لیتا ہے، کیا ادائیگی کا یہ طریقہ ہراعتبار سے درست ہے؟ اگر درست نہیں تو شریعت کی روشنی میں صحیح طریقہ وضع فرمادیں!
جواب: مرچنٹ اَکاؤنٹ بینک اکاؤنٹ کی ایک قسم ہے،  جس سے  ڈیبٹ یا کریڈٹ کارڈ کی طرف سے ادائیگی کو قبول کیا جاسکتا ہے، اور  بینک اس خدمت فراہم کرنے کے عوض کچھ رقم سروس چارجز  کی مد میں لیتا ہے تو   رقم کی ادائیگی مرچنٹ اکاؤنٹ کے ذریعے کی جاسکتی ہے، اور اس کے عوض سروس چارجز کی مد میں رقم دینا بھی جائز ہے، البتہ یہ واضح رہے کہ کریڈٹ کارڈ  چوں کہ سودی معاہدہ پر مشتمل ہوتا ہے؛  اس لیے اس کا استعمال  اور اس کے ذریعے لین دین جائز نہیں ہے۔ تاہم ڈیبٹ  کارڈ  کے استعمال گنجائش ہے۔المبسوط للسرخسي (15/ 74):"اعلم أن الإجارة عقد على المنفعة بعوض هو مال. و العقد على المنافع شرعًا نوعان أحدهما: بغير عوض كالعارية و الوصية بالخدمة و الآخر: بعوض و هو الإجارة و جواز هذا العقد عرف بالكتاب و السنة."فقط واللہ اعلم
                                                  
عنوان: قانونی مسائل کی وجہ سے بیٹے کے نام جائیداد کرنا
سوال: میرے  والد  گورنمنٹ  ملازم  تھے اور  پروفیسر تھے انہوں نے اپنی ریٹائرمنٹ کے بعد  ایک تعلیمی ادارہ  20  مرلہ میں ایک  شخص کے ساتھ مل کر بنایا، میرے والد  گورنمنٹ ملازم (پروفیسر ) ہونے کی وجہ سے تعلیمی ادارے میں اپنا حصہ اپنے نام نہیں رکھ سکتے تھے؛ اس  لیے  اپنے حصہ کے 10 مرلے اپنے 1 نابالغ بیٹے کے نام انتقال کروا دیے،   تعلیمی ادارہ میرے والد اور پارٹنر نے مل کر تعمیر کروایا،  میرے والد 4 سال ادارے سے منافع بھی بذریعہ بنک وصول کرتے رہے۔ والد نے اپنے پارٹنر سے معاہدہ بھی کیا تھا جب تک وہ ریٹائر نہیں ہوتے پارٹنر ادارے کا انچارج ہو گا،  ریٹائرمنٹ کے بعد میرے والد ادارے کے پرنسپل  ہوں گے، ریٹائرمنٹ سے کچھ عرصہ قبل میرے والد کی وفات ہو گئی۔  جس بھائی کے نام میرے والد نے مجبوری کے تحت جائیداد لگائی تھی، اب وہ بالغ بھی ہو گیا ہے،  اب ہم نے وراثت تقسیم کرنی ہے،  کیا ہم 4 بھائیوں کا اس 10 مرلہ میں حصہ بنتا ہے ؟
جواب: صورتِ  مسئولہ میں آپ کے والد نے ایک اور شخص کے ساتھ مل کر  20 مرلہ پر  ایک تعلیمی ادارہ بنایا اور اپنے حصہ کے 10 مرلہ قانونی مسائل کی وجہ سے چھوٹے بیٹے کے نام  کیے تھے تو  محض نام کردینے سے وہ چھوٹے بیٹے کی ملکیت نہیں ہوئے،  بلکہ وہ بدستور والد ہی کی ملکیت تھی، اب والد کے انتقال کے بعد یہ مذکورہ حصہ ان کا ترکہ ہے، جو ان  کے تمام شرعی ورثاء میں شرعی حصوں کے تناسب سے تقسیم ہوگا۔         فتاویٰ عالمگیری میں ہے: "لايثبت الملك للموهوب له إلا بالقبض هو المختار، هكذا في الفصول العمادية."(4/378،  الباب الثانی فیما یجوز من الھبۃ وما لا یجوز، ط؛ رشیدیہ) فقط واللہ اعلم
                                                  
