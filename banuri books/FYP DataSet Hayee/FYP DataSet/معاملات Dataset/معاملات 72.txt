عنوان: گھر کا ٹی وی فروخت کرنا
سوال: گھر کا پرانا ٹی وی جو کہ صحیح حالت میں ہو بیچنا جائز ہے؟ اور بیچ کر حاصل ہونے والی رقم کا کیا حکم ہے؟
جواب: ٹی وی آلہ معصیت ہے،  اسے فروخت کرنا جائز نہیں، بیچنے کے بجائے اسے توڑ کر ضائع کردینا چاہیے۔  یا اسے کھول کر تمام پرزے الگ الگ کرکے، جو  پرزے کسی مباح کام میں استعمال ہو سکتے ہوں ان پرزوں کو نکال کر الگ سے ان کو بیچنا جائز ہوگا،  اسی طرح جس شخص سے یہ ٹی وی خریدا تھا اس کو قیمتِ خرید یا اس سے کم پر واپس بھی کیا جاسکتا ہے، لیکن قیمتِ خرید سے زیادہ پر بیچ کر منافع حاصل کرنا جائز نہیں ہوگا، اسی طرح قیمت خرید پر کسی کافر کو بھی فروخت کر نا جائز  ہے ؛ کیوں کہ وہ فرعی مسائل کا مکلف نہیں ہے، اگر ٹی وی بصورتِ اسکرین ہو تو ایسے آدمی پر اس کو فروخت کرنا جائز ہوگا جس کے بارے میں یہ بات معلوم ہو کہ وہ اسے کسی جائز کام میں استعمال کرے گا، مثلاً:  ہوائی اڈوں (ایئر پورٹ) وغیرہ پر سامان کی چیکنگ اور ہوائی جہاز کے نظام الاوقات بتلانے یا مختلف اعلانات کرنے کے لیے استعمال کرنا،  اسٹاک ایکسچینج میں حصص  کی تفصیلات وغیرہ دکھانے کے لیےاستعمال کرنا۔جن صورتوں میں ٹی وی بیچنا منع لکھا گیا ہے ان صورتوں میں بیچنے کی صورت میں اس  رقم کا استعمال کرنا بھی منع ہے، اس رقم کو صدقہ کردیا جائے، اسی طرح قیمتِ خرید سے زیادہ پر بیچنے کی صورت میں بھی اضافی رقم کو صدقہ کردیا جائے، اور بیچنے کی جو جائز صورتیں لکھی گئی ہیں ان میں اس رقم کا استعمال کرنا بھی جائز ہے۔مسئلے کی مکمل  تفصیل کے لیے دیکھیے:گھر کا ٹی وی بیچنے کا حکمفقط واللہ اعلم
                                                  
عنوان: عورت سے ادھار لینا
سوال: ہمارے ہاں ایک آنٹی ہے ان میں ایک جنی آتی ہے، وہ لوگوں کو پیسے ادھار دیتی ہے، ان پیسے لینا جائز ہے یا نہیں؟
جواب: اگر مذکورہ عورت ادھار دے کر سود نہ لیتی ہو، تو  اس سے ادھار لینا جائز ہے۔ فقط واللہ اعلم
                                                  
عنوان: b4u میں انویسمنٹ کرنا
سوال: b4u کمپنی میں انویسٹ کرنا اور منافع لینا جائز ہے یانہیں؟
جواب: مذکورہ ادارے کی ویب سائٹ سے حاصل شدہ معلومات کے مطابق B4U ٹریڈز  نامی ادارہ کرپٹو کرنسی کے ذریعہ بزنس کرتا ہے، کرپٹو کرنسی حکومتِ پاکستان کی جانب سے منظور شدہ نہیں ہے؛  فی الحال اس کرنسی کے جواز و عدمِ جواز پر توقف اختیار کیا گیا ہے، پس جب تک مذکورہ کمپنی کے تمام پہلو  مکمل واضح نہ ہو جائیں، اس وقت تک اجتناب کیا جائے۔ڈیجیٹل کرنسی کے حوالے سے تفصیل کے لیے درج ذیل لنک ملاحظہ کیجیے:ڈیجیٹل کرنسی اور ون کوائن (Onecoin) کمپنی کا کاروبار!B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading ۔فقط واللہ اعلم
                                                  
عنوان: بینک سے قسطوں پر گاڑی لینا
سوال: اسلامک بینکنگ والی بینک سے گاڑی قسطوں پر لینا جائز ہے یا نہیں ؟
جواب: کسی بھی بینک سے قسطوں پر گاڑی خریدنا جائز نہیں ہے، اس لیے کہ 1۔۔  بینک  سے خریدنے والے اور بنک کے درمیان معاہدہ کے تحت دو عقد ہوتے ہیں، ایک بیع(خریدوفروخت) اور دوسرا اجارہ (کرایہ داری) کا عقدہوتا ہے، اور یہ طے پاتاہے کہ اقساط میں سے اگر کوئی قسط وقتِ مقررہ پر جمع نہیں کرائی گئی تو بینک کی جانب سے مقرر ہ جرمانہ خریدار ادا کرنے کا پابند ہو گا، جو کہ شرعاً جائز نہیں' جیساکہ "فتاوی شامی" میں ہے:"(قوله: لا باخذ مال في المذهب)... إذ لا يجوز لاحد من المسلمين أخذ مال أحد بغير سبب شرعي". (باب التعزير:مطلب في التعزير بأخذ المال ٦١/٤ ط:سعيد)2۔۔   بینک سے قسطوں پر خریدتے وقت دو عقد بیک وقت ہوتے ہیں ،ایک عقد بیع کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی (اجارہ) کرائے کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد ایک ساتھ ہی کیے جاتے ہیں جو کہ رسولِ اکرم صلی اللہ علیہ وسلم کے درج ذیل فرمان کی وجہ سے ناجائز ہیں:"عن أبي هريرة رضي الله عنه قال: نهی رسول الله صلي الله عليه وسلم عن بيعتين في بيعة". (رواه مالك و الترمذي و ابوداؤد و النسائي)"و عن عمرو بن شعيب عن ابيه عن جده قال: نهی رسول الله صلي الله عليه وسلم عن بيعتين في صفقة واحدة. رواه في شرح السنة.»".پس مذکورہ بالا شرعی قباحتوں کی بنا پر  بینک سے  لیزنگ پر گاڑی لینا جائز نہیں ہے۔ فقط واللہ اعلم
                                                  
عنوان: سگریٹ کا کاروبار
سوال: سگریٹ اور چھالیہ کا کاروبار جائز ہے؟
جواب: سگریٹ اور چھالیہ  کی آمدنی حلال ہے۔اگر حلال اشیاء میں اس سے بھی بہتر کوئی کاروبار میسر ہو تو وہ زیادہ بہتر ہوگا۔کفایت المفتی میں ہے:’’(سوال) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں یہ ناجائز تو نہیں ہوگا ؟( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے ۔محمد کفایت اللہ کان اللہ لہ‘‘۔(9/148) فقط واللہ اعلم
                                                  
عنوان: مرحوم کی بیوہ کا مرحوم کی والدہ کے گھر میں حصہ
سوال: ایک آدمی مر گیا اس کی دو بیویاں ہیں، اس آدمی کی والدہ ابھی زندہ ہے، اب وہ بیویاں اس کی والدہ سے گھر میں حصہ کا مطالبہ کر رہی ہیں، حال آں کہ یہ گھر اس کی والدہ کا ہے یعنی اس کی ملکیت ہے. آیا شرعاً ان کا مطالبہ ٹھیک ہے یا نہیں؟ اور اس کی ان بیویوں کا کیا ہوگا؟
جواب: صورتِ  مسئولہ میں مرحوم کی والدہ کے گھر میں مرحوم کی دونوں بیواؤں کا شرعی حصہ نہیں ہے، اس لیے مذکورہ گھر میں سے حصہ مانگنے کا مطالبہ درست نہیں ہے۔ شوہر کے انتقال کے بعد بیوہ کی کفالت کی ذمہ داری اس کے ولی (مثلاً بالغ بیٹا، وہ نہ ہو تو باپ، وہ نہ ہو تو بھائی، وہ نہ ہو تو چچا) پر ہے۔ البتہ مرحوم نے جو جائیداد چھوڑی ہے، اس میں سے تجہیز و تکفین کے اخراجات اور قرض ہوں تو ان کی ادائیگی کے بعد، اگر اس نے کوئی جائز وصیت کی ہو تو اسے ایک تہائی ترکے میں سے نافذ کرنے کے بعد  اگر مرحوم کی اولاد ہو تو  مابقیہ ترکہ میں سے آٹھواں حصہ (12.5%)د اور اگر مرحوم کی اولاد نہ ہو تو (25%)دونوں بیواؤں کے درمیان برابر برابر تقسیم ہوگا۔ فقط واللہ اعلم
                                                  
عنوان: بینک کا نفع استعمال کرلیا، اب کیا کروں؟
سوال: کچھ سال پہلے میں نے میزان بینک میں سیونگ اکاؤنٹ کھلوایا تھا، اب میں اس کا ناجائز ہونا مانتا ہوں۔میں نے جو نفع کمایا وہ حلال تھا یا حرام؟ اگر حرام تھا تو جو پیسے میں مختلف جگہوں پر استعمال کر چکا ہوں، اس کا کیا حکم ہے؟ آنے والے نفع کو صدقہ کرنا درست ہے؟ اگر میں نے ان پیسوں کو استعمال کرکے حرام پیسے استعمال کیے، تو اب میں کیا کروں؟
جواب: صورتِ  مسئّلہ میں حاصل ہونے والا نفع ناجائز تھا؛ لہذا جو حلال پیسے آپ نے اکاؤنٹ میں رکھوائے، اس کے بقدر بینک سے ملنے والے پیسوں کا استعمال آپ کے لیے جائز تھا اور اگر اس سے زائد  پیسے آپ نے استعمال کرلیے ہوں، تو  بغیر ثواب کی نیت کے، حرام پیسوں کے برے اثرات اور وبال سے جان چھڑانے کی نیت سے، استعمال شدہ پیسوں کے بقدر رقم صدقہ کردیں اور جلد از جلد اپنا اکاؤنٹ بند  یا کرنٹ اکاؤنٹ میں تبدیل کردیں۔ فقط واللہ اعلم
                                                  
عنوان: کرپٹو کرنسی کا حکم
سوال: کرپٹو کرنسی، بٹ کوائن،  ایتیریم وغیرہ کی اسلام میں کیا حیثیت ہے؟  اگر یہ حرام ہے تو  وجوہات تفصیل سے بیان کیجیے،  اگر حلال ہے تو اس کی بھی وضاحت فرمائیے!
جواب: کرپٹو کرنسی کا معاملہ تاحال مشتبہ  اور زیرِِ تحقیق ہے، نیز پاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت سے اجتناب کیا جائے۔فقط واللہ اعلمتفصیل کے لیے درج ذیل لنک ملاحظہ کیجیے:ڈیجیٹل کرنسی اور ون کوائن (Onecoin) کمپنی کا کاروبار!
                                                  
عنوان: کرونا وائرس سے پیدا صورتِ حال میں ملازمین کی تنخواہوں کی ادائیگی کے لیے حکومت سے سودی قرض لینا
سوال: آج کل کرونا وائرس حالات میں حکومت نے اداروں کو ملازمین کی تنخواہوں کی ادائیگی کے لیے جو قرضہ سکیم متعارف کرائی ہے، اس قرضے کو ملازمین کی تنخواہیں ادا کرنے کے لیے لینا جائز ہے یا نہیں ؟
جواب: مذکورہ صورت میں جو  قرضہ دیا جارہا ہے،  اگر اس میں سودی شقیں شامل ہیں،  یعنی کہ مثلاً دس لاکھ کا قرضہ لیں اور اس سے زائد ادا کرنا لازم ہو تو اس قرض کا لینا جائز نہیں۔ ملازمین کی تنخواہوں کی ادائیگی کے لیے کہیں سے بلا سود قرض کی سبیل تلاش کریں۔ حکومت کا عوامی ضروریات و مسائل حل کرنے کے لیے سودی معاملہ اللہ  تعالیٰ کی مزید ناراضی کو دعوت دینا ہے، حکومت کو  چاہیے کہ بلا سود قرض فراہم کرے، یا شرعی حدود کا لحاظ رکھ کر  مضاربہ یا مشارکہ کے طریقے سے عوام کو رقم دینی چاہیے۔ فقط واللہ اعلم
                                                  
عنوان: کیا عاق کیا گیا بیٹا والد کی میراث کا حق دار ہے؟
سوال: ایک بیٹے کی شادی کے بعد باپ اور بیٹے کے درمیان تعلقات صحیح نہیں تھے اسی وجہ سے باپ نے اس بیٹے کو گھر سے نکال دیا اور اس کو اپنی جائیداد سے عاق  کر دیا اور بیٹے سے اسٹیمپ پیپر پر یہ لکھوالیا کہ باپ کہ مرنے کہ بعد بیٹے کا باپ کی جائیداد میں کوئی حصہ نہیں ہوگا اور بیٹے نے اس اسٹیمپ پیپر پر دستخط بھی کردیے، اس صورت میں باپ کے انتقال کے بعد اس بیٹے کا باپ کی جائیداد میں حصہ ہوگا یا نہیں ہوگا؟
جواب: واضح رہے کہ عاق  کرنے  کے معنی نا فرمان قرار دینا ہے، جس کی میراث سے محرومی کےحوالے سے شرعاً  کوئی حیثیت نہیں  ہے،  پس والد کا  اپنی اولا د میں سے کسی کو عاق کرنے سے وہ  عاق ( نافرمان ہونے کی وجہ سے) میراث سے محروم نہیں ہوگا،  بلکہ وہ بدستور اس  کی اولاد میں شامل  رہے گا اور والد کی موت کے بعد اس  کے ترکہ  میں اپنے شرعی حصہ کا حق دار ہوگا، البتہ وہ والد  کی نافرمانی کی وجہ سے  کبیرہ گناہ  کا  مرتکب  ہے، جس  پر  عنداللہ  اس کامواخذہ ہوگا، بشرطیکہ والد کی زندگی میں ہی معافی تلافی نہ کی ہو۔پس صورتِ مسئولہ میں اگر والد نے بیٹے کو اپنی جائیداد میں سے کچھ  دیے بغیر اسٹامپ پیپر پر دستخط کروائے تھے تو شرعاً اس دستخط کی کوئی حیثیت نہیں، والد کی موت کے بعد مذکورہ بیٹا باقی ورثاء کی طرح میراث کا حق دار ہوگا، البتہ اگر والد نے جائیداد میں سے کچھ  دے کر اسے فارغ کردیا ہو، تو اس صورت میں یہ حق دار نہ ہوگا۔ تکملة رد المحتار  لمحمد علاء الدین   میں ہے: "الإرث جبري لا يسقط بالإسقاط ... الخ" (کتاب الدعوی، باب التحالف، فصل في دفع الدعاوی ،ج:۷،ص:۵۰۵،ط:سعید) فقط والله أعلم
                                                  
عنوان: المیزان انویسٹمنٹ
سوال: میں بے روزگار ہوں اور دو سال سے نوکری تلاش کر رہا ہوں،  کیا میں اپنے ماہانہ گھر کے خرچے پورے کرنے کے لیے المیزان انویسٹمنٹ میں اپنے پیسے لگا سکتا ہوں ؟ کیا یہ جائز ہے ؟
جواب: ہماری تحقیق کے مطابق مروجہ اسلامی بینکوں میں سے کوئی بھی مکمل طور پر اسلامی نہیں ہے،  کچھ  نہ کچھ سقم ہر بینک کے معاملات میں باقی رہ جاتا ہے؛  اس لیے کسی بھی بینک سے تمویلی معاملہ کرنے کی صورت میں ناجائز معاہدہ کرنا پڑتا ہے، اس لیے کسی بینک سے انویسٹمنٹ کا معاملہ کرنا جائز نہیں ہے۔  اگر قرض لینا ہو تو بینک کے علاوہ کسی اور  سے غیر سودی قرضہ حاصل کر لیں۔اور حلال روز گار کے لیے اللہ تعالیٰ سے دعا کرتے رہیے، پنج وقتہ نمازوں کی پابندی اور استغفار کی کثرت اور صبح و شام ایک ایک مرتبہ سورہ واقعہ اور سورہ طارق پڑھنے کا اہتمام کریں۔ فقط واللہ اعلم
                                                  
عنوان: مدرسہ کی  زکاۃ وصول کرنے کے لیے ٹھیکہ اور کمیشن پر سفیر مقرر کرنا
سوال: اگر کسی شخص کو ٹھیکہ دیا جائے مدرسہ کی زکاۃ لانے کا اس شرط پر کہ زکاۃ کا آدھا حصہ اس شخص کا ہے تو  کیا یہ جائز ہوگا؟
جواب: صورت ِ مسئولہ میں مدرسہ کے استاذ  یا کسی اور شخص کو  اس طرح ٹھیکہ اور کمیشن پر  مدرسہ کی زکاۃ لانے کے لیے مقرر کرنا درست نہیں ہے، اور نہ ہی ان کا مدرسہ کی زکاۃ سے کمیشن لینا جائز ہے۔مدرسہ کے سفراء کے لیے زکاۃ وصول کرنے کے کام  کے لیے   الگ سے کچھ  تنخواہ مقرر کردی جائے یا اگر مدرسہ ہی کا استاذ ہو تو  چندہ والے ایام کی تنخواہ ڈبل کردی جائے،  اور تنخواہ کے مصرف سے ہی یہ تنخواہ بھی ادا کی جائے، اس طرح مدرسہ کا   کام بھی  ہوجائے گا اور سفراء کو اپنی محنت کا عوض بھی مل جائے گا۔یہ بھی واضح رہے کہ مدارس کی طرف سے زکاۃ وصولی پر مامور سفراء، اس حوالے سے سرکاری عاملین کے حکم میں نہیں ہیں کہ انہیں زکاۃ میں سے ہی تنخواہ ادا کی جائے۔فتاوی شامی میں ہے:"(ولو) (دفع غزلاً لآخر لينسجه له بنصفه) أي بنصف الغزل (أو استأجر بغلاً ليحمل طعامه ببعضه أو ثورًا ليطحن بره ببعض دقيقه) فسدت في الكل؛ لأنه استأجره بجزء من عمله، والأصل في ذلك نهيه صلى الله عليه وسلم عن قفيز الطحان". (6/ 56، کتاب الاجارۃ،  باب الاجارۃ الفاسدۃ، ط: سعید)فتاوی عالمگیری میں ہے:"ومنها: أن تكون الأجرة معلومةً. ومنها: أن لاتكون الأجرة منفعةً هي من جنس المعقود عليه كإجارة السكنى بالسكنى والخدمة بالخدمة". (4/ 411،  کتاب الإجارة، الباب الأول: تفسير الإجارة وركنها وألفاظها وشرائطها، ط: رشیدیة) فقط والله أعلم
                                                  
عنوان: Vestige Network Marketing کا حکم
سوال: ویسٹگ نیٹورک مارکیٹنگ ڈائریکٹر سیلنگ کرنا کیسا ہے؟
جواب: ہماری معلومات کے مطابق  Vestige Network Marketing (ویسٹیج نیٹ ورک مارکیٹنگ) ایک ہندوستانی کمپنی ہے جو  کہ ملٹی لیول مارکیٹنگ کے طریقے پر کام کرتی ہے اور ملٹی لیول مارکیٹگ میں بہت سےمفاسد ہونے کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں۔(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔)البنایہ شرح الہدایۃ میں ہے:"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أيتعليق التمليكم: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار". (۸/۱۵۸، دار الكتب العلمية)الموسوعة الفقهیة  میں ہے :"وقال المحلي: صورة القمار المحرم التردد بين أن يغنم وأن يغرم". (۳۹/۴۰۴، طبع الوزارة)شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درت نہیں۔مسند أحمد میں ہے:"عن عبد الرحمن بن عبد الله بن مسعود،، عن أبيه، قال: " نهى رسول الله صلى الله عليه وسلم عن صفقتين في صفقة واحدة". (6 / 324، موسسة الرسالة)        لہذا مذکورہ کمپنی کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔اس کی مزید تفصیل کے لیے فتاوی بینات جلد 4 ص 233 ملاحظہ فرمائی جاسکتی ہے۔ فقط واللہ اعلم
                                                  
عنوان: B4u میں انویسٹمنٹ کرنا
سوال: b4u  نامی ایک کمپنی ہے جس میں سرمایہ کاری کرنے پر کمپنی دوقسم کے پیکج دیتی ہے:1-   فکس منافع میں آپ کا منافع فکس ہوگا۔2-  آپ کامنافع فکس نہیں رہتا کم بھی اور زیادہ بھی ہوسکتا ہے۔اس کمپنی میں سرمایہ کاری کا کیا حکم ہے؟
جواب: مذکورہ ادارے کی ویب سائٹ سے حاصل شدہ معلومات کے مطابق B4U ٹریڈز نامی ادارہ کرپٹو کرنسی کے ذریعہ بزنس کرتا ہے، کرپٹو کرنسی حکومتِ  پاکستان کی جانب سے منظور شدہ نہیں ہے؛ فی الحال اس کرنسی کے جواز و عدمِ جواز پر توقف اختیار کیا گیا ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم(  یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے، جب کہ پہلی صورت جس میں منافع متعین ہوتا ہے،  وہ بہر صورت جائز نہیں۔نیز دوسری صورت جس میں منافع متعین نہیں ہوتا، اس معاملے کی تفصیل اور شرائط وغیرہ دیکھ کر اس بارے میں مزید واضح حکم بتایا جاسکتاہے، کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading ۔ فقط واللہ اعلم
                                                  
عنوان: فاریکس بٹ کوائن ٹریڈنگ کا حکم
سوال: فاریکس بٹ کوائن حلال ہے یا حرام؟
جواب: ’’بٹ کوائن‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار ی معاملات سے اجتناب کیا جائے۔ اور خود   فاریکس (forex) کے نام سے  آج کل بین الاقوامی سطح پر جو  کاروبار رائج ہے،  وہ بھی بہت سے ناجائز امور پر مشتمل ہونے کی وجہ سے ناجائز ہے۔ اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں، کیوں کہ   "فاریکس ٹریڈنگ" میں اگر سونا ، چاندی اور کرنسی کا کاروبار کیا جائے تو چوں کہ  شریعت نے سونا ،چاندی اور کرنسی کے تبادلے میں چند شرائط عائد کی ہیں، جن میں سے ایک اہم شرط اس معاملے کے دونوں عوضوں پر قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں عموماً نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)، اور نہ ہی قبضہ اپنی شرائط کے ساتھ پایا جاتا ہے، اس لیے یہ کاروبار جائز نہیں ہوگا۔اور اگر فاریکس ٹریڈنگ میں سونا، چاندی اور کرنسی کے علاوہ دیگر اشیاء کا کاروبار کیا جائے تو بھی چوں کہ اس کاروبار میں عام طور پر خرید و فروخت صرف ایک کاغذی کاروائی ہوتی ہے، خریدی ہوئی اشیاء پر نہ تو قبضہ کیا جاتا ہے اور نہ ہی قبضہ کرنا مقصود ہوتا ہے، بلکہ محض نفع و نقصان برابر کیا جاتا ہے، گویا صرف سٹہ کھیلنا مقصود ہوتا ہے، ایسی صورت میں خریدی ہوئی چیز کو  واپس بیچنے کی صورت میں ’’بیع قبل القبض‘‘ لازم آتی ہے، جس سے حدیث شریف میں منع کیا گیا ہے اس لیے فقہاء نے اس کو ناجائز قرار دیا ہے۔فاریکس ٹریٖڈنگ کی شرعی حیثیت کی تفصیل کے لیے درج ذیل لنک پر جامعہ کا فتوی ملاحظہ فرمائیں:فاریکس ٹریڈنگ کا حکمفقط واللہ اعلم
                                                  
عنوان: UBL Fund Investment کا حکم
سوال: کیا  UBL Funds یا investment سے حاصل کیا جانے والا نفع جائز ہے؟ یا اور کسی اسلامک بینکنگ سے حاصل کردہ نفع حلال ہے؟
جواب: UBL Funds Investment یا کسی بھی بینک کے ساتھ سرمایہ کاری کرکے نفع حاصل کرنا ناجائز ہے۔  نیز موجودہ دور میں اسلامی بینکنگ کے نام سے کام کرنے والا کوئی بھی بینک ہماری تحقیق کے مطابق اسلامی اصولوں پر کاربند نہیں ہے، لہذا اسلامی بینک کی آمدنی بھی ناجائز ہے۔ مزید تفصیل کے لیے کتاب ’’مروجہ اسلامی بینکاری‘‘ کا مطالعہ مناسب ہوگا۔ فقط واللہ اعلم
                                                  
عنوان: تمباکو اور سگریٹ کی خرید و فروخت
سوال: میرے کاروبار کا ایک حصہ تمباکو اور سگریٹ فروشی بھی ہے،  کہیں اس سے میری آمدن میں کوئی فرق تو نہیں پڑتا؟
جواب: سگریٹ نوشی منہ میں بدبو کا سبب ہونے کی وجہ سے مکروہِ تنزیہی ہے، ناجائز نہیں ہے، لہٰذا سیگریٹ  اور تمباکو کا کاروبار جائز ہے، اور اس کی آمدنی حلال ہے۔البتہ گٹکا اور ماوا پر حکومت نے سخت مضر صحت اشیاء پر مشتمل ہونے کی وجہ سے   پابندی لگائی ہوئی ہے، لہذا مضر صحت ہونے اور ملکی قوانین میں ممنوع ہونے کی وجہ سے ان کے کاروبار اور استعمال سے اجتناب لازم ہے ۔کفایت المفتی میں ہے:"(سوال ) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں، یہ ناجائز تو نہیں ہوگا ؟( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے۔محمد کفایت اللہ کان اللہ لہ‘ ۔‘‘ فتاویٰ محمودیہ (۱۸ ؍ ۳۹۷ ) میں ہے:"تمباکو کی کاشت بھی جائز ہے اور تجارت بھی جائز ہے، استعمال بھی جائز ہے، الا یہ کہ وہ نشہ آور ہو تب منع کیا جائے گا، مسجد میں جانے کے لیے منہ صاف کر کے اس کی  بدبو کو  زائل کر نے کا اہتمام کیا جائے‘‘۔الدر المختار وحاشية ابن عابدين (رد المحتار) (6/ 460):"وفي الأشباه في قاعدة: الأصل الإباحة أو التوقف، ويظهر أثره فيما أشكل حاله كالحيوان المشكل أمره والنبات المجهول سمته اهـ قلت: فيفهم منه حكم النبات الذي شاع في زماننا المسمى بالتتن فتنبه. (قوله: ربما أضر بالبدن) الواقع أنه يختلف باختلاف المستعملين ط (قوله: الأصل الإباحة أو التوقف) المختار الأول عند الجمهور من الحنفية والشافعية كما صرح به المحقق ابن الهمام في تحرير الأصول (قوله: فيفهم منه حكم النبات) وهو الإباحة على المختار أو التوقف. وفيه إشارة إلى عدم تسليم إسكاره وتفتيره وإضراره، وإلا لم يصح إدخاله تحت القاعدة المذكورة ولذا أمر بالتنبه". فقط والله أعلم
                                                  
عنوان: شرکت میں معاہدہ کی خلاف ورزی کرنا
سوال: ایک شخص کے ساتھ  میرا عقدِ شرکت کا معاملہ طے ہوا،  ہمارے درمیان یہ عہد ہوا کہ اگر کوئی شخص شرکت چھوڑنا چاہے تو  چھ مہینہ پہلے اس کو اطلاع دینا ضروری ہے۔ لیکن بعد میں اس شخص نے عہد کو توڑ کر چھ مہینہ پہلے اطلاع دیے بغیر شرکت کا معاملہ ختم کردیاجس سے میرا خسارہ لازم آرہا ہے۔اب میرے سوال یہ ہے کہ شرکت کے معاملہ میں ایسا عہد (چھ مہینے پہلے اطلاع) کرنے کی شرعی حیثیت کیا ہے؟ اگر کوئی شخص ایسا عہد توڑ ڈالے تو اس کا حکم کیا ہوگا؟ اس مسئلہ کو لے کر میں بہت مشکل میں ہوں!
جواب: اگر آپ دونوں شریکوں کے درمیان یہ معاہدہ ہوا تھا کہ دونوں میں سے کوئی بھی شریک الگ ہونے کی صورت میں چھ  پاہ قبل پیشگی اطلاع کرے گا تو اس معاہدہ کی پاس داری طرفین پر لازم تھی،  کسی ایک کے لیے اس معاہدہ کو توڑنا جائز نہیں تھا، اگر آپ کے شریک نے اس معاہدہ کو توڑ دیا تو وہ معاہدہ توڑنے کی وجہ سے سخت  گناہ گار ہو گا۔آپ  دونوں کے درمیان جو شراکت رہی اس کو ختم کرنے کے لیے  شرکت کے ضابطوں کے مطابق ہی حساب ہو گا، بشرطیکہ معاہدے میں کوئی غیر شرعی شرط نہ ہو۔باقی اس شخص کے شراکت داری سے علیحدہ ہونے کے بعد ہونے والا اپنا نقصان آپ اس سے وصول نہیں کرسکتے۔ فقط واللہ اعلم
                                                  
عنوان: ہزار روپے کے نوٹوں کی گڈی گیارہ سو میں خریدنے کا حکم
سوال: میری ڈیکوریشن کی دکان ہے، میں  بازار سے دس روپے کی گڈی جس میں ایک ہزار روپے ہوتے ہیں، گیارہ سو روپے کی لے کر آتا ہوں اور اس کا ہار بنا کر بیچتا ہوں کیا یہ عمل جائز ہے؟
جواب: روپے کے  بدلے  میں  روپے  کی  خرید و فروخت  پر کمی بیشی کرنا شرعاً  سود  ہونے  کی  وجہ  سے  ناجائز ہے؛ لہذا آپ کے لیے اس طرح لین دین کی شرعاً اجازت نہیں ہے۔ البتہ اس معاملہ میں  جواز  کی صورت یہ ہوسکتی ہے  کہ  مثلاً : دس کے نوٹوں کی ہزار روپے کی گڈی بیچنے والا 98یا 99 یا 100 نوٹ اور اس کے ساتھ  کوئی  چیز   (خواہ معمولی قیمت کی ہو) ساتھ بیچے اور خریدار گیارہ سو میں خریدے تو  ایسی صورت  میں وہ زائد رقم اس دوسری چیز کے بدلہ میں ہوجائے گی۔باقی آپ  کا نوٹوں کے ہار میں مزید کچھ  چیزوں کا اضافہ کرکے اس میں لگے نوٹوں سے زیادہ قیمت میں بیچنا جائز ہے ۔"باب الصرفعنونه بالباب لا بالكتاب؛ لأنه من أنواع البيع (هو) لغةً: الزيادة. وشرعًا: (بيع الثمن بالثمن) أي ما خلق للثمنية ومنه المصوغ (جنسًا بجنس أو بغير جنس) كذهب بفضة (ويشترط) عدم التأجيل والخيار و (التماثل)". (الدر مع الرد: ٥/ ٢٥٧)  فقط والله أعلم
                                                  
عنوان: عورت کا انتقال شوہر اور والدین کے انتقال کے بعد ہونے کی صورت میں ترکہ کا حکم
سوال: اگر والدہ کا انتقال والد کے انتقال اور نانا اور نانی کے انتقال کے بعد ہو تو والدہ کی جائیداد کی شرعی تقسیم کیا ہوگی؟ کیا والدہ کی اولاد کے علاوہ ان کے بہن بھائی بھی حصہ دار ہوں گے؟
جواب: صورتِ مسئولہ میں اگر آپ کی والدہ کا انتقال آپ کے والد (شوہر) اور نانا، نانی (والدہ کے والدین ) کے انتقال کے بعد ہو تو  ان مرحومین (آپ کے والد، اور نانا نانی) کی جائیداد ان کے وارثوں میں تقسیم ہوگی، جن میں آپ کی والدہ بھی شامل ہوں گی، ہر وارث کا حتمی حصہ ورثاء کی تفصیل معلوم ہونے کے بعد ہی بتایا جاسکتاہے۔پھر  آپ کی والدہ کے انتقال کے وقت مرحومہ کی جو اولاد زندہ ہو، مرحومہ کا ترکہ اس اولاد میں تقسیم ہوگا، اصولی طور پر یہ حکم ہے  کہ اگر اولاد میں بیٹے اور بیٹیاں دونوں ہوں  سب ترکہ ان ہی میں دو ایک کے حساب سے تقسیم ہوگا، یعنی لڑکوں کو  لڑکیوں کی نسبت  دگنا ملے گا۔لیکن اگر نرینہ اولاد  نہ ہو تو پھر اولاد کے علاوہ دیگر ورثاء بھی حق دار ہوتے ہیں، ان کی تفصیل بتاکر حصے معلوم کیے جاسکتے ہیں۔فقط واللہ اعلم
                                                  
عنوان: پانچ بیٹوں اور چار بیٹیوں میں وراثت کی تقسیم
سوال: وراثت کی رقم  2400000(چوبیس لاکھ )روپے ہیں، ورثاء میں چار بیٹیاں اور پانچ بیٹے ہیں۔تقسیم کا طریقہ بتادیں!
جواب: اگر مرحوم کی بیوہ اور والدین حیات نہ ہوں ،ورثاء میں صرف اولاد ہی ہو ،تو اس صورت میں مرحوم کے کل ترکہ کو 14حصوں میں تقسیم کیاجائے گا، جس میں سے 2،2،حصے ہر ایک بیٹے کو اور 1،1حصہ مرحوم کی ہر ایک بیٹی کو ملے گا۔یعنی 2400000(چوبیس لاکھ)روپے میں سے342857.142روپے مرحوم کے ہر ایک بیٹے کواور 171428.571روپے مرحوم کی ہر ایک بیٹی کو  دیے جائیں گے۔فقط واللہ اعلم
                                                  
عنوان: بیوہ تین بیٹوں اور دو بیٹیوں میں وراثت کی تقسیم
سوال: ایک شخص کے انتقال کے بعد اس کی ایک بیوہ, تین بیٹے اور دو بیٹیوں میں 26 لاکھ بیس ہزار روپے کی وراثت کیسے تقسیم ہو گی؟
جواب: مرحوم کے کل ترکہ کو  64حصوں میں تقسیم کیاجائے گا، جس میں سے 8حصے مرحوم کی بیوہ کو ، 14،14حصے ہر ایک بیٹے کو اور 7،7حصے مرحوم کی ہرایک بیٹی کو ملیں گے۔یعنی 26 لاکھ بیس ہزار روپے میں سے 327500روپے مرحوم کی بیوہ کو573125روپے مرحوم کے ہر ایک بیٹے کواور 286562.5روپے مرحوم کی ہر ایک بیٹی کو  دیے جائیں گے۔فقط واللہ اعلم
                                                  
عنوان: شوہر 3 بیٹے اور ایک بیٹی کے درمیان ترکہ کی تقسیم
سوال: میت کے وارثین میں تین لڑکے، ایک لڑکی اور شوہر ہے۔ شرعی اعتبار سے میراث کی تقسیم کیسے ہوگی؟
جواب: صورتِ مسئولہ میں مرحومہ کے کل ترکہ کو 28 حصوں میں تقسیم کرکے 7 حصے مرحومہ کے شوہر کو، 6 حصے ان کے ہر ایک بیٹے کو اور 3 حصے بیٹی کو ملیں گے۔یعنی 100 روپے میں سے 25 روپے مرحومہ کے شوہر کو، 21 روپے 42 پیسے ہر ایک بیٹے کو اور 10 روپے 71 پیسے بیٹی کو ملیں گے۔ فقط واللہ اعلم
                                                  
عنوان: لائسنس کے بغیر اسلحہ کا  کاروبار کرنا
سوال: لائسنس کے بغیر اسلحہ کا  کاروبار کرنا جائزہے؟ اور اس کی ڈیلیوری کے لیے جو پیسے لیے جاتے ہیں کیا یہ لینا جائز ہے؟
جواب: حکومت کے شریعت سے غیر متصادم اصولوں کی پاس داری شرعاً  ضروری ہے؛  لہذا  حکومتی اجازت کے بغیر اسلحے کی خرید و فروخت درست نہیں ہے؛ تاہم اگر کسی نے کبھی بیچ کر پیسہ کمایا تو (صلبِ عقد میں شرعی فساد نہ ہونے کی وجہ سے) وہ رقم استعمال کرنا  حلال ہوگا؛ لیکن قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ  ساتھ  سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا شرعاً ضروری ہے۔باقی اس کی ڈیلیوری میں پیسے دینے سے مراد اجرت ہے تو  وہ درست ہے، اور اگر مراد کسی قسم کی رشوت کی ادائیگی یا وصولی  ہے تو وہ جائز نہیں ۔ فقط واللہ اعلم
                                                  
عنوان: بد کردار کے مکان میں کرائے پر رہنا
سوال: میں ایک کرایہ مکان میں رہتاہو ں، اس کے مالکِ  مکان کے اپنی سوتیلی بیٹی کے ساتھ نا جائز تعلقات ہیں؛ لہذا ہم اس مکان میں رہ سکتے ہیں؟
جواب: اس بارے میں سنی سنائی باتوں پر یقین نہ کریں، جب تک کسی کے بارے میں ثبوت یا قرائنِ قویہ نہ ہوں، غلط گمان قائم کرنا گناہ ہے۔  اور اگر واقعۃً  ایسا ہو تو  جہاں تک اصلاح کی امید ہو  آپ ان کو مصلحت سے سمجھانے کی کوشش کریں۔ بہر حال آپ ان کے عمل سے بری الذمہ ہیں, لہذا  اس گھر  میں رہنے کی گنجائش ہے۔ البتہ نیک پڑوس تلاش کرکے رہنا چاہیے، تاکہ نیک  ماحول کا اثر آپ کے گھر میں بھی ہو، اور نیک لوگوں سے ہی معاملات کی کوشش کرنی چاہیے، ان کی برکات ان سے معاملات کے ذریعے بھی پہنچتی ہیں۔ فقط واللہ اعلم
                                                  
عنوان: کپڑا تیاری کا آرڈر دینا
سوال: مال کا advance سودا کرنا ، ایسا مال جو ابھی تیار نہ  ہو اس کی تجارت کا کیا حکم ہے؟مثال کے طور پر   کپڑا (لون پرنٹ ) کی پارٹی پیسے پہلے لے لیتی ہے اور اسی ٹائم کپڑا خرید کر لیتی ہے . اور مال چار ماہ بعد دیتی ہے،  کیا اس طرح کرنا جائز ہے اور اس  طرح کا  منافع جائز ہے؟
جواب: صورتِ  مسئولہ میں کپڑا بنانے والی مل ایڈوانس پیسے لے کر ایک متعین وقت میں کپڑا تیار کرکے جو دیتی ہیں، اسے شریعت کی اصطلاح میں ’’استصناع‘‘  کہا جاتا ہے،  جس کے صحیح ہونے کے لیے ضروری ہے کہ خریدار ( آڈر دینے) والے کی منشا ( ڈیمانڈ) کے مطابق چیز تیار کیا جائے، اس میں کسی قسم کا دھوکا ( کپڑے کے گرامیج میں کمی، وغیرہ)  نہ دیا جائے، پس اگر  کپڑا مل مالکان اس کی پابندی کرتے ہوں تو ایسی صورت میں مذکورہ طریق پر خریداری اور منافع سب جائز ہوگا۔البتہ اگر سوال کا تعلق کپڑے کے ہول سیلر اور ریٹیلر کے درمیان خریداری سے ہو تو اس صورت میں ایسے سودے کو شریعت کی اصطلاح میں ’’بیعِ سلم‘‘  کہا جاتا ہے، جس کے صحیح ہونے کے لیے شرائطِ  سلم کو ملحوظ رکھنا ضروری ہوگا۔بیع سلم ایسی چیزوں میں ہی ہوسکتی ہے جن کی مقدار اور صفات کی تعیین کی جاسکتی ہو۔ اور بیعِ سلم کے وقت ان اشیاء کی جنس، صفات اور مقدار  اس طور پر متعین کرنا ضروری ہے کہ ادائیگی کے وقت  فریقین کا تنازع نہ ہو. اور وہ چار قسم کی چیزیں ہیں:1-کیلی: جن کی مقدار پیمانے سے ناپ کر متعین کی جاتی ہے جیسے : تیل وشہد وغیرہ.2- وزنی: جن کی خریدوفروخت باٹ وترازو وغیرہ سے تول کر کی جاتی ہے، جیسے: چاول، چنے وغیرہ.3- ذراعی: جن کی پیمائش ہاتھ اور گز وغیرہ سے کی جاتی ہے، جیسے: کپڑے وغیرہ.4- عددی متقارب: جو گن کر دی جاتی ہیں اور ان کے افراد میں تفاوت بہت کم ہوتا ہے. جیسے: اخروٹ،انڈے، اینٹ، کمپنی کے جوس یا وہ اشیاء جن کے افراد میں تفاوت نہیں ہوتا وغیرہ.’’سلم‘‘  کا معاملہ ان ہی چیزوں میں درست ہوسکتا ہے.بیع سلم کے جواز کی دیگرلازمی شرائط یہ ہیں: خریدار مجلسِ عقد ہی کے اندر پوری قیمت ادا کردے،ادھارجائز نہیں ہے۔مبیع (فروخت کردہ چیز) کی حوالگی ادھار ہو اور اس کے لیے مدت مقرر ہو ۔ جس چیز کی بیع ہو وہ عقد کے وقت سے حوالگی کے وقت تک بازار میں موجود ہو۔بیچی گئی چیز کی حوالگی کا وقت اور مقام نیز مبیع کی حوالگی (میں اگر اخراجات ہوں تو حوالگی)کے اخراجات کا تعین پہلے کیاجائے تاکہ فریقین کا تنازع نہ ہو۔اگر قیمت نقد رقم کے علاوہ ایسی چیز مقرر کی گئی جو ناپ یا تول کردی جاتی ہے تو اس کی جنس، صفات اور مقدار کا تعین بھی ضروری ہوگا۔فتاوی شامی میں ہے:"(قَوْلُهُ: هُوَ لُغَةً طَلَبُ الصَّنْعَةِ) أَيْ أَنْ يَطْلُبَ مِنْ الصَّانِعِ الْعَمَلَ فَفِي الْقَامُوسِ: الصِّنَاعَةُ: كَكِتَابَةِ حِرْفَةُ الصَّانِعِ وَعَمَلُهُ الصَّنْعَةُ اهـ فَالصَّنْعَةُ عَمَلُ الصَّانِعِ فِي صِنَاعَتِهِ أَيْ حِرْفَتِهِ، وَأَمَّا شَرْعًا: فَهُوَ طَلَبُ الْعَمَلِ مِنْهُ فِي شَيْءٍ خَاصٍّ عَلَى وَجْهٍ مَخْصُوصٍ يُعْلَمُ مِمَّا يَأْتِي، وَفِي الْبَدَائِعِ مِنْ شُرُوطِهِ: بَيَانُ جِنْسِ الْمَصْنُوعِ، وَنَوْعِهِ وَقَدْرِهِ وَصِفَتِهِ، وَأَنْ يَكُونَ مِمَّا فِيهِ تَعَامُلٌ، وَأَنْ لَا يَكُونَ مُؤَجَّلًا وَإِلَّا كَانَ سَلَمًا وَعِنْدَهُمَا الْمُؤَجَّلُ اسْتِصْنَاعٌ إلَّا إذَا كَانَ مِمَّا لَا يَجُوزُ فِيهِ الِاسْتِصْنَاعُ، فَيَنْقَلِبُ سَلَمًا فِي قَوْلِهِمْ جَمِيعًا (قَوْلُهُ: بِأَجَلٍ) مُتَعَلِّقٌ بِمَحْذُوفٍ حَالٌ مِنْ الِاسْتِصْنَاعِ، لَكِنْ فِيهِ مَجِيءُ الْحَالِ مِنْ الْمُبْتَدَأِ، وَهُوَ ضَعِيفٌ وَلَايَصِحُّ كَوْنُهُ خَبَرًا، لِأَنَّهُ لَايُفِيدُ بَلْ الْخَبَرُ هُوَ قَوْلُهُ: سَلَمٌ وَالْمُرَادُ بِالْأَجَلِ مَا تَقَدَّمَ وَهُوَ شَهْرٌ فَمَا فَوْقَهُ قَالَ الْمُصَنِّفُ: قَيَّدْنَا الْأَجَلَ بِذَلِكَ لِأَنَّهُ إذَا كَانَ أَقَلَّ مِنْ شَهْرٍ كَانَ اسْتِصْنَاعًا وَإِنْ جَرَى فِيهِ تَعَامُلٌ، وَإِلَّا فَفَاسِدٌ إنْ ذَكَرَهُ عَلَى وَجْهِ الِاسْتِمْهَالِ وَإِنْ كَانَ لِلِاسْتِعْجَالِ بِأَنْ قَالَ عَلَى أَنْ تَفْرُغَ مِنْهُ غَدًا أَوْ بَعْدَ غَدٍ كَانَ صَحِيحًا اهـ وَمِثْلُهُ فِي الْبَحْرِ وَغَيْرِهِ وَسَيَذْكُرُهُ الشَّارِحُ. (قَوْلُهُ: ذُكِرَ عَلَى سَبِيلِ الِاسْتِمْهَالِ إلَخْ) كَانَ الْوَاجِبُ عَدَمَ ذِكْرِ هَذِهِ الْجُمْلَةِ لِمَا عَلِمْت مِنْ أَنَّ الْمُؤَجَّلَ بِشَهْرٍ فَأَكْثَرَ سَلَمٌ، وَالْمُؤَجَّلَ بِدُونِهِ إنْ لَمْ يَجْرِ فِيهِ تَعَامُلٌ، فَهُوَ اسْتِصْنَاعٌ فَاسِدٌ إلَّا إذَا ذُكِرَ الْأَجَلُ لِلِاسْتِعْجَالِ فَصَحِيحٌ كَمَا أَفَادَهُ ط وَقَدْ تَبِعَ الشَّارِحُ ابْنَ كَمَالٍ (قَوْلُهُ: سَلَمٌ) أَيْ فَلَايَبْقَى اسْتِصْنَاعًا، كَمَا فِي التَّتَارْخَانِيَّة، فَلِذَا قَالَ الشَّارِحُ: فَتُعْتَبَرُ شَرَائِطُهُ أَيْ شَرَائِطُ السَّلَمِ، وَلِهَذَا لَمْ يَكُنْ فِيهِ خِيَارٌ مَعَ أَنَّ الِاسْتِصْنَاعَ فِيهِ خِيَارٌ لِكَوْنِهِ عَقْدًا غَيْرَ لَازِمٍ كَمَا يَأْتِي تَحْرِيرُهُ (قَوْلُهُ: جَرَى فِيهِ تَعَامُلٌ) كَخُفٍّ وَطَسْتٍ وَقُمْقُمَةٍ وَنَحْوِهَا دُرَرٌ (قَوْلُهُ: أَمْ لَا) كَالثِّيَابِ وَنَحْوِهَا دُرَرٌ". (مَطْلَبٌ فِي الِاسْتِصْنَاعِ، ٥ / ٢٢٣ - ٢٢٤، ط: دار الفكر)بدائع الصنائع میں ہے:"وَأَمَّا شَرَائِطُ جَوَازِهِ (فَمِنْهَا) : بَيَانُ جِنْسِ الْمَصْنُوعِ، وَنَوْعِهِ وَقَدْرِهِ وَصِفَتِهِ؛ لِأَنَّهُ لَا يَصِيرُ مَعْلُومًا بِدُونِهِ. (وَمِنْهَا) : أَنْ يَكُونَ مِمَّا يَجْرِي فِيهِ التَّعَامُلُ بَيْنَ النَّاسِ - مِنْ أَوَانِي الْحَدِيدِ وَالرَّصَاصِ، وَالنُّحَاسِ وَالزُّجَاجِ، وَالْخِفَافِ وَالنِّعَالِ، وَلُجُمِ الْحَدِيدِ لِلدَّوَابِّ، وَنُصُولِ السُّيُوفِ، وَالسَّكَاكِينِ وَالْقِسِيِّ، وَالنَّبْلِ وَالسِّلَاحِ كُلِّهِ، وَالطَّشْتِ وَالْقُمْقُمَةِ، وَنَحْوِ ذَلِكَ - وَلَا يَجُوزُ فِي الثِّيَابِ؛ لِأَنَّ الْقِيَاسَ يَأْبَى جَوَازَهُ، وَإِنَّمَا جَوَازُهُ - اسْتِحْسَانًا - لِتَعَامُلِ النَّاسِ، وَلَا تَعَامُلَ فِي الثِّيَابِ. (وَمِنْهَا) : أَنْ لَا يَكُونَ فِيهِ أَجَلٌ، فَإِنْ ضَرَبَ لِلِاسْتِصْنَاعِ أَجَلًا؛ صَارَ سَلَمًا حَتَّى يُعْتَبَرَ فِيهِ شَرَائِطُ السَّلَمِ، وَهُوَ قَبْضُ الْبَدَلِ فِي الْمَجْلِسِ، وَلَا خِيَارَ لِوَاحِدٍ مِنْهُمَا إذَا سَلَّمَ الصَّانِعُ الْمَصْنُوعَ عَلَى الْوَجْهِ الَّذِي شُرِطَ عَلَيْهِ فِي السَّلَمِ (وَهَذَا) قَوْلُ أَبِي حَنِيفَةَ - رَحِمَهُ اللَّهُ - وَقَالَ أَبُو يُوسُفَ وَمُحَمَّدٌ: هَذَا لَيْسَ بِشَرْطٍ، وَهُوَ اسْتِصْنَاعٌ عَلَى كُلِّ حَالٍ - ضَرَبَ فِيهِ أَجَلًا أَوْ لَمْ يَضْرِبْ - وَلَوْ ضَرَبَ لِلِاسْتِصْنَاعِ فِيمَا لَا يَجُوزُ فِيهِ الِاسْتِصْنَاعُ - كَالثِّيَابِ وَنَحْوِهَا - أَجَلًا؛ يَنْقَلِبُ سَلَمًا فِي قَوْلِهِمَا جَمِيعًا (وَجْهُ) قَوْلِهِمَا: أَنَّ الْعَادَةَ جَارِيَةٌ بِضَرْبِ الْأَجَلِ فِي الِاسْتِصْنَاعِ، وَإِنَّمَا يُقْصَدُ بِهِ تَعْجِيلُ الْعَمَلِ لَا تَأْخِيرُ الْمُطَالَبَةِ؛ فَلَا يَخْرُجُ بِهِ عَنْ كَوْنِهِ اسْتِصْنَاعًا، أَوْ يُقَالُ: قَدْ يُقْصَدُ بِضَرْبِ الْأَجَلِ تَأْخِيرُ الْمُطَالَبَةِ، وَقَدْ يُقْصَدُ بِهِ تَعْجِيلُ الْعَمَلِ؛ فَلَا يَخْرُجُ الْعَقْدُ عَنْ مَوْضُوعِهِ، مَعَ الشَّكِّ وَالِاحْتِمَالِ، بِخِلَافِ مَا لَا يَحْتَمِلُ الِاسْتِصْنَاعَ؛ لِأَنَّ مَا لَا يَحْتَمِلُ الِاسْتِصْنَاعَ لَا يُقْصَدُ بِضَرْبِ الْأَجَلِ فِيهِ تَعْجِيلُ الْعَمَلِ؛ فَتَعَيَّنَ أَنْ يَكُونَ لِتَأْخِيرِ الْمُطَالَبَةِ بِالدَّيْنِ، وَذَلِكَ بِالسَّلَمِ وَلِأَبِي حَنِيفَةَ: - رَضِيَ اللَّهُ عَنْهُ - أَنَّهُ إذَا ضَرَبَ فِيهِ أَجَلًا؛ فَقَدْ أَتَى بِمَعْنَى السَّلَمِ؛ إذْ هُوَ عَقْدٌ عَلَى مَبِيعٍ فِي الذِّمَّةِ مُؤَجَّلًا، وَالْعِبْرَةُ فِي الْعُقُودِ لِمَعَانِيهَا لَا لِصُوَرِ الْأَلْفَاظِ أَلَا تَرَى أَنَّ الْبَيْعَ يَنْعَقِدُ بِلَفْظِ التَّمْلِيكِ، وَكَذَا الْإِجَارَةُ، وَكَذَا النِّكَاحُ عَلَى أَصْلِنَا (وَلِهَذَا) صَارَ سَلَمًا فِيمَا لَايَحْتَمِلُ الِاسْتِصْنَاعَ - كَذَا هَذَا - وَلِأَنَّ التَّأْجِيلَ يَخْتَصُّ بِالدُّيُونِ؛ لِأَنَّهُ وُضِعَ لِتَأْخِيرِ الْمُطَالَبَةِ وَتَأْخِيرُ الْمُطَالَبَةِ إنَّمَا يَكُونُ فِي عَقْدٍ فِيهِ مُطَالَبَةٌ، وَلَيْسَ ذَلِكَ إلَّا السَّلَمُ؛ إذْ لَا دَيْنَ فِي الِاسْتِصْنَاعِ أَلَا تَرَى أَنَّ لِكُلِّ وَاحِدٍ مِنْهُمَا خِيَارَ الِامْتِنَاعِ مِنْ الْعَمَلِ قَبْلَ الْعَمَلِ بِالِاتِّفَاقِ؟ ثُمَّ إذَا صَارَ سَلَمًا؛ يُرَاعَى فِيهِ شَرَائِطُ السَّلَمِ، فَإِنْ وُجِدَتْ صَحَّ، وَإِلَّا فَلَا". ( كِتَابُ الِاسْتِصْنَاعِ، فَصْلٌ فِي شَرَائِطُ جَوَاز الِاسْتِصْنَاعِ، ٥/ ٣، ط: دار الكتب العلمية)تنویر الابصار مع الدر المختار میں ہے:"بَابُ السَّلَمِ (هُوَ) لُغَةً كَالسَّلَفِ وَزْنًا وَمَعْنًى وَشَرْعًا (بَيْعُ آجِلٍ) وَهُوَ الْمُسْلَمُ فِيهِ (بِعَاجِلٍ) وَهُوَ رَأْسُ الْمَالِ (وَرُكْنُهُ رُكْنُ الْبَيْعِ) حَتَّى يَنْعَقِدَ بِلَفْظِ بَيْعٍ فِي الْأَصَحِّ (وَيُسَمَّى صَاحِبُ الدَّرَاهِمِ رَبُّ السَّلَمِ وَالْمُسْلِمُ) بِكَسْرِ اللَّامِ (وَ) يُسَمَّى (الْآخَرُ الْمُسْلَمُ إلَيْهِ وَالْحِنْطَةُ مَثَلًا الْمُسْلَمُ فِيهِ) وَالثَّمَنُ رَأْسُ الْمَالِ (وَحُكْمُهُ ثُبُوتُ الْمِلْكِ لِلْمُسْلَمِ إلَيْهِ وَلِرَبِّ السَّلَمِ فِي الثَّمَنِ وَالْمُسْلَمِ فِيهِ) فِيهِ لَفٌّ وَنَشْرٌ مُرَتَّبٌ (وَيَصِحُّ فِيمَا أَمْكَنَ ضَبْطُ صِفَتِهِ) كَجَوْدَتِهِ وَرَدَاءَتِهِ (وَمَعْرِفَةُ قَدْرِهِ كَمَكِيلٍ وَمَوْزُونٍ وَ) خَرَجَ بِقَوْلِهِ (مُثَمَّنٍ) الدَّرَاهِمُ وَالدَّنَانِيرُ لِأَنَّهَا أَثْمَانٌ فَلَمْ يَجُزْ فِيهَا السَّلَمُ خِلَافًا لِمَالِكٍ وَعَدَدِيٍّ مُتَقَارِبٍ كَجَوْزٍ وَبَيْضٍ وَفَلْسٍ) وَكُمَّثْرَى وَمِشْمِشٍ وَتِينٍ (وَلَبِنٍ) بِكَسْرِ الْبَاءِ (وَآجُرٍّ بِمِلْبَنٍ مُعَيَّنٍ) بُيِّنَ صِفَتُهُ وَمَكَانُ ضَرْبِهِ خُلَاصَةٌ وَذَرْعِيٍّ كَثَوْبٍ بُيِّنَ قَدْرُهُ طُولًا وَعَرْضًا (وَصَنْعَتُهُ) كَقُطْنٍ وَكَتَّانٍ وَمُرَكَّبٍ مِنْهُمَا (وَصِفَتُهُ) كَعَمَلِ الشَّامِ أَوْ مِصْرَ أَوْ زَيْدٍ أَوْ عَمْرٍو (وَرِقَّتُهُ) أَوْ غِلَظُهُ (وَوَزْنُهُ إنْ بِيعَ بِهِ) فَإِنَّ الدِّيبَاجَ كُلَّمَا ثَقُلَ وَزْنُهُ زَادَتْ قِيمَتُهُ وَالْحَرِيرَ كُلَّمَا خَفَّ وَزْنُهُ زَادَتْ قِيمَتُهُ فَلَا بُدَّ مِنْ بَيَانِهِ مَعَ الذَّرْعِ (لَا) يَصِحُّ (فِي) عَدَدِيٍّ (مُتَفَاوِتٍ) هُوَ مَا تَتَفَاوَتُ مَالِيَّتُهُ (كَبِطِّيخٍ وَقَرْعٍ) وَدُرٍّ وَرُمَّانٍ فَلَمْ يَجُزْ عَدَدًا بِلَا مُمَيِّزٍ وَمَا جَازَ عَدًّا جَازَ كَيْلًا وَوَزْنًا، نَهْرٌ". ( شامی، باب السلم، ٥ / ٢٠٩ - ٢١١، ط: دار الفكر) فقط والله أعلم
                                                  
عنوان: جمعہ کے دن اذان کے بعد  گاؤں / دیہات میں خرید وفروخت کا حکم
سوال: جمعہ کی دن نمازِ  جمعہ منعقد نہ ہونے والے گاؤں میں خرید وفروخت اور کاروبار وغیرہ میں اشتغال کرنا جائز ہے یا ناجائز؟
جواب: جن جگہوں میں جمعہ جائز نہیں ایسی جگہوں میں  ظہر کی اذان کے بعد  خرید و فروخت میں  کوئی مضائقہ نہیں؛ کیوں کہ جمعہ کے دن  اذان کے بعد خرید و فروخت کے مکروہ ہونے کی علت سعی الی الجمعہ اور استماعِ خطبہ میں خلل ہے،  اور یہ علت ظہر میں مفقود ہے ۔ (کفایت المفتی 3/284، ط: دارالاشاعت) لہذا جس گاؤں میں جمعہ قائم کرنا جائز نہ ہو،  وہاں جمعہ کی دن  ظہر کے وقت خرید وفروخت منع نہیں ہے۔الدر المختار وحاشية ابن عابدين (رد المحتار) (5/ 101):
"(وكره) تحريمًا منع الصحة (البيع عند الأذان الأول) إلا إذا تبايعا يمشيان فلا بأس به؛ لتعليل النهي بالإخلال بالسعي، فإذا انتفى انتفى، وقد خص منه من لا جمعة عليه، ذكره المصنف". فقط والله أعلم
                                                  
عنوان: قسطوں کی ادائیگی کے دوران کرایہ ادا کرنا
سوال: کیا فرما تے ہیں علمائے دین و مفتیانِ شرع متیں مسئلہ ذیل کے سلسلے میں:ایک کمپنی ہے جو بائیک خرید کر کرائے پر چلاتی ہے اور جس شخص سے کمپنی گاڑی لیتی ہے اس سے یہ معاہدہ ہوتا ہے کہ 12مہینے تک آپ کو  آپ کی گاڑی کی قیمت قسطوں میں ادا کردیں گے، اور بارہ مہینوں کا کرایہ بھی آپ کو دیں گے، جیسے  ہر مہینے  5000  کی قسط اور  4000 روپے کا کرایہ کمپنی اس شخص کو  دے گی جس سے گاڑی خریدی ہے،  اس گاڑی والے کو ایک سال میں تقریباً  50000  روپے کی بچت ہوگی،  اگر کوئی نقصان ہوا تو کمپنی اس کی ذمہ دار ہو گی،  کیا اس طرح کی ڈیل کرنا شریعت کی رو سے صحیح ہے یا نہیں؟
جواب: مذکورہ معاملہ شرعاً درست نہیں ہے؛ کیوں کہ اس معاملہ میں بیک وقت ایک ہی عقد میں دو مختلف معاملات (بیع: یعنی خرید و فروخت اور اجارہ: یعنی کرایہ داری) کو جمع کیا جارہا ہے (یعنی کمپنی جس شخص سے گاڑی لے رہی ہے، اس سے بیک وقت ایک ہی چیز میں بیع اور اجارہ دونوں کا معاملہ ہورہا ہے)، جو کہ شرعاً درست نہیں ہے؛ نبی کریم ﷺ نے ایک معاملہ کے اندر دوسرے کو داخل کرنے سے منع فرمایا ہے۔صحيح ابن حبان - مخرجا (11/ 399):"عَنِ ابْنِ مَسْعُودٍ أَنَّهُ قَالَ: «لَا تَحِلُّ صَفْقَتَانِ فِي صَفْقَةٍ، وَأَنَّ رَسُولَ اللَّهِ صَلَّى اللَّهُ عَلَيْهِ وَسَلَّمَ، لَعَنَ آكِلَ الرِّبَا، وَمُوكِلَهُ، وَشَاهِدَيْهِ، وَكَاتِبَهُ»".نیز  اس معاملہ کو دوسرے پہلو سے دیکھا جائے تو اس میں ایک بات قابلِ اشکال یہ بھی ہے کہ یہاں بیع ایسی شرط کے ساتھ مشروط ہے جس میں بائع (گاڑی کے سابق مالک) کا فائدہ ہے، یعنی گاڑی کا مالک اس شرط پر بیچ رہاہے کہ خریدار ایک سال تک اس کا کرایہ مجھے دے گا، جب کہ کمپنی جب اس بائیک کو خرید لیتی ہے تو  اس بائیک کی مالک بن جاتی ہے، اگرچہ ساری قسطیں ادا نہ بھی کی ہوں، تو پھر ماہانہ کرایہ ادا کرنے کا مطلب یہ ہوا کہ کمپنی اپنی ہی مملوکہ چیز کا کرایہ (مشروط طور پر) ادا کر رہی ہے، جو کہ درست نہیں۔ فقط واللہ اعلم
                                                  
عنوان: مقرر وقت سے پہلے پیسے ادا کرکے کل قیمت کم کرانا
سوال: میں نے ایک چیز  بیچی ہے 5500روپے میں ایک سال کے ادھار پر، کچھ دن بعد اس بندے نے آکر کہا 5000 ابھی لیے لو 500 روپے کم کرو،  کیا میں کم کرکے روپے لے سکتا ہوں؟
جواب: صورتِ مسئولہ میں جس قیمت پر آپ کا سودا ہوا ہے، آپ اسی کے حق دار ہیں،  مقررہ میعاد سے پہلے قیمت کی ادائیگی کی وجہ سے اس میں کمی کرنا جائز نہیں ہے۔المبسوط للسرخسي (21 / 31):
"ولو كان له عليه ألف إلى أجل فصالحه منها على خمسمائة درهم ودفعها إليه لم يجز؛ لأن المطلوب أسقط حقه في الأجل في الخمسمائة والطالب بمقابلته أسقط عنه خمسمائة فهو مبادلة الأجل بالدراهم وذلك لايجوز عندنا، وهو قول ابن عمر - رضي الله عنهما -، فإن رجلا سأله عن ذلك فنهاه، ثم سأله، ثم نهاه، ثم سأله فقال: إن هذا يريد أن أطعمه الربا، وهو قول الشعبي - رحمه الله -: وكان إبراهيم النخعي - رحمه الله -: يجوز ذلك، وهو قول زيد بن ثابت - رضي الله عنه - استدلالاً بحديث «بني النضير أن النبي صلى الله عليه وسلم لما أجلاهم، قالوا: إن لنا ديونًا على الناس، فقال: صلوات الله عليه ضعوا وتعجلوا»، وكنا نحمل ذلك على أنه كان قبل نزول حرمة الربا، ثم انتسخ بنزول حكم الربا، فإن مبادلة الأجل بالمال ربًا". فقط والله أعلم
                                                  
عنوان: لیڈو کی خرید و فروخت
سوال: لیڈو کی خرید و فروخت جائز ہے یا نہیں؟
جواب: قرآن مجید میں اللہ تعالیٰ نے ہمیں نیکی کے کاموں میں ایک دوسرے کے ساتھ تعاون کرنے اور گناہ کے کاموں میں تعاون نہ کرنے کا حکم دیا ہے اور ’’لڈو‘‘  کی خرید وفروخت  میں بھی ایک مکروہ کام میں تعاون  کرنا پایا جاتا ہے، اس لیے اس کی خرید و فروخت  مکروہ ہے۔قرآنِ کریم میں اللہ رب العزت فرماتے ہیں ۔{وَتَعَاوَنُوا عَلَى الْبِرِّ وَالتَّقْوَى وَلاتَعَاوَنُوا عَلَى الإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: اور ایک دوسرے کا تعاون کرو نیکی اور تقویٰ کے کاموں میں، اور گناہ اور زیادتی کے کاموں میں ایک دوسرے کا تعاون نہ کرو، اور اللہ کا لحاظ کرو، بے شک اللہ تعالیٰ سخت بدلہ دینے والا ہے۔ فقط واللہ اعلم
                                                  
عنوان: قرض میں رقم کے بجائے کوئی اور چیز دینا
سوال: کسی آدمی نے دوسرے سے قرض لیا، اب قرض لوٹانے کے وقت اس کے مثل رقم لوٹانا ضروری ہے یا کوئی اور چیز باہمی رضامندی سے دی جاسکتی ہے؟
جواب: صورتِ مسئولہ میں اگر مقروض قرض لی ہوئی رقم کے بجائے کوئی اور چیز   قرض خواہ کو باہمی رضامندی سے دیتاہے تو یہ جائز ہے۔ فقط واللہ اعلم
                                                  
عنوان: جو دوائی ڈاکٹر کو بطورِ سیمپل دی جائے اس کی خرید و فروخت کرنا
سوال: ڈاکٹر حضرات کو  دوا ساز کمپنیوں سے جو گولیاں اور دوائیاں سیمپل کے طور پر ملتی  ہیں، ان کی خرید وفروخت جائز ہے؟
جواب: جو دوائیاں ڈاکٹر حضرات کو بطورِ ملکیت دی جاتی ہیں، وہ ڈاکٹروں کی ملکیت ہیں جو چاہے کریں، اور انہیں فروخت کرنا چاہیں تو  فروخت بھی کرسکتے ہیں؛ کیوں کہ جب ڈاکٹر  مالک ہوگئے تو  ملکیت کی رو سے اپنی مملوکہ شے میں ہر قسم کے تصرف کے مجاز ہوگئے۔اس صورت میں مریضوں کو  دینے کے بارے میں کمپنی کی ہدایت کو محض مشورہ قراردیاجائے گا۔اور اگر ڈاکٹرحضرات کو مالک نہ بنایا جائے، بلکہ مریضوں تک پہنچانے کے لیے وکیل بنایا جائے تو ایسی صورت میں دوائیاں ان کے ہاتھ میں امانت ہیں اورمریضوں تک ان کاپہنچانا ضروری ہے اور انہیں فروخت کرنا جائز نہیں ہے۔ فقط واللہ اعلم
                                                  
عنوان: ثمن بعد میں دوں گا کہنے سے ادائیگی کب لازم ہے؟
سوال: خرید وفروخت کے وقت ثمن کی ادائیگی کا وقت مقرر نہیں کیا، بلکہ مشتری نے مطلق کہہ دیا کہ "بعد میں دوں گا" تو یہ بیع ادھار کہلاۓ گی یا نقد اور بائع کو مطالبہ کا حق ہر وقت ہوگا یا خاص وقت گزرنے کے بعد ؟
جواب: بیع میں ادہار اور نقد دونوں صورتیں شرعاً جائز ہیں، لیکن اگر ثمن معجل نہ ہو یعنی فوری ادائیگی نہ ہو، بلکہ ثمن کی ادائیگی تاخیر کے ساتھ ہو تو اس صورت میں ادائیگی کی مدت کا مقرر کرنا لازم ہے، اگر مدت مقرر نہ کی بلکہ مطلقاً  کہا کہ بعد  میں دے دوں گا اس سے شرعاً بیع فاسد ہوجاتی ہے، اور فساد ختم کرنے کی صورت یہ ہے کہ مشتری یا تو فوری ثمن اداکردے یا بائع کی رضامندی سے ثمن کی ادائیگی کاکوئی متعین وقت مقرر کردے۔"البحر الرائق شرح كنز الدقائق ـ مشكول - (15 / 124):
"(قوله: وصح بثمن حال وبأجل معلوم) أي البيع لإطلاق النصوص، و في السراج الوهاج: إنّ الحلول مقتضى العقد وموجبه، و الأجل لايثبت إلا بالشرط ا هـ. قيد بعلم الأجل؛ لأنّ جهالته تفضي إلى النزاع فالبائع يطالبه في مدة قريبة والمشتري يأباها فيفسد". فقط والله أعلم
                                                  
عنوان: زندہ جانوروں کو تول کر خرید وفروخت کرنا
سوال: کیا زندہ جانوروں کی خریدو فروخت تول کر جائزہے، جیسا کہ بازار  میں مرغ اور بعض جگہ قربانی کے بکروں کی خرید و فروخت ہوتی ہے؟
جواب: موجودہ دور میں بہت سی جگہوں میں یہ رواج ہے کہ  جانوروں کو  وزن کرکے فروخت کرتے ہیں،  اگر یہ خرید فروخت باہمی رضامندی سے ہو اور جانور کا گوشت وزن کرکے نقد رقم یا غیر جنس کے عوض خریدا جائے تو یہ  جائز ہے۔ البتہ  قربانی کے لیے جانور  خریدتے ہوئے  اِس بات کا لحاظ ضروری ہے کہ  اس سے قربانی ہی مقصود ہو، گوشت کے حصول کی نیت نہ ہو۔( ماہنامہ بینات ذوا لقعدہ ۱۴۲۹ھ۔ قربانی کے مسائل کاانسائیکلوپیڈیا،  ص: 175) فقط واللہ اعلم
                                                  
عنوان: موٹر سائیکل کی قرعہ اندازی کی ایک صورت
سوال: ایک موٹر سائیکل ڈیلر نے ایک قسم کی قرعہ اندازی شروع کی ہے، جس میں 70لوگ حصہ لیتے ہیں،  ہر  ایک مہینے میں 3000روپے جمع کرتاہے، اور مہینے کے آ خر میں قرعہ اندازی ہوتی ہے اور جس کا نام نکلتا ہے اسے ایک موٹر سائیکل دیا جاتا ہے جو اس کو  3000 میں پڑتا ہے، اور باقی لوگ پھر سے اگلے مہینے کے لیے 3000  جمع کرتے ہیں اور  مہینے کے آ خر میں قرعہ اندازی ہوتی ہے، اور دوسرے شخص کو موٹر سائیکل دیا جاتا ہے جو اس کو 6000 میں پڑتا ہے، اور باقی لوگ پھر سے اگلے مہینے کے لیے 3000 جمع کرتے ہیں اور مہینے کے آ خر میں قرعہ اندازی ہوتی ہے اور تیسرے شخص کو موٹر سائیکل دیا جاتا ہے جو اس کو 9000 میں پڑتا ہے، اور باقی لوگ پھر سے اگلے مہینے کے لیے 3000 جمع کرتے ہیں، یہ سلسلہ تقریباً  17 مہینوں تک چلتا ہے،  جس میں 17 لوگوں کو  کم قیمت پر موٹر سائیکل ملتا ہے، اور  آخر میں جتنے بھی لوگ باقی رہ گئے، ان سب کو ایک ایک موٹر سائیکل دیا جاتا ہے جو ان کو اپنی قیمت پر پڑ جاتا ہے، کیا اس قرعہ اندازی میں مل جانے والا موٹر سائیکل جائز ہے کہ نہیں؟
جواب: موٹر سائیکل کی مذکورہ  اسکیم شرعاً جائز نہیں ہے؛  کیوں کہ ممبران کی طرف سے جمع کرائی گئی رقم کی حیثیت قرض کی ہے، اور جس ممبر کا پہلے نام نکل رہا ہے، اس کی بقایا اقساط معاف ہوجاتی ہیں تو  اس ممبر کو یہ فائدہ قرض کی وجہ سے ہو رہا ہے، اور قرض پر مشروط نفع سود ہے۔اور اس میں قمار (جوئے) کی مشابہت بھی پائی جاتی ہے، قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے  کی بنیاد  پرہو، اور اس اسکیم میں بھی ممبر نفع اور موٹر سائیکل سستی حاصل کرنے  کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ نفع ہوگا یا نہیں؛ لہذا یہ اسکیم شرعاً ناجائز ہے۔ اس اسکیم کو چلانا اور اس کا حصہ بننا دونوں جائز نہیں ہے۔ چوں کہ مذکورہ معاہدہ اور معاملہ سود اور قمار پر مشتمل ہے اس لیے آخری قسط تک شامل ہونے کی نیت سے بھی اس میں شمولیت جائز نہیں ہے۔لاعلمی میں اگر کوئی شخص اس اسکیم میں حصہ لے چکا ہو تو اس کو  چاہیے کہ فی الفور اس سے علیحدہ ہوجائے، اس لیے کہ یہ سودی معاہدے  میں شریک ہے۔ اور اس کے لیے  صرف اس اسکیم کی مد میں جمع کرائی گئی اپنی اصل رقم لینا جائز ہوگا۔اور اگر کسی ممبر نے غلطی سے شرکت کرلی ہو اور اس نے پورے پیسے جمع کرادیے ہوں تو  اسے سودی معاملہ میں معاونت کی وجہ سے گناہ  ہوگا، اس پر توبہ واستغفار کرنا لازم ہوگا، لیکن موٹر سائیکل کی اصل قیمت جمع کرنے کے بعد جو اس نے موٹر سائیکل خریدلی ہے، اس کے لیے یہ موٹر سائیکل استعمال کرنا جائز ہوگا۔فقط واللہ اعلم
                                                  
عنوان: رضائی بنانے والے سے لوگ اپنا مال وصول نہ کریں تو وہ کیا کرے؟
سوال: میرا روئی کا کاروبار ہے، لوگ گھروں سے پرانی رضائیاں اور تلائیاں لاتے ہیں، ہم اسے دوبارہ بناتے ہیں اور دو تین دن کے بعد انہیں واپس لے جانے کا کہتے ہیں.1.لیکن بعض لوگ دو تین سال بعد اپنا سامان یعنی امانت واپس لینے آتے ہیں، اور بعض لوگوں کا سامان ہم سے گم ہوجاتا ہے یا خراب ہوجاتا ہے،  چوہے انہیں خراب کر دیتے ہیں، تو کیا سامان گم ہونے یا خراب ہونے کی وجہ سے تاوان ہم پر ہوگا یا نہیں؟2.بعض لوگ تو سامان واپس لے جاتے ہی نہیں ان کا کیا کریں؟ جو لوگ سامان واپس نہیں لے جاتےان میں سے بعض لوگوں پر ہمارے بقایاجات (پیسے) رہتے ہیں تو  کیا ہم ان کا سامان بیچ کر بقایاجات پیسے نکال سکتے ہیں اور کس طرح نکالیں؟3. اور جن لوگوں نے پیسے ایڈوانس دیے ہوتے ہیں بقایاجات پیسے نہیں رہتے ان کے سامان کا کیا کریں؟
جواب: صورتِ مسئولہ میں کام لیتے وقت اس بات کی وضاحت کردیا کریں کہ مثلاً پندرہ یا بیس دن تک ہم آپ کی رضائی سنبھال کر رکھیں گے، اگر اس دوران آپ نے رضائی وغیرہ وصول نہ کی تو ہم اسے فروخت کرکے اپنی بقایا اجرت کاٹ کر آپ کی رقم مثلاً ایک سال تک اپنے پاس محفوظ رکھیں گے، اس کے بعد وہ رقم بھی صدقہ کردیں گے،  پس مذکورہ معاہدہ کے مطابق آپ کو عمل کرنے کا اختیار ہوگا۔جب تک مذکورہ  بالا معاہدہ نہ ہو تو  اس وقت تک لوگوں کا سامان آپ کے پاس امانت ہوگا، جس کے ضائع ہونے یا خراب ہونے میں اگر آپ کی جانب سے کسی قسم کی زیادتی نہ کی گئی ہو تو اس صورت میں آپ پر ضامان نہ ہوگا، البتہ اگر ضیاع میں آپ کی جانب سے تعدی (زیادتی) پائی جائے تو  آپ ضامن ہوں گے، لہذا تیار شدہ مال کے حوالے سے آپ کو چاہیے کہ مالکان سے فون پر رابطہ کرکے تفصیل بالا سے آگاہ کردیں، اور انہیں ایک وقت دے دیں کہ اپنا مال مثلاً پانچ دس دن میں وصول کرلیں، بصورتِ دیگر اسے صدقہ کردیا جائے گا۔  اس اطلاع اور مدت گزرنے کے بعد جس صورت میں آپ کی اجرت باقی ہو وہ رکھ کر بقیہ رقم صدقہ کرنے کے آپ مجاز ہوں گے۔فقط واللہ اعلم
                                                  
عنوان: جاز ایڈوانس کا حکم
سوال: جاز ایڈوانس لینا کیسا ہے ، جب کہ 4 روپے کٹتے ہیں؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے۔ اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔بعض موبائل کمپنیاں اس حوالے سے جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔’’جاز‘‘  کمپنی ایڈوانس بیلنس لینے پر جو میسج بھیجتی ہے، اسے دیکھ کر حکم متعین کیا جاسکتاہے۔ فقط واللہ اعلم
                                                  
عنوان: oriflame بزنس کا حکم
سوال: کیا Oriflame cosmetic products کا بزنس جائز ہے ؟
جواب: سائلہ نے جو  Oriflame کمپنی کا ذکر کیا وہ ایک ملٹی لیول مارکیٹنگ کمپنی کا طریقہ ہے،  ملٹی لیول مارکیٹگ میں بہت سےمفاسد ہونے کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگا کر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائلہ کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں۔(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔)البنایہ شرح الہدایۃ میں ہے:"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أيتعليق التمليكم: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار". (۸/۱۵۸، دار الكتب العلمية)الموسوعة الفقهیة میں ہے :"وقال المحلي: صورة القمار المحرم التردد بين أن يغنم وأن يغرم". (۳۹/۴۰۴، طبع الوزارة)شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درت نہیں۔مسند أحمد میں ہے:"عن عبد الرحمن بن عبد الله بن مسعود،، عن أبيه، قال: " نهى رسول الله صلى الله عليه وسلم عن صفقتين في صفقة واحدة". (6 / 324، موسسة الرسالة)        لہذا مذکورہ کمپنی کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔اس کی مزید تفصیل کے لیے فتاوی بینات جلد 4 ص 233 ملاحظہ فرمائی جاسکتی ہے۔ فقط واللہ اعلم
                                                  
عنوان: وکیل کا موکل سے اصل قیمت سے زائد وصول کرنا
سوال: عمر نے زید سے کہا کہ میرے لیے ایک کارخانہ لےلو،  زید نے عمر سے کہا کہ کارخانہ 500000 روپے کا ہے، جب کہ اصل میں یہ کارخانہ 200000 روپے کا ہے، جب کہ 300000 روپے زید نے عمر کو زیادہ بتایا اور بقایا رقم زید نے اپنے لیے رکھی تو کیا یہ رقم زید کے لیے رکھنا جائز ہے یا ناجائز ؟
جواب: مذکورہ صورت میں زید ،عمر کے لیےخریداری کا  وکیل ہے، اس لیے زید کا اپنے موکل عمر  سے حقیقی قیمت سے زائد رقم وصول کرنا جائز نہیں ہے؛ لہذا اگر کارخانہ کی خریداری 2 لاکھ میں ہوئی ہے، تو بقایا رقم (تین لاکھ روپے) زید کے لیے اپنے پاس رکھنا جائز نہیں، بلکہ عمر کو واپس لوٹانالازم ہے، البتہ اگر زید خریداری میں وقت اور محنت صرف ہونے کی وجہ سے حق الخدمت لینا چاہتاہے تو اس کی صراحت کردے، پھر جانبین کی رضامندی سے جو  اجرت طے ہوجائے وہ رقم زید لے سکتاہے، اور محنت کی وجہ سے زید جو رقم لے گا وہ اس کا حق ہوگااور اس کی وصولی زید کے لیے جائز ہوگی۔ (امدادالاحکام 4/144) فقط واللہ اعلم
                                                  
عنوان: شریک کے ساتھ نئے کاروبار کے حوالے سے مشورہ
سوال: میرے والد اور ان کے دوست کی شراکت ہے تقریباً 12 سال سے،  میں تین سال سے دکان جارہا ہوں، دکان میں کاروبار بھی الحمداللہ  بہت اچھا ہے، مجھے دکان سے صرف 1 ہزار روپے ہر ہفتے دیتے ہیں،  میں کچھ کرنا چاہتا ہوں، سب سوچتے عمل میں کچھ نہیں آپاتا،  پارٹنر کا بیٹا بھی ہے وہ ہر کام میں میرے ساتھ شامل کردیتے ہیں، اور کسی  کام میں مجھے شامل نہیں کرتے ہیں، وہ تقریباً دو سال چھوٹا ہے، لیکن ان کا بڑا بیٹا ہے  تو برابری میں رکھتے ہیں، میں کیا کروں؟  راہ نمائی فرمائیں، کوئی اگر دعا ہوں تو وہ بھی بتادیں کہ کام کے لیے راستے بن جائیں، نہ  ان کی حق تلفی ہو نہ ہماری!
جواب: آپ جو نیا کام کرنا چاہتے ہیں، اس حوالے سے پہلے اپنے والد صاحب اور کاروبار کا تجربہ رکھنے والے کسی شخص سے مشورہ کریں اور ان کی اجازت نیز  شریک سے اجازت لے کر  ان کے ساتھ  یا الگ کام شروع کریں، اور اگر شریک کے بیٹے سے آپ مطمئن نہ ہوں تو  والد سے اس کا بھی اظہار کریں ۔اس صورت میں ان کی حق تلفی نہ ہوگی۔ اور اگر وہ اجازت نہ دیں تو پھر ان کے کام میں خود کچھ نہ کریں، بلکہ والد کے مشورے سے اپنا علیحدہ کام کریں۔"اَللّٰهُمَّ خِرْ لِيْ وَ اخْتَرْ لِيْ"  اور  "اَللّٰهُمَّ أَلْهِمْنِيْ رُشْدِيْ  وَ أَعِذْنِيْ  مِنْ شَرِّ نَفْسِيْ" کا ورد رکھیں۔ فقط واللہ اعلم
                                                  
عنوان: کیا زر ضمانت(ایڈوانس) میں سے نقصان وصول کیا جاسکتا ہے؟
سوال: کیا مالک مکان کا کرایہ دار کی تعدی کے باعث گھر میں توڑ پھوڑ کی وجہ سے ایڈوانس سے رقم کاٹنا جائز ہے‎؟
جواب: مکان وغیرہ کرایہ پر دیتے ہوئے ایک معتد بہ رقم "زر ضمانت" (ایڈوانس) کے طور پر لی جاتی ہے جس کا مقصد ہی یہ ہوتا ہے کہ اگر کرایہ دار کی طرف سے مالک کو کسی نقصان کا سامنا کرنا پڑے  یا وہ آئندہ کرایہ نہ ادا کرے تو وہ اس کی تلافی زرِ ضمانت(ایڈوانس)  میں سے کرے اور کرایہ داری میں عرف و رواج بھی یہی جاری ہے۔ لہذا اگر ثابت ہوجائے کہ کرایہ دار کی غفلت یا تعدی کی وجہ سے نقصان ہوا ہے تو اس کا ضمان کرایہ دار سے طلب کیا جاسکتا ہے، اگر نہ دے تو زرِ ضمانت (ایڈوانس) میں سے نقصان کے بقدر رقم وصول کی جاسکتی ہے۔فقط واللہ اعلم
                                                  
عنوان: قومی بچت اسکیم کا منافع حرام ہے تو ناتجربہ کار ریٹائرڈ آدمی کیا کرے؟
سوال: میں نے آپ کا فتوی پڑھا کہ ریٹائرمنٹ پر ملنے والی رقم کو قومی بچت میں جمع کرانا ناجائز ہے اور اور منافع سود ہے۔ بادی النظر میں آپ نے صحیح فرمایا، لیکن میرا سوال آپ کے جواب پر ہے کہ یہ ناجائز ہے تو ایک ریٹائرڈ آدمی کیا کرے؟ میں نے ایک نہیں بیسیوں مثالیں دیکھی ہیں کہ اگر پیسے کسی کے کاروبار میں لگائے تو وہ ڈوب گئے۔اب جس کا کوئی سہارا بھی نہ ہو وہ کیا کرے گا؟  لوگوں کی زکاۃ پر گزارا کرکے کیسے معاشرے میں رہے گا؟  اسلام میں ایسے حالات جب کہ کہ حکومت بھی کوئی مدد نہ کرتی ہو تو انسان کو کیا کرنا چاہیے؟اسلام کسی کو بھیک اور دوسرے کے رحم و کرم پر نہیں چھوڑتا۔ میں ایک متاثرہ آدمی ہوں جس کی رقم ڈوب چُکی ہے، آپ کا پیش کردہ حل شاید بہت سے لوگوں کی پریشانیوں کا سد باب کردے!
جواب: واضح رہے کہ سود کا لینا، دینا ناجائز اور حرام ہے، اس پر قرآن و حدیث میں بہت سخت وعیدیں وارد ہوئی ہیں، سودی لین دین کرنے والوں سے  اللہ اور اس  رسول کی طرف جنگ کا اعلان ہے، ایسے شخص کو  آپ ﷺ نے ملعون قرار دیا ہے، حاصل یہ ہے سود کا معاملہ بہت سخت ہے، لہذا سودی معاملہ کرنا بالکل ناجائز اور حرام ہے، اب  مروجہ جن اسکیموں میں شرعی اعتبار سے خرابیاں ہیں اور  شرعاً وہ سود پر مبنی ہیں تو ظاہر ہے ان کے حرام ہونے میں کوئی شک وشبہ نہیں ہے؛  اس لیے اس کے حرام ہونے کا حکم بتایا جاتا ہے۔جو  لوگ جو زندگی بھر حلال کماتے رہے اور محنت کرکے حلال پر اکتفا  کرتے رہے، وہ زندگی کے اس اخیر حصے میں سود کے لین دین میں ملوث ہوجائیں تو یہ کس قدر خطرناک بات ہے کہ وہ اللہ سے اس حال میں ملیں کہ اللہ اور اس کے رسول نے ان کے ساتھ جنگ کا اعلان کیا ہوا ہو، اس لیے ایسے لوگوں کو چاہیے کہ وہ اللہ کی طرف رجوع کرتے ہوئے اللہ تعالیٰ سے خوب مانگیں، اور حلال آمدنی کی کوشش کریں، حلال خواہ معمولی ہی کیوں نہ ہو  اس میں برکت ہوتی ہے اور حرام خواہ کتنا ہی زیادہ ہو، اس میں تباہی اور بربادی ہوتی ہے۔حلال آمدنی کے لیے شرعاً  شرکت یا مضاربت کا طریقہ اختیار کیا جاسکتا ہے، شرکت یہ ہے کہ کسی معتبراورامانت دار تاجرکے ساتھ مل کر کاروبار میں رقم لگادی جائے، اگر خود کام کرسکتے ہیں تو  بہتر ورنہ اس کے کام کے عوض باہمی رضامندی سےنفع کے فیصدی  تناسب میں کمی بیشی کرلی جائے، اورشراکت کی بنیاد پرجو فیصدی نفع ملے گاوہ جائزہے۔ اور مضاربت کی صورت یہ ہے کہ کوئی شخص جو کاروبار کا تجربہ رکھتا ہو، اس کو سرمایہ دے کر کام کرایا جائے، یعنی آپ کا سرمایہ ہو اور اس کی محنت ہو، اور حاصل ہونے والے نفع کے فیصد کے اعتبار سے باہمی نفع کا تناسب طے کرلیا جائے۔بلاشبہ ان معاملات میں ہر ایک شخص پر اعتماد نہیں کیا جاسکتا، اور شریعت و فطرت دونوں کا تقاضا بھی یہ ہی ہے کہ معاملہ کرتے وقت ابتدا سے ہی تمام جزئیات طے کرلی جائیں، اور کسی مستند عالم یا مفتی کی راہ نمائی سے عاقدین باہم ایک تحریری معاہدہ کرلیں، جس پر گواہ بھی موجود ہوں، اور وقتاً فوقتاً غیر محسوس انداز میں شریک (پارٹنر) کے کام کی نگرانی یا مضارب پر  بھی نظر رکھی جائے، اگر دھوکے کا اندازا ہو تو بروقت مناسب تنبیہ ہو، یا کم از کم اپنے نقصان سے بچا جاسکے۔نیز مختلف چیزیں مثلاً گاڑی، دکان، مکان وغیرہ خرید کر  کرایہ پر دے کر بھی آمدنی حاصل جاسکتی ہے، بلکہ موجودہ دور میں بعض معمولی قیمت کی چیزیں بھی کرایہ پر دی جاتی ہیں، اس میں بھی چھوٹی انویسٹمنٹ کی جاسکتی ہے، مثلاً: بہت سے لوگ برتن خرید کر کیٹرنگ والوں کو کرایہ پر دے دیتے ہیں وغیرہ وغیرہ۔  یہ طریقہ ”اجارہ“ کہلاتا ہے۔اسی طرح سونایا کرنسی خرید کر، دام بڑھنے پر بیچنا  بھی جائز کاروبار کی ایک شکل ہے۔الغرض سود کی لعنت کے علاوہ دنیا میں اور بہت سے طریقہ ہیں جن سے حلال آمدن حاصل کی جاسکتی ہے، کاروبار کے تجارتی پہلو سے متعلق  اپنے کسی واقف زیرک تاجر شخص سے مشورہ کرلیں، اور جو کام شروع کریں اس کی شرعی راہ نمائی کے لیے مستند عالم دین /مفتی یا کسی قریبی دارالافتاء سے راہ نمائی لے لیں۔قرآنِ کریم میں ہے:{يا أيها الذين اٰمنوا اتقوا الله وذروا ما بقي من الربا إن كنتم مؤمنين فإن لمتفعلوا فأذنوا بحرب من اللهورسوله وإن تبتم فلكم رءوس أموالكم لاتظلمون ولاتظلمون وإن كان ذو عسرة فنظرة إلى ميسرة وأن تصدقوا خير لكم إن كنتم تعلمون} (البقرة : ۲۷۸ إلى ۲۸٠ )ترجمہ: اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگے تو  تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔(بیان القرآن )حدیثِ  مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»".(الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔فقط واللہ اعلم
                                                  
عنوان: باپ کی زندگی میں میراث سے دست برداری
سوال: اگر بیٹا باپ کی زندگی میں اپنے ورثے سے لکھ  کر دست بردار ہو جائے تو  کیا اب وہ شرعاً اپنے باپ کے ورثے میں اپنے حق کا دعویٰ کرسکتا ہے؟
جواب: اگر باپ نے اپنی زندگی میں بیٹے جائیداد کا حصہ دیتے ہوئے یہ شرط لگائی ہو کہ آپ میری زندگی میں یہ اشیاء لے لو اور ترکہ میں سے اپنے حصہ سے دست بردار ہوجاؤ ، یعنی یہ اشیاء میں آپ کو اس شرط پر ہبہ کر رہا ہوں کہ آپ میراث میں سے حصہ نہیں لو گے اوربیٹے نے یہ بات قبول کرکے دست برداری کی ہو  اوروہ چیزیں لے لی ہوں تو اب معاہدہ کے مطابق بیٹے کو اپنے والد کی میراث میں سے حصہ لینے کا حق نہیں ۔تاہم اگر بیٹے نے کچھ لیا نہ ہو تو وہ باپ کے ورثے میں اپنے حق کا مطالبہ کرسکتا ہے۔الدر المختار وحاشية ابن عابدين (رد المحتار) (6/ 655):"قال القهستاني: واعلم أن الناطفي ذكر عن بعض أشياخه أن المريض إذا عين لواحد من الورثة شيئاً كالدار على أن لايكون له في سائر التركة حق يجوز، وقيل: هذا إذا رضي ذلك الوارث به بعد موته، فحينئذٍ يكون تعيين الميت كتعيين باقي الورثة معه، كما في الجواهر اهـ. قلت: وحكى القولين في جامع الفصولين فقال: قيل: جاز، وبه أفتى بعضهم، وقيل: لا اهـ". فقط و الله أعلم
                                                  
عنوان: گیم کھیل کر پیسے کمانا
سوال: آج کل جوایک گیم آیا ہے موبائل میں، اس کا نام ہے pub g کیا اس پر پیسے کمانا حلال ہے یا حرام؟
جواب: اس طرح کے  گیم کھیلنا اور  ان کے ذریعہ  پیسے کمانا شرعاً ناجائز ہے۔  کسی بھی قسم کا کھیل جائز ہونے کے لیے مندرجہ ذیل شرائط کا پایا جانا ضروری ہے، ورنہ وہ کھیل لہو ولعب میں داخل ہو نے کی وجہ سے شرعاً ناجائز  ہوگا:1۔۔  وہ کھیل بذاتِ خود جائز ہو، اس میں کوئی ناجائزبات نہ ہو۔2۔۔  اس کھیل میں کوئی دینی یا دنیوی منفعت  ہو، مثلاً جسمانی  ورزش وغیرہ ، محض لہو لعب یا وقت گزاری کے لیے نہ کھیلا جائے۔3۔۔  کھیل میں غیر شرعی امور کا ارتکاب نہ کیا جاتا  ہو، مثلاً جوا وغیرہ۔4۔۔ کھیل میں اتنا غلو نہ کیا جائے  کہ شرعی فرائض میں کوتاہی یا غفلت پیدا ہو۔         حاصل یہ ہے کہ آج کل جو   آن لائن گیمز  ہیں، ان میں مذکورہ خرابیاں پائی جاتی ہیں، نیز ان میں مشغول ہوکر  شرعی فرائض اور واجبات میں کوتاہی  اور غفلت برتی جاتی ہے؛ اس لیے شرعاً ان کا کھیلنا اور اس کے ذریعہ پیسے کمانا شرعاً ناجائز ہے ۔روح المعانی میں ہے:’’ولهو الحديث على ما روي عن الحسن كل ما شغلك عن عبادة الله تعالى وذكره من السمر والأضاحيك والخرافات والغناء ونحوها‘‘. (تفسیر الآلوسي (11 / 66)، سورة لقمان، ط:دار الکتب العلمیة)تکملة فتح الملهم  میں ہے:’’فالضابط في هذا . . . أن اللهو المجرد الذي لا طائل تحته، وليس له غرض صحيح  مفيد في المعاش ولا المعاد حرام أو مكروه تحريماً، . . . وما كان فيه غرض  ومصلحة دينية أو دنيوية، فإن ورد النهي  عنه من الكتاب أو السنة . . . كان حراماً أو مكروهاً تحريماً، ... وأما مالم يرد فيه النهي عن الشارع وفيه فائدة ومصلحة للناس، فهو بالنظر الفقهي علي نوعين ، الأول ما شهدت التجربة بأن ضرره أعظم من نفعه ومفاسده أغلب علي منافعه، وأنه من اشتغل به الهاه عن ذكر الله  وحده وعن الصلاة والمساجد التحق ذلك بالمنهي عنه لاشتراك العلة فكان حراماً أو مكروهاً، والثاني ماليس كذالك  فهو أيضاً إن اشتغل به بنية التلهي والتلاعب فهو مكروه، وإن اشتغل به لتحصيل تلك المنفعة وبنية استجلاب المصلحة فهو مباح،  بل قد ير تقي إلى درجة الاستحباب أو أعظم منه . . . وعلي هذا الأصل فالألعاب التي يقصد بها رياضة الأبدان أو الأذهان جائزة في نفسها مالم يشتمل علي معصية أخري، وما لم يؤد الانهماك فيها إلى الاخلال بواجب الإنسان في دينه و دنياه‘‘. (تکملة فتح الملهم، قبیل کتاب الرؤیا، (4/435) ط:  دارالعلوم کراچی) 
درج ذیل فتوی بھی ملاحظہ فرمائیں :آن لائن گیم کھیل کر پیسے کمانے کا حکمفقط واللہ اعلم
                                                  
عنوان: مرحوم کی رقم کو کار خیر میں خرچ کرنا
سوال: کوئی مرحوم ہے اس کی کچھ رقم کہیں سے آتی ہے اور اس کو وارثین میں تقسیم نہیں کیا اور وارثین بھی اس پر راضی ہیں تو اس رقم سے مرحوم کی قربانی و ایصال ثواب وغیرہ کیا جاتا ہے؟  لیکن موقع بموقع مرحوم کے رشتے داروں کو  دی جاتی ہے  بطور للہ جب وہ اللہ کے راستے میں جاتے ہیں تو  یہ دینا جائز ہے؟
جواب: صورتِ مسئولہ میں اگر تمام ورثاء عاقل، بالغ ہیں اور سب خوشی سے اس بات کی اجازت دیتے ہیں کہ مرحوم کی اس رقم کو ان  کی قربانی اور ایصالِ ثواب کی خاطر خرچ کردیا جائے تو  ایسا کرسکتے ہیں، نیز اللہ کے راستے میں جانے والے رشتہ داروں کو اس رقم سے دینا بھی مرحوم کے لیے ایصالِ ثواب کی خاطر ہو تو اس کی اجازت ہے،  بس شرط یہی ہے کہ تمام ورثہ عاقل بالغ ہوں اور دل سے اس پر راضی ہوں۔بہتر  تھا کہ آپ مرحوم کی رقم کی وضاحت کردیتے کہ آنے والی رقم سے کیا مراد ہے؟ یعنی مرحوم نے کہیں انویسٹمنٹ کی تھی یا کسی کے ذمے قرض ہے یا پنشن کی رقم مراد ہے؟ اگر پنش کی رقم مراد ہے تو اس کا حکم یہ ہے کہ متعلقہ ادارہ پنشن جس کے نام جاری کرے وہ اس رقم کا مالک و مختار ہوگا، اس کی رضامندی کے بغیر دوسرے ورثہ کو یہ رقم خرچ کرنے کی اجازت نہیں ہوگی۔فقط واللہ اعلم
                                                  
عنوان: ورثاء میں پانچ بہنیں اورچچا زاد بھائی چھوڑے
سوال: میرے ماموں وفات پا چکے ہیں اور ان کی پانچ بہنیں ہیں جب کہ نا بیوی ہے نا کوئی اولاد. لیکن ماموں کے چاچا اور تایا کے بیٹے موجود ہیں تو وراثت کیسے تقسیم ہو گی؟
جواب: صورتِ  مسئولہ میں سائل کے مرحوم ماموں کے کل ترکہ منقولہ و غیر منقولہ میں سے (اگر قرض ہے تو اس کی ادائیگی اور کوئی جائز وصیت کی ہے تو ایک تہائی ترکے میں سے اس کے نفاذ کے بعد، باقی کل ترکے کا) دو تہائی (%66.66)مرحوم کی پانچوں بہنوں میں برابر سرابر تقسیم کیا جائے گا، اور بقیہ ایک تہائی (%33.33)بطورِ عصبہ  مرحوم کے چچا زاد اور تایا زاد بھائیوں کو ملے گا، اور یہ ایک تہائی تمام چچازاد اور تایا زاد بھائیوں میں برابرتقسیم کیا جائے گا۔  چچا یا تایا کی بیٹیاں اگر ہیں تو انہیں شرعی حصہ نہیں ملے گا۔  فقط واللہ اعلم
                                                  
عنوان: فری لانس (freelance) ویب سائٹ کی کمائی
سوال: Fiverrاور اس جیسے دوسر ے ارننگ ویب سائیٹس سے کمائی کے حکم کے بارے میں راہ نمائی فرمائیں!
جواب: فری لانس (freelance) کی ویب سائٹ پر جائز کام (مثلاً حلال کاروبار کرنے والی کمپنی کا جان دار کی تصویر سے خالی لوگو بنانا وغیرہ) کرکے پیسے کمانا جائز ہے، اگر ناجائز کام کیا جائے تو آمدن بھی ناجائز ہوگی۔ فقط واللہ اعلماس سے متعلقہ مسئلے کے لیے درج ذیل لنک پر فتویٰ ملاحظہ کیجیے:فری لانسنگ کے ذریعہ رقم کمانا
                                                  
عنوان: یورپ میں بینک سے لون لے کر گھر خریدنا
سوال: میں یورپ میں رہتا ہوں، اور میرے بڑے بھائی نے بینک سے لون لینے کا ارادہ کیا ہے،تاکہ اپنے لیے ایک گزارہ حال گھر خرید لے؛ کیوں کہ یہاں پر کراۓ کے مکان میں رہنا تھوڑا مشکل ہوتا ہے، کبھی کبھار گھر کا کرایہ بڑھ  جاتا ہے اور بھی دوسرے سے مسائل ہوتے ہیں تو اس وجہ سے میرے بھائی نے ارادہ کیا ہے کہ بینک سے لون لے لے اور اپنا گھر خرید لے، تو اس صورت میں کیا حکم ہوگا؟
جواب: اگر کوئی شخص یورپ میں رہتا ہو اور  اس کے پاس مکان خریدنے کے لیے اتنی رقم نہ ہو جس سے وہ مکان خرید لے اور قسطوں پر خریدنے کی بھی کوئی جائز صورت نہ بن سکے تو بھی اس کے لیے سودی قرضہ لینے کی اجازت نہیں ہے، اگر اندرون ملک یا بیرون ملک کسی سے غیر سودی قرض مل جائے تو لے لے، بصورتِ دیگر مکان خریدنے کے لیے رقم جمع کرنا شروع کر دے اور  جب تک رقم جمع نہ ہو جائے اُس وقت تک کرایہ کے مکان میں رہے، شرعی حدود میں رہ کر کفایت شعاری سے کام لے، پھر جب پیسے جمع ہو جائیں تو اُن پیسوں سے مکان خرید لے۔اس دوران جو تکالیف آئیں ان پر صبر کرنا چاہیے؛ کیوں کہ مؤمن کی نظر اللہ تعالیٰ کی رضا اور آخرت پر ہوتی ہے، اللہ تعالیٰ جس حال میں راضی ہوں اور جس عمل کے نتیجے میں آخرت کی لازوال نعمتوں کا وعدہ ہو اسے مدِ نظر رکھتے ہوئے ان شاء اللہ دنیا کے مصائب ہیچ معلوم ہوں گے۔اور اگر کسی ملک میں حلال سے اپنی ضروریات پوری کرنا ناممکن یا مشکل ہوجائے تو مسلمان کو چاہیے کہ ایسے ملک میں منتقل ہوجائے جہاں شرعی احکام پر چلنا آسان ہو، خصوصاً جب کہ یورپ میں رہنے والا وہاں کا اصل باشندہ نہ ہو تو اس کے لیے صرف کسبِ معاش یا دنیاوی معیارِ زندگی بلند کرنے کی خاطر  وہاں جانا شرعاً پسندیدہ نہیں ہے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے. اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن )سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلاثین زنیةً في الخطیئة‘‘. (دار قطني)نیز سود کا انجام تباہی اور بربادی ہی ہے۔ سودی معاملے کی سنگینی کا اندازا  اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، عموماً جو لوگ سود پر قرض لے کر اپنے کام  کرتے ہیں، ساری زندگی سود سے پیچھا چھڑانے میں گزرجاتی ہے، بلکہ بکثرت ایسے واقعات پیش آتے ہیں کہ اپنے اصل سرمایہ سے بھی ہاتھ دھونا پڑجاتاہے۔فقط واللہ اعلم
                                                  
عنوان: ٹکٹ کے بدلے قرعہ اندازی میں انعام
سوال: بیرون ممالک میں جب ایک مارکیٹ میں سودا کیا جاتا ہے  تو گاہک کو ایک ٹکٹ دیتے ہیں، جس کے لیے انہوں نے ڈبہ رکھا ہوتاہے،  اس طرح ایک کے بعد قرعہ اندازی سے نام نکال کر انعامات دیے جاتے ہیں۔ کیا یہ لینا جائز ہے؟
جواب: اگر مذکورہ ٹکٹ کے الگ سے کوئی پیسے نہیں لیے گئے ہوں تو  اس کا انعام لینا جائز ہے؛ کیوں کہ یہ دیگر اشیاء کی خریداری پر خریدار کے لیے انعام ہے، جو کمپنی یا ادارے کی طرف سے تبرع ہے۔ اور اگر ٹکٹ پیسوں کے بدلے میں لی تھی تو ٹکٹ کے پیسوں سے زیادہ انعام وصول کرنا جائز نہیں ہے؛ کیوں کہ یہ جوے  کی ایک صورت ہے۔ فقط واللہ اعلم
                                                  
عنوان: یوٹیوب پر چینل بناکر پیسے کمانا
سوال: یوٹیوب ( YouTube )سے پیسے کمانا حلال ہے یا حرام اگرچہ اس میں میری کوئی  vedio یا picture نہ شامل ہو ، اور میں اپنے چینل پر اسلام کی باتیں بتانا چاہتاہوں تو  یہ حلال ہے یا حرام؟
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔ اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔ فتاوی شامی میں ہے:"وظاهر كلام النووي في شرح مسلم: الإجماع علي تحريم تصوير الحيوان؛ و قال: وسواء لما يمتهن أو لغيره فصنعه حرام لكل حال لأن فيه مضاهاة لخلق الله". (١/ ٦٤٧، ط: سعيد)فقہ السیرہ میں ہے:"و الحق أنه لاينبغي تكلف أي فرق بين أنواع التصوير المختلفة ... نظراً لإطلاق الحديث". (٤/ ٩٧) فقط واللہ اعلم
                                                  
