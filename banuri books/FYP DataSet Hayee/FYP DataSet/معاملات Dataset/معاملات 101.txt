عنوان: کپڑے کے کاروبار میں پیسہ لگانا
سوال: ایک کپڑے کی دکان ہے اس میں پیسہ لگانا چاہتا ہوں جب کہ میں نے کام نہیں کرنا، میرے پیسے کے مطابق میرا جتنا نفع ہو گا وہ مجھے مل جائے گا، کیا یہ سود تو نہیں؟ ساتھ میں یہ بھی آفر ہے کہ میں جب چاہوں اپنا پیسہ واپس لے لوں، لیکن دو مہینے پہلے بتانا ہو گا۔
جواب: اگر  آپ کپڑے کے کاروبار میں پیسہ لگانا چاہتے ہیں اور کام بھی نہیں کرنا چاہتے تو آپ کسی ایسے شخص کو پیسہ دے سکتے ہیں جو آپ کے پیسوں سے کپڑوں کا کاروبار کرے اور منافع دونوں میں تقسیم کرے اور یہ صورت شرعاً مضاربت کہلاتی ہے اور اس کے درست ہونے کے لیے کچھ شرائط  و ضوابط ہیں جو درج ذیل ہیں:*مضاربہ میں سرمایہ اور کاروبار حلال ہو۔* منافع دونوں فریقوں میں فی صد کے حساب سے طے شدہ ہو۔* کسی ایک فریق کے لیے مخصوص اورمتعین رقم کی شرط نہ لگائی جائے۔* رقم مضارب کے حوالہ کر دی جا ئے۔* ہر فریق کو اختیار ہوگا کہ کاروبار ختم ہونے کے بعد آئندہ جاری رکھے یا ختم کر دے۔* نقصان کی صورت میں سرمایہ کار نقصان برداشت کرے گا اور مضارب کی محنت رائیگاں جائے گی۔ * مضارب (کام کرنے والا) امین کی حیثیت سے کام کرے گا، لہذا رب المال(مال کا مالک) جس نوعیت کے کام کی اجازت دے اسی طرح کا کام کرسکتا ہے، ورنہ خیانت ہوگی، البتہ اگر رب المال (مالک) نے کسی خاص کاروبار کی شرط لگانے کے بجائے عام اجازت دی ہو تو پھر مضارب ہر طرح کا جائز کام کر سکتا ہے۔* مضاربہ میں نقصان کی صورت میں ابتداءً اس نقصان کی تلافی نفع سے کی جائےگی، اگر نقصان نفع سے بھی زیادہ ہو تو پھر نفع کے بعد باقی نقصان کی تلافی اصل سرمائے سے کی جائے گی۔لہذا ان شرائط  و ضوابط کے ساتھ اگر پیسہ لگایا جائے تو یہ معاملہ درست ہو گا اور کمائی حلال ہو گی۔ فقط واللہ اعلم
                                                  
عنوان: پرائز بانڈ حلال ہے یا حرام؟
سوال: پرائز بانڈ حلال ہے یا حرام ؟ اس کے بارے میں شرعی حکم کیا ہے؟
جواب: پرائز بانڈ پر ملنے والا انعام شرعاً سود کے حکم میں ہے، اس لیے پرائز بانڈ لینا جائز نہیں ہے اور اس کا جو نفع انعام کی شکل میں  آئے وہ بھی ناجائز اور حرام ہے۔ فقط واللہ اعلم
                                                  
عنوان: والد کی گروی زمین چھڑوانے کے لیے ان کا قرض ادا کرنے سے زمین کی ملکیت کا حکم
سوال: میرے داد جان نے کچھ عرصہ پہلے اپنی زمین کچھ روپوں کے بدلے (تقریباً 2 لاکھ ) اپنے چچا کے بیٹے کے پاس گروی رکھ دی، کچھ عرصہ گزرنے کے باوجود دادا جان نے وہ رقم اد ا نہ کی تو میرے ابو جان نے داداجی سے یہ کہا کہ یہ زمین واگزار کرنی چاہیے، چناں چہ میرے ابو نے اپنے پیسے ادا کرکےدادا جان کے اس کزن سے چھڑوالی، کچھ عر صہ بعد دادا جان کا انتقال ہوگیا، اب پوچھنا یہ ہے کہ آیا یہ زمین اب میرے ابو (جس نے پیسے ادا کرکے وہ زمین چھڑوالی تھی) کی ملکیت شمار ہوگی یا دادا جان کی جس سے وہ وراثت میں اپنے تمام بیٹوں اور بیٹیوں کو ملے گی؟
جواب: صورتِ مسئولہ میں مذکورہ زمین تو آپ کے دادا ہی کی ملکیت ہے جو ان کے انتقال کے بعد ان کا ترکہ شمار ہوگا اور ان کے تمام شرعی ورثاء  میں شرعی حصص کے تناسب سے تقسیم ہوگا، البتہ آپ کے والد نے آپ کے دادا کی اجازت سے اس زمین کو  چھڑانے کے لیے جو قرض ادا کیا تھا، اس کا مطالبہ کرسکتے ہیں، اور ترکہ کی تقسیم سے پہلے وہ آپ کے والد کو ادا کیا جائے گا۔ فتاوی شامی میں ہے: "من قام عن غيره بواجب بأمره رجع بما دفع وإن لم يشترطه كالأمر بالإنفاق عليه وبقضاء دينه ".(5/333، کتاب الکفالۃ، ط: سعید)فقط واللہ اعلم
                                                  
عنوان: اسلامی بینکوں سے منافع حاصل کرنا
سوال: مروجہ اسلامی بینکاری یا اسلامی بینک میں پیسے رکھ کر اسلامی بینکاری کا منافع لینا جائز ہے یا نہیں؟
جواب: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں ہماری تحقیق کے مطابق وہ  مکمل طور پر شرعی اصولوں پر کام نہیں کر رہے ہیں اس لیے روایتی بینکوں کی طرح مروجہ اسلامی بینکوں میں بھی سیونگ اکاؤنٹ کھلوانا اور منافع لیناجائزنہیں  ہے۔فقط واللہ اعلم
                                                  
عنوان: اقلیت کے لیے مختص کوٹہ پر بھرتی ہونے والا مسلمان ہوجائے تو ملازمت کا حکم
سوال: اقلیت کے لیے مختص کوٹہ پر بھرتی ہونے کے بعد مسلمان ہوجائے تو وہ نوکری کرنا جائز  ہے?نیز حکومت پھر اس کو نکال سکتی ہے?
جواب: اقلیتوں کے لیے مختص کوٹہ پر اگر کوئی غیر مسلم بھرتی  ہو جائے اور اس کے بعد وہ مسلمان ہوجائے  تو اگر وہ ملازمت جائز کام کی ہے تو اس کے لیے وہ ملازمت جائز ہے اور تن خواہ بھی حلال ہوگی۔مسلمان ہونے کے بعد محض مسلمان ہونے سے اسے برطرف نہیں کرنا چاہیے، لیکن اگر حکومت ایسا کرتی ہے تو اس کی مجاز ہے۔ فقط واللہ اعلم
                                                  
عنوان: اسٹیٹ لائف پالیسی لینا
سوال: اسٹیٹ لائف انشورنس پالیسی لینے کا کیا حکم ہے؟ کیا یہ حلال ہے یا حرام؟
جواب: انشورنش کی مروجہ تمام پالیسیاں جوئے ، سود  اور غرر(دھوکا) وجہالت کا مجموعہ ہونے کی وجہ سے ناجائز اور حرام ہیں ،  لہذا  کسی بھی قسم کا انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔فقط واللہ اعلم
                                                  
عنوان: وراثت کی تقسیم بیس سال بعد ہوتو اس میں کون سی قیمت کا اعتبار ہوگا؟
سوال: بھائی، والدین کے انتقال کے  20سال بعدبہنوں کو والدین کی وراثت میں حصہ کی رقم والدین کی وفات کے وقت کے مطابق ادا کریں تو کیا حکم ہے؟
جواب: کسی شخص کے انتقال کے بعد اس کے کل ترکہ میں اس کے تمام ورثاء کا حق متعلق ہوجاتا ہے اور وہ سب اس میں اپنے شرعی حصوں کے تناسب سے شریک ہوجاتے ہیں، اور وہ ترکہ ان سب میں شرکتِ ملک کے طور پر مشترک ہوجاتا ہے، لہذا اگر والدین کے انتقال کے بعد طویل عرصہ بعد  ترکہ تقسیم ہورہا ہوتو  ترکہ کی موجودہ قیمت کے حساب سے ہی تقسیم ہوگا۔فتاوی شامی میں ہے:"لو اجتمع إخوة يعملون في تركة أبيهم ونما المال فهو بينهم سوية، ولو اختلفوا في العمل والرأي اهـ".(فتاوی شامی،(4/325) کتاب الشرکۃ، فصل فی الشرکۃ الفاسدۃ،ط:  سعید)وفیہ ایضاً:"[تنبيه] يقع كثيراً في الفلاحين ونحوهم أن أحدهم يموت فتقوم أولاده على تركته بلا قسمة ويعملون فيها من حرث وزراعة وبيع وشراء واستدانة ونحو ذلك، وتارةً يكون كبيرهم هو الذي يتولى مهماتهم ويعملون عنده بأمره وكل ذلك على وجه الإطلاق والتفويض، لكن بلا تصريح بلفظ المفاوضة ولا بيان جميع مقتضياتها مع كون التركة أغلبها أو كلها عروض لاتصح فيها شركة العقد، ولا شك أن هذه ليست شركة مفاوضة، خلافاً لما أفتى به في زماننا من لا خبرة له، بل هي شركة ملك كما حررته في تنقيح الحامدية.ثم رأيت التصريح به بعينه في فتاوى الحانوتي، فإذا كان سعيهم واحداً ولم يتميز ما حصله كل واحد منهم بعمله يكون ما جمعوه مشتركاً بينهم بالسوية وإن اختلفوا في العمل والرأي كثرةً وصواباً كما أفتى به في الخيرية، وما اشتراه أحدهم لنفسه يكون له ويضمن حصة شركائه من ثمنه إذا دفعه من المال المشترك، وكل ما استدانه أحدهم يطالب به وحده".(فتاوی شامی(4/ 307 ) کتاب الشرکۃ، مطلب فیما یقع کثیرا فی الفلاحین مما صورتہ شركةمفاوضة، ط: سعید) فقط واللہ اعلم
                                                  
عنوان: موٹرسائیکل کی قیمت نقد ادا کرنا اور موٹر سائیکل سال بعد وصول کرنا
سوال: اگر زید جو کہ موٹر سائیکل خریدنا چاہتا ہے،عمر سے (جس کا موٹر سائیکلوں کا بارگین ہے اور سالہا سال عمر کے پاس بارگین میں موٹر سائیکل دست یاب ہوتے ہیں) تو زید عمر سے کہتا ہے کہ میں موٹر سائیکل کی قیمت ابھی یعنی 25فروری 2019 کو ادا کرتا ہوں اور موٹر سائیکل ایک سال بعد یعنی 25فروری 2020 کو وصول کروں گا،تو اس طرح کی بیع کرنا کیسا ہے؟
جواب: صورتِ مسئولہ میں مطلوبہ موٹر سائیکل کے اگر  تمام او صاف و ماڈل (بایں طور) قیمت کی ادائیگی کے وقت متعین کر دیے جائیں (کہ ایک سال بعد اسی ماڈل اور ان صفات کی حامل موٹر سائیکل ملنے کا غالب گمان ہو) اوررقم پوری اداکردی جائے اورموٹر سائیکل کی وصولی سال بھر کے بعد کی جائے تو  اس طور پر معاملہ کرنا شرعاً جائز ہوگا۔ فقط واللہ اعلم
                                                  
عنوان: سودی قرضہ کی انشورنس کروانے کا حکم
سوال: مولانا ایک بینک اور سوسائٹی جس کا میں ممبر ہوں، کا مقروض ہوں، پچھلے دنوں جب میں نے قرض لیا تھا تب بینک کے مطابق حکومت کے نئے رول کے حساب سے ہر نئے قرض دار کو لون لینے کے بعد رقم کے حساب سے ایک فکس رقم بطور انشورنس ایک مرتبہ میں لازمی کاٹنی ہوگی، اس کا فائدہ قرض دار کو یہ ہوگا کہ اگر اس کی حادثاتی موت ہو جاتی ہے تو اس مرحوم قرض دار کے وارثین کو یا گیرنٹر کو وہ رقم ادا کرنی نہیں ہوگی، اور انشورنس کمپنی وہ رقم بینک کو ادا کرے گی. کچھ ایسا ہی معاملہ سوسائٹی کا بھی ہے فرق وہاں یہ ہے کہ سوسائٹی میں ہر مہینہ ۳۰۰ کی رقم بطور انشورنس ہر ممبر سے چاہے وہ قرض دار ہو کہ نہ ہو کٹتی ہے ، جتنا بھی لون میں نے لیا ہے وہ ۵-۶ سال پہلے بہت مجبوری کے تحت اور کچھ سود سے لا علمی یا بے خبری کی وجہ سے کہیں لے لیا ہے ، اس کو جلد سے ادا کرنے کی میں ہر ممکن کوشش بھی کر رہا ہوں، دونوں جگہ کا لون لاکھوں روپے کا ہے ، جب کہ بینک کا انشورنس صرف ۹۰۰۰ روپے کٹا ہے . جب سے دین کا صحیح علم حاصل ہوا ہے ، نماز روزوں کی پابندی ہوئی اس لعنت سے بچنے کی ہر ممکن کوشش جاری ہے ، پچھلے دنوں ایک جگہ یہ پڑھنے میں آیا کہ قرض کا ادا کرنا فرض ہے ، آپ نہیں تو آپ کے وارثین کو یہ ادا کرنا ہے، تب سے رہ رہ کر یہی سوال ذہن میں آرہا ہے کہ اگر کسی وجہ سے میری موت ہوجاتی ہے اور مروجہ قانون کے حساب سے میرا قرض تو انشورنس کمپنی کے ذریعے ادا ہوچکا ہے، لیکن اللہ تعالیٰ کے نزدیک میرا معاملہ کیسا رہے؟ کیا حشر میں میں اس طرح کے معاملے میں مقروض سمجھا جاؤں گا یا نہیں؟ برائے مہربانی میری جلد از جلد اصلاح فرمائیں۔ ساتھ ہی میرے ٹرانسفر کے لیے نیزہمارے قرضوں سے جلد از جلد ادائیگی کے لیے اور اپنی والدہ محترمہ کی مغفرت کے لیے خصوصی خصوصی دعا کے لیے درخواست کرتا ہوں!
جواب: سودی قرض کا لین دین شریعتِ مطہرہ کی رو سے حرام ہے، اسی طرح انشورنس کا معاملہ بھی سود اور قمار کا مجموعہ ہونے کی وجہ سے ناجائز ہے، جو معاملہ ہوچکا اس پر صدقِ دل سے توبہ واستغفار کریں، اور آپ نے جتنا قرضہ بینک یا سوسائٹی سے لیا ہے اتنی اصل رقم کی ادائیگی آپ کے ذمہ لازم ہے، آپ اپنی پوری کوشش کریں کہ اپنی زندگی ہی میں اس قرضہ کو ادا کردیں، اگر آپ زندگی میں اس قرضہ کو ادا نہ کرسکیں تو آپ کے مرنے کے بعد آپ کے ورثاء پر لازم ہوگا کہ آپ کے ترکہ کی تقسیم سے پہلے ترکہ میں سے اس قرضہ کو ادا کریں،  البتہ اگر قرضہ کی ادائیگی سے پہلے آپ کا انتقال ہوجانے کی وجہ سے انشورنس کمپنی آپ کی طرف سے آپ کا قرضہ ادا کردے تو جتنی رقم آپ نے انشورنس کی مد میں جمع کروائی تھی اتنی رقم تو آپ کے قرضہ میں سے منہا ہوجائے گی، لیکن اصل قرضہ میں سے انشورنس والی رقم منہا کرنے کے بعد جتنا قرضہ باقی بچے اس کا ادا کرنا لازم ہوگا، ہاں! قرض پر جو سودی اضافہ ہوا ہو اس کی ادائیگی شرعاً آپ کے ذمہ لازم نہیں ہو گی۔ اللہ تعالیٰ آپ کے قرضوں کی جلد از جلد ادائیگی اور دیگر جائز حاجات میں آپ کی مدد فرمائے اور آپ کے عزیز و اقارب اور تمام مسلمانوں کی مغفرت فرمائے۔ آمین۔ فقط واللہ اعلم
                                                  
عنوان: خریداری پر بذریعہ قرعہ اندازی انعام ملنے کا حکم
سوال: ہمارے ہاں ایک اسٹور ہے جو ربیع الاول اور رمضان المبارک میں عمرہ آفر دیتےہیں، وہ اس طرح کہ 3000 ہزار کا سودا لو اور پرچی بکس میں ڈال دو ،  اس پر قرعہ اندازی ہوتی ہے جس کا نام نکلے اس کو عمرہ پیکیج ملتا ہے .کیا اس پیکیج سے عمرہ کرنا جائز ہے یا نہیں؟  پیکیج ملنے کے فوراً بعد اگر عمرہ کرنے نہ جا سکے اور اس کا چار پانچ مہینے بعد جانے کا پروگرام ہو  تو جو پیسے ملے ہیں پیکیج میں ان کو اپنے کام میں لگا سکتا ہیں یا نہیں؟
جواب: صورتِ مسئولہ میں مذکورہ اسٹور  کا کسٹمر (گاہک) کو 3000  کی خریداری کرنے کی صورت میں بذریعہ قرعہ اندازی عمرہ آفر  دینے کا حکم یہ ہے کہ اگر مندرجہ ذیل شرائط پائی جائیں تو یہ معاملہ جائز ہوگا، ورنہ جائز نہیں ہوگا:
(۱) مذکورہ اسٹور  نے سامان کی قیمت اتنی ہی مقرر کی ہو جو کہ مارکیٹ میں ایسے سامان کی رائج ہو، یعنی اسٹور نے اس سامان کی عام قیمت میں انعام کی بنا پر اضافہ نہ کیا ہو ؛ اگراسٹور انعامی اسکیم کی بنا پر مارکیٹ ریٹ (ثمن مثل) سے زیادہ ریٹ (قیمت) رکھے گا تو گویا خریدار (گاہک) انعام کی امید اور لالچ میں اس اسٹور سے سامان مہنگے داموں خرید رہا ہے، جب کہ عمرہ پیکج کا ملنا یقینی نہیں، بلکہ موہوم ہے، اس طرح یہ معاملہ جوئے (قمار) کے مشابہ ہونے کی وجہ سے ناجائز ہوگا۔
(۲)اسٹور اس انعامی اسکیم کو اپنی ناقص مصنوعات کے نکالنے کا ذریعہ نہ بنائے، یعنی عمرہ پیکج  کا لالچ دے کر لوگوں کو اپنی ناقص مصنوعات خریدنے کی طرف راغب نہ کرے، ورنہ اس میں بھی جوئے (قمار) کی مشابہت آجائے گی۔
(۳)اسٹور سے مذکورہ سامان خریدنے والے گاہک (کسٹمر) کا مقصود اس خریداری سے واقعی اسٹور کا سامان حاصل کرنا اور اس سے نفع اٹھانا ہو، یعنی سامان مقصود ہو، موہوم انعام کا حصول مقصود نہ ہو، بلکہ انعام ایک ضمنی اور تبعی چیز ہو کہ اگر اسٹور کی طرف سے بطور تبرع مل جائے تو ٹھیک اور نہ ملے تو بھی کوئی مسئلہ نہیں، لیکن اگر گاہک کو سامان کی کوئی ضرورت نہ ہو اور وہ یہ خریداری فقط موہوم انعام حاصل کرنے کی لالچ میں کرے تو پھر یہ معاملہ جوئے (قمار) کی مشابہت اختیار کر لے گا اور ناجائز ہوگا۔
چنانچہ اگر مذکورہ شرائط کی مکمل رعایت رکھی جائے تو اسٹور کا قرعہ اندازی کے ذریعہ گاہک کو انعام دینا اسٹور کی طرف سے تبرع اور احسان شمار ہوگا اور گاہک (کسٹمر) کے لیے اس انعام کا لینا جائز ہوگا، لیکن اگر مذکورہ شرائط میں سے کوئی ایک شرط بھی مفقود ہو تو اس صورت میں یہ معاملہ جائز نہیں ہوگا۔اگر کسی شخص کا جائز طریقہ پر قرعہ ا اندازی میں نام نکل آئے تو انعام وصول کرنے کے بعد  وہ اس کا مالک ہو گا اور اپنی مرضی کے مطابق اس کو استعمال کرنے کا حق دار ہو گا، اگر چاہے تو عمرہ پر چلا جائے اور اگر اس کو کسی دوسری طرح استعمال کرنا ممکن ہو تو اس کا بھی مکمل اختیار ہو گا۔ قرآن کریم میں ہے:"يَسْأَلُونَكَ عَنِ الْخَمْرِ وَالْمَيْسِرِ قُلْ فِيهِمَا إِثْمٌ كَبِيرٌ وَمَنَافِعُ لِلنَّاسِ وَإِثْمُهُمَا أَكْبَرُ مِنْ نَفْعِهِمَا".[البقرة:۲۱۹ ]
احکام القرآن للجصاص میں ہے:"ولا خلاف بين أهل العلم في تحريم القمار وأن المخاطرة من القمار. قال ابن عباس: إن المخاطرة قمار وإن أهل الجاهلية كانوا يخاطرون على المال والزوجة". (سورۃ البقرۃ، آیۃ:۲۱۹ ، باب تحریم المیسر، ج:۲ ؍۱۱ ،ط:دار احیاء التراث العربی۔بیروت)
قرآن کریم میں ہے:"يَاأَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ" [المائدة: ۹۰ ]
احکام القرآن للجصاص میں ہے:"وقال قوم من أهل العلم: القمار كله من الميسر وأصله من تيسير أمر الجزور بالاجتماع على القمار فيه وهو السهام التي يجيلونها فمن خرج سهمه استحق منه ما توجبه علامة السهم فربما أخفق بعضهم حتى لايخطئ بشيء وينجح البعض فيحظى بالسهم الوافر وحقيقته تمليك المال على المخاطرة وهو أصل في بطلان عقود التمليكات الواقعة على الأخطار كالهبات والصدقات وعقود البياعات ونحوها إذا علقت على الأخطار ... ولأن معنى إيسار الجزور أن يقول من خرج سهمه استحق من الجزور كذا فكان استحقاقه لذلك السهم منه معلقاً على الحظر". (سورۃ المائدۃ، آیۃ:۹۰ ، باب تحریم الخمر، ج:۴ ؍۱۲۷ ،ط:دار احیاء التراث العربی۔بیروت)
    مصنف ابن ابی شیبۃ میں ہے:"عن ابن سیرین قال: کل شيء فیه قمار فهو من المیسر". (کتاب البیوع و الاقضیۃ ، البیض الذی یقامر فیہ، ج:۴ ؍۴۸۳ ،مکتبۃ الرشد الریاض)
فتاویٰ شامی میں ہے:"لأن القمار من القمر الذي يزداد تارةً وينقص أخرى، وسمي القمار قماراً لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص". (کتاب الحظر و الاباحۃ، فصل فی البیع، ج:۶ ؍۴۰۳ ،ط:سعید ) فقط واللہ اعلم
                                                  
عنوان: ایزی پیسہ کی دکان کھولنا
سوال: ایزی پیسہ کا کام کرنا کیسا ہے؟
جواب: صورتِ مسئولہ میں رقم بھیجنے کی اجرت  بھیجی جانے والی رقم سے منہا نہ کی جائے، بلکہ اجرت  الگ  سے طے کرکے لی جائے، اور  مکمل رقم پہنچادی جائے تو اس طرح ایزی پیسہ کا کاروبار جائز ہے۔ فقط واللہ اعلم
                                                  
عنوان: پاک قطر تکافل کی پالیسی حاصل کرنا
سوال: پاک قطر تکافل کے متعلق پوچھنا ہے کہ  کیا اس کی پالیسی جائز ہے یا نہیں؟ اس میں رقم جمع کروانا کیسا ہے؟ اور کام کرنا کیسا ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا "پاک قطر فیملی تکافل" اور  موجودہ دور میں اس جیسی جتنی دیگر پالیسیاں ہیں، ان کی پالیسی لینے اور اس میں رقم جمع کرانے اجتناب کرنا لازم ہے۔فقط واللہ اعلممزید تفصیل کے لیے درج ذیل پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: بیوہ، تین لڑکے اور چار لڑکیوں میں ترکہ کی تقسیم کا طریقہ
سوال: میت نے بیوی تین لڑکے اور چار لڑکیاں چھوڑا،  تقسیم کیسے ہو گا؟
جواب: صورتِ مسئولہ میں اولاً میت کے ترکہ میں سے ان کی تجہیز و تکفین کے اخراجات اور قرضہ جات کی ادائیگی کی جائے گی پھر  اگر مرحوم نے کوئی جائز وصیت کی ہو تو اس کو ایک تہائی میں سے نافذ کیا جائے گا، اس کے بعد مرحوم کے ترکہ کے کُل 80 حصے کر کے بیوی کو 10 حصے، ہر ایک بیٹے کو 14 حصے اور ہر ایک بیٹی کو 7 حصے دیے جائیں گے۔یعنی فی صد کے اعتبار سے بارہ اعشاریہ پانچ فیصد بیوی کو ملے گا، ہر ایک بیٹے کو سترہ اعشاریہ پانچ فی صد (%17.5) ملے گا اور ہر ایک بیٹی کو آٹھ اعشاریہ سات پانچ فی صد (%8.75)ملے گا۔ فقط واللہ اعلم
                                                  
عنوان: پینشن کا حکم
سوال: پینشن لینا کیسا ہے؟
جواب: ملازمین یا ان کے بعد ان کے لواحقین کو ملنے والی پینشن کی رقم  متعلقہ ادارہ کی طرف سے عطیہ اور تبرع ہوتی ہے، ادارہ  جس کے نام پر جاری کرے وہی اس کا مالک ہوتا ہے، اب اگر متعلقہ ادارے کا کام جائز ہے تو اس کی طرف سے ملنے والی  پینشن بھی جائز ہے، اور اگر اس ادارے کا کام ناجائز اور حرام ہے تو اس کی طرف سے ملنے والی  پینشن بھی ناجائز ہوگی۔امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے‘‘۔(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم) فقط واللہ اعلم
                                                  
عنوان: انشورنس کمپنی میں ملازمت
سوال: کسی بھی انشورنس کمپنی میں  کام کرنا کیسا ہے؟
جواب: انشورنس کی تمام اقسام جوئے اور سود پر مشتمل ہونے کی وجہ سے ناجائز اور حرام ہیں، لہذا کسی بھی انشورنس کمپنی میں ملازمت کرنا جائز نہیں ہے۔ فقط واللہ اعلم
                                                  
عنوان: قسط وار خریدی ہوئی موٹر سائیکل مکمل قیمت ادا کرنے سے پہلے بیچنا
سوال: زید نامی شخص عمرو نامی شخص سے موٹر سائکل قسطوں پر خریدنے کے بعد اس موٹر سائیکل کو  بکر نامی شخص پر کم قیمت پر فروخت کرکے حاصل شدہ رقم سے اپنا کاروبار چلا سکتا ہے؟
جواب: زید عمرو سے قسطوں پر موٹر سائیکل خرید کر مکمل قیمت ادا کرنے سے پہلے اسے اپنے قبضہ میں لینے کے بعد کسی اور شخص کو قیمتِ خرید سے کم یا زیادہ میں فروخت کرسکتا ہے،اور حاصل شدہ رقم اپنی ضروریات میں صرف کرسکتا ہے، البتہ قبضہ سے پہلے فروخت کرنا جائز نہیں ہوگا۔فقط واللہ اعلم
                                                  
عنوان: کفارہ قتل کے روزوں میں تتابع شرط ہے یا نہیں؟
سوال: ایک خاتون اپنے بچے کے ساتھ سو رہی تھی غلبہ نیند کے وجہ سے وہ بچے کے اوپر آ پڑی جس سے بچہ جان بحق ہو گیا، اس والدہ پر کفارہ لازم ہے یا نہیں؟  اگر لازم ہے تو صوم میں تتابع شرط ہے یا نہیں؟
جواب: آپ نے سوال میں جو صورت ذکر کی ہے ا یسی صورت میں بچے کا مر جا نا جا ری مجر ی خطا کی قسم میں آ تا ہے جس میں عاقلہ پر دیت اور قا تل پر کفارہ لا زم ہو تا ہے۔ کفارے میں مسلسل ساٹھ روزے رکھنا قاتل پر لازم ہو گا، کفارہ کے روزے میں اگرمرض کی وجہ سے تسلسل باقی نہ رہے تو از سر نو رکھنے پڑیں گے، ہاں! عورت کے حیض کی وجہ سے تسلسل ختم نہیں ہو گا، یعنی اگرکوئی عورت 60 روزے کفارہ میں رکھ رہی ہے تو  60 روزے رکھنے کے دوران ماہ واری کے آنے سے کوئی فرق نہیں پڑے گا وہ ماہ واری سے فراغت کے بعد 60 روزوں کو جاری رکھے گی۔الدر المختار وحاشية ابن عابدين (رد المحتار) (6/ 531):
"(و) الرابع (ما جرى مجراه) مجرى الخطأ (كنائم انقلب على رجل فقتله) ؛ لأنه معذور كالمخطئ (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة".التفسير المظهرى (ص: 871):
"وَتَحْرِيرُ رَقَبَةٍ مُؤْمِنَةٍ فى مال القاتل إن كان القاتل واجداً للرقبة مالكاً لها أو قادراً على تحصيلها بوجود ثمنها فاضلاً عن الديون وعن حوائجه الأصلية فَمَنْ لَمْ يَجِدْ رقبة فَصِيامُ يعني فالواجب على القاتل في جميع الصّور المذكورة صيام شَهْرَيْنِ مُتَتابِعَيْنِ فمن أفطر يوماً في خلال الشهرين بلا عذر أو نسي النية أو نوى صوماً اٰخر وجب عليه الاستيناف إجماعاً؛ لاشتراط التتابع، وان أفطرت المرأة بحيض فلا استيناف عليها إجماعاً". فقط واللہ اعلم
                                                  
عنوان: قسطوں پر خرید و فروخت کی ناجائز صورت کا معاہدہ کرنا
سوال: "سی ایس ڈی" سٹور سے قسطوں پر گاڑی لی ہے،معاہدہ  میں یہ شرط ہے کہ قسط لیٹ ہونے کی صورت میں اضافی رقم لی جائے  گی، میں نے اس نیت سے لی ہے کہ قسط وقت پر ادا کروں گا اور لیٹ فیس سے بچنے کی کوشش کروں گا، چوں  کہ معاہدہ کرنا مجبوری ہےاور گناہ جب تک کیا نہ جاے اس پر عذاب نہیں،شرعی لحاظ سے راہ نمائی فرمائیں؟
جواب: یہ معاہدہ کرنا کہ اگر قسطوں میں تاخیر ہوگی تو جرمانہ بھرا جائے گا جائز نہیں، اگرچہ وقت پر قسطیں بھری جائیں؛  کیوں کہ ناجائز معاملے کا معاہدہ کرنا بھی ناجائز ہے، جب معاہدہ ناجائز ہے تو تاخیر کی صورت میں جرمانہ لینا بدرجہ اولیٰ ناجائزہوگا، اور یہ معاہدہ کرنا گویا گناہ پر رضامندی کا اظہار ہے جو مستقل گناہ ہے، اور تاخیر کی صورت میں اضافی رقم دینا یہ ایک مستقل گناہ ہے؛ لہذا ایسا معاہدہ ناجائز بھی ہے اور  گناہ بھی ملے گا۔ المبسوط للسرخسی میں ہے:"وإذا عقد الْعَقْدَ عَلَى أَنَّهُ إلَى أَجَلِ كَذَا بِكَذَا وَبِالنَّقْدِ بِكَذَا أَوْ قَالَ إلَى شَهْرٍ بِكَذَا أَوْ إلَى شَهْرَيْنِ بِكَذَا فَهُوَ فَاسِدٌ؛ لِأَنَّهُ لَمْ يُعَاطِهِ عَلَى ثَمَنٍ مَعْلُومٍ وَلِنَهْيِ النَّبِيِّ صَلَّى اللَّهُ عَلَيْهِ وَسَلَّمَ  عَنْ شَرْطَيْنِ فِي بِيَعٍ، وَهَذَا هُوَ تَفْسِيرُ الشَّرْطَيْنِ فِي بِيَعٍ، وَمُطْلَقُ النَّهْيِ يُوجِبُ الْفَسَادَ فِي الْعُقُودِ الشَّرْعِيَّةِ، وَهَذَا إذَا افْتَرَقَا عَلَى هَذَا، فَإِنْ كَانَ يَتَرَاضَيَانِ بَيْنَهُمَا وَلَمْ يَتَفَرَّقَا حَتَّى قَاطَعَهُ عَلَى ثَمَنٍ مَعْلُومٍ، وَأَتَمَّا الْعَقْدَ عَلَيْهِ فَهُوَ جَائِزٌ؛ لِأَنَّهُمَا مَا افْتَرَقَا إلَّا بَعْدَ تَمَامِ شَرَطِ صِحَّةِ الْعَقْدِ". (13 /9، باب البیوع الفاسدہ، ط: غفاریہ)                              شرح المجلہ میں ہے:"البیع مع تأجیل الثمن و تقسیطه صحیح ...  یلزم أن تکون المدة معلومةً في البیع بالتأجیل والتقسیط". (2/166، المادۃ 245، 246، ط: رشیدیہ)البحر الرائق میں ہے: "لِأَنَّ لِلْأَجَلِ شَبَهًا بِالْمَبِيعِ أَلَا تَرَى أَنَّهُ يُزَادُ فِي الثَّمَنِ لِأَجْلِ الْأَجَلِ، وَالشُّبْهَةُ فِي هَذَا مُلْحَقَةٌ بِالْحَقِيقَةِ". (6/114، باب المرابحۃ والتولیہ، ط:سعید)  فتاوی شامی میں ہے:"(وَ) لَا (بَيْعٌ بِشَرْطٍ) عَطْفٌ عَلَى إلَى النَّيْرُوزِ يَعْنِي الْأَصْلُ الْجَامِعُ فِي فَسَادِ الْعَقْدِ بِسَبَبِ شَرْطٍ(لَايَقْتَضِيهِ الْعَقْدُ وَلَا يُلَائِمُهُ وَفِيهِ نَفْعٌ لِأَحَدِهِمَا أَوْ) فِيهِ نَفْعٌ (لِمَبِيعٍ) هُوَ (مِنْ أَهْلِ الِاسْتِحْقَاقِ) لِلنَّفْعِ بِأَنْ يَكُونَ آدَمِيًّا، فَلَوْ لَمْ يَكُنْ  كَشَرْطِ أَنْ لَا يَرْكَبَ الدَّابَّةَ الْمَبِيعَةَ لَمْ يَكُنْ مُفْسِدًا كَمَا سَيَجِيءُ (وَلَمْ يَجْرِ الْعُرْفُ بِهِ وَ) لَمْ (يَرِدْ الشَّرْعُ بِجَوَازِهِ)". (5/84، 85، مطلب فی البیع بشرط فاسد، ط : سعید) فقط واللہ اعلم
                                                  
عنوان: ذاتی گھر خریدنے کے لیے بینک سے قرضہ لینے کا حکم
سوال: میں کرائے کے فلیٹ میں 14,000روپے ماہانہ پہ رہتا ہوں۔ جو رقم جمع کی ہوئی ہے اس میں گھر خریدنا ممکن نہیں۔ ہر سال کابڑھتاہوا کرایہ اور کمیشن کا بوجھ الگ۔آمدنی کم ہے اور اخراجات زیادہ،بچت بالکل بھی نہیں، ان حالات میں:1: کیا میں بینک سے ادھارلے کر یہ کرایہ قسط کے طور پہ ادا کر دوں اور اپنی چھت کا مالک بن جاؤں؟2: اگر ہاں تو پھر کون سا بینک یامالیاتی ادارہ؟3: اور اس کی کون سی سروس کو حاصل کروں؟ ایک رفیقِ کارسے معلوم ہوا ہے یہ "مشارکہ" کہلاتا ہے۔4: بینک اسلامی کا "ہوم فائننس"؟5:  یا اس حوالے سے کوئی اور رائے؟ براہِ مہربانی راہ نمائی فرمائیں۔
جواب: مروجہ سودی بینک جو مختلف کاموں کے لیے قرضہ دیتے ہیں وہ سودی قرضہ ہوتا ہے،   جس طرح سودی قرضہ دینا حرام ہے اسی طرح سودی قرضہ لینا بھی حرام ہے، اور حدیث شریف میں سود لینے اور دینے والے پر لعنت وارد ہوئی ہے، اس لیے آپ کو کوشش کرنی چاہیے کہ اپنا ذاتی گھر خریدنے کے لیے سودی قرضہ لینے کے بجائے کوئی دوسرا  جائز متبادل راستہ (مثلاً غیر سودی قرضہ ) اختیار کریں، اور جب تک غیر سودی قرضہ نہ مل سکے اس وقت تک کرائے کے مکان میں ہی گزارا  کرنے کی کوشش کریں،  سودی قرض لینے کی گنجائش اسی وقت ہوسکتی ہے جب اضطراری حالات پیدا ہوجائیں کہ سودی قرض لیے بغیر زندگی گزارنا ہی مشکل ہو ،آپ کی ضرورت کس حد تک ہے آپ خود سوچ لیں! اگرایسی ضرورت نہیں ہے، تو سود پر قرض لینے سے مستحقِ لعنت ہوں گے؛ لہٰذا آپ اپنی ضرورت کا اندازا خود لگائیں کہ آپ سودی قرض لے کر اپنی ضرورت پوری کرلینے سے اس لعنت سے بچ سکتے ہیں کہ نہیں!  بظاھر آپ کی حالت اضطراری نہیں ہے؛  اس لیے  آپ کے لیے بینک سے سودی قرضہ لینا درست نہیں ہے ۔جہاں تک مروجہ اسلامی بینکوں کی بات ہے تو  ان کے بارے میں ملک کے جمہور علمائے کرام اور مقتدر مفتیان عظام کا فتوی یہ ہے کہ ان کے معاملات مکمل طور  پر شرعی اصولوں کے مطابق نہیں ہیں،اس لیے  کسی بھی مروجہ اسلامی بینک سے "ہوم  فائننس"  کی مد میں رقم لینا جائز نہیں ہے، کیوں کہ اس عقد میں بھی متعدد شرعی اصولوں کی خلاف ورزی لازم آتی ہے، نیز ہمارے علم میں کوئی بھی ایسا مالیاتی ادارہ نہیں ہے جو تمام شرعی اصولوں کی رعایت رکھتے ہوئے غیر سودی قرضہ فراہم کرتا ہو۔حدیث شریف میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»". (صحیح مسلم، باب لعن آکل الربوٰ و موکلہ، ج:۳ ؍ ۱۲۱۹ ، ط:داراحیاءالتراث العربی)البحر الرائق شرح كنز الدقائق ومنحة الخالق وتكملة الطوري (6/ 137):"وفي القنية من الكراهية يجوز للمحتاج الاستقراض بالربح اهـ".الأشباه والنظائر لابن نجيم (ص: 78):"السادسة: الحاجة تنزل منزلة الضرورة، عامةً كانت أو خاصةً ...وفي القنية والبغية: يجوز للمحتاج الاستقراض بالربح (انتهى)".کفایت المفتی میں ہے:"سود پر روپیہ قرض لینا جائز نہیں الا یہ کہ اضطراری حالت ہوجائے"۔ محمد کفایت اللہ کان اﷲ لہ ،دہلی (کفایت المفتی، کتاب الربوٰ، ج:۸ ؍ ۱۰۶ )فتاوی محمودیہ (ج:۱۶ ؍ ۳۰۲ ) میں ہے:’’سود لینا اور سود  دینا حرام ہے، اگر گزارا  کی کوئی صورت  نہ ہو تو محتاج کے لیے بقدرِ ضرورت سودی قرض لینے کی گنجائش ہے۔‘‘فتاوی محمودیہ (ج:۱۶ ؍ ۳۰۵ ) میں ہے:’’سود دینا حرام ہے، ایسے شخص پر حدیث شریف میں لعنت آئی ہے، حرام کا ارتکاب اضطرار کی حالت میں معاف ہے، پس اگر جان کا قوی خطرہ ہے یا عزت کا قوی خطرہ ہے، نیز اور کوئی صورت اس سے بچنے کی نہیں، مثلا: جائے داد فروخت ہوسکتی ہے، نہ روپیہ بغیر سود کے مل سکتا ہے تو ایسی حالت میں زید شرعاً معذور ہے۔ اور اگر ایسی حالت نہیں، بلکہ کسی اور دنیوی کاروبار کے لیے ضرورت ہے یا روپیہ بغیر سود کے مل سکتا ہے یا جائیداد فروخت ہوسکتی ہے تو پھر سود پر قرضہ لینا جائز نہیں، کبیرہ گناہ ہے۔ ‘‘ فقط واللہ اعلم
                                                  
عنوان: ایزی پیسہ پر کیش بیک کا حکم
سوال: ایزی پیسہ والے کہتے ہیں1000 روپے اکاؤنٹ میں رکھیں اور اپنا موبائل لوڈ کرنے پر دوسو روپے واپس ملیں گے، کیا یہ صحیح ہے؟
جواب: مذکورہ صورت  چوں کہ قرض پر نفع کی  بنتی ہے؛ اس لیے ناجائز ہے،آپ نے جو رقم ان کے پاس رکھوائی ہے وہ قرض ہے، اس پر مشروط نفع حلال نہیں ہے۔فتاویٰ شامیمیں ہے:"(قوله : كل قرض جر نفعاً حرام) أي إذا كان مشروطاً كما علم مما نقله عن البحر". ( مطلب كل قرض جر نفعاً حرام ٥/ ١٦٦ ط: سعيد)"البحر الرائق"میں ہے:"ولايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام". ( فصل في بيان التصرف في المبيع و الثمن ٦/ ١٣٣، ط:دار الكتب الاسلامي) فقط واللہ اعلم
                                                  
عنوان: بیوی کا شوہر پر سامان کا دعویٰ کرنا
سوال: میری بیوی نے مجھ پرجھوٹا مقدمہ  کیا ہے سامان کا، لیکن میں نے ان کا سارا سامان دے دیا ہے، اب اس کا کیا حل ہے؟
جواب: اس سلسلے میں شرعی ضابطہ اور حکم یہ ہے کہ اگر  دعویٰ کرنے والے شخص اپنا دعویٰ دو معتبر گواہوں کے ذریعہ ثابت کردے تو اس کی بات کا اعتبار ہے، ورنہ جس پر دعویٰ کیا ہے اس کی بات قسم کے ساتھ معتبر ہوگی۔صورتِ مسئولہ میں اگر آپ نے اپنی بیوی کو اس کا سامان واقعۃً حوالہ کردیا ہے، اور اس نے بے بنیاد آپ پر دعویٰ کیا ہے اوراس پر شرعی گواہان بھی موجود نہیں ہیں تو اس کے دعویٰ کا شرعاً  کوئی اعتبار نہیں ہے۔ مرقاۃ المفاتیح میں ہے:"عن ابن عباس مرفوعاً: «لكن البينة على المدعي واليمين على من أنكر».قال النووي: هذا الحديث قاعدة شريفة كلية من قواعد أحكام الشرع، ففيه أنه لايقبل قول الإنسان فيما يدعيه بمجرد دعواه، بل يحتاج إلى بينة، أو تصديق المدعى عليه". (7/250، باب الاقضیہ والشہادات، ط : امدادیہ) فقط واللہ اعلم
                                                  
عنوان: کیا بینک میں نوکری کرسکتے ہیں؟
سوال: بینک میں ملازمت کرنا کیسا ہے؟
جواب: مروجہ بینکس کا طریقہ تمویل چوں کہ سودی ہے اور بینک اپنے ملازمین کو تن خواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے ؛ اس لیے بینک میں کسی بھی قسم کی ملازمت  حلال نہیں۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء". (الصحيح لمسلم ، با ب لعن آکل الربا، ومؤکله، النسخة الهندیة، ۲/۲۷)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔ فقط واللہ اعلم
                                                  
عنوان: اہلِ تشیع کی دکان پر ملازمت کرنے کا حکم
سوال: میں ایک اہلِ تشیع کی دکان پر کام کرتا ہوں، ان کے گھر سے دن کے وقت کا کھانا آتا ہے ان لوگوں کے ہاں میرا تھوڑا بہت آناجانا بھی ہے، ان کی کسی مذہبی تقاریب میں آتا جاتا نہیں ہوں، لب لباب یہ کہ میرا ان کے ساتھ کام کرنے میں کوئی حرج تو نہیں؟ مسلکی معاملے پر میں یا وہ لوگ مجھ سے کوئی بات نہیں کرتے، صرف ہم لوگ کام سے کام رکھتے ہیں۔
جواب: اہلِ تشیع کی دکان پر ملازمت کرنے کی تو گنجائش ہے، لیکن ملازمت کے علاوہ امور مثلاً گھر میں آنے جانے اورزیادہ  میل ملاپ سے اجتناب کریں۔فقط واللہ اعلم
                                                  
عنوان: چوری کے سامان کی خرید و فروخت
سوال: چوری کا سامان خریدنا اور بیچنا کیسا ہے؟
جواب: چوری کامال جتنے ہاتھوں میں چلاجائے وہ حرام ہی رہتا ہے اوراصل مالک کے علاوہ کوئی دوسرا اس کامالک نہیں بنتا، اس لیے چوری کا مال فروخت کرنا کسی حال میں جائز نہیں ہے، اور  اگر خریدنے والے کو کسی چیز کے بارے میں یقینی  معلوم ہو یا غالب گمان ہو کہ وہ چوری کی ہے تو اس کے لیے اس کو  خرید نا  اور ستعمال کرنابھی  جائز نہیں ہے، اور اس کا منافع بھی حلال نہیں ہوگا۔السنن الکبری   میں ہے:" عن شرحبيل مولى الأنصار , عن أبي هريرة عن النبي صلى الله عليه وسلم أنه قال: "من اشترى سرقةً وهو يعلم أنها سرقة فقد أشرك في عارها وإثمها". (السنن الكبرى للبيهقي (5/ 548) کتاب البیوع، باب كراهية مبايعة من أكثر ماله من الربا أو ثمن المحرم، ط: دار الكتب العلمية، بيروت – لبنان)         فتاوی شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه". (5/99،مَطْلَبٌ فِيمَنْ وَرِثَ مَالًا حَرَامًا، ط: سعید)       وفیہ أیضاً:"وفيه: الحرام ينتقل، فلو دخل بأمان وأخذ مال حربي بلا رضاه وأخرجه إلينا ملكه وصح بيعه، لكن لايطيب له ولا للمشتري منه. (قوله: الحرام ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريباً (قوله: ولا للمشتري منه) فيكون بشرائه منه مسيئاً؛ لأنه ملكه بكسب خبيث، وفي شرائه تقرير للخبث، ويؤمر بما كان يؤمر به البائع من رده على الحربي؛ لأن وجوب الرد على البائع إنما كان لمراعاة ملك الحربي ولأجل غدر الأمان، وهذا المعنى قائم في ملك المشتري كما في ملك البائع الذي أخرجه". (5/ 98، کتاب البیوع،باب البیع الفاسد ، مطلب الحرمۃ تتعدد، ط: سعید) فقط واللہ اعلم
                                                  
عنوان: دادی کے ہبہ کردہ مکان کو فروخت کرنے کے بعد اس کی رقم کا حکم
سوال: میرا نام سید حامد ہے،میرے ابو کے انتقال کے بعد میری والدہ نے دوسری شادی کرلی تھی, اور جس سے شادی کی تھی وہ بھی ہمارے ہی گھر میں رہتے تھے جب کہ ان کا اپنا گھر بھی تھا, اور جس گھر میں ہم رہتے ہیں وہ میری دادی نے مجھے گفٹ کیا تھا, وہ گھر اب بیچ دیا ہے.اس میں امی کا حصہ دیا جائے گا یا نہیں ؟
جواب: واضح رہے کہ کسی چیز  کا  ہبہ  (گفٹ)  مکمل ہونے کے لیے ضروری ہے کہ ہبہ (گفٹ) کرنے والا "موہوبہ"  چیز (یعنی جو چیز گفٹ کی جارہی ہے)  کو موہوب لہ (جس کو ہبہ کررہا ہے) کے نام کرنے کے ساتھ ساتھ  اس کا مکمل  قبضہ اور تصرف بھی  اسے دے دے، اور ہبہ کے وقت موہوبہ چیز سے اپنا تصرف مکمل طور پر ختم کردے، ورنہ مکمل قبضہ دیے بغیر محض زبانی یا تحریری  ہبہ (گفٹ) کرنا شرعاً کافی نہیں ہوتا اور وہ موہوبہ  چیز بدستور مالک کی ملکیت میں برقرار رہتی ہے۔لہذا اگر آپ کی دادی نے اپنا ملکیتی مکان آپ کو گفٹ کردیا تھا، اور اس کا قبضہ بھی آپ کو دے دیا تھا، اور گفٹ کرتے وقت اس سے اپنا تصرف بالکل ختم کردیا تھا تو  شرعاً یہ ہبہ مکمل ہوگیا تھا، اور یہ مکان آپ کی ملکیت ہوگیا تھا، اس کے بعد اس کو فروخت کرکے جو رقم حاصل ہوئی وہ سب آپ ہی کی ہے۔لیکن اگر دادی نے اپنا ملکیتی مکان آپ کو مکمل قبضہ اور تصرف کے ساتھ نہیں دیا تھا، بلکہ صرف زبانی نام کیا تھا تو شرعاً ایسا ہبہ (گفٹ) مکمل نہیں ہوتا، لہذا  ایسی صورت میں وہ مکان بدستور دادی کی ملکیت میں برقرار رہا، اب اگر ان کا انتقال ہوگیا ہو تو  مکان کے فروخت کرنے سے حاصل ہونے والی  رقم  ان کا ترکہ شمار ہوگا جو ان کے تمام شرعی ورثاء میں شرعی حصص کے تناسب سے تقسیم ہوگی۔ اگر یہی صورت ہے اور ورثاء کے شرعی حصص معلوم کرنے ہوں تو ورثاء کی تفصیل ارسال کرکے سوال کرسکتے ہیں۔فتاویٰ عالمگیری میں ہے: "لايثبت الملك للموهوب له إلا بالقبض هو المختار، هكذا في الفصول العمادية". (4/378،  الباب الثانی فیما یجوز من الھبۃ وما لا یجوز، ط: رشیدیہ) فقط واللہ اعلم
                                                  
عنوان: ایزی پیسہ اکاؤنٹ میں ملنے والے منافع(اضافی منٹس وغیرہ) کا حکم
سوال: میں نے اپنی ٹیلی نار سم سے ایزی پیسہ اکاؤنٹ بنوایاہے، جس سے ضرورت کے مطابق رقم کی ارسال و ترسیل ہوتی ہے۔لیکن کبھی کمپنی کی طرف سے میسج آتا ہے کہ روزانہ 1000 روپے رکھنے سے 50 منٹ 50 ایس ایم ایس 50 ایم بی دیے جائیں گے ۔ کبھی میسج آتا ہے کہ آج اپنے نمبر  پر اتنی مقدار لوڈ کرو تو اتنی ہی رقم واپس ملے گی۔ اسی طرح اور بھی منافع دیے جاتے ہیں۔ پوچھنا یہ ہے کہ اکاؤنٹ میں رقم رکھنے پر یا لوڈ وغیرہ کرنے پر یہ اضافی منٹس یا رقم دینا سود کے زمرے میں آتا ہے یا نہیں؟
جواب: اگر کمپنی کی طرف سے مذکورہ اضافی 50منٹس یا 50 ایس ایم ایس یا50  ایم بی یا کوئی بھی دوسرا اضافی نفع   اکاؤنٹ میں لوڈ کروانے یا اکاؤنٹ میں مخصوص رقم ( مثلا 1000 روپے ) رکھنے کی شرط پر دیے جاتے ہیں (جیساکہ عموماً ہوتاہے) تو یہ قرض کی بنیاد پر حاصل ہونے والا مشروط نفع ہونے کی وجہ سے سود میں داخل ہوگا اور اس اضافی نفع ( منٹس وغیرہ ) کا استعمال کرنا جائز نہیں ہوگا۔نوٹ : ایزی پیسہ اکاؤنٹ  کھلوانے کا مقصد رقم کی منتقلی ہو یا موبائل میں ری چارج وغیرہ کرنا، اور اس اکاؤنٹ کھلوانے یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا، لیکن  اگر  کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے تو چوں کہ ایزی پیسہ اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز سودی معاہدہ کےساتھ مشروط ہے ؛ اس لیے یہ اکاؤنٹ کھلوانا یا کھولنا ہی جائز نہیں ہوگا۔واضح رہے کہ عموماً "ایزی پیسہ اکاؤنٹ" دوسری صورت کا ہوتاہے ؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کوئی کمپنی پہلی صورت کے مطابق "ایزی پیسہ اکاؤنٹ"  کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔الدر المختار وحاشية ابن عابدين (رد المحتار) (5/ 166):"وفي الأشباه: كل قرض جر نفعاً حرام. (قوله: كل قرض جر نفعاً حرام) أي إذا كان مشروطاً". فقط واللہ اعلم
                                                  
عنوان: ڈرائیور کا غلطی سے کسی کو قتل کرنے کا حکم
سوال: اگر ڈرائیور سے خطا سے کوئی قتل ہوا تو ڈرائیور کے ذمے شرعاً  کیاہے؟
جواب: ڈرائیور اگر غلطی سے غیر عمدی طور پر ایکسیڈنٹ کے ذریعہ اپنی سواری کے علاوہ کسی دوسرے کو قتل کردے تو یہ قتلِ خطا ہے اور  اس کی وجہ سے کفارہ اور دیت دونوں لازم ہوں گے (بشرط یہ کہ ایکسیڈنٹ ڈرائیور کی غلطی کی وجہ سے ہوا ہو)۔کفارے کے طور پر اس ڈرائیور کو مسلسل ساٹھ روزے رکھنے پڑیں گے۔البتہ دیت کی ادائیگی اس ڈرائیور کی "عاقلہ" کے ذمہ ہے، عاقلہ سے مراد وہ جماعت، تنظیم یا کمیونٹی ہے جس کے ساتھ اس ڈرائیور کا تناصر (یعنی باہمی تعاون) کا تعلق ہو، یہ دیت تین سال میں ادا کی جائے گی، سونے کی صورت میں اگر دیت ادا کی جائے تو دیت کی مقدار ایک ہزار دینار اور درہم  کے اعتبار سے دس ہزار (۱۰،۰۰۰ ) درھم جس کا اندازہ جدید پیمانے سے 30.618 کلوگرام چاندی یا اس کی قیمت ہے۔فتح القدير للكمال ابن الهمام (10/ 330):"(قال:ومن قاد قطاراً فهو ضامن لما أوطأ)، فإن وطئ بعير إنساناً ضمن به القائد والدية على العاقلة؛ لأن القائد عليه حفظ القطار كالسائق وقد أمكنه ذلك وقد صار متعدياً بالتقصير فيه، والتسبب بوصف التعدي سبب للضمان، إلا أن ضمان النفس على العاقلة فيه وضمان المال في ماله (وإن كان معه سائق فالضمان عليهما) لأن قائد الواحد قائد للكل، وكذا سائقه لاتصال الأزمة، وهذا إذا كان السائق في جانب من الإبل، أما إذا كان توسطها وأخذ بزمام واحد يضمن ما عطب بما هو خلفه، ويضمنان ما تلف بما بين يديه لأن القائد لا يقود ما خلف السائق لانفصام الزمام، والسائق يسوق ما يكون قدامه".تکملة فتح الملهم (۲ ؍ ۵۲۳ ):"ثم لم یذکر الفقهاء حکم السیارة لعدم وجودها في عصرهم. والظاهر أن سائق السیارة ضامن لما أتلفته في الطریق ، سواء أتلفته من القدام أو من الخلف. و وجه الفرق بینها و بین الدابة علی قول الحنفیة أن الدابة متحرکة بإرادتها، فلاتنسب نفحتها إلی راکبها، بخلاف السیارة، فإنها لاتتحرک بإرادتها ، فتنسب جمیع حرکاتها إلی سائقها، فیضمن جمیع ذلک، والله سبحانه و تعالیٰ أعلم".الدر المختار وحاشية ابن عابدين (رد المحتار) (6/ 530):"(و) الثالث (خطأ وهو) نوعان: لأنه إما خطأ في ظن الفاعل ك (أن يرمي شخصا ظنه صيداً أو حربياً) أو مرتداً (فإذا هو مسلم أو) خطأ في نفس الفعل كأن يرمي (غرضاً) أو صيدا (فأصاب آدمياً) أو رمى غرضاً فأصابه ثم رجع عنه أو تجاوز عنه إلى ما وراءه فأصاب رجلاً أو قصد رجلاً فأصاب غيره أو أراد يد رجل فأصاب عنق غيره، ولو عنقه فعمد قطعاً أو أراد رجلاً فأصاب حائطاً ثم رجع السهم فأصاب الرجل فهو خطأ؛ لأنه أخطأ في إصابة الحائط ورجوعه سبب آخر والحكم يضاف لآخر أسبابه، ابن كمال عن المحيط. قال: وكذا لو سقط من يده خشبة أو لبنة فقتل رجلاً يتحقق الخطأ في الفعل ولا قصد فيه، فكلام صدر الشريعة فيه ما فيه. وفي الوهبانية: وقاصد شخص إن أصاب خلافه ... فذا خطأ والقتل فيه معذروقاصد شخص حالة النوم إن يمن ... فيقتص إن أبقى دما منه ينهر(و) الرابع (ما جرى مجراه) مجرى الخطأ (كنائم انقلب على رجل فقتله) ؛ لأنه معذور كالمخطئ (وموجبه) أي موجب هذا النوع من الفعل وهو الخطأ وما جرى مجراه (الكفارة والدية على العاقلة) والإثم دون إثم القاتل إذ الكفارة تؤذن بالإثم لترك العزيمة". فقط واللہ اعلم
                                                  
عنوان: بیٹی کی شادی کی سیونگ کے لیے اسلامک انشورنس پالیسی لینا
سوال: میں اپنی بیٹی کی شادی کی سیونگ کے لیے اسلامک انشورنس پالیسی لینا چاہتا ہوں، کیا یہ جائز ہے؟
جواب: اسلامی انشورنس کے نام سے جو  طریقہ اختیار کیا گیا ہے ،ملک کے جمہور علماء کے نزدیک یہ جائز نہیں ہے۔ لہذا بیٹی کی شادی کی سیونگ کے لیے اسلامک انشورنس پالیسی لینا   جائز نہیں ہے ۔ بیٹی کی شادی کی رقم جمع کرنے کے لیے کوئی جائز طریقہ ہی اختیار کرنا چاہیے؛ تاکہ شادی بھی   برکت والی ہو۔"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعاً، ط: سعید) فقط واللہ اعلم
                                                  
عنوان: ادھار پر گاڑی بیچنا
سوال: میرا ایک دوست مجھے کام کے لیے ایک گاڑی دلا رہا ہے جس کی قیمت 10لاکھ ہے. اور اس پر وہ ایک ماہ کے فکس 35 ہزار مانگ رہا ہے، کیوں کہ اس  کوگاڑی سے ملنے والی آمدنی چاہیے جو بھی ہو نقصان ہو یا فائدہ وہ میرا ہے. اسے اپنے 35 ہزار لازمی چاہیے.  اس کی شرط یہ ہے کہ جب آپ اس کی تمام رقم واپس دیں گے تو یہ معاملہ ختم ہو جائے گا.  ایک بات یہ بھی کر رہا ہے کہ فرض کرو آپ نے 5 لاکھ واپس دے دیے تو وہ 35 ہزار کا آدھا کر دے گا یعنی 17500، مطلب دونوں سورتوں میں رقم وہی رہے گی صرف پروفٹ دو گے. کیا یہ معاملہ شرط کے حساب سے درست ہے یا نہیں؟
جواب: اگر آپ کا دوست گاڑی خود خرید کر اس کی مجموعی قیمت متعین کرکے ماہانہ 35 ہزار قسط پر آپ کو بیچ رہاہے، اور قسطیں بروقت، قبل از وقت یا بعد از وقت ادا کرنے کی (تینوں) صورتوں میں مجموعی قیمت میں کمی یا اضافہ نہیں کر رہا، جب دس لاکھ روپے وصول ہوجائیں گے تو معاملہ ختم ہوجائے گا ، گویا وہ آپ کو گاڑی ادھار پر بیچ رہا ہے تویہ صورت جائز ہے۔ لیکن اس صورت میں بھی رقم کی بڑی مقدار یک مشت ادا کرنے کے ساتھ قسط کی مقدار کے کم کرنے کو مشروط نہ رکھا جائے،  قسط واضح طور پر مقرر کردی جائے، تردد کے ساتھ اسے بیان نہ کیا جائے۔اگر اس کے علاوہ کوئی اور صورت ہے تو دوبارہ دریافت کرلیں۔"فنقول: من حکم المبیع إذا کان منقولاً أن لایجوز بیعه قبل القبض إلى أن قال: وأما إذا تصرف فیه مع بائعه فإن باعه منه لم یجز بیعه أصلاً قبل القبض". (الفتاویٰ الهندیة:ج؍۳،ص؍۱۳،الفصل الثالث في معرفة المبیع والثمن والتصرف) فقط واللہ اعلم
                                                  
عنوان: المیزان انوسٹمنٹ حلال ہے؟
سوال: کیا "المیزان" انوسٹمنٹ کا کام حلال کام ہے؟
جواب: حلال نہیں ہے۔فقط واللہ اعلم
                                                  
عنوان: میراث سے متعلق ایک سوال کا جواب
سوال: احمد کے والدین فوت ہو گئے ہیں، ان کی وراثت میں 1200000روپے موجود ہیں، اور احمد تین بھائی اور چار بہنیں ہیں، اب بھائیوں نے چار چار لاکھ روپے تینوں بھائیوں میں تقسیم کر دیے ہیں، جب کہ بہنوں کو محروم کیا ہے حصے سے، لیکن احمد چاہتا ہے جو میرے حصے میں چار لاکھ روپے آئے ہیں ان چار لاکھ میں سے بہنوں کو بھی حصہ دے دوں، جب کہ ایک بہن کچھ دن پہلے فوت ہو گئی ہے، اب تین بہنیں رہ گئی ہیں، اب احمد کس طریقے سے تقسیم کرے چار لاکھ کو؟  کیا تین بہنوں اور اپنے درمیان تقسیم کرے یا جو چوتھی بہن فوت ہوئی ہے اس کا بھی حصہ نکال کر اس کی اولاد کو دے؟ اگر اولاد کو حصہ ملے گا تو وہ کس طریقے سے ملے گا، کتنا ہوگا؟ وضاحت کے ساتھ جواب عطا فرمائیں!
جواب: صورتِ مسئولہ میں احمد کے والدین کی وراثت کی تقسیم کا درست طریقہ یہ تھا کہ والدین کے ترکہ میں سے اولاً تجہیز و تکفین کے اخراجات نکالے جاتے، پھر اگر ان پر کوئی قرضہ ہوتا تو اس کو ادا کیا جاتا اور پھر اگر کوئی جائز وصیت کی  ہو تو اس کو ایک تہائی میں سے نافذ کیا جاتا، اس کے بعد اُن کے کل مال کے 10 حصے کیے جاتے اور ہر ایک بھائی کو دو دو حصے اور ہر ایک بہن کو ایک ایک حصہ دیا جاتا، یعنی بارہ لاکھ میں سے دو لاکھ چالیس ہزار ہر ایک بھائی کو اور ایک لاکھ بیس ہزار روپے ہر ایک بہن کو ملنے تھے۔اب احمد نے اپنے حصے یعنی دو لاکھ چالیس ہزار روپے سے جتنا زائد حصہ وصول کیا ہے اس میں اس کی چاروں بہنوں کا حق ہے وہ ان میں تقسیم کر دے اور جس بہن کا انتقال ہو چکا اس کا حصہ اُس کی اولاد کو دے دیا جائے۔اور مرحومہ بہن کے ورثاء (شوہر  اور اولاد) کی تفصیل جانے بغیر طریقِِ تقسیم بتانا ممکن نہیں، اس لیے اگر مرحومہ بہن کے حصے کو ان کی اولاد اور شوہر کے درمیان تقسیم کرنے کا طریقہ معلوم کرنا ہو تو ان کے ورثاء کی تفصیل لکھ بھیجیں،ان شاء اللہ تعالیٰ اس کا جواب دے دیا جائے گا۔نیز کسی بھی وارث کو اس کے حق سے محروم کرنا سخت گناہ کا کام ہے، اس لیے باقی بھائیوں کی بھی اس طرف توجہ دلائی جائے اور بہنوں کا جتنا حصہ بنتا ہے وہ پورا پورا اُن کو دے دیا جائے۔ فقط واللہ اعلم
                                                  
عنوان: صلیب کے نشان والی اشیاء کی خرید و فروخت
سوال: جس چیز پر صلیب کا نشان ہو اس کی خرید و فروخت کا حکم کیا ہے؟ مثلاً بیگ وغیرہ پر ہوتا ہے؟
جواب: اگر کسی چیز پر صلیب کا نشان ہو، اور مقصود صلیب کی خرید وفروخت نہ بھی ہو تو اس کو فروخت کرنے سے پہلے اسے مٹادینا چاہیے، اس کے بعد اس کو فروخت کرنا چاہیے، اس  لیے کہ یہ نصاریٰ کا مذہبی شعار ہے، باقی چوں کہ صورتِ مسئولہ میں صلیب کی خرید وفروخت مقصود  نہیں ہے، بلکہ خریدار کے لیے بھی اور فروخت کرنے والے کے لیے بھی  اصل وہ چیز  مقصود ہے جس پر صلیب بنی ہوئی ہے، یعنی مثلاً بیگ وغیرہ، تو ایسی  صورت میں ایسے بیگ کی خریدوفروخت ناجائز نہیں ہوگی۔ اور اگر فروخت کرنے والے نے صلیب کو اس سے نہیں مٹایا تو  خریدنے والا اس کو مٹائے اور اس کے بعد اس کو استعمال کرے۔الفتاوى الهندية (2/ 215):
"وإن وجدوا في الغنيمة قلائد ذهب أو فضة فيها الصليب والتماثيل، فإنه يستحب كسرها قبل القسمة، وإن أراد بيعها من رجل إن كان الذي يريد شراءها موثوقا به لايخاف عليه بيعها من المشركين، فإنه لا بأس بالبيع منه وإن كان غير موثوق به، ويخاف عليه بيعها من المشركين، فإنه يكره بيعها منه".الأشباه والنظائر لابن نجيم (ص: 23):
"القاعدة الثانية: الأمور بمقاصدها  كما علمت في التروك. وذكر قاضي خان في فتاواه: إن بيع العصير ممن يتخذه خمراً إن قصد به التجارة فلايحرم، وإن قصد به لأجل التخمير حرم، وكذا غرس الكرم على هذا (انتهى) . وعلى هذا عصير العنب بقصد الخلية أو الخمرية".
الموسوعة الفقهية الكويتية (6/ 134):
" يحرم على الرجل والمرأة لبس الثياب التي عليها تصاوير الحيوانات على الأصح؛ لحديث أبي طلحة قال: سمعت رسول الله صلى الله عليه وسلم يقول: لاتدخل الملائكة بيتاً فيه كلب ولا تصاوير. فإن أزيل من الصورة ما لاتبقى بإزالته الحياة كالرأس، أو لم يكن لها رأس فلا بأس به. كما يحرم جعل الصليب في الثوب ونحوه كالطاقية وغيرها مما يلبس؛ لقول عائشة رضي الله عنها إن رسول الله صلى الله عليه وسلم كان لايترك في بيته شيئاً فيه تصليب إلا قضبه:أي قطع موضع الصليب منه دون غيره، والقضب القطع. وهذا الشيء يشمل الملبوس والستور والبسط والآلات وغير ذلك. كما يحرم تصويرها في نسج الثياب على الأصح؛ لقوله صلى الله عليه وسلم: إن أشد الناس عذاباً عند الله يوم القيامة المصورون". الموسوعة الفقهية الكويتية (12/ 88):
"يكره الصليب في الثوب ونحوه كالقلنسوة والدراهم والدنانير والخواتم. قال ابن حمدان: ويحتمل التحريم، وهو ظاهر ما نقله صالح عن الإمام أحمد، وصوبه صاحب الإنصاف. 
ودليل ذلك حديث عائشة رضي الله عنها الذي يفيد أن النبي صلى الله عليه وسلم كان يقطع صورة الصليب من الثوب، وفي بعض رواياته عند أحمد عن أم عبد الرحمن بن أذينة قالت: كنا نطوف مع عائشة أم المؤمنين رضي الله عنها فرأت على امرأة برداً فيه تصليب، فقالت أم المؤمنين: اطرحيه، اطرحيه. فإن رسول الله صلى الله عليه وسلم كان إذا رأى نحو هذا في الثوب قضبه.  وقال إبراهيم: أصاب أصحابنا خمائص فيها صلب فجعلوا يضربونها بالسلوك يمحونها بذلك".فقط واللہ اعلم
                                                  
عنوان: چوری کی بجلی استعمال کرنے والا بھی  گناہ گار ہوگا
سوال: اگر ایک بندہ چوری کی بجلی لگاتا ہے اور کچھ عرصے کے بعد وہ بندہ اس جگہ سے چلاجاتا ہے اور اس کی جگہ پر آنے والا بندہ اگر یہ بجلی استعمال کرے تو اس کا گناہ پہلے والے بندے کے سر ہوگا یا نہیں؟ کیوں کہ بجلی پہلے والے بندے نے لگائی ہے،  نیز بجلی مجبوری کے تحت لگای گئی ہے۔
جواب: یہ جانتے ہوئے کہ یہ بجلی چوری کی ہے  پھر بھی اس کو استعمال کرنا  سراسر ناجائز اور حرام ہے۔ بجلی لگانے کا اور چوری کا ذریعہ بننے کا گناہ لگانے والے کےذمہ ہوگا، البتہ  استعمال کرنے کا گناہ استعمال کرنے والے  کے ذمہ ہوگا ۔ حدیث شریف میں آتا ہے کہ جو شخص کسی مسروقہ ( چوری شدہ) چیز کو خریدے حال آں کہ وہ جانتا ہو کہ یہ چیز چوری کی ہے تو وہ عار اور گناہ میں اس چور کے ساتھ شریک ہو گیا ۔اس لیے اگر بعد میں آنے والے کو پتا ہے کہ یہ بجلی چوری کی ہے تو اسے چاہیے کہ وہ قانونی طریقے سے بجلی کا کنکشن جاری کروائے اور جتنی بجلی استعمال ہوئی ہے متعلقہ ادارے کو اس کے واجبات کی ادائیگی کی سعی کرے۔"عن أبي هریرة عن النبيﷺأنه قال: من اشتریٰ سرقةً و هو یعلم أنه سرقة فقد شرک في عارها و إثمها". (المستدرک للحاکم، مکتبه نزار مصطفی الباز، بیروت۳/۸۵۲، رقم:۲۲۵۳)"لأن السرقة في اللغة: أخذ الشيء من الغیر علی سبیل الخفیة والاستسرار بغیر إذن المالک، سواء کان المأخوذ مالاً أو غیر مالٍ … قال اللّٰه تعالیٰ: {اِلاَّ مَنِ اسْتَرَقَ السَّمْعَ}". (معجم المصطلحات والألفاظ الفقهیة۲؍۲۶۳) فقط واللہ اعلم
                                                  
عنوان: قرض معاف کرنے کے بعد دوبارہ مطالبہ
سوال: اگر کاروبار میں کسی کے ذمہ قرضہ ہو جائے اور اس کو معاف کردے،پھر پانچ سال بعد دوبارہ مانگنے کے بارے میں کیا حکم ہے؟
جواب: اگر قرض دار ، مقروض کو  اپنا قرضہ  زبانی یا تحریری معاف کردے اور مقروض قبول کرلے توپھر مقروض سے اس کا مطالبہ نہیں کیا جاسکتا۔ فقط واللہ اعلم
                                                  
عنوان: پی ایل ایس اکاؤنٹ پر ملنے والا منافع
سوال: بنک میں میرا پی ایل ایس اکاؤنٹ ہے،کیا اس پر ملنے والا منافع جائز ہے؟ یا نا جائز ہے?
جواب: پی ایل ایس اکاؤنٹ پر ملنے والا منافع شرعاً سود کے حکم میں ہے؛اس لیے اس کا استعمال کرنا ناجائز ہے۔فقط واللہ اعلم
                                                  
عنوان: بینک اسلامی میں سیونگ اکاؤنٹ کھلوانے اور اس کے نفع سے ڈیبٹ کارڈ کے چارجز ادا کرنے کا حکم
سوال: میں نے کافی عرصہ پہلے بینک اسلامی میں مفتی صاحبان کے فتوے دیکھ کر سیونگ اکاؤنٹ کھلوایا، اور ڈیبٹ کارڈ لیا اور اس پر لین دین کرتا رہا، ڈیبٹ کارڈ کے سالانہ چارجز وغیرہ کے مساوی منافع ملتا ہے جو بینک کاٹ لیتا ہے، کیا اس طرح میں یہ لین دین چالو رکھ سکتا ہوں؟اگر نہیں تو میرے اکاؤنٹ میں کچھ پیسے باقی ہیں، میں وہ اکاؤنٹ میں چھوڑ دوں تو وہ کچھ سالوں ڈیبٹ کارڈ کے چارجز میں بینک کو رہ جائیں گے اور کچھ عرصہ بعد اکاؤنٹ ختم ہو جائے گا ۔میں کسی بینک میں کرنٹ اکاؤنٹ کھلوا کر اس کا ڈیبٹ کارڈ استعمال کر سکتا ہوں ؟  قرآن و سنت کی روشنی میں جواب عنایت فرمائیں!
جواب: ملک کے جمہور علمائے کرام اور مقتدر مفتیانِ کرام کی رائے کے مطابق مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، اس لیے کسی بھی  بینک (چاہے سودی ہو یا مروجہ اسلامی ہو) میں سیونگ اکاؤنٹ کھلوانا اور نفع حاصل کرنا جائز نہیں ہے، آپ اپنا سیونگ اکاؤنٹ فوری طور پر بند کروانے کی کوشش کریں۔سیونگ اکاؤنٹ میں رکھوائی گئی رقم پر ملنے والی اضافی رقم  سے ڈیبٹ کارڈ کے چارجز ادا کرنا جائز نہیں ہے۔  باقی کرنٹ اکاؤنٹ کسی بھی بینک میں کھلوانے اور اس کے ڈیبٹ کارڈ کو  استعمال کرنے کی گنجائش ہے۔ فقط واللہ اعلم
                                                  
عنوان: غیر حاضری پر جرمانہ لینا
سوال: مدرسہ کے طلبہ سےغیر حاضری پر جرمانہ لینا جائز ہے؟ جرمانہ والےروپےمدرسے ہی میں لگاۓ جاتے ہیں۔
جواب: غیر حاضری کی وجہ سے طلباء سے لی جانے والی رقم مالی جرمانہ ہے، جسے ’’تعزیربالمال‘‘ اور ’’غرامہ مالیہ‘‘ بھی کہاجاتاہے، شرعاً مالی جرمانہ لینا جائز نہیں ہے، جو رقم اب تک لی گئی ہے وہ بھی واپس کرنا ضروری ہے،ان پیسوں کو مدرسہ کے کسی کام میں لگانا جائز نہیں ہے۔ "ولایکون التعزیر بأخذ المال من الجاني في المذهب".  (مجمع الأنہر ، کتاب الحدود / باب التعزیر ۱؍۶۰۹ بیروت)"وفي شرح الآثار: التعزیر بأخذ المال کانت في ابتداء الإسلام ثم نسخ". (البحر الرائق /باب التعزیر41/5 )"والحاصل أن المذهب عدم التعزیر بأخذ المال".  (شامی / باب التعزیر، مطلب فی التعزیر بأخذ المال،ج: ۴، ص: ۶۱)"لایجوز لأحد من المسلمین أخذ مال أحد بغیر سبب شرعي".  (شامی / باب التعزیر، مطلب فی التعزیر بأخذ المال،ج: ۴، ص: ۶۱) فقط واللہ اعلم
                                                  
عنوان: سودی بینکوں اور مروجہ اسلامی بینکوں کے ڈیبٹ کارڈ کے ذریعہ خریداری کرنے پر ملنے والے ڈسکاؤنٹ سے نفع اٹھانے کا حکم
سوال: ڈیبٹ کارڈ سے خریداری پر ڈسکاؤنٹ لینا کیسا ہے؟ آج کل اسلامی بینک بھی ڈیبٹ کارڈ سے خریداری کرنے پر ڈسکاؤنٹ دے رہے ہیں، اس کا حکم بھی بتا دیں۔
جواب: ڈیبٹ کارڈ کے ذریعہ سے ادائیگی کرنے کی صورت میں جو ڈسکاؤنٹ ملتا ہے  اس کے حکم میں یہ تفصیل ہے :1۔ اگر یہ انعام بینک کی طرف سے ملتا ہوتو اس صورت میں اس انعام کا حاصل کرنا اور اس سے فائدہ اٹھانا شرعاً ناجائز ہوگا، کیوں کہ یہ انعام بینک کی طرف سے کارڈ ہولڈر کو اپنے بینک اکاؤنٹ کی وجہ سے مل رہا ہے جو شرعاً قرض کے حکم میں ہے اور جو فائدہ قرض کی وجہ سے حاصل ہوتا ہے وہ سود کے زمرے میں آتا ہے۔2۔ اگر یہ انعام اس ادارے کی جانب سے ہو جہاں سے کچھ خریدا گیاہے یاوہاں کھاناکھایا گیاہے تو یہ ان کی طرف سے تبرع واحسان ہونے کی وجہ سے جائز ہوگا۔3۔ اگر انعام دونوں (یعنی بینک اور ادارہ ) کی طرف سے مشترکہ طور پر  ہو تو بینک کی طرف سے دیے جانے والے انعام کے بقدر انعام سے فائدہ اٹھانا درست نہ ہوگا۔4۔اگر  انعام نہ تو بینک کی طرف سے ہو اور نہ ہی جس ادارے سے خریداری ہوئی ہے اس کی طرف سے ہو، بلکہ ڈیبٹ کارڈ بنانے والے ادارے کی طرف سے  ہو، تو اگر اس ادارے کے تمام یا اکثر معاملات بھی جائز ہوں اور ان کی آمدن کل یا کم از کم اکثر حلال ہو تو اس صورت میں بھی اس انعام سے فائدہ اٹھانے کی اجازت ہوگی۔5۔ اگر معلوم نہ ہوکہ یہ انعام کس کی طرف سے ہے تو پھر اس انعام سے فائدہ اٹھانے سے اجتناب کرنا چاہیے۔ملک کے جمہور علمائے کرام اور مقتدر مفتیان کرام کی رائے کے مطابق مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، اس لیے مروجہ اسلامی بینکوں کے ساتھ بھی صرف اتنے ہی معاملات رکھنے کی گنجائش ہے جتنی سودی بینکوں کے ساتھ ہے، مثلاً جس طرح سودی بینکوں میں  کرنٹ اکاؤنٹ کھلوانے یا ان کے ڈیبٹ کارڈ استعمال کرنے کی گنجائش ہے،  اسی طرح مروجہ اسلامی بینکوں میں بھی کرنٹ اکاؤنٹ کھلوانے اور ان کا ڈیبٹ کارڈ استعمال کرنے کی گنجائش ہے، البتہ جس طرح سودی بینک میں  سیونگ اکاؤنٹ کھلوانا یا ڈیبٹ کارڈ کے ذریعہ خریداری پر سودی بینک کی طرف سے ملنے والے ڈسکاؤنٹ سے نفع اٹھانا جائز نہیں ہے اسی طرح مروجہ اسلامی بینکوں میں بھی سیونگ اکاؤنٹ کھلوانا یا ان  مروجہ اسلامی بینکوں کے ڈیبٹ کارڈ کے ذریعہ ادائیگی کرنے پر ان بینکوں کی طرف سے ملنے والے ڈسکاؤنٹ سے نفع اٹھانا بھی جائز نہیں ہے۔الدر المختار وحاشية ابن عابدين (رد المحتار) (5/ 166):"وفي الأشباه: كل قرض جر نفعاً حرام".الدر المختار وحاشية ابن عابدين (رد المحتار) (5/ 167):"في الذخيرة: وإن لم يكن النفع مشروطاً في القرض، ولكن اشترى المستقرض من المقرض بعد القرض متاعاً بثمن غال، فعلى قول الكرخي: لا بأس به، وقال الخصاف: ما أحب له ذلك، وذكر الحلواني: أنه حرام، لأنه يقول: لو لم أكن اشتريته منه طالبني بالقرض في الحال". فقط واللہ اعلم
                                                  
عنوان: ایک بیوہ تین بیٹوں میں ترکہ کی تقسیم
سوال: ایک 100 گز کا مکان ہے، اور مردے کی چار تو بہنیں ہیں اور تین بیٹے اور بیوی ہے اب تقسیم کی کیا صورت ہوگی؟ کس کے پاس کتنا کتنا حصہ آئے گا، گز کی شکل میں بتائیں؟
جواب: سو گز میں سے 12/50 بیوہ کو اور 29/16 گز ہر بیٹے کو ملیں گے، نیز مرحوم کے بیٹوں کی موجودگی میں مرحوم کی بہنوں کا شرعاً میراث میں حصہ نہیں ہے۔فقط واللہ خیر الوارثین
                                                  
عنوان: میزان بینک سے کاراجارہ پر گاڑی لینا
سوال: اگر انشورنس کی اجازت نہیں ہے تو میزان بینک فری کار فنانس کی طرف سے فراہم کردہ انشورنس کے بارے میں کیا خیال ہے؟
جواب: عام روایتی بینکوں کی طرح میزان بینک سے بھی تمویلی معاملات جائز نہیں ہے، اس لیے میزان بینک سے کار اجارہ پر گاڑی لینا جائز نہیں ہے۔فقط واللہ اعلم
                                                  
عنوان: ایزی پیسہ کا کیش بیک
سوال: میرا سوال "ایزی پیسہ"  موبائل اکاؤنٹ کے متعلق ہے:1۔ اس اکاؤنٹ کی شرعی حیثیت کیا ہے؟2۔ اس کے استعمال سے (ایزی لوڈ وغیرہ پر) ملنے والے کیش بیک کی کیا حیثیت ہے؟3۔ میں نے انجانے میں اکاؤنٹ کھلوا دیا جو کہ اب بند نہیں ہوگا تو اب اس کی ایسی سہولتیں جس میں زائد فائدہ نہ ملے یا ضرورت کے وقت مکمل اکاؤنٹ استعمال کر سکتے ہیں؟ اور ملنے والے کیش بیک کا کیا کیا جاۓ؟
جواب: 1-"ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ''ایزی پیسہ اکاؤنٹ'' کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ 2-3 ۔ یہ رعایت اور کیش بیک   اسی بینک کی طرف سے ملتا ہے، اس لیے یہ  رعایت حاصل کرنا جائز نہیں ہے،  کیوں کہ یہ  رعایت بینک  اس اکاؤنٹ والے  کو اس قرض کی وجہ سے دے رہا ہے  جو اس نے اکاؤنٹ کی صورت میں  بینک میں رکھوایا ہے اور جو فائدہ قرض کی وجہ سے حاصل ہو وہ  سود کے زمرے میں آتا ہے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا". (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: پاک قطر تکافل میڈیکل انشورنس کا حکم
سوال: کیا پاک قطر تکافل میڈیکل انشورنس حلال ہے؟
جواب: مروجہ تکافل کسی قسم کی جائز نہیں ہے۔فقط واللہ اعلم
                                                  
عنوان: قرضہ کے بدلہ مقروض سے گاڑی خریدنے کا حکم
سوال: ایک شخص کے ذمہ میرا قرضہ ہے، میں اس سے کہتا ہوں کہ تم یہ گاڑی اس قرض کے بدلے بیچ دو جو تمہارے ذمہ ہے، کیا یہ خریداری درست ہوگی؟
جواب: آپ کا اپنے قرض کے بدلہ میں مقروض سے گاڑی خریدنا درست ہے، طریقہ اس کا یہ ہوگا باہمی رضامندی سے گاڑی کی قیمت مقرر کر کے آپ اس طے شدہ قیمت پر اس قرض دار سے گاڑی خرید لیں، اور پھر اس قیمت میں سے اس کے اوپر اپنے واجب الاداء قرضہ کے بقدر منہا کرلیں، منہا کرنے کے بعد اگر مزید قیمت باقی بچے تو آپ اتنی قیمت ادا کردیں، اور اگر قرضہ باقی بچا ہو تو وہ وصول کرلیں۔الدر المختار وحاشية ابن عابدين (رد المحتار) (6/ 151):"فإن باع (أي المحجور بالدین)  من الغريم وقاصه بالثمن جاز لو الغريم واحداً وإلا صح البيع من أحدهم لو بمثل القيمة دون المقاصة".الدر المختار وحاشية ابن عابدين (رد المحتار) (3/ 840):"(وكذا يبر بالبيع) ونحوه مما تحصل المقاصة فيه (به) أي بالدين؛ لأن الديون تقضى بأمثالها. (قوله: وكذا يبر بالبيع) أي وإن لم يقبض لأن البر وقضاء الدين يحصل بمجرد البيع، حتى لو هلك المبيع قبل قبضه انفسخ البيع وعاد الدين ولاينتقض البر في اليمين وإنما نص محمد على القبض ليتقرر الدين على رب الدين؛ لاحتمال سقوط الثمن بهلاك المبيع قبل قبضه ... (قوله: لأن الديون تقضى بأمثالها) قال في الفتح: لأن قضاء الدين لو وقع بالدراهم كان بطريق المقاصة، وهو أن يثبت في ذمة القابض وهو الدائن مضموناً عليه؛ لأنه قبضه لنفسه ليتملكه، وللدائن مثله على المقبض فيلتقيان قصاصاً وكذا هنا".الدر المختار وحاشية ابن عابدين (رد المحتار) (5/ 265):"(و) صح (بيع من عليه عشرة دراهم) دين (ممن هي له) أي من دائنه فصح بيعه منه (ديناراً بها) اتفاقاً، وتقع المقاصة بنفس العقد إذ لا ربا في دين سقط (أو) بيعه (بعشرة مطلقة) عن التقييد بدين عليه (إن دفع) البائع (الدينار) للمشتري (وتقاصا العشرة) الثمن (بالعشرة) الدين أيضاً استحساناً.وكان الأوضح والأخصر للمصنف أن يقول: وصح بيع دينار بعشرة عليه أو مطلقة ممن هي له. (قوله: وتقع المقاصة بنفس العقد) أي بلا توقف على إرادتهما لها، بخلاف المسألة الآتية، ووجه الجواز أنه جعل ثمنه دراهم لايجب قبضها ولا تعيينها بالقبض وذلك جائز إجماعاً؛ لأن التعيين للاحتراز عن الربا أي ربا النسيئة ولا ربا في دين سقط إنما الربا في دين يقع الخطر في عاقبته؛ ولذا لو تصارفان دراهم دينا بدنانير دينا صح لفوات الخطر.(قوله: إن دفع البائع الدينار) قيد في الصورتين ط عن مكي. (قوله: وتقاصا العشرة) قيد في الثانية فقط نهر. (قوله: بالعشرة الدين استحساناً) والقياس أن لايجوز، وهو قول زفر؛ لكونه استبدالاً ببدل الصرف قبل قبضه، وجه الاستحسان أنه بالتقابض انفسخ العقد الأول وانعقد صرف آخر مضاف إلى الدين؛ لأنهما لما غيرا موجب العقد فقد فسخاه إلى آخر ما اقتضاه، كما لو جدد البيع بأكثر من الثمن الأول، كذا قالوا، وتمامه في النهر، وأطلق في العشرة الدين فشمل ما إذا كانت عليه قبل عقد الصرف أو حدثت بعده في الأصح، فإذا استقرض بائع الدينار عشرة من المشتري أو غصب منه فقد صار قصاصاً ولايحتاج إلى التراضي؛ لأنه قد وجد منه القبص بحر ملخصاً، ولايخفى أن هذا خاص بالصورة الثانية، إذ في المقيدة لايتصور أن يكون الدين حادثاً؛ لأن فرضها أن يبيع الدينار بعشرة عليه، فما في النهر من ذكر ذلك في الأولى سبق قلم، فتنبه. ثم قال البحر: والحاصل أن الدين إذا حدث بعد الصرف، فإن كان بقرض أو غصب وقعت المقاصة وإن لم يتقاصا وإن حدث بالشراء بأن باع مشتري الدينار من بائع الدينار ثوباً بعشرة إن لم يجعلاه قصاصاً لايصير قصاصاً باتفاق الروايات، وإن جعلاه ففيه روايتان، ذخيرة".فقط واللہ اعلم
                                                  
عنوان: کار اجارہ کے ذریعہ گاڑی نکلوانے کا حکم
سوال: کیا بینک سے گاڑی نکلوانا جائز ہے؟ مثلاً میزان بینک سے کار اجارہ پر گاڑی لینا جائز ہے؟ کیا ہم اس طرح گاڑی لے سکتے ہیں؟
جواب: ہماری تحقیق کے مطابق  مروجہ اسلامی بینکوں کے معاملات مکمل طور پر اسلامی اصولوں کے مطابق نہیں ہیں، اس لیے   کسی بھی بینک کے ذریعہ  گاڑی نکلوانا جائز نہیں کہ اس میں ابتداءً اجارہ (کرایہ داری کا معاملہ) اور انتہاءً بیع (خریداری کا معاملہ) ہوتا ہے، اور ایسا معاملہ شرعاً جائز نہیں ہوتا۔ فقط واللہ اعلم
                                                  
عنوان: چینل ٹائمز کمپنی کے ساتھ معاملات کا حکم
سوال: مجھے چینل ٹائمز کمپنی کے بزنس کے بارے میں فتوی لینا ہے :اور اس کی تفصیل ویب سائٹ پر مندرجہ ذیل ہے:*چینل ٹائمز کے بارے میں پوچھے جانے والے بنیادی سوالات اور ان کے جوابات* :*س1: چینل ٹائمز کیا ہے؟* ج1: چینل ٹائمز اٹلی کی کمپنی ہے جو کہ اشتہارات کی اشاعت میں ثالثی کا کردار ادا کرتی ہے. اس کمپنی کا بنیادی کام چینلز سے ٹائم خریدنا اور اشتہارات کی خواہش مند کمپنیز کو بیچنا ہے۔ جس کے لیے ایک بہت بڑی رقم درکار ہوتی ہے۔ یہ رقم یوزرز( یعنی کہ انویسٹر) سے لی جاتی ہے۔ جس کے بدلے میں کمپنی اپنے پرافٹ کا 70فیصد یوزرز کے ساتھ بانٹتی ہے۔*س2: ہم اس میں کیسے انویسمنٹ کرسکتے ہیں؟ * ج2: اس میں انویسٹمنٹ کرنے کا طریقہ نہایت آسان ہے۔ کمپنی آپ کو سیکنڈز بیچتی ہے۔ جو آپ خرید سکتے ہیں۔*س3: کیا ہم کمپنی میں براہِ راست انویسٹمنٹ کرسکتے ہیں؟* ج3: نہیں، آپ کمپنی میں براہِ راست انویسمنٹ نہیں کرسکتے۔ آپ کو انویسٹمنٹ کے لیے کسی کے ریفرنس کا سہارا لینا پڑے گا۔*س4: کم سے کم کتنی انویسٹمنٹ کر سکتے ہیں؟* ج4: کم سے کم آپ دو سیکنڈ خرید سکتے ہیں جس کی قیمت 300$ ہے۔*س5: 300$ کی انویسٹمنٹ پر کتنا منافع ملتا ہے؟* ج5: 300$ کی انویسٹمنٹ پر 60$ ماہانہ ملتے ہیں۔ آپ کو روزانہ 2$ ملتا ہے جو کہ مہینے کے آخر تک 60$ ہو جاتے ہیں۔*س6: یہ پیسے کیسے نکلواسکتے ہیں؟* ج6: انویسٹمنٹ کرتے وقت آپ کا پرفیکٹ منی اکاؤنٹ بنایا جاتا ہے جس کے ذریعے آپ کمپنی کے اکاؤنٹ میں پیسے جمع بھی کروا سکتے ہیں اور پیسے نکلوا بھی سکتے ہیں۔ آپ اپنی رقم 1-ایزی پیسہ اکاؤنٹ 2- اومنی اکاونٹ 3- جیز کیش یا پھر اپنے بینک اکاؤنٹ سے حاصل کر سکتے ہیں۔*س7- کیا رقم ٹرانسفر کرتے وقت کوئی ٹیکس لگتا ہے؟* ج7- فنڈ ٹرانسفر کرنے پر ہر دفعہ 8 فیصد ٹیکس کٹوتی ہوگی۔*س8: کیا یہ رقم سود سے پاک ہے؟* ج8: جی ہاں یہ رقم سود سے پاک ہے. کیوں کہ سود وہ ہوتا ہے جس میں ہم اپنی اصل رقم پر بغیر کسی محنت کے اضافی منافع کماتے ہیں اور ہماری اصل رقم برقرار رہتی ہے اور ہمیں کوئی نقصان کا خطرہ بھی نہیں ہوتا۔ لیکن چینل ٹائمز آپ کو اپنا پارٹنر بناتی ہے اور اپنا منافع آپ سے بانٹتی ہے۔ گویا کہ آپ کی اصل رقم برقرار نہیں رہتی۔*س9: رقم نہ ڈوبنے کی کیا ضمانت ہے؟* ج9: دنیا کا کوئی بھی کاروبار ایسا نہیں کہ جس میں رقم کے ڈوب  جانے کا خدشہ نہ ہو تا ہو۔ اسی طرح اسلامی ضابطہ کاروبار میں بھی وہ ہی بزنس حلال ہے جس میں نفع اور نقصان دونوں ہوں۔ لہٰذا اگر کمپنی نقصان میں چلی جاتی ہے تو اس بات کے قوی امکانات ہیں کے آپ کی رقم بھی ڈوب سکتی ہے۔ لیکن کمپنی کی موجودہ مالی حالت بہت مضبوط ہے۔ اور دن بدن مضبوط ہوتی جارہی ہے۔*س10- کیا ہم اپنی انکم کو 60$ سے بڑھا سکتے ہیں؟* ج10: جی ہاں- کمپنی آپ کو بنیادی ساٹھ ڈالر کے ساتھ ساتھ تین قسم کے بونس آفر کرتی ہے۔ لیکن اس کے لیے آپ کو مزید افراد کو اپنے پنسل سے اس کاروبار میں شامل کرنا پڑتا ہے۔ جس کی تفصیلات ویب سائٹ پر موجود ہیں۔
جواب: مذکورہ بالاتفصیل سے معلوم ہوتا ہے کہ  چینل ٹائمز   کمپنی کے اس معاملے میں دو عقد انجام پارہے ہیں: ایک عقد چینل والوں اور  اس ادارے  چینل ٹائمز کے درمیان ہے، یہ عقدِ اجارہ ہے جس میں یہ ادارہ ان چینل والوں سے اشتہار کے چلانے کے لیے ان کے چینل کو   کرایہ پر لیتا ہے۔ دوسرا عقد اس میں سائل اور اس ادارے کے درمیان ہے کہ جس میں سائل اپنی رقم اس ادارے والوں کو  چینل کا وقت  خریدنے کے لیے مہیا  کرتا ہے۔اور اس میں  جتنا اس کا سرمایہ ہوگا  اس کے حساب سے ایک متعین نفع اس کو ملتا ہے، جیسے 150 ڈالر پر ایک ڈالریومیہ۔ مزید یہ کہ نئے  لوگوں کو  اس میں شامل کرانے پر ہر  ایک کے  ممبر کے بدلہ کچھ کمیشن  بھی دیا جاتا ہے ۔درج ذیل مفاسد   کی وجہ سے یہ عقد ناجائز ہے:1۔۔۔  ٹی وی پر آنے والے اشتہارات    عام طور پر جان دار کی تصاویر، بلکہ  خواتین کی تصاویر پر بھی  مشتمل ہوتے ہیں ، جس میں تصویر کےساتھ ساتھ نا محرم کو دیکھنے اور دکھانے کا گناہ بھی ہے ،لہذا چینل ٹائمز والوں کو اس غرض کے لیے رقم دینا کہ وہ لوگ چینل کا ٹائم خرید کر  اس پر اشتہار چلوائیں یہ ایک ناجائز کام کے لیے اجارہ  کیا جارہا ہے، اور اس ادارے میں سرمایہ لگانے والا بھی اس میں شریک ہے۔2۔۔۔ شرکت یا مضاربت میں  دونوں فریق  نفع میں  شریک  ہوتے ہیں ،کسی بھی ایک فریق کے لیے  نفع کی مقدار  رقم کے اعتبار سے متعین کردینے سے عقد فاسد ہوجاتا ہے،  اس صورت میں سائل کا ادارے والوں کو رقم مہیا کرنا  اور اس کے لیے نفع  متعین  کرلینا جائز نہیں ، اور اس  عقدِ فاسد سے حاصل ہونے والا نفع بھی حلال نہیں ہے۔3۔۔۔ اس عقد میں یہ شرط لگانا کہ اصل رقم پانچ دن بعد واپس نہیں ملے گی، یہ شرط بھی درست نہیں۔بلکہ  مالک  جب چاہے  یہ عقد ختم کرکے اپنا اصل مال  نفع کے ساتھ نکال سکتا ہے۔4۔۔۔ اس ادارے والوں کی جانب سے  اپنے کسٹمرز کو یہ آفر دینا کہ جو جتنے مزید کسٹمرز کو لے کر آئے گا تو ملٹی لیول مارکیٹنگ کے طریق پر   ہر نئے  کسٹمر  پر بھی اسے کچھ کمیشن  دیا جائے گا۔ مارکیٹنگ کا یہ طریقہ بھی شرعاً جائز نہیں ۔اس لیے کہ  اس میں جب  کوئی تیسرا آدمی دوسرے کے واسطہ سے شامل کیا جاتا ہے تو  پہلے  شخص کو بھی اس میں کمیشن دیا جاتا ہے جو کہ  کسی  محنت کے بغیر ہے اور یہ جائز نہیں ، نیز اس میں  ایک شریک  کا  اجیر بننا لازم آرہا ہے، اس لیے کہ انویسٹر کواس کے عمل پر  کمیشن بھی دیا جارہا ہے۔لہذا  مذکورہ ادارے  سے اس نوعیت کا معاہدہ کرنا  جائز نہیں ۔ اور اگر کسی نے یہ عقد کرلیا ہو تو اس پر لازم ہے کہ وہ اس عقد کو ختم کردے  اور اپنی اصل رقم واپس لےلے۔فقط واللہ اعلم
                                                  
عنوان: میراث سے متعلق سوالنامہ
سوال: ہمارے معزز والد مرحوم، موسی خان کا 25 اپریل 2002 کو انتقال ہوا، ان کی ایک بیوی اور پانچ بچے (3 بیٹے اور 2 بیٹیاں) تھے. 16 دسمبر 1994 کو اس کی ایک بیٹی فوت ہو گئی اور اس کا ایک بیٹا بھی تھا، اس وقت ہمارے والد مرحوم زندہ تھے. براہِ کرم آپ مندرجہ ذیل سوالات کا جواب دے سکتے ہیں؟:1. ہمارے والد مرحوم کی میراث کس طرح اپنی بیوی اور بچوں کے درمیان تقسیم کی جائے گی؟2. میری بہن، جو فوت ہو گئی تھی والد مرحوم کے زندگی میں، اس کا جو ایک لڑکا پیچھے رہ گیا تھا، جس کا نام عبدالماجد خان ہے، کیا وہ میرے والد مرحوم کی وراثت کے حصہ کا حق دار ہو گا؟3. میرے دادا مرحوم کا 1960 ء میں انتقال ہوا جس دوران میرے والد مرحوم اور 4 چچا اور 1 پھوپھی زندہ تھے. بعد میں دادا مرحوم کی وراثت کی تقسیم کے دوران، عبدالماجد خان کا نام میرے والد مرحوم، میرے 4 چچا اور 1 پھوپھیاور ان کے بچوں کی وراثت میں شامل کر دیا گیا پاکستان زمین رجسٹری دفتر کی جانب سے، جوکہ صدر ایوب خان کے مقرر کردہ قانون کے مطابق ہے، یعنی کہ جن کے والدین دادا دادی سے پہلے فوت ہو جائیں تو جب دادا دادی فوت ہوں تو پوتے پوتی کو اپنے فوت شدہ والدین کی جگہ میں دادا دادی کی میراث میں حصہ دار ہونے کا حق ہوتا ہے۔ کیا عبدالماجد خان میرے والد مرحوم، 4 چچا اور 1 پھوپھی کی میراث میں حصہ کا حق رکھتا ہے؟، خصوصاً جب کہ ان کے تمام اولاد علاوہ میری بہن مرحومہ کے باقی سب زندہ ہیں۔
جواب: 1. صورتِ مسئولہ میں مرحوم کی جائیداد تقسیم کرنے کا طریقہ کار یہ ہے کہ اولاً مرحوم کی جائیداد میں سے اُن کی تجہیز و تکفین کے اخراجات ادا کیے جائیں گے، اگر کوئی قرضہ ہو تو اُس کو کل ترکہ میں سے ادا کیا جائے گا، اس کے بعد اگر مرحوم نے کوئی جائز وصیت کی ہو تو اس کو ایک ثلث (تہائی) میں سےادا کیا جائے گا، اس کے بعد کل جائےداد منقولہ و غیر منقولہ کو 8 حصوں میں تقسیم کر کے1 حصہ مرحوم کی بیوہ کو، 2 حصے ہر ایک بیٹے کو اور ایک حصہ   بیٹی کو ملے گا۔یعنی فی صد کے اعتبار سے 12.5 فی صد مرحوم کی بیوہ کو، ہر ایک بیٹے کو 25 فی صد اور بیٹی کو 12.5فی صد ملے گا۔واضح رہے کہ مذکورہ تقسیم اُس صورت میں ہے جب آپ کی کل دو بہنیں ہوں اور ان میں سے ایک کا انتقال 1994 میں ہو گیا ہو اور بعد میں ایک بہن بچی ہو۔2. عبد الماجد خان آپ کے والد کی میراث کا حق دار نہ ہو گا۔3. عبد الماجد خان آپ کے والد مرحوم، 4 چچا اور 1پھوپھی کی میراث میں شرعاً  حصہ کا حق نہیں رکھتا۔ فقط واللہ اعلم
                                                  
عنوان: ایزی پیسہ کی جانب سے 100 فیصد کیش بیک آفر کا حکم
سوال: یہ ایزی پیسہ آفر ہے پلیز  اس آفر کے بارے میں تفصیل سے بتائیں کہ کیا اس میں سود ہے یا نہیں؟It’s time to be ‘Appy’! ⚡ Enjoy FLAT Rs. 100 cashback on every Cash Deposit between (4pm - 5pm) RIGHT NOW, while maintaining the balance of Rs. 1,000 in your mobile account for the whole day. *Terms and conditions apply. *Offer is only valid for customers who have a balance of less than Rs.1000 on 19th of Jan 2019. *Only customer who perform a cash deposit of Rs. 1000 or more during the “Appy Hour” and maintains a balance of Rs. 1000 till day end will qualify for the campaign and get the cashback. *Cash Deposit must be done through retailers or Bank transfer. *Offer is valid for App customers Only. *Offer is valid for both Telenor & Non-Telenor Customers. *Cashback will be posted on 21st Jan, 2019.
جواب: صورت مسئولہ میں مذکورہ سیلولر کمپنی نے 1000 روپے کا بیلنس کمپنی میں جمع رکھنے کی شرط پر  صارف کو سو فیصد کیش بیک کی آفر دی ہے، مذکورہ آفر سودی ہونے کی وجہ سے شرعاً ناجائز و حرام ہے۔سودی اس طور پر ہے کہ صارف کی جانب سے سیلولر کمپنی میں جو 1000 روپے بنام بیلنس  جمع کرائے جاتے ہیں وہ درحقیقت کمپنی پر قرض ہوتے ہیں اور صارف جب چاہے وہ رقم واپس حاصل کرسکتا ہے اور مطالبہ پر کمپنی جمع شدہ رقم واپس کرنے کی پابند بھی ہوتی ہے، کیش بیک آفر کا مدار چوںکہ اس جمع شدہ  بیلنس (قرض) پر ہے جو کہ قرض پر مشروط نفع اٹھانا ہے، جو کہ سود ہونے کی وجہ سے حرام ہے، جیسا کہ 'فتاوی شامی' میں ہے:"(قوله : كل قرض جر نفعاً حرام) أي إذا كان مشروطاً كما علم مما نقله عن البحر". ( مطلب كل قرض جر نفعاً حرام ٥/ ١٦٦ ط: سعيد)"البحر الرائق"میں ہے:"ولايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام". ( فصل في بيان التصرف في المبيع و الثمن ٦/ ١٣٣، ط:دار الكتب الاسلامي) فقط واللہ اعلم
                                                  
عنوان: پاکستان بناؤ اسکیم
سوال: حکومت نے اوور سیز پاکستانیوں سے کہا ہے کہ وہ "پاکستان بناؤ"  نامی اسکیم میں کم از کم پانچ ہزار ڈالرز کی سرمایہ کاری کریں، تین سال کی مدت کے لیے،  انہیں اس پر منافع دیا جائے گا۔ کیا منافع لینا جائز ہے؟
جواب: ہماری معلومات کے مطابق مذکورہ اسکیم حکومتی سودی بانڈ کی طرح کی ایک سودی اسکیم ہے،  جس میں شرح سود کے اعتبار سے حکومت مدت کی تکمیل پر اصل رقم پر زائد رقم دیتی ہے جو کہ سود ہے، لہذا اس قسم کی اسکیم سے نفع حاصل کرنا جائز نہیں۔ فقط واللہ اعلم
                                                  
عنوان: شپنگ لین والوں سے ضمانت کروانے کی اجرت لینا
سوال: میری کراچی میں کلیر نگ کمپنی ہے، ٹرانزٹ ٹو افغانستان کا کام ہے، ابھی شپنگ لین والے ہمسے ایک کنٹینرکی مد میں پانچ لاکھ روپے ڈیپازٹ کے طور پر لیتے ہیں، یہ پانچ لاکھ کنٹینر کی ضمانت ہے، جب کنٹینرواپس شپنگ لین کو پہنچ جائے پھر پانچ لاکھ  مجھے واپس دے دیتے ہیں، سوال یہ ہے کہ یہاں پرکچھ  ایسے لوگ ہیں جو مجھے کہتے ہیں کہ ہمیں  پانچ ہزار یا چھ ہزار دے دو  میں آپ کی ضمانت کررہا ہوں، جب یہ بندہ ہماری ضمانت کرے تو پھر شپنگ لین والے ہم سے ایک لاکھ روپے ضمانت کے لیتے ہیں، کیا یہ جو ہم اس بندے کو پانچ ہزار دیتے ہیں یہ جائز ہے؟
جواب: صورتِ مسئولہ میں اگر مذکورہ شخص کی  ضمانت کی وجہ سے شیپنگ لین والے  ڈپازٹ کی رقم میں کمی کردیتے ہیں تو یہ اس شخص کی طرف کفالت ہے، اور کفالت عقدِ تبرع ہے، اس پر اجرت لینا جائز نہیں ہے۔الإشراف على مذاهب العلماء لابن المنذر (6/ 230):"قال أبو بكر: م 3849 - أجمع كل من نحفظ عنه من أهل العلم على أن الحوالة  بجعل يأخذه الحميل، لاتحل، ولاتجوز". فقط واللہ اعلم
                                                  
عنوان: ہنڈی کے ذریعہ رقم بھیجنا
سوال: یہ جو ہنڈی کے ذریعے رقم دوسرے ممالک سے بھیجتے  ہیں, کیا یہ طریقہ جائز ہے?جب کہ ہم سٹوڈنٹس ہیں اور ہمیں سکالرشپ ملتی ہے، اگر ہم بھی بینک کے ذریعے بھیجے تو ہمیں بھی ٹیکس دینا پڑتا ہے.
جواب: ہنڈی کا کاروبار ملکی وبین الاقوامی قوانین کی رو سے ممنوع ہے ؛ اس لیے رقم کی ترسیل کے لیے جائز قانونی راستہ ہی اختیار کرنا چاہیے ۔ لیکن  اگر کسی نے ہنڈی کے ذریعے رقم بھجوائی تو جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی جائز نہیں ہے، البتہ بطورِ اجرت الگ سے طے شدہ اضافی رقم لی جاسکتی ہے۔ فقط واللہ اعلم
                                                  
