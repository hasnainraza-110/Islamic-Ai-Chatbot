عنوان: سونے کے زیورات اور بسکٹ کو کرایہ پر دینا اور اس پر زکاۃ کا حکم
سوال: کیا سونے کا زیور ، بسکٹ یا کوئی بھی سونے کی چیز کسی کو کرایہ پر دینا اور اس کا کرایہ لینا جائز ہے؟ اور کیا پھر اس کرایہ پر زکاۃ  ہونے کے ساتھ ساتھ اس سونے پر بھی زکاۃ  آئے گی یا صرف کرایہ پر ہی زکاۃ  لگے گی؟ کیوں کہ میں نے سنا ہے کہ اگر کوئی گھر کرایہ پر چڑھایا ہوا ہو تو اس گھر کی مالیت پر زکاۃ  نہیں آتی، البتہ صرف اس سے آنے والے کرایہ پر زکاۃ  ہوتی ہے ۔ سو کیا ایسا ہی سونے کا زیور یا کوئی چیز کرایہ پر دینے میں ہوگا ؟
جواب: واضح رہے کہ یہاں دو مسئلے جدا ہیں:1- سونا چاندی کے زیور یا بسکٹ کو کرایہ پر دینے کا معاملہ۔2- سونے یا چاندی کے زیور کو کرایہ پر دینے کی صورت میں زیور اور کرایہ کی زکاۃ کا حکم۔1- جس چیز کے عین کو  باقی رکھتے ہوئے اس سے کسی مقصودی نفع حاصل کیا جاسکتا ہوتو  اس کا کرایہ پر لینا دینا جائز ہے، لہذا سونے کے زیورات سے چوں کہ مقصودی انتفاع ممکن ہے اور اس کا کرایہ پر لین دین معتاد بھی ہے، اس لیے سونے کے زیورات کو متعین اجرت پر متعینہ مدت کے لیے کرایہ پر دینا اوراس کا  کرایہ پر لینا جائز ہے، البتہ سونے کے بسکٹ سے چوں کہ مقصودی انتفاع ممکن نہیں ہے، یہ گویا ایسا ہے جیسا کہ کسی کو دینار (سونے کا سکہ) کرایہ پر دے دئے، اور دینار کو کرایہ پر دینا جائز نہیں ہے، لہذا سونے کے بسکٹ کو بھی  کرایہ پر دینا جائز نہیں ہے، بلکہ یہ قرض ہوگا، اور اس پر اجرت لینا جائز نہیں ہوگی۔ 2-  سونا چاندی کے زیور کو کرایہ پر دیے گئے مکان وغیرہ پر قیاس کرنا درست نہیں ہے، شرعی طور پر جن دو چیزوں میں قیاس ہوتاہے، ان میں علت مشترک ہونی چاہیے، یہاں سونا چاندی اور مکان وغیرہ میں فرق ہے؛ کیوں کہ سونا اور چاندی خلقۃً یعنی اپنی اصل وضع کے اعتبار سے ہی مالِ نامی (بڑھنے والا مال) ہے، اسے مالِ نامی بنانے کے لیے تجارت کی نیت کی ضرورت نہیں ہے، سونا اور چاندی خواہ تجارت کے لیے ہوں یا خرچ کے لیے یا کسی اور مقصد کے لیے ان میں ہر صورت میں زکاۃ ادا کرنا لازم ہے۔ یہی حکم نقود (کرنسی) کا بھی ہے، یعنی اس میں بھی آدمی تجارت کی نیت کرے یا نہیں بہرصورت صاحبِ نصاب ہونے کی صورت میں ضرورت سے زائد رقم پر زکاۃ لازم ہوگی۔اس تفصیل کی روشنی میں اگر سونا چاندی کے زیور کو کرایہ پر دیا جائے اور اس سے نقد رقم کی صورت میں کرایہ وصول کیا جائے تو  یہ نقد کرایہ مستقل طور پر مالِ نامی ہے، اور سونا چاندی کا زیور مستقل طور پر مال نامی، لہٰذا اس زیور کا مالک اگر صاحبِ نصاب ہو اور سال پورا ہونے پر اگر کرایہ محفوظ ہو تو اس پر بھی زکاۃ لازم ہوگی اور سونا چاندی کی مالیت پر بھی زکاۃ ہوگی۔جب کہ مکان اصل وضع کے اعتبار سے مالِ نامی (تجارت کا مال) نہیں ہے، بلکہ اس کی وضع رہائشی استعمال کے لیے ہے، اسے مالِ نامی بنانے کے لیے اس میں تجارت کی نیت کرنی ہوگی، لہذا جب تک اس میں تجارت کی نیت نہ ہو اس پر زکاۃ  کی ادائیگی لازم نہیں ہوتی،  یہی وجہ ہے گھر جب کرایہ پر دیا جائے تو  بھی اس پر زکاۃ  لازم نہیں ہوتی، البتہ اس سے حاصل شدہ آمدنی وضعاً مال ہوتاہے، لہٰذا کرایہ مکمل یا اس کا کچھ حصہ سال پورا ہونے پر محفوظ ہو اور آدمی صاحبِ نصاب ہو تو اس پر زکاۃ  لازم ہوتی۔الدر المختار وحاشية ابن عابدين (رد المحتار) (6/ 4):
"(تمليك نفع) مقصود من العين (بعوض) حتى لو استأجر ثياباً أو أواني ليتجمل بها أو دابةً ليجنبها بين يديه أو داراً لا ليسكنها أو عبداً أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، ولا أجر له؛ لأنها منفعة غير مقصودة من العين، بزازية وسيجيء".المبسوط للسرخسي (14/ 49):
"ولو استأجر منه ألف درهم، أو مائة دينار بدرهم أو ثوب لم يجز، قال: لأنه ليس بإناء يريد أنه لاينتفع به مع بقاء عينه، ومثله لايكون محلاً للإجارة، وإنما يرد عقد الإجارة على ما ينتفع به مع بقاء عينه، وقد بينا أن الإعارة في الدراهم، والدنانير لاتتحقق، ويكون ذلك قرضاً، فكذلك الإجارة".المبسوط للسرخسي (15/ 170):
"قال: لا بأس بأن يستأجر الرجل حلي الذهب بالذهب وحلي الفضة بالفضة، وبه نأخذ؛ فإن البدل بمقابلة منفعة الحلي دون العين، ولا ربا بين المنفعة وبين الذهب والفضة، ثم الحلي عين منتفع به واستئجاره معتاد".تبيين الحقائق شرح كنز الدقائق وحاشية الشلبي (1/ 256):
"وذكر المصنف النماء الحقيقي والتقديري، وينقسم كل واحد منهما إلى قسمين: إلى خلقي، وفعلي. فالخلقي: الذهب والفضة؛ لأنهما خلقا للتجارة، فلايشترط فيهما النية. والفعلي: ما يكون بإعداد العبد، وهو العمل بنية التجارة كالشراء والإجارة، فإن اقترنت به النية صارت للتجارة، وإلا فلا".البحر الرائق شرح كنز الدقائق ومنحة الخالق وتكملة الطوري (2/ 225):
" فالخلقي الذهب والفضة؛ لأنها تصلح للانتفاع بأعيانها في دفع الحوائج الأصلية فلا حاجة إلى الإعداد من العبد للتجارة بالنية؛ إذ النية للتعيين، وهي متعينة للتجارة بأصل الخلقة فتجب الزكاة فيها نوى التجارة، أو لم ينو أصلاً، أو نوى النفقة".  فقط واللہ اعلم
                                                  
عنوان: جوے کی رقم سے ادھار
سوال: زید  ایک  جواکھیلنے  والے سے کچھ رقم ادھار لے کر اپنے کاروبار میں صرف کرنا چاہتا ہے. اور اس جوا باز کے پاس کل رقم جوے  ہی کی ہے تو  کیا زید کے لیے وہ رقم لے کر استعمال کرنا جائز ہوگا؟
جواب: جوے سے حاصل کردہ آمدنی حرام ہے، اس لیے اگر اس جوے باز کے پاس کل رقم حرام کی ہے، حلال رقم موجود نہیں ہے تو زید  کے لیے جوے کی رقم اس سے ادھار لینے کی اجازت نہیں ہے۔  البتہ اگر ادھار لے لیا  تو واپس کردےاور اگر  خرچ کردیا  تو اتنی رقم جلد از جلد  کو لوٹا دے۔"الحرام ینتقل فلو دخل بأمان وأخذ مال حربي بلا رضاه وأخرجه إلینا ملکه وصح بیعه، لکن لایطیب له ولا للمشتري منه". (درمختار)وفي الشامیة:"(قوله: الحرام ینتقل) أي تنتقل حرمته، وإن تداولته الأیدي وتبدلت الأملاک، ویأتي تمامه قریباً، و(قوله: ولا للمشتري منه) فیکون بشرائه منه مسیئاً؛ لأنه ملکه بکسب خبیث، وفي شرائه تقریر للخبث، ویؤمر بما کان یؤمر به البائع من رده علی الحربي؛ لأن وجوب الرد علی البائع إنما کان لمراعاة ملک الحربي ولأجل غدر الأمان، وهذا المعنی قائم في ملک المشتري کما في ملک البائع الذي أخرجه". (الدرالمختار مع الشامي، کتاب البیوع، باب البیع الفاسد،  ۵/ ۹۸)  فقط واللہ اعلم
                                                  
عنوان: قومی بچت کے نفع کا حکم
سوال: میں نے قومی بچت میں مبلغ 5000 جمع کیے تھے 10سال کے لیے، وقتِ مقررہ سے پہلے میں نے اپنی رقم نکالی۔اس قومی بچت نے مجھے مبلغ 80000روپے منافع دیا۔  سوال یہ ہے کہ یہ رقم جو مجھے ملی ہے حلال ہے یا حرام؟ اگر حرام ہے یا سود ہے تو  میں اس رقم کا کیا کروں؟ دوبارہ قومی بچت میں جمع کروں؟
جواب: آپ نے جس قدر رقم جمع کروائی تھی وہ (اصل رقم) آپ کی ملکیت ہے، اسس سے زائد تمام رقم سود ہے، اس کا استعمال آپ کے لیے جائز نہیں ہے، ممکن ہو تو یہ زائد رقم اسی ادارے کو  ایک خط لکھ کر واپس کردیں؛ کیوں کہ یہ سودی رقم ہے ۔ اور  اگر یہ ممکن نہ ہو تو کسی غریب کو بلا نیتِ ثواب صدقہ کردیں۔ فقط واللہ اعلم
                                                  
عنوان: سودی قرضے سے چھٹکارا
سوال: میرے ایک دوست ہیں، انہیں کاروبار میں کافی نقصان ہوا،  جس کی بنا پر انہوں نے قرض لے لیا سود پر،  مگر کاروبار کامیاب نہیں ہو سکا،  اب وہ اس سے نجات حاصل کرنا چاہتے ہیں، اس کا کوئی طریقہ  نظر نہیں آتا،  آپ راہ نمائی فرمائیں قرآن و حدیث کی روشنی میں.  اور یک مشت ادائیگی بھی نہیں کرسکتے،  کوئی حل بتائیں!
جواب: صورتِ مسئولہ میں مذکورہ شخص کو  چاہیے کہ سودی قرضہ لینے کے گناہ پر  رب تعالیٰ کے حضور واقعی شرمندی کا اظہار کرتے ہوئے سچے دل سے توبہ کرے، اور اگر یک مشت فوری طور پر  تمام قرضہ چکانا ممکن نہ ہو،  تو جلد از جلد قسطیں کرکے اس قرضہ سے چھٹکارا حاصل کرنے کی کوشش کرے، اور جب تک قرضہ ادا نہ ہوجائے، اپنے اخراجات میں کمی رکھے، انتہائی ضروری خرچوں کے علاوہ غیر ضروری خرچوں سے پر ہیز کرے، اور چلتے پھرتے استغفار کی کثرت کے ساتھ ساتھ درج ذیل دعا کا اہتمام رکھے:"اَللّٰهُمَّ اكْفِنِيْ بِحَلاَلِكَ عَنْ حَرَامِكَ وَ أغْنِنِيْ بِفَضْلِكَ عَنْ مَنْ سِوَاكَ".  فقط واللہ اعلم
                                                  
عنوان: داڑھی مونڈنے والی مشین، شیونگ کریم اور شیونگ برش کی خرید و فروخت کا حکم
سوال: ایک شخص کی جنرل سٹور کی دکان ہے، اس نے دکان میں داڑھی مونڈنے والی مشین , شیونگ کریم اور شیونگ برش رکھے ہوئے ہیں تو کیا شرعاً ان آلات کا فروخت کرنا جائز ہے؟
جواب: مذکورہ آلات کا استعمال اگر داڑھی مونڈنے یا ایک مشت سے کم کرنے کے لیے کیا جائے تو یہ استعمال ناجائز ہے، لیکن اگر ان آلات کو مونچھوں یا گالوں کے بالوں کی صفائی کے لیے استعمال کیا جائے تو یہ استعمال جائز ہے۔ چوں کہ ان آلات کو جائز اور ناجائز دونوں طریقوں سے استعمال کیا جاسکتا ہے؛ اس لیے ان آلات خرید و فروخت جائز ہے، لیکن ان کا ناجائز استعمال غلط ہے۔ فقط واللہ اعلم
                                                  
عنوان: بیوہ، پانچ بیٹیوں، ایک بھائی اور تین بہنوں کا حصہ میراث
سوال: ایک مرحوم شخص جس نے اپنی جائیداد کے حوالے سے کوئی وصیت نہیں کی،  اس کے وارثوں میں دوسری بیوی موجود ہے، پہلی بیوی انتقال کر چکی ہے۔ اس کی پانچ بیٹیاں ہیں۔ تمام بیٹیاں شادی شدہ ہیں۔ بیٹا مرحوم کی زندگی میں انتقال کر چکا تھا۔ ایک بھائی اور تین بہنیں ہیں۔ جو شادی شدہ ہیں اور بھائی کے زیر کفالت نہیں تھے۔ میں یہ جاننا چاہتی ہوں کہ ان تمام لوگوں میں جائیداد کی تقسیم کس حساب سے ہو گی؟اور کیا جائیداد میں بہن بھائی کا حصہ ہو گا یا صرف بیٹیوں اور بیوہ میں تقسیم ہوگی؟
جواب: صورتِ مسئولہ میں مرحوم کے کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد باقی کل جائیداد منقولہ و غیر منقولہ کو 120 حصوں میں تقسیم کر کے اس میں سے 15 حصے مرحوم کی بیوہ (دوسری بیوی جو کہ زندہ ہے) کو، 16  حصے مرحوم کی ہر بیٹی کو، 10 حصے مرحوم کے بھائی کو اور 5 حصے مرحوم کی ہر بہن کو ملیں گے۔فیصد کے اعتبار سے 100 % میں سے  12.5 % مرحوم کی بیوہ کو، 13.333 % مرحوم کی ہر بیٹی کو، 8.333% مرحوم کے بھائی کو اور 4.166% مرحوم کی ہر بہن کو ملیں گے۔ فقط واللہ اعلم
                                                  
عنوان: بینک میں Management Trainee Officer کی ملازمت
سوال: کیا بینک  کی Management Trainee Officer  کی جاب (ملازمت) کرنا جائز ہے،  جیسے آج کل ان کی نوکریاں آ رہی ہیں؟
جواب: بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، اور بینک  ملازم سود لینے، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں۔لہذا بینک میں ملازمت کرنا جائز نہیں ہے اور اس کی آمدنی بھی حرام ہے. آپ  بینک کے علاوہ  کسی اور جگہ  جائز ملازمت تلاش کریں ، اور سود کی گندگی سے اپنے  آپ  کو محفوظ رکھیں ، کیوں کہ حرام  کے مقابلے میں حلال  مال  تھوڑا   ہی کیوں  نہ ہو  اس میں  سکون اور برکت   ہوتی ہے،  جب کہ حرام مال خواہ  کتنا ہی زیادہ  ہو اس  میں بے برکتی، تباہی اور بربادی ہوتی ہے۔فقط واللہ اعلم
                                                  
عنوان: جانور اس شرط پر پالنے کے لیے دینا کہ دودھ اور پہلا بچہ پالنے والا اور باقی بچہ آدھے آدھے ہوں گے
سوال: ہمارے ہاں یہ رائج ہے کہ جانور خرید کر اسے دوسرے بندے کو پالنے کے لیے دیا جاتا ہے اس شرط پر کہ پہلا بچہ اور دودھ  پالنے والے کا ہوگا اور بعد میں جو بچے ہوں  گے وہ مشترکہ ہوں گے،  کیا یہ صحیح ہے؟
جواب: مذکورہ صورت جائز نہیں ہے،  بلکہ ایسی صورت میں دودھ  اور بچے دونوں مالک کے ہوں گے، اور پالنے والے کو اجرت دی جائے گی، یعنی عام طورپر جانور کے چارہ وغیرہ کے علاوہ جانور پالنے اور رکھنے کی جواجرت بنتی ہے پالنے والااس اجرت کا مستحق ہوگا۔ اس کے متبادل جواز کی ممکنہ صورتیں درج ذیل ہیں:۱۔۔  ایک صورت تو  یہ ہے کہ کرایہ پر پالنے کے لیے دے دے، اور پالنے والے کی اجرت طے کرلے، اس صورت میں دودھ، بچے وغیرہ سب مالک کے ہوں گے۔2۔۔ زید (مثلاً)  اپنے پیسوں سے جانور خریدے اور پھر عمرو (مثلاً) کے ہاتھ اس کا آدھا حصہ  آدھی قیمت پر بیچ دے ،پھر زید عمرو کو وہ پیسے معاف کردے،تو  دونوں کے درمیان  وہ جانور مشترک ہوجائے گا،  اس جانورسے  جو بچے   پیدا ہوجائیں، ہر ہر بچے میں زیداور عمرو برابر شریک ہوں گےاور اس طرح اس جانورکے دودھ میں بھی دونوں برابر شریک ہوں گے ۔3۔۔  زید اور عمرو   دونوں پیسے ملا کرجانور خریدیں، اس میں ہر ایک اپنی مالیت کے بقدر شریک ہوگا ، اوراسی طرح  مالیت کے تناسب سے دونوں اس کے دودھ ، اور ہر ہر بچے میں بھی  شریک ہوں گے ، البتہ اس صورت میں اس طرح طے کرنا کہ پہلا بچہ ایک کا ہوگا اور دوسرا بچہ دوسرے کا ہوگا یہ شرعاً غلط ہے،دونوں ہر ہر بچے میں اپنے اپنے حصے کے بقدر شریک ہوں گے ۔ فتاوی عالمگیری میں ہے:"دفع بقرةً إلى رجل على أن يعلفها وما يكون من اللبن والسمن بينهما أنصافاً فالإجارة فاسدة".(4/۵۰4، کتاب الإجارة، الفصل الثالث في قفيز الطحان وما هو في معناه، ط: رشیديه)خلاصۃ الفتاوی ہے :" رجل دفع بقرةً إلى رجل بالعلف مناصفةً وهي التي تسمى بالفارسية "كاونيم سوو" بأن دفع على أن ما يحصل من اللبن والسمن بينهما نصفان، فهذا فاسد، والحادث كله لصاحب البقرة والإجارة فاسدة".(خلاصة الفتاوی، ۳/۱۱4، کتاب الإجارة، الجنس الثالث في الدواب ومایتصل بها، ط/قدیمی)بدائع الصنائع میں ہے:"وَلَا خِلَافَ في شَرِكَةِ الْمِلْكِ أَنَّ الزِّيَادَةَ فيها تَكُونُ على قَدْرِ الْمَالِ حتى لو شَرَطَ الشَّرِيكَانِ في مِلْكِ مَاشِيَةٍ لِأَحَدِهِمَا فَضْلًا من أَوْلَادِهَا وَأَلْبَانِهَا لم تَجُزْ بِالْإِجْمَاعِ".(6/6۲، کتاب الشرکة، فَصْلٌ وَأَمَّا بَيَانُ شَرَائِطِ جَوَازِ هذه الْأَنْوَاعِ، ط:سعید)فتاوی عالمگیریہ میں ہے:"دفع بقرةً إلى رجل على أن يعلفها وما يكون من اللبن والسمن بينهما أنصافاً فالإجارة فاسدة .... والحيلة في جوازه أن يبيع نصف البقرة منه بثمن ويبرئه عنه ثم يأمر باتخاذ اللبن والمصل فيكون بينهما".(4/۵۰4، کتاب الإجارة، الفصل الثالث في قفيز الطحان وما هو في معناه، ط: رشیديه)المبسوط للسرخسی میں ہے:"بِخِلَافِ الزَّوَائِدِ فَإِنَّهَا تَتَوَلَّدُ مِنْ الْمِلْكِ فَإِنَّمَا تَتَوَلَّدُ بِقَدْرِ الْمِلْكِ".(المبسوط للسرخسی، ۱۵/6، کتاب القسمة، ط: دار المعرفة – بيروت، تاريخ النشر: 1414هـ = 1993م) فقط واللہ اعلم
                                                  
عنوان: شراب بنانے والی کمپنی کی موبائل ایپلی کیشن بنانے کی اجرت
سوال: میں نے کئی سال پہلے ایک کمپنی کی موبائل ایپلی کیشن میں ڈیزائننگ کی کچھ تبدیلیاں کرکے دی تھیں، کمپنی شراب کا کاروبار کرتی تھی،  کیا میری یہ آمدنی حلال ہے؟ اگر نہیں تو اب اس کا کفارہ کیا ہوگا؟
جواب: اگر شراب بنانے والی کمپنی کا مالک مسلمان ہو تو اس کی کمپنی کا مذکورہ کام کرنا آپ کے لیے ناجائز و حرام تھا،  اس سے حاصل شدہ آمدنی بھی حرام ہوگی۔ اس صورت میں کمائی ہوئی رقم کسی مستحقِ زکاۃ کو ثواب کی نیت کے بغیر دینا ضروری ہوگا۔   لیکن اگر مالک غیر مسلم ہو تو  اس کی ملازمت حرام نہیں بلکہ مکروہِ تحریمی ہوگی، آمدنی حلال ہوگی، لیکن کراہت سے خالی نہ ہو گی۔ الدر المختار وحاشية ابن عابدين (رد المحتار) (6/ 391):
"(و) جاز تعمير كنيسة و (حمل خمر ذمي) بنفسه أو دابته (بأجر) .... (قوله: وحمل خمر ذمي) قال الزيلعي: وهذا عنده وقالا: هو مكروه " لأنه عليه الصلاة والسلام «لعن في الخمر عشرةً وعد منها حاملها»، وله أن الإجارة على الحمل وهو ليس بمعصية، ولا سبب لها وإنما تحصل المعصية بفعل فاعل مختار، وليس الشرب من ضرورات الحمل، لأن حملها قد يكون للإراقة أو للتخليل، فصار كما إذا استأجره لعصر العنب أو قطعه والحديث محمول على الحمل المقرون بقصد المعصية اهـ زاد في النهاية وهذا قياس، وقولهما استحسان، ثم قال الزيلعي: وعلى هذا الخلاف لو آجره دابة لينقل عليها الخمر أو آجره نفسه ليرعى له الخنازير يطيب له الأجر عنده وعندهما يكره". فقط واللہ اعلم
                                                  
عنوان: اسٹیٹ ایجنسی کے ذریعہ کمیشن کا حکم
سوال: اسٹیٹ ایجنسی کے کام میں پراپرٹی کی خریدوفروخت کے ذریعے کمیشن کی آمدن حلال ہے یا نہیں؟
جواب: اسٹیٹ ایجنسی (مکانات وغیرہ  کی خریدوفروخت )کا کام کرنا جائز ہے اور بروکر کے لیے بروکری کی اجرت لینا جائز ہے ، بشرطیکہ جس کام پر کمیشن لیا جا رہا ہے وہ کام فی نفسہ جائز ہو، کام بھی متعین ہو ،کمیشن ایجنٹ واقعی کوئی معتد بہ عمل انجام دے، اور کمیشن جانبین کی رضامندی سے بلاکسی ابہام کے متعین ہو اور ایجنٹ کسی معاملے میں خودخریدار یا فروخت کنندہ ہو تو  بروکری نہ لے۔ نیز طرفین کی جانب سے جو معاوضہ مقرر کر لیا جائے وہ درست ہے، خواہ وہ مارکیٹ ریٹ ہو یا کچھ اور ہو۔ فقط واللہ اعلم
                                                  
عنوان: میت کی زندگی میں فوت شدہ اولاد کا میت کی میراث میں حصہ نہیں ہے
سوال: اگر باپ کی موجودگی میں بیٹی کا انتقال ہو گیا، مرحومہ کے دو بیٹے ہیں، اب باپ کے انتقال کے بعد مرحومہ کے بیٹوں کا وراثت میں حصہ ہو گا یا نہیں ؟
جواب: اگر باپ کے ورثاء میں بیٹے ہیں تو باپ کی زندگی میں وفات پانے والی بیٹی کی اولاد کا باپ کی وراثت میں حصہ نہیں ہے؛ کیوں کہ بیٹوں کی موجودگی میں پوتے اور پوتیاں ، نواسے نواسیاںوارث نہیں بنتے ۔ نیز میت کی فوت شدہ اولاد(مثلاً مذکورہ صورت میں بیٹی) بھی ورثاء میں شامل نہیں ہوتی؛ کیوں کہ وارث بننے کے لیے مورث (انتقال کرنے والے) کی موت کے وقت زندہ ہونا شرط ہے۔"ثم العصبات بأنفسهم أربعة أصناف: جزء الميت ثم أصله ثم جزء أبيه ثم جزء جده (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل". (فتاوی شامی، ۶/۷۷۴، سعید)"وللإرث شروط ثلاثة … ثانيها: تحقق حياة الوارث بعد موت المورث". (الموسوعة الفقهية الکویتية ، 3 / 22، دار السلاسل) فقط واللہ اعلم
                                                  
عنوان: بیوہ، چار بیٹوں اور چھ بیٹیوں میں میراث کی تقسیم
سوال: ایک آدمی فوت ہوا ، اس کی ایک بیوی 4 بیٹے 6 بٹیاں ہیں، میراث کیسے تقسیم ہوگی؟
جواب: صورتِ مسئولہ میں مرحوم کی جائیداد کی تقسیم کا طریقہ کار یہ ہے کہ اولاً مرحوم کے تجہیز و تکفین کے اخراجات اور قرضہ جات (اگر ہوں) ادا کیے جائیں پھر مرحوم نے اگر کوئی جائز وصیت کی ہو تو اس کو ادا کیا جائے، اس کے بعد  مرحوم کے کل ترکہ منقولہ و غیر منقولہ کے 112 حصے کیے جائیں، اس میں سے 14 حصے مرحوم کی بیوہ کو، 14 حصے مرحوم کے ہر ایک بیٹے کو اور 7 حصے ہر ایک بیٹی کو  ملیں گے۔یعنی فی صد کے اعتبار سے مرحوم کی بیوہ کو  12 اعشاریہ 5 فی صد، مرحوم کے ہر ایک بیٹے کو بھی 12 اعشاریہ 5 فی صد اور مرحوم کی ہر ایک بیٹی کو 6 اعشاریہ 25 فی صد ملے گا۔ فقط واللہ اعلم
                                                  
عنوان: یو ٹیوب چینل پر سبسکرائبر زائد ہونے پر یو ٹیوب کمپنی کی جانب سے ملنے والے پیسوں کا حکم
سوال: یو ٹیوب چینل پر سبسکرائبر زائد ہونے پر یو ٹیوب کمپنی کی جانب سے پیسے دیے جاتے ہیں تو کیا اس پیسے کا لینا جائز ہے یا نہیں؟
جواب: اگر کوئی شخص یو ٹیوب پر چینل بنا کر اس پر ویڈیوز اَپ لوڈ کرتا ہے اور سبسکرائبر زیادہ ہونے کی صورت میں یو ٹیوب کمپنی کی جانب سے پیسے دیے جاتے ہیں،  تو اس پیسے کے حلال ہونے کے لیے ضروری ہے کہ جو ویڈیوز اَپ لوڈ کی جا رہی ہوں  ان میں کسی جان دار کی تصویر نہ ہو، وہ صرف جائز ومفید معلومات پر مشمل ہوں، اگر ویڈیو میں کسی کاروبار یا اسکیم کے بارے میں معلومات فراہم کی گئی ہو تو وہ کاروبار یا اسکیم بھی شریعت کی نظر میں جائز ہو۔ ذی روح کی تصویر سے پاک ہونے کے ساتھ ساتھ بیک گراؤنڈ میں موسیقی سے بھی پاک ہو، نیز اس میں کوئی بھی معاملہ غیر شرعی نہ کرنا پڑتاہو، اور اس ویڈیو کے چلانے پر غیر شرعی اشتہارات بھی اس میں نہ آتے ہوں۔ عام طور پر اگر ویڈیو میں مذکورہ خرابیاں سے نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے ان اشتہارات کی مد میں  پیسے کمانے کی شرعاً اجازت نہیں ہے۔فتاوی شامی میں ہے:"وظاهر كلام النووي في شرح مسلم: الإجماع علي تحريم تصوير الحيوان؛ و قال: وسواء لما يمتهن أو لغيره فصنعه حرام لكل حال لأن فيه مضاهاة لخلق الله". (١/ ٦٤٧، ط: سعيد) فقط واللہ اعلم
                                                  
عنوان: حرام ملازمت سے ریٹائرمنٹ پر ملنے والی رقم کا حکم اور اس سے گھر بناکر کرایہ پر دے کر آمدنی حاصل کرنے کا حکم
سوال: ایک شخص بینک سے ریٹائر ہوا، جس پر اسے ریٹائر منٹ بینیفٹ کے نام پر رقم ملی، جس سے اس نے گھر بنائے اور کرائے پر دے دیے،  کیا ان گھروں سے حاصل ہونے والی آمدنی حلال ہے؟
جواب: بینک کی ملازمت اور اس کی آمدنی ناجائز ہے، بینک سے ریٹائرمنٹ کے بعد ملنے والی پنشن بھی حلال نہیں ہے، لہذا مذکورہ شخص کو ریٹائرمنٹ کے بعد  ملنے والی مال حرام تھی، جو حرام رقم کسی عوض میں حاصل ہو  جیسے کسی حرام ملازمت کے عوض میں تو  اس کا  شرعی حکم یہ ہے کہ یہ رقم مستحقِ زکاۃ شخص  کو ثواب کی نیت کے بغیر صدقہ کردی جائے، اس کا استعمال کرنا شرعاً ناجائز ہے ، لہذا مذکورہ شخص کا اس رقم سے گھر بنانا اور انہیں کرایہ پر دینا جائز نہیں تھا۔ اسے چاہیے کہ صدقِ دل سے توبہ کرے اور  اب  اگر مکانات کی قیمت کے برابر  رقم  ثواب  کی نیت کے بغیر  مستحقینِ زکاۃ کو صدقہ کردی جائے تو  اس کے بعد اس مکان کے کرایہ کو استعمال کرنے کی گنجائش ہوگی ورنہ نہیں۔ فقط واللہ اعلم
                                                  
عنوان: حق دار کی رقم کو اس کے کسی کام میں صرف کرنا
سوال: فتوی نمبر : 143809200003 میں یہ بات سامنے آئی کہ رقم واپس کی جائے اگر یہ رقم میں خود کسی جگہ پر خرچ کروں (یعنی مجھے سرکاری رقم سے جو کام کرنا ہو)  بجائے رقم کی واپسی کے میں خود اس کو خرچ کرسکتاہوں سرکاری کام میں خرچ کرلو ں یا ضرور اس کو واپس کرنا ہوگا؟
جواب: صورتِ مسئولہ میں سرکاری ادارے کی جس قدر رقم آپ کو واپس کرنی ہے وہ  اگر براہِ راست ان کو پہنچانا مشکل ہو تو کسی بھی طریقہ سے سرکاری خزانہ میں رقم جمع کرانے سے آپ بری ہوجائیں گے۔ اس کو اپنے کام کے لیے یا سرکار کے دوسرے کام کے لیے ان کی اجازت کے بغیر استعمال کرنا درست نہیں ہوگا، ہاں اگر کوئی سرکاری کام ان کے حکم سے آپ کو کرنا ہو اور آپ اس کام کے پیسے ان سے لینے کے بجائے اس رقم کو اس میں استعمال کرلیں تو اس کی گنجائش ہوگی۔ فقط واللہ اعلم
                                                  
عنوان: بیمار ملازم کا اپنی جگہ اپنے بیٹے کو کام پر بھیج کر تنخواہ وصول کرنا
سوال: ایک ملازم شخص بیمار ہے، ایسا بیمار ہے کہ چل پھر نہیں سکتا اور اس کابیٹا ملازمت کے لیے جاتا ہے تو کیا اس شخص کے لیے تنخواہ لینا جائز ہے یانہیں?
جواب: صورتِ مسئولہ میں اگر  مذکورہ ادارے کے  قانون  اور ضابطہ میں یا ادارے کےبااختیار مجاز ذمہ دار یا مالک کی طرف سے اس بات کی اجازت ہے کہ ملازمین کسی بھی طرح اپنا کام مکمل کرلیں، خواہ خود کریں یا  کسی دوسرے شخص سے کروالیں  تو اس صورت میں  مذکورہ شخص کے لیے مطلوبہ کام  اپنے بیٹے سے کروا کر تنخواہ لینا جائز ہے۔  اور  اگر مذکورہ ادارے کے  قانون  اور ضابطہ میں یا ادارے کےبااختیار مجاز ذمہ دار یا مالک کی طرف سے  اس بات کی اجازت  نہیں ہے، کہ ملازمین اپنا  کام کسی اور سے کروائیں، بلکہ ان کے لیے خود ڈیوٹی کرنا ضروری ہے تو اس صورت میں  ملازمین  کے لیے اپنی جگہ کسی اور کو ڈیوٹی پر مقرر کرنا  جائز نہیں  ہے، اور ڈیوٹی  سرانجام دیے بغیر  تنخواہ لینا بھی ناجائز اور حرام ہوگا۔ اس صورت میں مذکورہ شخص متعلقہ ادارے سے بات کرکے اپنے بیٹے کو ہی ان کے پاس ملازمت دلوادے تو پھر بیٹے کے لیے اپنی تنخواہ لینا جائز ہوگا۔شرح المجلہ للاتاسی میں ہے:"الْأَجِيرُ الَّذِي اُسْتُؤْجِرَ عَلَى أَنْ يَعْمَلَ بِنَفْسِهِ لَيْسَ لَهُ أَنْ يَسْتَعْمِلَ غَيْرَهُ مَثَلًا: لَوْ أَعْطَى أَحَدٌ جُبَّةً لِخَيَّاطٍ عَلَى أَنْ يَخِيطهَا بِنَفْسِهِ بِكَذَا دَرَاهِمَ، فَلَيْسَ لِلْخَيَّاطِ أنْ يَخِيطَهَا بِغَيْرِهِ وَإِنْ خَاطَهَا بِغَيْرِهِ وَتَلِفَتْ فَهُوَ ضَامِنٌ ..... لَوْ أَطْلَقَ الْعَقْدَ حِينَ الِاسْتِئْجَارِ فَلِلْأَجِيرِ أَنْ يَسْتَعْمِلَ غَيْرَهُ". (2/271،272/ المادۃ؛571، 572، کتاب  الاجارۃ، ط: رشیدیہ)فتاوی شامی میں ہے:"(وَإِذَا شَرَطَ عَمَلَهُ بِنَفْسِهِ) بِأَنْ يَقُولَ لَهُ: اعْمَلْ بِنَفْسِكَ أَوْ بِيَدِكَ (لَايَسْتَعْمِلُ غیرهُ إلَّا الظِّئْرَ فَلَهَا اسْتِعْمَالُ غَيْرِهَا) بِشَرْطٍ وَغَيْرِهِ، خُلَاصَةٌ (وَإِنْ أَطْلَقَ كَانَ لَهُ) أَيْ لِلْأَجِيرِ أَنْ يَسْتَأْجِرَ غَيْرَهُ". (6/18، کتاب الاجارۃ، ط: سعید)"قال في البحر: وحاصل ما في القنية: أن النائب لايستحق شيئاً من الوقف؛ لأن الاستحقاق بالتقرير، ولم يوجد، ويستحق الأصيل الكل إن عمل أكثر السنة. وسكت عما يعينه الأصيل للنائب كل شهر في مقابلة عمله، والظاهر أنه يستحق؛ لأنها إجارة وقد وفى العمل بناء على قول المتأخرين المفتى به من جواز الاستئجار على الإمامة والتدريس وتعليم القرآن … وقال في الخيرية: بعد نقل حاصل ما في البحر: والمسألة وضع فيها رسائل، ويجب العمل بما عليه الناس وخصوصاً مع العذر، وعلى ذلك جميع المعلوم للمستنيب وليس للنائب إلا الأجرة التي استأجره بها". اهـ. (شامی 4/420، کتاب الوقف، ط: سعید) فقط واللہ اعلم
                                                  
عنوان: پانچ بھائی اور ایک بہن میں وراثت کی تقسیم
سوال: پانچ بھائی اور ایک بہن میں 9 مرلے کا پلاٹ کس طرح تقسیم ہوگا؟
جواب: مذکورہ پلاٹ اگر میراث ہے اور ورثہ صرف یہی ہیں تو اس پلاٹ کی تقسیم کا طریقہ یہ ہے کہ اس پلاٹ  یا اس کی رقم کو گیارہ حصوں میں تقسیم کیا جائے پھر ہر ایک بھائی کو دو حصے اور بہن کو ایک حصہ دے دیا جائے. یعنی فی صد کے اعتبار سے 18 اعشاریہ 18 فی صد ہر ایک بھائی کو اور 9 اعشاریہ 09 فی صد بہن کو ملے گا.  فقط واللہ اعلم
                                                  
عنوان: گرافک ڈئیزائننگ سکھانے کا حکم / یوٹیوب کے ذریعہ گرافک ڈئیزائننگ سکھانے پر اجرت لینا اور اس کی متبادل صورت
سوال: میں ایک گرا فک ڈیزائنر ہوں اور میں یو ٹیوب پر گرافک ڈیزائنگ سکھاتا ہوں اور میں آپ سے یہ فتوی لینا چاہتا ہوں کہ کیا میری یوٹیوب کی کمائی حلال ہوگی یا حرام؟
جواب: یہاں دو مسئلے غور طلب ہیں: (1) گرافک ڈیزائننگ سکھانے کا حکم (2) یوٹیوب پر سکھانے کی صورت میں اس کی آمدنی کا حکم1۔۔  کسی خاص پیغام کو تحریر، تصویر اور مختلف شکلو ں کے امتزاج سے بہتر طریقے سے پیش کرنے کے کام کا نا م گرافک ڈیزائننگ ہے،  گرافک ڈیزائننگ سکھانے میں اگر جان دار کی تصویر کی مدد نہ لی جائے، اور ویڈیو وغیرہ کے ذریعے سکھانے میں بیک گراؤنڈ میوزک کا استعمال نہ کیا جائے تو گرافک ڈیزائننگ سیکھنا اور سکھانا اور اس پر ان لوگوں سے  طے شدہ اجرت لینا جائز ہے۔ اس لیے اگر آپ گرافک ڈیزائنرہیں اور یہ ہنر دوسروں کو سکھاتے ہیں تو اس میں ان دو چیزوں کا خیال رکھیں تو آپ کے لیے یہ ہنر سکھانا جائز ہوگا۔2۔۔ یوٹیوب پر گرافک ڈیزائننگ سکھانا :واضح رہے کہ یوٹیوب پر گرافک ڈیزائننگ یا کوئی بھی چیز سکھانے کے لیے عام طور  پر یہی طریقہ رائج ہے کہ ایک شخص اپنا پیج/چینل بناتا ہے اور  اس پر اپنے فن کے مظاہرے دکھاتا ہے، رفتہ رفتہ لوگ اس کو فالو کرنے لگتے ہیں، جب اس کے فالورز بڑھتے ہیں تو  ”یوٹیوب “ اپنے چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔اس کا شرعی حکم یہ ہے کہ اگر چینل پر ویڈیو اَپ لوڈ کرنے والا:1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں سے نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے ان اشتہارات کی مد میں  پیسے کمانے کی شرعاً اجازت نہیں ہے۔اگر آپ کسی اور طریقہ سے پیسے کماتے ہیں تو اس کی تفصیل بھیج کر دوبارہ جواب معلوم کرسکتے ہیں۔اگر یوٹیوب پر ہی گرافک ڈیزائننگ سکھانا ہو تو اس کی ایک ممکنہ جائز متبادل صورت یہ ہوسکتی ہے کہ ایک تو جان دار کی تصویر اور میوزک بغیر والی ویڈیو ہو ، اور پھر یوٹیوب کو اس پر ایڈ چلانے کی اجازت نہ دی جائے، بلکہ جن لوگوں کو سکھایا جارہا ہے ان سے فیس مقرر کرلی جائے، اور ویڈیو اَپ لوڈ کرنے سے پہلے اس کی پرائیوسی پبلک کی بجائے صرف ان ہی مخصوص لوگوں کے لیے کردی جائے جو آپ کو فیس ادا کرتے ہیں یوں آپ کی اپنی محنت کی کمائی جائز ہوگی۔فقط واللہ اعلم
                                                  
عنوان: بجلی کے بل پر جرمانہ لگا نا اور ادا کرنا
سوال: کیا بجلی کے بل پر جرمانہ لگا نا اور ادا کرنا جائز ہے؟
جواب: مختلف بلوں پر جو زائد رقم وصول کی جاتی ہے وہ تعزیرِ مالی ہے اور تعزیر مالی کی شرعاً اجازت نہیں ہے، اس طریقے پر مال حاصل کرنا جائز نہیں ہے،  البتہ وقت پر بل کی ادائیگی  کرکے اس سے بچنا ممکن ہے، لہٰذا گنجائش ہونے کی صورت میں لازم ہے کہ مالی جرمانہ لگنے سے پہلے پہلے بل ادا کیا جائے۔ اور مالی وسعت نہ ہونے کی صورت میں اگر تاخیر کی وجہ سے جرمانہ لگ جائے تو عام شہری کے لیے مجبوری کی حالت میں اضافی رقم دینے کی صورت میں امید ہے کہ اس کا مؤاخذہ نہیں ہوگا۔ متعلقہ ذمہ داران کو چاہیے کہ صارفین کو بروقت ادائیگی پر پابند کرنے کے لیے کوئی جائز متبادل تجویز کریں۔مثلاً: جو دو ماہ تک بروقت ادائیگی نہیں کرے گا اس کا کنکشن منقطع کردیا جائے گا۔  یا ایک دو ماہ جو صارف بروقت ادائیگی نہیں کرے گا اس سے ادارے کا کنٹریکٹ ختم ہوجائے گا، اور آئندہ مہینے سے اس کے کنٹریکٹ کی تجدید ہوگی، اور آئندہ یونٹ کی قیمت زائد ہوجائے گی، وغیرہ۔ "وفي البحر: ولایکون التعزیر بأخذ المال من الجاني في المذهب". (مجمع الأنهر، ۲/ ۳۷۱) فقط واللہ اعلم
                                                  
عنوان: چار بیٹے اور چھ بیٹیوں کی میراث
سوال: ایک آدمی فوت ہوا، اب مرحوم کے  4 بیٹے اور 6 بٹیاں ہیں، میراث کس طریقے سے تقسیم کی جاۓ؟
جواب: صورتِ مسئولہ میں مرحوم کے کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائے داد  منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو  تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائے داد  منقولہ و غیر منقولہ کو 14 حصوں میں تقسیم کر کے اس میں سے دو، دو حصے ہر بیٹے کو اور ایک ، ایک حصہ ہر بیٹی کو ملے گا۔فی صد کے اعتبار سے 100  میں سے ہر بیٹے کو 14.285 فی صد اور   ہر بیٹی کو 7.142 فی صد حصہ ملے گا۔واضح رہے کہ مذکورہ تقسیم اس وقت ہوگی جب کہ مرحوم کی بیوہ اور والدین میں سے کوئی نہ ہو۔ اگر ان میں سے کوئی حیات ہو تو صورتِ تقسیم مختلف ہوگی۔ فقط واللہ اعلم
                                                  
عنوان: مروجہ غیر سودی بینکوں سے معاملات کرنا
سوال: کیا میزان بینک کے اکاونٹس سے حاصل ہونے والا منافع بھی مشکوک ہے? آپ نے ایک جواب میں فرمایا ہے کہ مروجہ اسلامی بینکاری سودی  نظام سے کچھ زیادہ مختلف نہیں ہے۔
جواب: مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں (میزان بینک بھی ان ہی میں سے  ایک ہے) ،  لیکن ملک کے اکثر جید اور مقتدر علماءِ کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً ایک جیسے ہیں، لہذا روایتی بینکوں کی طرح ان میں بھی سرمایہ کاری کرنا جائز نہیں ہے  ،اور اس سے حاصل ہونے والا نفع  حلال نہیں ہے۔(تفصیل کے لیے  ” مروجہ اسلامی بینکاری“  نامی کتاب کا مطالعہ کرلینا چاہیے)فقط واللہ اعلم
                                                  
عنوان: الفا ایپ (alfa app) سے مفت بیلنس حاصل کرنا ناجائز ہے
سوال: میں نے بینک الفلاح کی ایک ایپ جو کہ الفا(alfa) کے نام سے ہے اس میں اکاؤنٹ بنایا ہے، مگر زیر استعمال نہیں ۔ الفا کی طرف سے لاگ ان (login)کی صورت میں موبائل بیلنس ملتا ہے۔ کیا یہ بیلنس حاصل کرنا درست ہے؟
جواب: واضح رہے کہ حرام آمدنی والا اگر حرام آمدنی سے ہدیہ دے تو اس کا ہدیہ قبول کرنا اور استعمال کرنا ناجائز ہے۔ بینک الفلاح یا کسی بھی بینک کی آمدنی سود پر مشتمل ہونے کی وجہ سے حرام ہے اور  بینک الفلاح کی  الفا ایپ(alfa app) پر اکاؤنٹ بنا کر اس میں لاگ اِن(login) ہونے کی صورت میں جو موبائل بیلنس ملتا ہے وہ  بینک کی طرف سے ان کی ایپ استعمال کرنے والے کو ہدیہ ہوتا ہے؛ لہذا بینک الفلاح کی ایپ میں لاگ اِن(login) ہوکر مفت بیلنس حاصل کرنا اور اسے استعمال کرنا ناجائز ہے۔"وفي «عيون المسائل» : رجل أهدى إلى إنسان أو أضافه إن كان غالب ماله من حرام لاينبغي أن يقبل ويأكل من طعامه ما لم يخبر أن ذلك المال حلال استقرضه أو ورثه، وإن كان غالب ماله من حلال فلا بأس بأن يقبل ما لم يتبين له أن ذلك من الحرام؛ وهذا لأن أموال الناس لاتخلو عن قليل حرام وتخلو عن كثيره، فيعتبر الغالب ويبنى الحكم عليه".(المحيط البرهاني ،5 / 367، ط: دارالکتب العلمیة)"أهدى إلى رجل شيئاً أو أضافه إن كان غالب ماله من الحلال فلا بأس إلا أن يعلم بأنه حرام، فإن كان الغالب هو الحرام ينبغي أن لا يقبل الهدية، ولا يأكل الطعام إلا أن يخبره بأنه حلال ورثته أو استقرضته من رجل، كذا في الينابيع".(فتاوی عالمگیری ،۵/۳۴۲، ط: رشیدیة)"آكل الربا وكاسب الحرام أهدى إليه أو أضافه وغالب ماله حرام لا يقبل، ولا يأكل ما لم يخبره أن ذلك المال أصله حلال ورثه أو استقرضه، وإن كان غالب ماله حلالاً لا بأس بقبول هديته والأكل منها، كذا في الملتقط"(فتاوى عالمگیری، ۵/۳۴۳، رشیدیة) فقط واللہ اعلم
                                                  
عنوان: جاز اکاؤنٹ میں رقم رکھنے کی شرط پر ملنے والی سہولیات
سوال: جاز اکاؤنٹ میں پیسے رکھے جاتے ہیں جس سے اگر کوئی بندہ سو روپے یا زیادہ موبائل لوڈ کرے تو جازکمپنی والے اُس بندے کو فری منٹس مسیجز اور ایم بیز دیتے ہیں اور منٹس کے استعمال پر فی کال تقریباً ۱۷ پیسے کاٹتے ہیں۔ کیا اِس فری پیکیج کو استعمال کرنا جائز ہے؟
جواب: صورتِ مسئولہ مٰں جاز  اکاؤنٹ ہولڈر کو   کمپنی مخصوص رقم جمع کرانے کی شرط پر  سہولیات (مثلاً: فری منٹس، انٹرنیٹ ایم بی ، میسج، کیش بیک وغیرہ) فراہم کرتی ہو (جیسا کہ عموماً ایسا ہوتا ہے)  تو چوں کہ اکاؤنٹ میں رقم رکھوانا درحقیقت  قرض ہے،اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ )اور   چوں کہ اس صورت میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا جائز نہیں ہوگا۔ فقط واللہ اعلم
                                                  
عنوان: پرائز بانڈ بلا نیتِ منافع خریدنا
سوال: کیا پرائز بانڈ کو سرمایہ کے طور پر (قطع نظر اس کے کہ میں اس پر انعام حاصل کروں) اسٹاک کرنا جائز ہے؟ جب چاہوں تو کیش کرالوں گا؟
جواب: جائز نہیں؛ اس لیے کہ اس میں بھی آپ بانڈ خرید کر ایک سودی معاہدے میں شامل ہورہے ہیں۔ فقط واللہ اعلم
                                                  
عنوان: تین بہنوں، ایک بھائی، ماں اور بیوی میں ترکہ کی تقسیم
سوال: شوہر  کا انتقال ہوجائے اور ورثاء میں تین بہنیں ایک بھائی، ماں اور بیوی کو چھوڑا ہو تو میراث کس طرح تقسیم کی جائےگی؟  نیز شوہر  کی طرف سے دیے گئے تحائف سونا، چاندی وغیرہ جو اس نے بیوی کو  دیے تھے کیا شوہر کے انتقال کے بعد وہ بیوی ہی کی ملکیت شمار کیے جائیں گے؟
جواب: شوہر  نے بیوی کو جو ہدایا دیے تھے اگر وہ ہدایا بطورِ تملیک دیے تھے تو  بیوی ان چیزوں کی مالک ہے اور وہ ہدایا اس سے واپس نہیں لیے جائیں گے اور اگر وہ ہدایا صرف استعمال کے لیے دیے تھے تو وہ ہدایا مرحوم کی بیوی سے واپس لیے جائیں گے اور اس کو  ترکہ میں شمار کیا جائے گا اور اگر ایسی کوئی صراحت نہ کی ہو تو عرف کا اعتبار ہو گا یعنی خاندان میں اگر استعمال کے لیے دیا جانا معروف ہو تو ایسا سمجھا جائے گا اور اگر تملیکاً دینا معروف ہو تو ایسا سمجھا جائے گا۔باقی مرحوم کی جائیداد کو تقسیم کرنے کا طریقہ یہ ہے کہ اولاً ترکہ میں سے مرحوم کی تجہیز و تکفین کے اخراجات  اور قرضہ جات ادا کیے جائیں پھر اگر کوئی جائز وصیت کی ہو تو اس کو  ایک تہائی میں سے نافذ  کیا جائے اس کے بعد مرحوم کی کل جائیداد کو ساٹھ حصوں میں تقسیم کر کے پندرہ حصے مرحوم کی بیوہ  کو، دس حصے مرحوم کی والدہ کو، سات سات حصے مرحوم کی ہر ایک بہن کو اور چودہ حصے مرحوم کے بھائی کو ملیں گے۔ یعنی فیصد کے اعتبار سے 25 فیصد بیوہ کو،  16 اعشاریہ 66  فیصد والدہ کو، 11 اعشاریہ 66  فیصد مرحوم کی ہر ایک بہن کو اور  23  اعشاریہ 33 فیصد مرحوم کے بھائی کو ملے گا۔ فقط واللہ اعلم
                                                  
عنوان: بینک سے گاڑی قسطوں پہ لینا
سوال: بینک سے گاڑی قسطوں پہ لینے  کے بارے شرعی کیا حکم ہے؟
جواب: ناجائز ہے۔ فقط واللہ اعلم
                                                  
عنوان: ریال  خرید کر جب اس کا ریٹ بڑھ جائے تب فروخت کرنا
سوال: ایک آدمی نے ریال خرید کر جب اس کا  ریٹ بڑھ گیا، فروخت کیا۔ کیا یہ ٹھیک ہے؟
جواب: جی! یہ جائز ہے، اور اس سے حاصل ہونے والا نفع جو کہ درحقیقت ریال کی قیمت میں اضافہ ہے، حلال ہے۔ البتہ ریال اور کرنسی کی خرید و فروخت چوں کہ بیعِ صرف ہے، اس لیے بیعِ صرف کی دیگر شرائط (مثلاً: مجلسِ عقد میں عوضین پر قبضہ) کا پایا جانا ضروری ہے۔ فقط واللہ اعلم
                                                  
عنوان: یوٹیوب پر ویڈو اَپ لوڈ کرکے پیسے کمانے کی شرعی حیثیت
سوال: کیا یوٹیوب سے پیسے کمانا جائز ہے؟
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔اس کا شرعی حکم یہ ہے کہ اگر چینل پر ویڈیو اَپ لوڈ کرنے والا :1۔  جان د ار  کی تصویر والی ویڈیو اپ لوڈ کرے، یا  اس ویڈیو  میں  جان دار کی تصویر ہو۔2۔ یا اس ویڈیو میں میوزک  اور موسیقی ہو۔3۔ یا اشتہار  غیر شرعی ہو  ۔4۔  یا  کسی بھی غیر شرعی شے کا اشتہار ہو۔5۔ یا اس کے لیے کوئی غیر شرعی معاہدہ کرنا پڑتا ہو۔تو اس کے ذریعے پیسے کمانا جائز نہیں ہے۔عام طور پر اگر ویڈیو میں مذکورہ خرابیاں سے نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔فقط واللہ اعلم
                                                  
عنوان: بینک کی پینشن کا حکم
سوال: میرے والد صاحب بینک میں ملازمت کرتے تھے جو 1997 میں بغیر پینشن ریٹائر ہوئے۔ ابھی سپریم کورٹ کے فیصلے کے مطابق،  اب میری والدہ پینشن کی اہل ہیں؛ کیوں کہ میرے والد 2000 میں فوت ہوگئے تھے- اپنی والدہ کو سمجھانے کے باوجود وہ پینشن لینے کے لیے بضد تھیں،  میں نے اپلائی نہیں کیا،  مگروہ مجھ سےناراض ہوکر میرے چھوٹے بھائی کے ساتھ بینک میں اپلائی کرنے چلی گئیں،  اب وہ 8400 پینشن لیتی ہیں،  میں اور میرا بھائی دوسرا مہینہ ہے 8400 ،  صدقہ کر دیتے ہیں،  مگر اتنی رقم دینا بھی بڑا مسئلہ ہے۔ایک مفتی صاحب سے بات کی وہ کہہ رہے تھے کے یہ وہ مراعات ہیں جو نوکری کے بدلے مل رہی ہیں، اس میں سود کا کوئی عنصر شامل نہیں، کیوں کہ آپ نے بینک میں پیسے تو جمع نہیں کروائے کہ ان پر سود مل رہا ہے۔ برائے مہربانی میری راہ نمائی فرمائیں!
جواب: صورتِ مسئولہ میں بینک سے پینشن لینا شرعاً جائز نہیں،  لہذا والدہ کو اَدب، محبت اور حکمت کے ساتھ  مسئلہ سمجھادیں، یا کسی ایسے ذریعے سے سمجھادیں جن کی بات وہ سمجھتی ہوں۔  تاہم اگر وہ سمجھنے سے قاصر ہوں تو  پھر دو صورتیں ہیں:1- اگر آپ دونوں بھائی مل کر اپنی آمدن میں سے  8400 روپے والدہ کو دے سکتے ہیں تو اس صورت میں بینک  سے پینشن وصول کر کے والدہ کو دینے کے بجائے 8400 روپے آپ دونوں جمع کرکے والدہ کو دے دیا کریں، اور انہیں نہ بتائیں کہ آپ نے بینک سے پینشن وصول نہیں کی ہے۔2- اگر آپ دونوں کی استطاعت نہیں ہے، یا ایسی صورت ہے کہ آپ والدہ سے اس معاملے کو مخفی نہیں رکھ سکتے تو پھر ایسی صورت میں آپ کے ذمے والدہ کی وصول کردہ پینشن کے بدلے صدقہ کرنا نہیں ہے، ہر عاقل بالغ انسان کو اللہ تعالیٰ نے مکلف بنایا ہے، وہ اپنے اعمال کا خود ذمہ دار ہے، اگر والدہ محبت و اَدب سے دینی مسئلہ سمجھانے کے باوجود نہ سمجھیں، اور نہ آپ کو اپنی طرف سے خدمت کرنے کا موقع دیں اور پینشن لینے پر اصرار کریں تو آپ دونوں بھائی پینشن کی وصولی میں ان کے معاون نہ بنیں، بلکہ جس قدر ہوسکے حلال مال سے ان کی خدمت کرتے رہیں، اور ان کے لیے دعا کرتے رہیں، امید ہے کہ  عنداللہ آپ کا مؤاخذہ نہیں ہوگا۔واضح  رہے کہ جس طرح بینک میں پیسے جمع کرکے ان پر سود حاصل کرنا حرام ہے، اسی طرح بینک میں  ملازمت کرکے اس سے تنخواہ حاصل کرنا بھی ناجائز ہے، اس لیے کہ اس میں سودی معاملات میں معاونت ہے جو قرآن وسنت کی روشنی میں سود کی طرح حرام ہے، نیز بینک ملازمین کی تنخواہ بھی مالِ حرام سے دی جاتی ہے۔ لہٰذا سوال میں ذکر کردہ صاحب کی بات درست نہیں ہے۔ فقط واللہ اعلم
                                                  
عنوان: متعین نفع کی شرط پربیسی کی رقم کاروبار میں لگانا
سوال: ایک شخص بی، سی ڈالتاہے، اور اپنی باری میں جو بڑی رقم اسے یک مشت ملتی ہے، وہ کل رقم کو تجارت کے لیے ایک معینہ مدت تک کے لیے اس شرط پر دیتاہے کہ وہ شخص ہر ماہ بی سی میں اس کے حصے کی جو رقم بنتی ہے (یعنی فی ممبر بی سی میں جو مقدار جمع کی جائے گی، مثلاً: دس ہزار ماہانہ) وہ چکائے گا، تو کیا ایسا کرنا صحیح ہے؟
جواب: کاروبار کی یہ صورت ناجائز ہے اور اسے ختم کرنا واجب ہے۔ فقط واللہ اعلم
                                                  
عنوان: دو آدمی مل کر ایک آدمی کو قتل کریں تو قصاص کس پر ہوگا؟
سوال: دو آدمی قاتل ہیں، مقتول ایک ہے، قصاص ہوگا یا نہیں؟  اگر ہاں تو قصاص کی کیا صورت ہوگی؟  ایک کے بدلے دونوں قتل ہوں گے؟ یا صرف دیت ہوگی؟
جواب: صورتِ مسئولہ میں اگر دو عاقل بالغ شخصوں نے مل کر ایک شخص کو قتلِ عمد کی صورت میں قتل کیا ہو تو  قصاصاً  ان دونوں کو قتل کیا جائے گا۔لسان الحكام (ص: 389):
"وتقتل الجماعة بالواحد، فإذا قتل جماعة واحداً عمداً تقتل الجماعة بالواحد؛ لإجماع الصحابة رضي الله عنهم، وروى أن سبعةً قتلوا واحداً بصنعاء، فقتلهم عمر رضي الله عنه جميعاً، وقال: لو تمالأ أي لو اجتمع عليه أهل صنعاء لقتلتهم جميعاً؛ ولأن القتل بطريق التعاقب غالب، والقصاص شرع لحكمة الزجر فيجعل كل واحد منهم كالمنفرد بهذا الفعل، فيجب القصاص تحقيقاً لمعنى الإحياء من الكل".
بدائع الصنائع في ترتيب الشرائع (7/ 238):
"وكذا الذكر يقتل بالأنثى وإن كان أفضل من الأنثى، وكذا لاتشترط المماثلة، في العدد في القصاص في النفس، وإنما تشترط في الفعل بمقابلة الفعل زجراً، وفي الفائت بالفعل جبراً، حتى لو قتل جماعة واحداً يقتلون به قصاصاً وإن لم يكن بين الواحد والعشرة مماثلة لوجود المماثلة في الفعل، والفائت به زجراً، وجبراً على ما نذكره إن شاء الله تعالى وأحق ما يجعل فيه القصاص إذا قتل الجماعة الواحد؛ لأن القتل لايوجد عادة إلا على سبيل التعاون، والاجتماع فلو لم يجعل فيه القصاص لانسد باب القصاص؛ إذ كل من رام قتل غيره استعان بغير يضمه إلى نفسه ليبطل القصاص عن نفسه، وفيه تفويت ما شرع له القصاص، وهو الحياة، هذا إذا كان القتل على الاجتماع، فأما إذا كان على التعاقب بأن شق رجل بطنه ثم حز آخر رقبته فالقصاص على الحاز إن كان عمداً". فقط واللہ اعلم
                                                  
عنوان: پرائز بانڈز کا حکم
سوال: پرائز بانڈز کے  بارے میں کیا رائے ہے ؟
جواب: پرائز (انعامی) بونڈ سود اور جوئے کا مجموعہ ہونے کی وجہ سے حرام ہے؛ اس لیے انعام اور نفع کی غرض سے کسی بھی قسم کے پرائز (انعامی) بونڈ خریدنا یا اس رقم سے نفع اٹھانا جائز نہیں ہے۔ فقط واللہ اعلمتفصیل کے لیے درج ذیل لنک ملاحظہ کیجیے:پرائز بانڈ کا شرعی حکم کیا ہے؟پرائز بانڈز کا حکم
                                                  
عنوان: فاریکس ٹریڈنگ حلال ہے یا نہیں؟
سوال: اسلامی فاریکس اکاؤنٹ میں فاریکس ٹریڈنگ کا حکم کیا ہے؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں۔ لہٰذا ان معاملات سے مکمل اجتناب کیا جائے۔اس کی تفصیل کے لیے درج ذیل لنک پر فتوی ملاحظہ فرمائیں:فاریکس کے کاروبار کا حکم’’اسلامی فاریکس ٹریڈنگ‘‘ کا طریقہ کار  اگر  اس سے مکمل مختلف ہے تو اس کا مکمل  طریقہ کار  لکھ کر بھیج دیں ،اس کے بعد اس کا حکم بتایا جاسکے۔ فقط واللہ اعلم
                                                  
عنوان: پرائز بانڈ کے ذریعہ سے قرض اتارنے کا حکم
سوال: کیا پرائز بانڈ کے ذریعے میں کسی کا قرض اتار سکتا ہوں؟ جب کہ  میں نے بھی پرائز  بانڈ کسی سے ادھار  لیے ہوں؟
جواب: پرائز بانڈ میں حاصل ہونے والی انعامی رقم چوں کہ سود ہونے کی وجہ سے حرام ہے؛ اس لیے پرائز بانڈ کی خرید و فروخت بھی جائز نہیں ہے۔  البتہ اگرکسی کو وراثت میں پرائز بانڈز ملیں یا لاعلمی میں حاصل کرلیے ہوں تو صرف اصل رقم سے استفادہ کی اجازت ہے، لہٰذا پرائز بانڈ  کی اصل رقم سے قرض اتارنا جائز ہے، لیکن پرائز بانڈ  کی انعامی رقم وصول کرنا اور اس انعامی رقم سے قرض اتارنا جائز نہیں ہے۔ انعامی رقم کا حکم یہ ہے کہ اگر وصول کرلی ہو تو اسے ثواب کی نیت کے بغیر صدقہ کردیا جائے۔ فقط واللہ اعلم
                                                  
عنوان: مزدور کام مکمل کرلے تو اجرت واجب ہے
سوال: میں نے ایک نوکر رکھا تھا ایک برس کے لیے، اس کا کام ہے زمین میں دھان لگانا،  اس کی قیمت ہے ایک سو آری دھان دینا،  اس نوکر کا کام پورا ہو گیاہے،  یعنی دھان لگایاہواہے، اچانک سب لوگوں کو ہمارے ملک سے اور ایک ملک میں ہجرت کرنی پڑی، کیا اس نوکر کی قیمت یعنی مزدوری اداکی جائے گی یانہیں؟
جواب: اگر مزدور نے اپنا کام مکمل کرلیا تھا تو اس کی اجرت دینا واجب ہے۔ فقط واللہ اعلم
                                                  
عنوان: ایزی پیسہ اکاؤنٹ میں ایک ہزار یا اس سےزائد رقم رکھنے پر روزانہ 50 منٹ دینا
سوال: ایزی پیسہ لون ایزی اکاؤنٹ میں ایک ہزار یا اس سے زائدرقم رکھنےپرروزانہ 50منٹ ملتےہیں، اگرہزار سے کم ہوپھر نہیں ملتے،  کیا یہ جائزہے؟
جواب: ایزی پیسہ میں جو رقم رکھوائی جاتی ہے، اس کی حیثیت قرض کی ہے، اور  قرض پر کوئی مشروط نفع دینا جائز نہیں ، لہذا اگر وہاں مذکورہ منٹس رقم رکھنے پر ہی ملتے ہیں تو یہ نفع (منٹس) لینا دینا جائز نہیں ہے۔ فقط واللہ اعلم
                                                  
عنوان: تہائی مال سے زیادہ کی وصیت کو سب ورثاء نے نافذ کردیا
سوال: اگر وارثوں نےوالد  کی وصیت جو کہ ایک تہائی مال سے زیادہ پر کی گئی ہو سب نے اپنی رضامندی سے مان لی اور اس کے مطابق عمل کیا تو کیا بعد میں کوئی وارث ایک تہائی کے مطابق دوبارہ واپس عمل کا اصرار کرسکتا ہے؟
جواب: اگر تمام ورثاء اس تہائی مال سے زیادہ پر  کی گئی  وصیت کے نفاذ کے وقت  عاقل بالغ تھے اور باہمی رضا مندی کے ساتھ اس کو نافذ کیا تو شرعاً  وہ نافذ اور لازم ہوگئی،  اب  کسی وارث کا ایک تہائی کے مطابق دوبارہ عمل پر اصرار کرنا شرعاً  درست نہیں ہے۔ فقط واللہ اعلم
                                                  
عنوان: ایڈوانس تنخواہ لینے کی صورت میں کیا کمپنی تنخواہ میں کٹوتی کر سکتی ہے؟
سوال: 1 ایک شخص فیکٹری میں ملازم ہے, مالک اور ملازم کا اس طرح معاملہ ہوا تھا کہ تنخواہ تین مہینے بعد ملے گی 12ہزار روپے کے حساب سے. معاہدے کے وقت ملازم راضی ہو جاتا ہے، لیکن ایک ماہ گزرنے کے بعد وہ ملازم اپنے مالک سے کہتا ہے ابھی تنخواہ دے دو چاہے گیارہ (11) ہزار روپےمہینے کے حسا ب سےدو، اب اس معاملے کا کیا حکم ہے? کیا اس طرح کرنا جائز ہے؟2۔  ایڈوانس تنخواہ لینے کی صورت میں کمپنی مقررہ تنخواہ سے کم رقم دیتی ہے، باقی رقم کاٹ لیتی ہے، مثال کے طور پر میری تنخواہ 30 ہزار روپے ہے اگر میں کمپنی سے کہتا ہوں مجھے اس مہینے کی رقم ایڈوانس دے دو تو مجھے 25 ہزار ملتے ہیں،  باقی رقم مہینے پورا ہونے پر بھی نہیں دیتے، کیا یہ درست ہے?
جواب: 1۔ معاہدہ کے مطابق تنخواہ کا مطالبہ کرنا چاہیے، ضرورت پڑنے پر اگر وقت مقررہ سے پہلے تنخواہ کا مطالبہ کیا جائے، تو تنخواہ دینے نہ دینے کا کمپنی کو اختیار ہوگا، تاہم ملازم مقررہ ذمہ داری پورے کرے تو اسے مقرر شدہ تنخواہ ادا کرنا کمپنی پر لازم ہوگا، اس میں کمی کرنے کا کمپنی کو اختیار نہ ہوگا۔2۔  ایڈوانس تنخواہ لینے کی صورت میں تنخواہ میں کٹوتی کرنا ملازمین کے ساتھ ظلم ہے، ایسا کرنے کا کمپنی کو شرعاً اختیار نہیں، تاہم وقت مقررہ سے پہلے تنخواہ کا کچھ فیصد روکنا اور اور وقت مقررہ پر تنخواہ کا بقیہ حصہ دینے کی اجازت ہوگی، البتہ اگر کمپنی نے ملازمت دیتے ہوئے ملازم سے پہلے ہی معاہدہ کر رکھا ہو کہ ایڈوانس تنخواہ لینے کی صورت میں اتنے فیصد  تنخواہ کم ہو گی اور وقت مقررہ پر تنخواہ لینے کی صورت میں تنخواہ اتنی ہوگی تو اس صورت میں ایسا کرنا درست ہوگا۔ فقط واللہ اعلم
                                                  
عنوان: بجلی کا میٹر لگوانا مالکِ مکان کے ذمہ ہے یا کرایہ دار کے؟
سوال: کرایہ کے  مکان میں لگا بجلی کا میٹر بالکل ڈیڈ ہو جائے تو اس کو دوبارہ لگوانے کے اخراجات کس کے ذمہ ہوں گے؟  مالکِ مکان کے ذمہ یا کرایہ دار کے؟  جب کہ میٹر جلا نہیں ہے، بلکہ انتہائی پرانا ہونے کے باعث ناکارہ ہو چکا تھا۔
جواب: بجلی کا میٹر ناکارہ ہوجانے کی صورت میں نیا میٹر لگوانا مالکِ مکان کی ذمہ داری ہے؛  اس لیے اس کے اخراجات کی ادائیگی بھی مالکِ مکان کے ذمہ ہوگی۔ فقط واللہ اعلم
                                                  
عنوان: بی سی جمع کرنے اور اس کی حفاظت اور تقسیم کی ذمہ داری پر اجرت لینا
سوال: اگر کوئی شخص بیسی کی  جمع داری کے پیسے لیتا ہے،  کیا یہ درست ہے؟ راہ نمائی فرمائیں!
جواب: صورتِ مسئولہ میں اگر مذکورہ شخص کو  تمام شرکاء سے بی سی جمع کرنے میں باقاعدہ عمل کرنا پڑتا ہے، یعنی اسے خود گھر گھر جاکر رقم جمع کرنی ہوتی ہے تو اس صورت میں وہ تمام شرکائے  بی سی کی رضامندی سے متعین کرکے محنتانہ وصول کرسکتاہے،  تاہم اگر تمام شرکاء خود پیسے لاکر اس شخص کے پاس جمع کراتے ہوں تو اس صورت میں اسے محنتانہ وصول کرنے کی شرعاً اجازت نہ ہوگی۔  فقط واللہ اعلم
                                                  
عنوان: حکم المضاربۃ الرائجہ فی البنوک؟
سوال: هل يجوز المضاربة التي فعل في ميزان بانك؟
جواب: لايجوز المضاربة السائدة في البنوک عند أكثر الفقهاء المعاصرین. فقط و الله اعلم
                                                  
عنوان: کیا طالبِ علم کو مقالہ تیار کرکے دینا اور اس پر اجرت وصول کرنا درست ہے؟
سوال: ایک شخص ری سرچ کا کام جانتا ہے۔  کوئی ڈاکٹری یا انجینئرنگ کا طالبِ علم اس سے اپنا کوئی مقالہ لکھواتا ہے ، جس کی بنیاد پر وہ پاس ہو جاتا ہے۔جب کہ اس کے تعلیمی ادارے کی طرف سے یہ ہدایات ہیں کہ مقالہ خود لکھنا ہوگا ، کسی اور سے لکھوانا ممنوع ہے ۔ اب ایسے میں اس طالبِ علم کے لیے مقالہ لکھ کر دینا اور اس پر رقم لینا شرعاً  کیسا ہے؟
جواب: تعلیمی خدمات فراہم کرنے پر اجرت لینا فی نفسہ جائز ہے، البتہ مسئولہ صورت میں غیر قانونی طور پر مدد فراہم کرنے کی شرعاً اجازت نہیں۔ کسی اور سے مقالہ لکھوا کر اپنے نام سے جمع کروانا اور اس مقالہ  کی بنیاد پر ڈگری حاصل کرنا سرقہ علمی کے ساتھ ساتھ دھوکادہی کے زمرے میں داخل ہے، جس سے اجتناب کرنا لازم ہے اور ایسے افراد کے لیے جانتے بوجھتے مکمل مقالہ تیار کرکے دینے اور اس پر اجرت لینے کی اجازت نہ ہوگی۔ جزوی معاونت،حوالہ جات کی فراہمی یا کمپوزنگ و سیٹنگ میں تعاون اس میں داخل نہیں ہے۔ فقط واللہ اعلم
                                                  
عنوان: کریم ٹیکسی میں گاڑی لگانے کا حکم
سوال: کریم ٹیکسی میں اپنی کار لگوانے کے لیے کمپنی  کی طرف سے یہ فائدے ملتے ہیں 3 سال تک مہینے  60 روپے ملیں گے اور تین سال میں گاڑی کی اصل رقم واپس ملے گی،  ہمارے ہاں مفتی صاحب نے اس کو سود قرار دیا ہے؛  اس لیے کہ اس میں نفع متعین ہوتا ہے،  اور اصل سرمایہ محفوظ ہوتا ہے۔ راہ نمائی فرمائیں!
جواب: عام پسینجرز کے لیے  اجرت متعین ہونے کی صورت میں کریم(Careem)  ٹیکسی میں سفر کرنا تو درست ہے۔البتہ گاڑی مالکان اور کمپنیوں کے درمیان معاملہ کی  جوحیثیت ہے، اس کے بارے میں دارالافتاء جامعۃ العلوم الاسلامیہ علامہ محمد یوسف بنوری ٹاؤن سے   مذکورہ کمپنیوں کے کام کے طریقہ کار کی مکمل تفصیل اور کمپنی اور گاڑی مالکان  وغیرہ کے درمیان معاہدوں کی مکمل وضاحت بھیج کر سوال کیا  جاسکتا ہے۔جامعہ کے دارالافتاء  میں اس کے متعلق مشاورت جاری ہے، اب تک حتمی فتوی جاری نہیں ہوا۔ فقط واللہ اعلم
                                                  
عنوان: بیوہ، دو بیٹے اور ایک بیٹی کی میراث
سوال: میرے والدین کا انتقال ہو چکا ہے۔ میری ایک بیوی، دو بیٹے اور ایک بیٹی ہے۔ میری وراثت کیسے تقسیم ہو گی؟
جواب: کسی شخص کی وفات کے بعد اس کے ترکے کو ’’میراث‘‘ کہا جاتاہے، اور آدمی کی وفات کے بعد ہی اس کی وراثت کی تقسیم ہوتی ہے، زندگی میں جائیداد کی تقسیم وراثت نہیں، بلکہ تحفہ اور ہدیہ کہلاتی ہے، اور اس پر ہبہ کے احکام جاری ہوتے ہیں۔ تاہم اگر  کسی شخص  کا انتقال ہو اور اس کے ورثاء میں ایک بیوہ اور دوبیٹے اور ایک بیٹی ہوتو  ترکے کے چالیس حصے کرنے کے بعد بیوہ کو پانچ حصے اور ہر ایک بیٹے کو چودہ چودہ حصے اور بیٹی کو سات حصے ملیں گے۔ فقط واللہ اعلم
                                                  
عنوان: خدمت گزار نواسوں کا نانا کی میراث میں حصہ نہیں
سوال: نانا کے مال میں نواسوں کا حصہ بنتا ہے؟ نانا کی ایک ہی اولاد ہے وہ ہماری والدہ ہیں،  نانا کے سوتیلے بہن بھائی بھی ہیں۔ نانا کا کاروبار گھر وغیرہ تمام نواسے سنبھالتے ہیں۔ نانا کی حیاتی میں بھی اور انتقال کے بعد بھی۔ نواسے شروع سے نانا کے ساتھ رہتے ہیں اور نانا بولتے تھے منہ زبانی یہ سب تمہارا  ہے،  نانا کے بھائی بہن سب الگ رہتے ہیں۔نانی اور ہماری والدہ ہمارے ساتھ رہتی ہیں۔ کیا ان کی میراث میں نواسوں کا حصہ ہوگا؟
جواب: نانا نے اگر صرف زبانی طور پر کہا کہ یہ سب تمہارے حوالہ ہے اورعملاً سب چیزیں نواسوں کی ملکیت میں نہیں دی تھیں تو مذکورہ تمام اشیاء نانا کی میراث ہیں، جو ان کے ورثاء میں تقسیم ہوں گی۔ ترکے کی تقسیم ان کے ورثاء کی تعداد بتاکر معلوم کی جاسکتی ہے۔ فقط واللہ اعلم
                                                  
عنوان: امتحانات میں نقل کرکے حاصل شدہ سرٹیفکیٹ کی بنیاد پر ملازمت کی تن خواہ کا حکم
سوال: ایک شخص نے میٹرک سے لے کر ماسٹر  تک نقل سے پاس کیا ہے، اور اب سرکاری نوکری کرتا ہے کیا اس کی تنخواہ وصول کرنا جائز ہے؟
جواب: امتحانات میں نقل کرنا  جھوٹ، خیانت، دھوکا دہی، فریب اور حق داروں کی  حق تلفی جیسے گناہوں پر مشتمل ہونے  کی وجہ سے ناجائز ہے، لہذا  امتحانات میں نقل کرنا شرعاً جائز نہیں ہے۔اس پر توبہ واستغفار کرنالازم ہے۔          باقی نقل کرکے حاصل کی گئی  ڈگری کی بنیاد پر   ملازمت کرکے   جو تن خواہ  وصول کی  جائے اس کے  حلال یا حرام ہونے سے متعلق  یہ ضابطہ ہے کہ اگر مذکورہ   شخص   متعلقہ ملازمت اور نوکری کی صلاحیت رکھتا  ہو اور اس کے تمام امور دیانت داری کے ساتھ انجام دیتا  ہو (یعنی مطلوبہ وقت دینے کے ساتھ ساتھ وہ ذمہ داری اسی معیار کے مطابق ادا کرے جو اس منصب کے لیے مطلوب ہے) تو اس کی تن خواہ حلال ہوگی، اس لیے کہ تن خواہ کے حلال ہونے کا تعلق فرائض کی درست ادائیگی سے  ہے، اور اگر   وہ شخص  اس ملازمت  اور نوکری کا اہل نہیں ہے، یا اہل تو ہے مگر دیانت داری کے ساتھ کام نہیں کرتا  تو اس کی تن خواہ حلال نہیں ہوگی، (یعنی جس قدر خیانت ہوگی اسی قدر تن خواہ حلال نہیں ہوگی) فقط واللہ اعلم
                                                  
عنوان: لڈو فروخت کرنا
سوال: کیا دوکان میں تاش، لڈو   بیچنا جائز ہے؟
جواب: ’’لڈو‘‘  کی خرید وفروخت ایک مکروہ کام میں تعاون ہونے کی وجہ سے مکروہ ہے۔ اور ’’تاش‘‘  کی خرید و فروخت ناجائز ہے ۔قرآن کریم میں اللہ رب العزت فرماتے ہیں ۔{وَتَعَاوَنُوا عَلَى الْبِرِّ وَالتَّقْوَى وَلا تَعَاوَنُوا عَلَى الإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ} [المائدة: 2]ترجمہ: نیکی اور تقوی کے کاموں میں ایک دوسرے کا تعاون کرو، برائی اور زیادتی کے کاموں میں باہمی تعاون مت کرو، اور اللہ تعالی سے ڈرو، بے شک اللہ تعالی سخت عذاب دینے والا ہے۔ [المائدۃ :2]امداد الفتاوی میں ہے:’’اگر چہ شطرنج ’’انصاب‘‘ میں جو بمعنی بُت کے ہے، داخل نہیں ، مگر دوسرے دلائل سے حرام ہے، اگر مع القما ر ہو تو بالاجماع;لقوله تعالیٰ: {انما الخمروالمیسر...} الآیة اور بدون قمار کے ہے تو مع الاختلاف، یعنی ہمارے نزدیک اس وقت بھی حرام ہے؛ لإطلاق ما روی صاحب الهدایة؛ لقوله علیه السلام: من لعب بالشطرنج والنردشیر فکأنما غمس یده في دم الخنزیر، ولقول علي رضي اﷲ عنه حین مر بقوم یلعبون بالشطرنج، فقال: ما هذه التماثیل التي أنتم لها عاکفون؟ وروی مثل هذا عن عمر رضي اﷲ عنه أیضاً حین مر بقوم یلعبون بالشطرنج، وقد شبه عملهم بعمل بعبادة الأوثان. اهـ غایة البیان ۱۲. وعن عبیداللّٰه بن عمر رضي اﷲ عنه أنه قال للقاسم بن محمد: هذه النرد یکرهونها فما بال الشطرنج؟ قال: کل ما ألهی من ذکر اللّٰه وعن الصلوٰة فهو میسر. تخریج زیلعی ۱۲‘‘. (امداد الفتاوی جدید  347/9) الهداية في شرح بداية المبتدي (4/ 380):"ويكره اللعب بالشطرنج والنرد والأربعة عشر وكل لهو"؛ لأنه إن قامر بها فالميسر حرام بالنص، وهو اسم لكل قمار، وإن لم يقامر فهو عبث ولهو. وقال عليه الصلاة والسلام: "لهو المؤمن باطل إلا الثلاث: تأديبه لفرسه، ومناضلته عن قوسه، وملاعبته مع أهله"، وقال بعض الناس: يباح اللعب بالشطرنج؛ لما فيه من تشحيذ الخواطر وتذكية الأفهام، وهو محكي عن الشافعي رحمه الله. لنا قوله عليه الصلاة والسلام: "من لعب بالشطرنج والنردشير فكأنما غمس يده في دم الخنزير"؛ ولأنه نوع لعب يصد عن ذكر الله وعن الجمع والجماعات فيكون حراماً؛ لقوله عليه الصلاة والسلام: "ما ألهاك عن ذكر الله فهو ميسر"۔ ثم إن قامر به تسقط عدالته، وإن لم يقامر لا تسقط؛ لأنه متأول فيه".شرح مختصر الطحاوي للجصاص (8/ 544):" قال: (ويكره اللعب بالشطرنج، والنرد، وكل اللهو)، وذلك لقول الله تعالى: ﴿ وَمِنَ النَّاسِ مَنْ يَّشْتَرِىْ لَهْوَ الْحَدِيْثِ ﴾. فذم عليه، وأوعد عليه بالعقاب، وقال رسول الله صلى الله عليه وسلم: "لست من دد، ولا الدد مني". وقد روي في النهي عن اللعب بالشطرنج عن النبي عليه الصلاة والسلام أحاديث. وروي "أن علياً رضي الله عنه مر بقوم يلعبون بالشطرنج، فقال: ﴿ هٰذِهِ التَّمَاثِيْلُ الَّتِيْ اَنْتُمْ لَهَا عٰكِفُوْنَ ﴾ ؟!". وهذا يدل على كراهة شديدة لذلك".  فقط واللہ اعلم
                                                  
عنوان: بی سی کا حکم
سوال: بی سی  یا مروجہ کمیٹی کا کیا حکم ہے؟ ہمارے علاقے  کے ایک مفتی صاحب نے اس کو قمار کہہ کرحرام میں  شامل کیا ہے۔
جواب: بی سی اور کمیٹی کی حیثیت قرض کی ہوتی ہے، گویا کمیٹی کے ممبران میں سے ہر ممبر ایک معین رقم قرض دیتا ہے اور قرعہ اندازی میں نام نکلنے پر قرض دی ہوئی رقم وصول کر لیتا ہے،  اگر تمام ممبران شروع سے آخر تک بی سی میں شریک رہیں اور برابر رقم جمع کرائیں اور انہیں برابر برابر رقم ملے تو یہ نظام شرعاً درست ہے، اس میں کوئی شرعی قباحت نہیں۔تاہم بعض جگہ ایسا بھی ہوتا ہے کہ کمیٹی کا چیئر مین کمیٹی کے پیسوں میں سے ہی اپنی دی ہوئی رقم سے کچھ زیادہ وصول کرتا ہے،یا بعض جگہوں پر یہ ہوتا ہے کہ جس کی بی سی نکل جاتی ہے، وہ آئندہ نہیں دیتا، اس طرح کی بی سی بھی شرعاً جائز نہیں ہے۔اسی طرح شریعت کا ایک ضابطہ یہ بھی ہے کہ جب کوئی شخص قرض دے تو اُس قرض دینے والے کو  یہ حق حاصل ہوتا ہے کہ کسی بھی وقت اپنی قرض دی ہوئی رقم کا مطالبہ کر لے اگرچہ قرض کی واپسی کے لیے  ایک مدت متعین کر لی ہو؛ لہذا کمیٹی کے ممبران کو بھی کسی بھی وقت اپنی دی ہوئی رقم واپس لینے کا حق حاصل ہو گا۔ لہذا اگر شرعی شرائط کوملحوظ رکھتے ہوئے بی سی ڈالی جائے تو جائز ہے اسے حرام کہنا درست نہیں۔بعض جگہوں پر یہ صورت ہوتی ہے کہ ہر ماہ یا  بی سی کی قسط جمع کراتے وقت قرعہ اندازی ہوتی ہے اور جس کا نام نکلتاہے آئندہ اقساط سے وہ بری الذمہ ہوجاتاہے، یہ صورت ’’قمار‘‘  کے تحت داخل ہے، ممکن ہے کہ مذکورہ مفتی صاحب نے بی سی کی خاص ممنوعہ صورت کو قمار کہہ کر حرام کہاہو۔الدر المختار وحاشية ابن عابدين (رد المحتار) (5/ 158):"(ولزم تأجيل كل دين) إن قبل المديون (إلا) ... (القرض)".فقط واللہ اعلم
                                                  
عنوان: بڑے پیمانے پر چھالیہ کی خرید و فروخت اور تجارت کرنے کا حکم
سوال: بڑے  پیمانے پر چھالیہ کی خریدوفروخت (مطلب بڑے پیمانے پر خرید کر چھوٹے بڑے ڈیلر کو سپلائی کرنا) شریعت کے مطابق کیا یہ کاروبار حلال ہے یا حرام؟
جواب: چھالیہ  کی خرید و فروخت اور تجارت جائز ہے،  چاہے چھوٹے پیمانے پر ہو یا بڑے پیمانے پر۔ فقط واللہ اعلم
                                                  
عنوان: مرحوم پر کچھ قرض ہو اور ورثہ میں ماں، بیوہ، پانچ بھائی اور ایک بہن ہوں تو میراث کی تقسیم
سوال: میرابھائی فوت ہوچکا ہے، اس نے پیچھے 1800000 اٹھارہ لاکھ کی زمین چھوڑی ہے ۔فوت شدہ بھائی پرتین لاکھ قرض ہے ۔فوت شدہ کی کوئی اولاد نہیں ۔اس کے پیچھے پانچ بھائی، ایک بہن، ایک ماں اور ایک بیوی ہے۔ اس کے مال کو کس طرح تقسیم کریں؟
جواب: مرحوم کی کل جائیداد مکان اور نقد رقم کی تقسیم کا طریقہ کار یہ ہے کہ مرحوم بھائی  کے ذمہ جو قرض ہے اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ سے نافذ کرنے کے بعد مابقیہ کل ترکہ منقولہ و غیر منقولہ کو 132 حصوں میں تقسیم کرکے 33 حصے مرحوم کی   بیوہ کو، 22 حصے مرحوم کی ماں  کو اور 14،14 حصے مرحوم کے ہر ایک بھائی  کو اور7 حصے مرحوم کی  بہن  ملیں گے ۔یعنی بیوہ کو  ٪25 ، والدہ کو  ٪66۔16 ، ہر ایک بھائی کو ٪607۔10 اور ٪303۔5 بہن کو ملیں گے ۔  فقط واللہ اعلم
                                                  
