عنوان: بیٹی سے زنا کرنے کی صورت میں حد کا حکم
سوال: اگر کوئی بیٹی یا کسی اور محرم عورت سے زنا کر لے تو اس پر حد لگائی جائے گی؟اور عصر حاضر میں تعزیر کا اختیار کس کو ہے؟
جواب: جی ہاں! جیسے غیر محرم سے زنا کے ثبوت کی صورت میں حد جاری کی جائے گی اسی طرح اگر کسی شخص کا اپنی کسی محرم عورت سے زنا ثابت ہوجائے (والعیاذ باللہ تعالیٰ) تو اس پر بھی حد کا حکم جاری ہو گا، اور عنداللہ اس کا گناہ بھی شدید تر ہوگا۔عمدة القاري شرح صحيح البخاري (23/ 290):
’’وقال الحسن: من زنى بأخته حده حد الزاني.
أي: قال الحسن البصري، كذا وقع في رواية الأكثرين، وعن الكشميهني وحده قال: منصور، بدل الحسن، وزيفوه. قوله: (حد الزاني) أي: كحد الزنا وهو الجلد، وفي رواية الكشميهني: حده حد الزنا‘‘.اور حد جاری کرنا حکومتِ وقت کی ذمہ داری ہے، اگر کوئی ایسا واقعہ پیش آئے تو حکومت ہی کو چاہیے کہ وہ حد جاری کرے، ہر آدمی حد جاری کرنے کا مجاز نہیں ہے ۔بدائع الصنائع في ترتيب الشرائع (7/ 57):
’’وأما شرائط جواز إقامتها: فمنها ما يعم الحدود كلها، ومنها ما يخص البعض دون البعض، أما الذي يعم الحدود كلها فهو الإمامة: وهو أن يكون المقيم للحد هو الإمام أو من ولاه الإمام، وهذا عندنا‘‘. فقط واللہ اعلم
                                                  
عنوان: اسلامی بینکوں کا تجارت میں استعمال
سوال: اسلامی بینکوں سے تجارت وغیرہ کے لیے ان کا استعمال کرنا کیسا ہے؟ کیوں کہ وہ بینک جو اسلامی بینکاری کا دعویٰ کرتے ہیں ان کو پرمٹ اسٹیٹ بینک آف پاکستان جاری کرتا ہے، اور اسٹیٹ بینک آف پاکستان میں کاروبار سود پر چلتا ہے، اور وہ آگے پرمٹ سود کی شرح پر جاری کرتا ہے۔تو ایسے میں ایک آدمی کو کیا کرنا چاہیے؟ کیا بینک کا استعمال ہی نہ کرے؟ راہ نمائی فرما دیں  کہ شریعت ہمیں سود کے حوالے سے کہاں  تک حیلے کرنے کی اجازت دیتی ہے؟
جواب: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں ہماری تحقیق کے مطابق ان کے تمویلی معاملات اسلامی نہیں ہیں، اس لیے  روایتی بینکوں کی طرح مروجہ اسلامی بینکوں میں بھی سیونگ اکاؤنٹ کھلوانا اور منافع لیناجائزنہیں  ہے،  ضرورت پڑنے پر صرف ایسا اکاؤنٹ کھلوایا جاسکتا ہے جس میں منافع نہ ملتا ہو، مثلاً: کرنٹ اکاؤنٹ یا لاکرز وغیرہ۔ باقی اس مسئلہ کی تفصیلی وضاحت کے لیےکتاب "مروجہ اسلامی بینکاری" ملاحظہ فرمائیں۔فقط واللہ اعلم
                                                  
عنوان: زمین کم داموں میں خرید کر مہنگے داموں میں فروخت  کرنا جائز ہے تو انشورنس کیوں حرام ہے؟
سوال: مثال کے طور پہ زمین کم داموں میں خریدی گئی، پھر اسے من چاہے  داموں میں فروخت کرنا جائز ہے یا ناجائز؟ انشورنس پالیسی میں کام کرنے والے عموماً یہ کہتے ہیں کہ جب آپ زمین کم قیمت پر خرید کر زیادہ نفع لے کر فروخت کرتے ہیں تو وہ اگر حرام نہیں تو انشورنس کیوں کر حرام ہے ؟
جواب: زمین کم قیمت پر خرید کر زیادہ قیمت پر بیچنا جائز ہے؛ اس لیے کہ یہ ’’بیع‘‘ ہے۔ اور انشورنس ناجائز ہے؛ اس لیے کہ اس میں’’ربا‘‘(سود) اور ’’قمار‘‘ (جوا) ہے۔وہ ہم جنس اموال یا اشیاء جن کا تعلق مکیلی (ناپی جانے والی اشیاء) یا موزونی (وزن کی جانے والی اشیاء اور سونا، چاندی وغیرہ اسی میں نقود بھی داخل ہیں) اشیاء سے ہو ان کے باہم تبادلے کی صورت میں کمی زیادتی ’’ربا‘‘ کہلاتی ہے، اور مختلف الاجناس اشیاء جن کے ناپنے یا وزن کا پیمانہ بھی ایک نہ ہو، کا باہمی رضامندی سے تبادلہ’’ بیع‘‘ ہے، اس میں کمی زیادتی ’’ربا‘‘ نہیں، بلکہ ’’ربح‘‘ کہلاتاہے۔زمین نقدی یا کسی اور جنس کی صورت میں خرید کر زیادہ قیمت پر بیچی جائے تو یہاں دونوں معاملات میں ہم جنس وزنی یا کیلی چیز کا تبادلہ نہیں ہے، لہٰذا یہ ’’بیع‘‘ ہے، اور اس میں ’’ربا‘‘ نہیں ہے۔ اور انشورنس میں ’’بیع‘‘ (باقاعدہ خرید وفروخت) نہیں ہوتی (اور نہ ہی مقصود ہوتی ہے)، بلکہ رقم جمع کرواکر زیادہ رقم حاصل کرنا یا اس سے مستفید ہونا مقصد ہوتاہے؛ لہٰذا انشورنس ’’سود‘‘ اور ’’جوا‘‘ کا مجموعہ ہے، اور اللہ تعالیٰ نے ’’بیع‘‘ کو حلال کیا ہے اور ’’ربا‘‘ اور ’’قمار‘‘ کو حرام کیا ہے، اور ان کی حرمت قرآنِ کریم کی واضح اور قطعی نصوص سے ثابت ہے۔ انشورنس میں   "سود" اس اعتبار سے ہے کہ حادثہ کی صورت میں جمع شدہ رقم سے زائد  رقم ملتی ہے اور زائد رقم سود ہے،  کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے۔ اور اس میں  جوا بھی شامل ہے ، ''جو ا'' جسے عربی زبان میں’’قمار‘‘کہا جاتا ہے در حقیقت ہر وہ معاملہ ہے جس میں’’مخاطرہ ہو‘‘، یعنی قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اور انشورنس میں  "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔سود کی حرمت پر مشرکین نے بھی اسی نوعیت کا اعتراض کیا تھا کہ ’’ربا‘‘ کا نفع بھی تو ’’بیع‘‘ کے نفع کی طرح ہے، بلکہ انہوں نے نفع کے پہلو کو اصل سمجھ کر ’’ربا‘‘ کے معاملے کو اصل قرار دیا اور ’’بیع‘‘ کو اس سے تشبیہ دی کہ ’’بیع‘‘ بھی تو ’’ربا‘‘ ہی کی طرح ہے، پھر ’’ربا‘‘ کیوں کر حرام اور ’’بیع‘‘ کس وجہ سے جائز ہے؟ اللہ سبحانہ وتعالیٰ جل شانہ نے ان کے اعتراض کے جواب میں قرآنِ کریم میں یہی ارشاد فرمایا:  {الَّذِيْنَ يَأْكُلُوْنَ الرِّبَا لَا يَقُوْمُوْنَ إِلَّا كَمَا يَقُوْمُ الَّذِيْ يَتَخَبَّطُهُ الشَّيْطَانُ مِنَ الْمَسِّ ذَلِكَ بِأَنَّهُمْ قَالُوْآ إِنَّمَا الْبَيْعُ مِثْلُ الرِّبَا وَأَحَلَّ اللَّهُ الْبَيْعَ وَحَرَّمَ الرِّبَا فَمَنْ جَآءَهُ مَوْعِظَةٌ مِّنْ رَّبِّهِ فَانْتَهَى فَلَهُ مَا سَلَفَ وَأَمْرُهُ ٓإِلَى اللَّهِ وَمَنْ عَادَ فَأُولئِكَ أَصْحَابُ النَّارِ هُمْ فِيهَا خَالِدُونَ} [البقرة: 275] ترجمہ:  " اور جو لوگ سود کھاتے ہیں،  نہیں کھڑے ہوں گے (قیامت میں قبروں سے) مگر جس طرح کھڑا ہوتا ہے ایسا شحص جس کو شیطان خبطی بنا دے لپٹ کر (یعنی حیران و مدہوش) ، یہ سزا اس لیے ہوگی کہ ان لوگوں نے کہا تھا کہ بیع بھی تو مثل سود کے ہے،  حال آں  کہ اللہ تعالیٰ نے بیع کو حلال فرمایا ہے اور سود کو حرام کردیا ہے۔ پھر جس شخص کو اس کے پروردگار کی طرف سے نصیحت پہنچی اور وہ باز آگیا تو جو کچھ پہلے (لینا) ہوچکا ہے وہ اسی کا رہا اور (باطنی) معاملہ اس کا خدا کے حوالہ رہا اور جو شخص پھر عود کرے تو یہ لوگ دوزخ میں جاویں گے اور وہ اس میں ہمیشہ رہیں گے۔ (275)لہذا اس وجہ سے انشورنس حرام اور ناجائز ہے، اور زمین کو خرید کر منافع کماکر باہمی رضامندی سے  فروخت کرنا جائز ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]شرح معانی الآثار میں ہے:’’عَنْ عَمْرِو بْنِ يَثْرِبِيٍّ، قَالَ: خَطَبَنَا رَسُولُ اللهِ صَلَّى اللَّهُ عَلَيْهِ وَسَلَّمَ فَقَالَ: «لَا يَحِلُّ لِامْرِئٍ مِنْ مَالِ أَخِيهِ شَيْءٌ إِلَّا بِطِيبِ نَفْسٍ مِنْهُ»‘‘. (2/313، کتاب الکراهة، ط: حقانيه)صحیح مسلم  میں ہے:’’عَنْ جَابِرٍ، قَالَ: «لَعَنَ رَسُولُ اللهِ صَلَّى اللهُ عَلَيْهِ وَسَلَّمَ اٰكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ»، وَقَالَ: «هُمْ سَوَاءٌ»‘‘. (3/1219، کتاب المساقات،دار احیاء التراث ، بیروت)مصنف ابن ابی شیبہ میں ہے:’’عن ابن سیرین قال: کل شيء فیه قمار فهو من المیسر‘‘. (4/483، کتاب البیوع  والاقضیہ، ط: مکتبہ رشد، ریاض)فتاوی شامی میں ہے:’’وَسُمِّيَ الْقِمَارُ قِمَارًا؛ لِأَنَّ كُلَّ وَاحِدٍ مِنْ الْمُقَامِرَيْنِ مِمَّنْ يَجُوزُ أَنْ يَذْهَبَ مَالُهُ إلَى صَاحِبِهِ، وَيَجُوزُ أَنْ يَسْتَفِيدَ مَالَ صَاحِبِهِ وَهُوَ حَرَامٌ بِالنَّصِّ‘‘. (6 / 403، کتاب الحظر والاباحۃ، ط: سعید) فقط واللہ اعلم
                                                  
عنوان: میراث کی غیر شرعی تقسیم
سوال: زید کے والد نے اپنے انتقال پر چالیس بیگہ زمین چھوڑی ہے۔ مرحوم کے چار بیٹے ، چاربیٹیاں اور ایک بیوہ ہے۔ دستورِ ہند کے مطابق آٹھ آٹھ بیگہ ہم چار بھائیوں اور ماں کے درمیان تقسیم کردیے گئے، بہنوں کو کچھ نہیں دیا گیا۔ ماں نے اپنا حصہ اپنے چار بیٹوں کو ہی دے دیا۔ اب دو بھائی کہہ رہے ہیں کہ  تقسیم شریعت کے رو سے صحیح نہیں  ہوئی؛ کیوں کہ بہنوں کو  حصہ نہیں ملا۔اب دو بھائی بہنوں کو  حصے دینے  پر راضی ہیں اور دو راضی نہیں ہیں ، جو دو بھائی اپنی چار بہنوں کو حصہ دیناچاہتے  ہیں  وہ اپنے حصے کی زمین کی آمدنی سے اور بینک سے کچھ قرضہ لے کر دو بہنوں، ایک بھائی اورایک حصہ نادینے والے بھائی کی شادی بھی کر چکے ہیں،شادی کے خرچہ کاتمام قرض انہوں نے اپنے ذمہ لے لیا تھا۔1۔صورتِ مذکورہ میں  دوبھائی اپنی چار بہنوں کو کتنا کتنا حصہ دیں گے ؟2۔شادی پرجو خرچہ ہوا اس کی حیثیت  کیا ہو گی؟3۔جو زمین حصہ میں آئی ہوئی ہے اس کی آمدنی جائز ہے؟4۔ماں کے دیے ہوئے حصے کا  چاروں بیٹوں کا لیناکیسا ہے؟
جواب: صورتِ مسئولہ میں ذکر کردہ تقسیم غیر شرعی ہے، لہٰذا  ورثاء کو چاہیے کہ وہ مکمل ترکہ بشمول اب تک کے نفع  کو واپس  کر کے ازسرِ نو شرعی طریقہ سے تقسیم کریں، جس کا طریقہ یہ ہے کہ کل ترکہ سے حقوقِ متقدمہ یعنی تجہیز و تکفین کا خرچہ نکالنے کے بعد ،  اگر مرحوم کے ذمہ کوئی قرض ہو تو اس کو باقی ترکہ سے ادا کرنے کے بعد،  اگر مرحوم نے شرعاً کوئی جائز وصیت کی ہو تو اس کو باقی ترکہ کے ایک تہائی سے پورا کرنے کے بعد  باقی پورے ترکہ (خواہ منقولی ہو یا غیر منقولی ) کو  96 حصوں میں تقسیم کرکے بیوہ کو 12  حصے ، ہر بیٹے کو 14حصے ، ہر بیٹی کو 7 حصے ملیں  گے۔1۔صورتِ مسئولہ میں  دو بھائیوں کا بہنوں کو حصہ دینے کاطریقہ یہ ہے کہ اوپر ذکر کردہ طریقۂ تقسیم کے مطابق مذکورہ دو بھائیوں کے پاس جتنا حصہ زیادہ بن رہا ہے ،وہ تمام  بہنوں میں شرعی   تناسب سے تقسیم کردیں ۔اور باقی دو بھائیوں کو چاہیے کہ وہ بھی زائد حصہ تمام بہنوں میں شرعی  تناسب سے تقسیم کر دیں ورنہ آخرت میں سخت عذاب ہوگا۔2۔ دو بھائیوں نے  بہنوں  اور بھائیوں کی شادی پر خرچہ اگر بغیر کسی معاہدے کے کیا تھا (جیسا کہ عام طور پر ہوتا ہے)   تو یہ ان کی طرف سے تبرع و احسان ہے، جس کا وہ کسی سے مطالبہ نہیں کرسکتے۔لیکن اگر یہ طے کیا ہو کہ یہ تمہارے حصۂ میراث سے خرچ کیا جارہا ہے تو طےشدہ بات کے مطابق معاملہ حل کیا جائے گا۔۳۔ مرحوم کے انتقال کے بعد ترکہ  میں سب ورثاء شرکتِ ملک کے طور پر شریک ہوگئے تھے ، لہذا تقسیم سے پہلے اس سے حاصل ہونے والی آمدنی بھی ترکہ ہے، جو سب ورثاء کا حق ہے، اس لیے اب تک کی آمدنی تمام ورثاء میں ان کے شرعی  حصوں کے  تناسب سے تقسیم ہوگی۔۴۔ والدہ نے اگر میراث میں سے اپنا حصہ لے کر بیٹوں کو ہبہ کردیا تو یہ ہبہ درست ہوگیا، تاہم صرف بیٹوں کو ھبہ (گفٹ ) کرنا اور بیٹیوں کو محروم کرنا شرعاً درست نہ تھا ،  اس لیے بیٹوں کوچاہیے کہ وہ بہنوں کو بھی کچھ حصہ دے دیں، اور اگر والدہ نے اپنی میراث میں سے اپنا حصہ لیا ہی نہیں تھا، بلکہ اس سے بیٹوں کے حق میں دست بردار ہوگئی تھی تو  ترکہ کی تقسیم سے پہلے یہ دست برادری درست نہیں تھی، بلکہ وہ حصہ بدستور والدہ کا رہے گا۔ فقط واللہ اعلم
                                                  
عنوان: تاش اور جوا کی ویب سائٹ کی درستی کا کام کرنا / ڈالرخرید کر منافع کمانا
سوال: 1۔۔میرا ایک دوست سافٹ ویئر انجنئیر ہے جس کو ایک کمپنی کی طرف سے آفر ملی ہے کہ وہ ان کے لیے ایک ویب سائیٹ پر کام کرتا رہے، جب کبھی اس میں کوئی تکنیکی خرابی ہو تو وہ اس کو حل کیا کرے، اس ویب سائیٹ پر دنیا بھر میں تاش پر جوا کھیلا جاتا ہے. میرے اس دوست کو معاوضہ بیس فیصد دیا جائے گا. اس سے جو اس ویب سائیٹ سے ان کمپنی والوں کو ملتی ہے. تو یہ کام میرے اس دوست کے لیےکیسا ہے؟2۔۔  ڈالر کو خریدنا اس نیت سے کہ اس کی قیمت میں اضافہ ہو جائے، اور جب اس کی قیمت بڑھے گی تو پھر اس کو فروخت کر لیا جائے. یعنی ڈالر کو خرید کر اپنے پاس رکھنا اس وقت تک جب تک ڈالر کی قیمت بڑھ نہ جائے.اور جب قیمت بڑھ جائے تب نکال کر فروخت کرنا ، کیسا ہے؟
جواب: 1۔۔ جوا شرعاً ناجائز اور حرام ہے، اور جس سائٹ پر جوا کھیلا جائے اس کی درستی کا کام کرنا گناہ کے کام میں تعاون ہے جو کہ ناجائز ہے ، نیز اس میں تن خواہ بھی حرام رقم سے دی جارہی ہے؛   اس لیے یہ ملازمت جائز نہیں ہے۔ ارشاد باری تعالی ہے:{ وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ}  [المائدة: 2]ترجمہ: اور گناہ  اور زیادتی میں  ایک  دوسرے  کی اعانت مت کرو ، اور اللہ تعالیٰ سے ڈرا کرو ، بلاشبہ  اللہ تعالیٰ  سخت سزا دینے والے ہیں۔(از بیان القرآن)2۔۔ ڈالر کو یا کسی بھی کرنسی کو خرید کر رکھنا اور پھر اس کے ریٹ مہنگے ہوجانے کے بعد اسے بیچ کر نفع کمانا جائز ہے۔ لیکن یہ ملحوظ رہے کہ  اگر ڈالر   کو   دیگر ممالک کی کرنسی کے بدلے فروخت کیا جارہا ہو تو  اس کو کمی زیادتی کے ساتھ فروخت کرنا تو جائز ہے، البتہ معاملہ نقد/ہاتھ در ہاتھ ہونا ضروری ہے، ادھار جائز نہیں ہے، اوراگر ایک ملک کے ڈالر کا تبادلہ اسی ملک کے ڈالر سے کیا جائے تو اس صورت میں ہاتھ در ہاتھ  (نقد) معاملہ کرنے کے ساتھ برابری بھی ضروری ہوگی۔الدر المختار وحاشية ابن عابدين (رد المحتار) (5/ 257):'' (هو) لغةً: الزيادة. وشرعاً: (بيع الثمن بالثمن) أي ما خلق للثمنية ومنه المصوغ (جنساً بجنس أو بغير جنس) كذهب بفضة، (ويشترط) عدم التأجيل والخيار و (التماثل) أي التساوي وزناً، (والتقابض) بالبراجم لا بالتخلية (قبل الافتراق)، وهو شرط بقائه صحيحاً على الصحيح، (إن اتحد جنساً وإن) وصلية (اختلفا جودةً وصياغةً) ؛ لما مر في الربا (وإلا) بأن لم يتجانسا (شرط التقابض)؛ لحرمة النساء، (فلو باع) النقدين (أحدهما بالآخر جزافاً أو بفضل وتقابضا فيه) أي المجلس (صح)''. فقط واللہ اعلم
                                                  
عنوان: پرائز بونڈ کی حیثیت
سوال: کیا پرائز بونڈ حلال ہے؟
جواب: پرائز بانڈ لینا جائز نہیں ہے، اور اس کا جو نفع آئے وہ بھی ناجائز اور حرام ہے۔فقط واللہ اعلم
                                                  
عنوان: اولاد کو جائیداد سے عاق کرنا
سوال: اگر کوئی آدمی اپنی اولاد کو جائیداد میں سےعاق کر دیتا ہے تو اس کی شرعی حیثیت کیا ہے؟ آیا والدین کےلیے اپنی اولاد کوجائیدادسے عاق کرنا جائز ہے یا نہیں؟ اگر جائز ہے تو کس وجہ سے؟
جواب: اپنی اولاد  میں سے کسی کو  اپنی جائے داد  سے  عاق کرناجائز نہیں ہے اور نہ ہی شرعاً اس کی کوئی حیثیت ہے،  اگر کسی نے اپنی اولاد  میں سے کسی کو اپنی جائیداد سے عاق بھی کردیا تو اس سے وہ  اپنے شرعی حصہ سے محروم نہیں ہوگا، بلکہ شرعی حصہ بدستور اس کو ملے گا۔مشكاة المصابيح  میں ہے:’’عَنْ أَنَسٍ قَالَ: قَالَ رَسُولُ اللَّهِ صَلَّى اللَّهُ عَلَيْهِ وَسَلَّمَ: «مَنْ قَطَعَ مِيرَاثَ وَارِثِهِ قَطَعَ اللَّهُ مِيرَاثَهُ مِنَ الْجَنَّةِ يَوْمَ الْقِيَامَةِ» . رَوَاهُ ابْنُ مَاجَهْ‘‘.  (1/266، باب الوصایا، ط: قدیمی)۔ فقط واللہ اعلم
                                                  
عنوان: سودی رقم کا مصرف
سوال: میں ایک سفید پوش عورت ہوں، میرے پاس سود کی تھوڑی رقم ہے، مجھے اپنے بچوں اور گھر کی ضرورت کے سامان کی ضرورت  ہے۔1۔کیا میں غیر مسلم سے یہ رقم بدل سکتی ہوں؟2۔ کیا میں کسی سے قرضہ لے کر اس سے ضرورت پوری کر کے سودی رقم سے قرضہ چکا سکتی ہوں؟
جواب: 1۔ صورتِ مسئولہ میں اگر مذکورہ سودی رقم  آپ  کو کسی اور نے دی ہو، جب کہ آپ نے بذاتِ خود اپنی رقم پر سود حاصل نہ کیا ہو اور آپ مستحقِ زکات بھی  نہ ہوں یعنی آپ کے پاس ساڑھے باون تولہ چاندی یا اس کی قیمت کے بقدر نقدی، یا  کچھ سونا کچھ چاندی یا اس کے ساتھ کچھ نقدی جن کی کل مالیت ساڑھے باون تولہ چاندی کی قیمت کے بقدر ہو یا ضرورت سے زائد سامان جس کی مالیت ساڑھے باون تولہ چاندی کی قیمت کے مساوی یا زائد ہو تو ان تمام صورتوں میں سودی رقم استعمال میں لانا جائز نہ ہوگا، بلکہ آپ پر لازم ہوگا کہ ثواب کی نیت کے بغیر مذکورہ رقم کسی مستحق کو صدقہ کردیں۔ غیر مسلم سے رقم تبدیل کرنا کافی نہیں، مستحق کو صدقہ کرنا شرعاً ضروری ہےہوگا۔ تاہم صدقہ کے بعد وہ مستحق اپنی رضامندی سے مذکورہ رقم آپ کو گفٹ کردے تو اس صورت میں ملکیت کی تبدیلی کی وجہ سے مذکورہ رقم آپ کے لیے استعمال کرنا جائز ہوگا، لیکن (خود غیر مستحق ہونے کی صورت میں)اس مقصد سے اسے صدقہ نہ دیاجائے ۔ فتاوی شامی میں ہے:’’فَإِنْ عَلِمَ عَيْنَ الْحَرَامِ لَا يَحِلُّ لَهُ، وَيَتَصَدَّقُ بِهِ بِنِيَّةِ صَاحِبِهِ‘‘. (٥/ ٩٩)وفیہ أیضاً:’’لأن تبدل الملك كتبدل العين‘‘. (٥/ ١٤٥)2۔ کسی سے قرض لے کر اپنا قرضہ سودی رقم سے چکانا آپ کے لیے جائز نہیں، نیز اپنی رقم پر سود حاصل کرنا یا اپنی رقم پر حاصل شدہ سود استعمال کرنا بھی جائز نہیں۔ فقط واللہ اعلم
                                                  
عنوان: دکان خرید کر نقصان بائع پر ڈالنا
سوال: چار بھائیوں کو وراثت میں دوکان ملی،ایک بھائی نے رقم لگا کر تین بھائیوں کا حصہ خرید لیا، اب وہ دوکان ٹوٹ گئی کسی وجہ سے، کیا اب وہ تین بھائی اس ایک بھائی کو کچھ دیں گے شرعی حیثیت سے یا نہیں؟
جواب: اگر واقعۃً  وہ تین بھائیوں سے ان کا حصہ خرید چکا ہے، تو اب دکان میں جو نقصان ہوا ہے وہ خریدنے والے  بھائی کا ہے ۔باقی بھائی نقصان کے ذمہ دار نہیں۔’’وأشار بقوله: للمشتري أن یبیع ... الخ إلی أن بیعه جائز، لکن لایلزم من جواز البیع نفاذه ولزومه؛ فإنهما موقوفان علی نقد الثمن أو رضي البائع وإلا فللبائع إبطال بیع المشتري‘‘. (شرح المجلة لخالد الاتاشي ص١٧٣)فقط واللہ اعلم
                                                  
عنوان: انشورنس کے کاروبار میں شریک رہنا
سوال: کسی بندے یا ادارے کے ساتھ جس میں نفع اور نقصان کی بنیاد ہو، بے شک وہ انشورنس کا ہو، کیا اس میں پیسے دینا جائز ہے؟
جواب: اگر آپ کے سوال  کا منشا یہ ہے کہ  انشورنس کی کمپنی میں شراکت کرنا چاہتے ہیں، تو یہ جائز نہیں، خواہ یہ شراکت نفع و نقصان کی بنیاد پر  ہی ہو، اس لیے کہ   کاروبار میں شراکت کے لیے کاروبار  کا حلال ہونا ضروری ہے۔’’ سنن ابن ماجه‘‘: عن عبد اللّٰه بن مسعود عن أبیه قال: ’’لعن رسول اللّٰه ﷺ آکل الربوا وموکله وشاهدیه وکاتبه‘‘. 
(۱/۱۶۵، سنن أبي داود :۲/۳۷۴ ، با ب في اکل الربوا)
’’ السنن الکبری للبیهقي‘‘: عن علي أمیر المؤمنین مرفوعًا : ’’ کل قرض جر منفعة فهو ربا ‘‘. (۵/۵۷۱ ، تکملة فتح الملهم : ۱/۵۷۴) فقط واللہ اعلم
                                                  
عنوان: کتے اور بلی کی خرید و فروخت کا حکم
سوال: کتے بلی کی خرید و فروخت کیا مطلقاً جائز ہے یا نہیں ؟
جواب: کتے سے متعلق شریعتِ مطہرہ کا حکم یہ ہے کہ جس کتے کو پالنا جائز ہو اس کی خرید و فروخت بھی جائز ہے اور جس کو پالنا جائز نہیں اس کی خرید و فروخت بھی جائز نہیں، اور کتے کو پالنے کی اجازت شکار کے لیے ہے یا گھر اور کھیتی کی حفاظت کے لیے ہے؛ لہذا جو کتا مذکورہ امور کے لیے استعمال کیا جا سکتا ہو اس کی خرید و فروخت جائز ہے ورنہ نہیں۔نیز بلی کی خرید و فروخت مطلقاً جائز ہے۔الدر المختار وحاشية ابن عابدين (رد المحتار) (5/ 68):
’’لكن في الخانية: بيع الكلب المعلم عندنا جائز، وكذا السنور، وسباع الوحش والطير جائز معلماً أو غير معلم‘‘.الفتاوى الهندية (3/ 114):
’’بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان‘‘.
الفتاوى الهندية (3/ 114):
’’وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي‘‘.فقط واللہ اعلم
                                                  
عنوان: طلاق کے بعد لڑکے کی پرورش کا حق
سوال: ایک 7 سال کا لڑکا جو اپنی مطلقہ ماں کے پاس ہے،ازروئے  شریعت بچہ اپنے  والد کو کتنی عمر میں ملے گا؟  اگر ماں بچے کو والد کے حوالہ نہ کرے تو کیا وہ گناہ گار ہوگی حال آں کہ باپ ماں سے بہتر پرورش کر سکتا ہو؟
جواب: بچے کی عمر سات سال ہونے تک اس کی پروش کا حق اس کی والدہ کو حاصل ہوتا ہے، اور سات سال کی عمر کے بعد بچے کا والد  اس کی پرورش کا حق دار ہوتا ہے، سات سال کی عمر کے بعد والدہ کا بچہ کو والد کے حوالہ نہ کرنا شرعاً درست نہیں ہے، والد اپنے اس حق کے لیے  قانونی چارہ جوئی کا بھی حق رکھتا ہے۔فتاوی شامی میں ہے:’’(والحاضنة) أما، أو غيرها (أحق به) أي بالغلام حتى يستغني عن النساء، وقدر بسبع، وبه يفتى؛ لأنه الغالب‘‘.  (3/566، باب الحضانۃ، ط؛ سعید)  فقط واللہ اعلم
                                                  
عنوان: موبی لنک مائیکرو فائننسنگ بینک
سوال: میرا تعلق انفارمیشن ٹیکنالوجی سے ہے میرا سوال یہ ہے کہ:موبی لنک مائیکرو فائیننسنگ بینک حلال ہے یا حرام؟
جواب: ’’موبی لنک مائیکرو فائیننسنگ بینک‘‘ بھی ایک قسم کا بینک ہی ہے، جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے فنڈ بطورِ قرض عام کنوینشنل بینک کی طرح دیا جاتا ہے۔اگر اس بینک میں صرف اسی نوعیت کے کام کیے جاتے ہیں یا اس قسم کے سودی معاملات ہی زیادہ کیے جاتے ہیں تو یہ حلال نہیں ہوگا۔ اور اگر اس نوعیت کے سودی قرضوں کی فراہمی کے علاوہ جائز کام زیادہ کیے جاتے ہوں تو اس صورت میں مذکورہ بینک کی کل آمدنی پر حرام کا حکم نہیں لگایا جائے گا۔ فقط واللہ اعلم
                                                  
عنوان: گٹکے کا بزنس کرنا
سوال: کیا گٹکے کا بزنس کرنا صحیح ہے؟ گٹکے کا بزنس جائز ہے یا ناجائز ہے، حرام ہے یا حلال ہے؟
جواب: حکومت نے سخت مضر صحت اشیاء پر مشتمل ہونے کی وجہ سے گٹکے  پر پابندی لگائی ہوئی ہے ، لہذا مضر صحت ہونے اور ملکی قوانین میں ممنوع ہونے کی وجہ سے اس کے کاروبار  سے احتراز کرنا چاہیے ۔فقط واللہ اعلم
                                                  
عنوان: سرمایہ دار کی شرط کی خلاف ورزی کی صورت مضاربت میں ہونے والے نقصان کا ذمہ دار
سوال: ایک آدمی نے مضاربت پر کسی کو پیسے دیے متعین کام کے لیے نفع نقصان آدھا آدھا کی شرط پر، مگر مضارب نے وہ پیسے 20 فیصد اسی متعین کام میں لگائے اور 80 فیصد دوسرے کام میں بغیر رضامندی لگائے، اب نقصان کی صورت میں کیا رب المال کا نقصان ہو گا؟ اور دونوں کے درمیان فیصلہ کیسے کریں ؟
جواب: صورتِ مسئولہ میں مضارب کے  80 فیصد  سرمایہ میں رب المال کی حکم کی خلاف ورزی کی صورت میں 80 فیصد سرمایہ کے تمام نقصان کی ذمہ داری مضارب پر ہی ہوگی،  اور مضارب یہ رقم سرمایہ دار کو دینے کا پابند ہوگااور  بیس فیصد سرمایہ جو مضارب نے معاہدہ کے مطابق لگایا تھا اس میں نقصان کی صورت میں پہلے منافع سے نقصان کو پورا کیا جائے اور اس کے بعد اصل سرمایہ سے نقصان کو پورا کیا جائے گا، اور مضارب کی طرف سےتعدی(زیادتی یا قصور)  نہ ہو تو اس بیس فیصد کا اس پر ضمان نہیں آئے گا۔الفتاوى الهندية (4/ 297):’’إن خص له رب المال التصرف في البلد بعينه أو في سلعة بعينها تتقيد به ولم يجز له أن يتجاوز ذلك، وكذا ليس له أن يدفعه بضاعة إلى من يخرجها من تلك البلد، فإن أخرج إلى غير ذلك البلد فاشترى ضمن ذلك له، وله ربحه وعليه وضيعته‘‘ .الدر المختار وحاشية ابن عابدين (رد المحتار) (5/ 650):
’’(ولا) يملك أيضاً (تجاوز بلد أو سلعة أو وقت أو شخص عينه  المالك) ؛ لأن المضاربة تقبل التقييد المفيد ولو بعد العقد ما لم يصر المال عرضاً؛ لأنه حينئذٍ لا يملك عزله فلا يملك تخصيصه كما سيجيء قيدنا بالمفيد؛ لأن غير المفيد لا يعتبر أصلاً كنهيه عن بيع الحال.
وأما المفيد في الجملة كسوق من مصر فإن صرح بالنهي صح، وإلا لا (فإن فعل ضمن) بالمخالفة (وكان ذلك الشراء له) ولو لم يتصرف فيه حتى عاد للوفاق عادت المضاربة، وكذا لو عاد في البعض اعتبارا للجزء بالكل‘‘. فقط واللہ اعلم
                                                  
عنوان: 3 ماہ کی انویسمنٹ
سوال: اک دوست نے میرے کاروبار میں 3 ماہ کے لیے رقم انویسٹ کی اور جائز منافع وصول کر لیا، مگر اصل رقم واپس نہیں لی۔ اب مزید 3 ماہ بعد وہ پھر منافع کا مطالبہ کر رہا ہے جب کہ میں نے اس کی رقم سے واضح کوئی اشیاء نہیں خرید کر بیچی۔ اب اس صورت میں کیا حکم ہے؟
جواب: آپ کے اور آپ کے دوست کے مابین  تین ماہ کا جو معاہدہ ہوا تھا،  اگر اس کے مطابق آپ نے اس کو منافع دے دیاتھا، اور مزید نئی مدت کے لیے معاہدہ نہیں ہوا تھا اور آپ نےاس کو رقم واپس لینے کا بھی کہہ دیا تھا تو اس مدت کے بعد پھر یہ آپ کے کاروبار میں آپ کا شریک نہیں ، آپ پر مزید کوئی نفع دینا لازم نہیں ۔اس کی اصل رقم آپ کے پاس بطورِ امانت ہے، اسے واپس کرنا لازم ہوگا۔فقط واللہ اعلم
                                                  
عنوان: والد، دو بیوہ، چار بیٹے اور دو بیٹیوں میں میراث کی تقسیم
سوال: ایک آدمی فوت ہوگیا  2014 میں، اس کی میراث میں 272 (ghunte)ایک پلاٹ اور 126(ghunte)دوسری جگہ پلاٹ ہے، ورثاء میں  والد،اور دو بیویاں ، چار بیٹے اور دو بیٹیاں ہیں، والد 2018 میں فوت ہوگیا ہے، تقسیم کس طرح ہوگی؟
جواب: صورتِ مسئولہ میں مرحوم کے ترکہ کی تقسیم کا شرعی طریقہ یہ ہے کہ  مرحوم  کے ترکہ میں سے اس کے حقوقِ متقدمہ  یعنی تجہیز وتکفین کے اخراجات نکالنے کے بعد، مرحوم کے ذمہ اگر کوئی قرض ہو تو  اسے مرحوم کے کل ترکہ میں سے ادا کرنے بعد، مرحوم نے  اگر کوئی  جائز   وصیت کی ہو تو   اسے ایک  تہائی ترکہ میں سے نافذ کرنے کے بعد، باقی  کل منقولہ وغیرمنقولہ  ترکہ کو240 حصوں میں تقسیم کرکے 15، 15 حصے مرحوم کی ہر ایک بیوہ کو ، 40 حصے مرحوم کے والد کو، 34، 34 حصے مرحوم کے ہر ایک بیٹے کو  اور 17، 17 حصے مرحوم کی ہر ایک بیٹی کو ملیں گے، یعنی مثلا 100 روپے میں سے 6/25 روپے مرحوم کی ہر ایک بیوہ کو ، 16/66 روپے مرحوم کے والد کو ، 14/16 روپے مرحوم کے ہر ایک بیٹے کو اور 7/08 روپے ہر ایک بیٹی کو ملیں گے۔نیز مرحوم کے والد جن کا مرحوم کے انتقال کے بعد 2018 میں انتقال ہوگیا ہے ان کو جو مرحوم بیٹے کی میراث سے حصہ ملا ہے وہ ان کے شرعی ورثاء میں شرعی حصص کے تناسب سے تقسیم ہوگا۔نوٹ: یہ تقسیم  اس صورت میں ہے کہ مرحوم کی والدہ کا انتقال مرحوم کی حیات ہی میں ہوگیا ہو۔ فقط واللہ اعلم
                                                  
عنوان: زیادہ قیمت میں سواری کی بکنگ کرکے آگے کم قیمت میں گاڑی والے سے معاملہ طے کرنا
سوال: ایک شخص کی اپنی گاڑی ہے اور کوئی گاہک آتا ہے اس سے کرائے پر جانے کی بات کرتا ہے، اور گاڑی کا مالک گاہک سے بارہ سو روپے میں بات کرکے تیار ہوجاتا ہے، لیکن پھر گاڑی کا مالک دوسری گاڑی والے سے ہزار روپے میں بات کردیتا ہے. گاہک سے بارہ سو روپے لیے  اور اگلی گاڑی والے کو ہزار دئیے اور دو سو روپے خود رکھ لیے. کیا ایسا کرنا شرعاً جائز ہے؟
جواب: صورتِ مسئولہ میں اگر گاڑی والے اور  پسینجر کی صرف یہ بات ہوئی تھی آپ کو بارہ سو روپےمیں  مقررہ جگہ پہنچا دیا جائے گا، گاڑی کی تعیین نہیں ہوئی تھی ، تو اس صورت میں گاڑی والا خواہ اپنی گاڑی میں لے جائے یا کسی اور گاڑی میں دونوں صورتوں میں وہ بارہ سو روپے کا حق دار ہوگا،  اور اس کے لیے آگے گاڑی والے سے کم کرایہ میں بات طے کرکے اپنی اجرت رکھنا جائز ہوگا، اگر گاڑی والے نے خود لے جانے کا کہا تھا  تو  اس صورت میں پسینجر کی رضامندی کے بغیر اس کو کسی اور گاڑی میں لے جانے پر مجبور نہیں کیا جاسکتا، ہاں پسینجر کی رضامند ی سے کسی اور گاڑی والے سے  کم کرایہ میں بات کرسکتا ہے ۔ بدائع الصنائع في ترتيب الشرائع (4/ 208):
’’وللأجير أن يعمل بنفسه وأجرائه إذا لم يشترط عليه في العقد أن يعمل بيده؛ لأن العقد وقع على العمل، والإنسان قد يعمل بنفسه وقد يعمل بغيره؛ ولأن عمل أجرائه يقع له فيصير كأنه عمل بنفسه، إلا إذا شرط عليه عمله بنفسه؛ لأن العقد وقع على عمل من شخص معين، والتعيين مفيد؛ لأن العمال متفاوتون في العمل فيتعين فلايجوز تسليمها من شخص آخر من غير رضا المستأجر، كمن استأجر جملا بعينه للحمل لا يجبر على أخذ غيره، ولو استأجر على الحمل ولم يعين جملا كان للمكاري أن يسلم إليه أي جمل شاء، كذا ههنا‘‘.
العناية شرح الهداية (9/ 78):
’’قال: (وإذا شرط على الصانع أن يعمل بنفسه إلخ) وإذا شرط على الصانع أن يعمل بنفسه نقل عن حميد الدين الضرير - رحمه الله - هو مثل أن يقول أن تعمل بنفسك أو بيدك مثلا، وإليه أشار المصنف - رحمه الله - بقوله أن يعمل بنفسه، فليس له أن يستعمل غيره لأن المعقود عليه العمل من محل بعينه فيستحق عينه كالمنفعة في محل بعينه، كأن استأجر دابة بعينها للحمل فإنه ليس للمؤجر أن يسلم غيرها، وفيه تأمل لأنه إن خالفه إلى خير بأن استعمل من هو أصنع منه في ذلك الفن أو سلم دابة أقوى من ذلك كان ينبغي أن يجوز، وإن أطلق العمل له فله أن يستأجر من يعمله لأن المستحق العمل ويمكن إيفاؤه بنفسه، وبالاستعانة بغيره بمنزلة إيفاء الدين، والله أعلم‘‘. فقط واللہ اعلم
                                                  
عنوان: موبی کیش و دیگر اکاؤنٹ کا حکم
سوال: موبائل اکاؤنٹ میں اگر کوئی فائدہ حاصل نہ کیا جائے تو پھر اکاؤنٹ میں کوئی حرج تو نہیں؟ یعنی کمپنی جو فری منٹس وغیرہ دیتی ہے، ان کو نہ لیا جائے پھر کوئی مضائقہ تو نہیں؟اسی طرح اکاؤنٹ میں پیسے جمع کرنے والا اگر 10=20 روپیہ لیتا ہے کہ وہ سروس مہیا کرتا ہے، اس لیے لیتا ہے تو اس کی کیا حیثیت ہے؟
جواب: واضح رہے کہ موبائل فون میں کال کرنے کی سہولت فراہم کرنے والی مختلف کمپنیوں کی جانب سے مختلف ناموں سے اکاؤنٹ کھولنے کی سہولت فراہم کی جاتی ہے، جس میں طے شدہ بیلنس  رکھنے کی شرط پر کمپنی کی طرف سے  مختلف سہولیات اکاؤنٹ ہولڈر  کو مہیا کی جاتی ہیں؛ جیسے: فری منٹ، فری ایس ایم ایس و غیرہ تو ایسے اکاؤنٹ کھلوانے کا حکم یہ ہے کہ اگر کمپنی سے مقررہ سہولیات فراہم ہی نہیں کی جائیں تو اس صورت میں ایسا اکاؤنٹ کھلوایا جا سکتا ہے، تاہم اگر کمپنی کی طرف سے مقررہ سہولیات فراہم کی جاتی ہوں چاہے کوئی لینا چاہے یا نہ چاہے تو ایسی صورت میں ایسا اکاؤنٹ درحقیقت سودی ہوتا ہے، جسے کھلوانے کی شرعاً اجازت نہیں؛ کیوں کہ کمپنی میں اکاؤنٹ ہولڈر کی جانب سے جو  رقم جمع کرائی جاتی ہے وہ کمپنی کے ذمہ قرض ہوتی ہے اور اکاؤنٹ ہولڈر جب اپنی رقم واپس لینا چاہے کمپنی رقم واپس کرنے کی پابند ہوتی ہے، اور قرض پر کسی بھی قسم کا مشروط نفع از روئے شرع سود ہونے کی وجہ سے حرام ہوتا ہے؛ لہذا صورتِ مسئولہ میں ایسا اکاؤنٹ کھلوانا جائز نہیں، چاہے فری منٹ و دیگر فراہم کردہ سہولیات سے اکاؤنٹ ہولڈر فائدہ اٹھائے یا نہ اٹھائے ، اگر کسی نے ایسا اکاؤنٹ کھلوا رکھا ہے اسے فوری طور پر سچے دل سے توبہ و استغفار کرتے ہوئے مذکورہ اکاؤنٹ بند کروا دینا چاہیے۔نیز مذکورہ اکاؤنٹ کھولنے کی اجازت نہیں ہے؛ لہذا  کسی اور کو سروس مہیا کرنے پر زائد رقم لینا بھی درست نہیں۔ نیز کمپنی کی طرف سے بھی زائد رقم وصول کرنے کی قانونی اجازت نہیں ہوتی۔فقط واللہ اعلم
                                                  
عنوان: ٹھیکہ پر کام لے کر کسی اور کو ٹھیکہ پر دینا
سوال: میں ایک ٹھیکیدار ہوں، میں ایک کام لیتاہوں ٹھیکے کے حساب سے، مثلاً 50000 ہزار میں لیتا ہوں، پھروہ کام کسی اور ٹھیکدار کو45000 ہزار میں دوں، توبغیر کسی محنت کے  مجھے 5000ہزار ملتے ہیں ، یہ  جائز ہے یا نہیں ؟
جواب: صورتِ مسئولہ میں  ٹھیکدار نے جب یہ معاملہ کرلیا کہ میں اتنے میں یہ چیز تعمیر کروادوں گا، پھر وہ خواہ اپنے مزدور لگاکر یہ کام کرے یا کسی اور ٹھیکیدار  کو کم قیمت میں دے کر معاملہ کرکے کام کروائے  دونوں صورتوں جائز ہیں، اور درمیان کا نفع لینا بھی ٹھیکدار کے لیے جائز ہے، البتہ اگر مالک نے  ٹھیکدار سے مطلق معاملہ نہیں کیا، بلکہ یہ شرط لگائی کہ یہ آپ اپنے مزدوروں سے کام کروائیں گے، کسی اور کو ٹھیکہ پر نہیں دیں گے تو اس صورت میں ٹھیکدار کے لیے کسی اور کو آگے ٹھیکہ پر دینا جائز نہیں ہوگا۔     فتاوی عالمگیری میں ہے:’’استأجره ليبني له حائطاً بالآجر والجص وعلم طوله وعرضه جاز. كذا في محيط السرخسي‘‘. (4 / 451،الباب السادس عشر في مسائل الشيوع في الإجارة، ط: رشیدیة)وفي البدائع الصنائع (4/ 208): 
’’وللأجير أن يعمل بنفسه وأجرائه إذا لم يشترط عليه في العقد أن يعمل بيده؛ لأن العقد وقع على العمل، والإنسان قد يعمل بنفسه وقد يعمل بغيره؛ ولأن عمل أجرائه يقع له فيصير كأنه عمل بنفسه، إلا إذا شرط عليه عمله بنفسه؛ لأن العقد وقع على عمل من شخص معين، والتعيين مفيد؛ لأن العمال متفاوتون في العمل فيتعين فلا يجوز تسليمها من شخص آخر من غير رضا المستأجر‘‘. فقط واللہ اعلم
                                                  
عنوان: وقف میں رد وبدل
سوال: ایک شخص نے باغ وقف کردیا, اب اس علاقے میں ایک مسجد کی تعمیر میں زیادہ رقم کی ضرورت ہے, یہ شخص چاہتا ہے کہ باغ مع زمین کے فروخت کرکے وہ رقم اس میں صرف کردے, کیا یہ جائز ہے؟
جواب: اگر باغ وقف کردیا گیاہے تو وہ وقف کرنے والے کی ملکیت سے نکل چکا ہے، اب مسجد یا مدرسے یا کسی اور دینی کام کے لیے اسے فروخت کرناجائز نہیں۔الجوهرة النيرة (3/ 292):’’( وَإِذَا صَحَّ الْوَقْفُ عَلَى اخْتِلَافِهِمْ خَرَجَ مِنْ مِلْكِ الْوَاقِفِ ) حَتَّى لَوْ كَانُوا عَبِيدًا فَأَعْتَقَهُمْ لَا يَعْتِقُونَ قَوْلُهُ: ( وَلَمْ يَدْخُلْ فِي مِلْكِ الْمَوْقُوفِ عَلَيْهِ ) ؛ لِأَنَّهُ لَوْ دَخَلَ فِي مِلْكِهِنَفَذَ بَيْعُهُ فِيهِ كَسَائِرِ أَمْلَاكِهِ‘‘.شرح فتح القدير (6/ 220):
’’وإذا صح الوقف أي لزم، وهذا يؤيد ما قدمناه في قول القدوري: وإذا صح الوقف خرج عن ملك الواقف، ثم قوله: لم يجز بيعه ولا تمليكه هو بإجماع الفقهاء‘‘."الفقہ  الاسلامی وادلتہ" میں ہے:’’إذا صحّ الوقف خرج عن ملک الواقف، وصار حبیسًا علی حکم ملک الله تعالی، ولم یدخل في ملک الموقوف علیه، بدلیل انتقاله عنه بشرط الواقف (المالک الأول) کسائر أملاکه، وإذا صحّ الوقف لم یجز بیعه ولا تملیکه ولا قسمته ‘‘. (الفقه الإسلامي وأدلته ۱۰/۷۶۱۷ ، الباب الخامس الوقف ، الفصل الثالث حکم الوقف) فقط واللہ ا علم
                                                  
عنوان: گروی پر مکان لینے کی جائز صورت
سوال: گروی پر مکان لینے کی جائز صورت کیا ہے؟کیا سیکورٹی کی صورت میں زیادہ رقم دے کر کم کرایہ ادا کیا جاسکتا ہے؟
جواب: اس سوال سے مراد اگر یہ ہے کہ مثلاً: آپ کے پاس کوئی شخص مکان گروی رکھتا ہے اور کچھ قرض وغیرہ لیتا ہےتو یہ مکان مرہون (گروی)ہے اور آپ مرتہن ہیں تو رہن کے مکان میں راہن کی اجازت سے کرایہ پر رہ سکتے ہیں، لیکن پہلا معاملہ (عقدِ رہن) کا ختم ہوجائے گا، اور اس پر اِجارہ (کرایہ داری) کے احکام جا ری ہوں گے، اور اگر گروی کے عوض ہی اس میں رہائش رکھی گئی تو یہ اپنے قرض سے نفع اٹھانا ہے جو شرعاً سود کے حکم میں ہے۔اور اگر سوال کا مقصد یہ ہے کہ مکان کرایہ پر لینے کے لیے سیکورٹی کے طور پر کچھ رکھوانا جائز ہے یا نہیں؟ تو شرعاً یہ جائز ہے ، البتہ  سیکورٹی کی رقم میں اضافہ کرکے کرایہ معروف کرایہ سے بہت کم کرنا  شرعاً جائز نہیں خواہ فریقین کی باہمی رضا مندی سے ہی کیوں نہ ہو ۔ اگر سوال سے کچھ اور مقصود ہے تو واضح کرکے دوبارہ سوال کیجیے۔’’أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون.الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک )الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه.‘‘ (النتف في الفتاوی ، ص ۴۸۴، ۴۸۵)حاشية رد المحتار على الدر المختار (5/ 166):
’’لا يحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملاً فتبقى له المنفعة فضلاً؛ فتكون رباً، وهذا أمر عظيم، 
 قلت: وهذا مخالف لعامة المعتبرات من أنه يحل بالإذن إلا أن يحمل على الديانة وما في المعتبرات على الحكم.
ثم رأيت في جواهر الفتاوى: إذا كان مشروطاً صار قرضاً فيه منفعة وهو رباً، وإلا فلا بأس به ا هـ ما في المنح ملخصاً‘‘. 
  ’’وَالْغالِبُ مِنْ اَحْوَالِ النَّاسِ اَنَّهَمْ اِنَّمَا یُرِیْدُونَ عِنْدَ الْدَفْعِ اَلاِنْتِفَاعَ وَلَولَاه لَمَا اَعْطَاه الْدَّرَاهمَ وَهذا بِمَنْزِلَةِ الْشَرْطِ؛ لِأَنَّ الْمَعْرُوفَ کَالْمَشْرُوطِ وَهوَ یُعِیْنُ الْمَنْعَ‘‘. (الدر المختار مع ردالمحتار، ج۵/ ص۳۱۱) فقط واللہ اعلم
                                                  
عنوان: بیع عینہ کا حکم
سوال: عمرو زید کے پاس جاتا ہے کہ مجھے 5لاکھ بطور قرض کے دے دو ، زید کہتا ہے کہ میرے پاس یہ گاڑی ہے 5لاکھ کی، تم چوں کہ قرض کے طور پر لے رہے ہو تو 10 لاکھ کی لے جاؤ،مجھے سال بعد 10 لاکھ دے دینا آگے اس کو بیچ کر 5 لاکھ لے لو۔  تمام ایگری منٹ تحریر ہوجاتا ہے، جب وہ گاڑی لے کر مارکیٹ جاتا ہے تو اس کی قیمت 3 لاکھ لگتی ہے، عمرو پھر زید کے پاس آتا ہے، اس کے مجھے 3 لاکھ ملتے ہیں جب کہ مجھے ضرورت ہیں 5لاکھ، اس وقت زید کہتا ہے کہ یہ گاڑی پھر مجھے 5لاکھ کی فروخت کر دو، عمرو وہ گاڑی زید کو 5لاکھ کی فروخت کردیتا ہے، زید اس کو 5لاکھ نقد ادا کردیتا ہے۔  اور پھر تمام ایگریمنٹ زید کے نام تحریر ہوجاتا ہے۔ کیا اس طرح کرنا جائز ہے یا نہیں؟ مسئلہ کی دونوں صورتوں پر تفصیل سے روشنی ڈالیں؟
جواب: صورتِ مسئولہ میں جو صورت آپ نے بتائی ہے اسے شریعت کی اصطلاح میں ’’بیع عینہ‘‘  کہتے ہیں جوکہ حرام ہے، اور سود خوری کا ہی ایک راستہ ہے، اور رسولِ اکرم صلی اللہ علیہ وسلم نے اس قسم کے عقد کو رسوائی اور ذلت کا سبب قرار دیا ہے، جیسا کہ ’’سنن ابی داؤد‘‘ میں بروایت حضرت عبد اللہ بن عمر رضی اللہ عنہما رسولِ اکرم صلی اللہ علیہ وسلم کا فرمان منقول ہے کہ جب تک تم بیع عینہ کرتے رہوگے اور جانوروں کی دیکھ بھال میں لگے رہوگے اور زراعت میں گم ہوجاؤ گے اور جہاد چھوڑ دوگے تو اللہ تم پر ذلت و رسوائی مسلط کردے گا، یہاں تک کہ تم دوبارہ دین کی طرف نہ لوٹ آؤ۔’’عن ابن عمر رضي الله عنهما قال: قال رسول الله صلي الله عليه وسلم: إذا تبايعتهم العينة، و أخذتم أذناب البقر، و رضيتم بالزرع، و تركتم الجهاد، سلط الله عليكم الذلة، لا ينزعه حتي ترجعوا إلی دينكم‘‘. (رقم الحديث: ٣٤٦٢)  لہذا اگر اس طرح کا عقد کرلیا ہے تو اسے فوری طور پر ختم کر دینا چاہیے اور اللہ رب العزت سے اپنے اس عمل پر سچے دل سے فوری طور پر توبہ کرنا ضروری ہے۔  فتاوی شامی میں ہے:’’(قَوْلُهُ: فِي بَيْعِ الْعِينَةِ) اخْتَلَفَ الْمَشَايِخُ فِي تَفْسِيرِ الْعِينَةِ الَّتِي وَرَدَ النَّهْيُ عَنْهَا. قَالَ بَعْضُهُمْ: تَفْسِيرُهَا أَنْ يَأْتِيَ الرَّجُلُ الْمُحْتَاجُ إلَى آخَرَ وَيَسْتَقْرِضَهُ عَشَرَةَ دَرَاهِمَ وَلَايَرْغَبُ الْمُقْرِضُ فِي الْإِقْرَاضِ طَمَعًا فِي فَضْلٍ لَا يَنَالُهُ بِالْقَرْضِ، فَيَقُولُ: لَا أُقْرِضُك، وَلَكِنْ أَبِيعُك هَذَا الثَّوْبَ إنْ شِئْت بِاثْنَيْ عَشَرَ دِرْهَمًا، وَقِيمَتُهُ فِي السُّوقِ عَشَرَةٌ، لِيَبِيعَهُ فِي السُّوقِ بِعَشَرَةٍ، فَيَرْضَى بِهِ الْمُسْتَقْرِضُ فَيَبِيعُهُ كَذَلِكَ، فَيَحْصُلُ لِرَبِّ الثَّوْبِ دِرْهَمًا، وَلِلْمُشْتَرِي قَرْضُ عَشَرَةٍ. وَقَالَ بَعْضُهُمْ: هِيَ أَنْ يُدْخِلَا بَيْنَهُمَا ثَالِثًا، فَيَبِيعُ الْمُقْرِضُ ثَوْبَهُ مِنْ الْمُسْتَقْرِضِ بِاثْنَيْ عَشَرَ دِرْهَمًا، وَيُسْلِمُهُ إلَيْهِ ثُمَّ يَبِيعُهُ الْمُسْتَقْرِضُ مِنْ الثَّالِثِ بِعَشَرَةٍ وَيُسْلِمُهُ إلَيْهِ، ثُمَّ يَبِيعُهُ الثَّالِثُ مِنْ صَاحِبِهِ وَهُوَ الْمُقْرِضُ بِعَشَرَةٍ وَيُسْلِمُهُ إلَيْهِ، وَيَأْخُذُ مِنْهُ الْعَشَرَةَ وَيَدْفَعُهَا لِلْمُسْتَقْرِضِ فَيَحْصُلَ لِلْمُسْتَقْرِضِ عَشَرَةٌ وَلِصَاحِبِ الثَّوْبِ عَلَيْهِ اثْنَا عَشَرَ دِرْهَمًا، كَذَا فِي الْمُحِيطِ، ... وَقَالَ مُحَمَّدٌ: هَذَا الْبَيْعُ فِي قَلْبِي كَأَمْثَالِ الْجِبَالِ ذَمِيمٌ اخْتَرَعَهُ أَكَلَةُ الرِّبَا. وَقَالَ عَلَيْهِ الصَّلَاةُ وَالسَّلَامُ: «إذَا تَبَايَعْتُمْ بِالْعِينَةِ وَاتَّبَعْتُمْ أَذْنَابَ الْبَقَرِ ذَلَلْتُمْ وَظَهَرَ عَلَيْكُمْ عَدُوُّكُمْ»‘‘. (٥/٢٧٣)فقط واللہ اعلم
                                                  
عنوان: اجارہ فاسدہ، اجارہ باطلہ کی تعریفات
سوال: ان کی  تعریفات ارشاد فرما دیں۔ اجارہ فاسدہ، اجارہ باطلہ، اجارہ فسخ
جواب: ’’اجارہ‘‘  کا وہ معاملہ جو اپنی اصل کے اعتبار سے جائز ہو لیکن کسی غیر مناسب وصف یا شرط کی وجہ سے اس میں فساد آ جائے،  ’’اجارہ فاسد‘‘  کہلاتا ہے۔ جیسا کہ کوئی  اپنی گاڑی اجرت پر دے اور یہ شرط لگائے  کہ کہ اس گاڑی میں جو بھی مرمت ہو  وہ کرایہ دار کے ذمہ ہوگی تو یہ ’’اجارہ فاسدہ ہے‘‘؛ اس لیے کہ اس میں جو چیز اجارہ پر دی جارہی ہے وہ اجارہ کے لیے موزوں ہے، لیکن اس میں ایسی شرط لگائی ہے جو کہ  اجارہ کے تقاضے کے خلاف ہے، تو یہ شرطِ فاسد ہے؛ اس لیے اجارہ بھی فاسد ہے، ایسا اجارہ فوراً ختم کردینا چاہیے۔جو ’’اجارہ‘‘  اصل سے ہی جائز نہ ہو وہ ’’اجارہ باطلہ ‘‘ کہلاتا ہے، جیسا کہ کوئی کسی گانے والے کو گانے  کے لیے اجرت  پر رکھے، تو یہ عمل ہی اس قابل نہیں کہ اس پر اجرت لی جائے، اس لیے یہ اجارہ ہی باطل ہےکہ وہ اجرت کا مقابل بن  ہی نہیں سکتا۔ اور اگر  دو بندوں کے درمیان اجارہ کا معاملہ طے ہوجانے کے بعد  کسی وجہ سے معاملہ ختم کرنا پڑے  تو  اس معاملہ کے ختم کرنے کو ’’فسخ‘‘ کہتے ہیں۔فقط واللہ اعلم
                                                  
عنوان: پرائز بانڈ  خریدنے اور اس کا نفع لینے کا حکم
سوال: مجھے یہ جاننا ہے کہ پرائز بانڈ لینا  جائز ہے  ؟اور اس کا جو نفع آئے وہ جائز ہے؟
جواب: پرائز بانڈ لینا جائز نہیں ہے اور اس کا جو نفع آئے وہ بھی ناجائز اور حرام ہے۔فقط واللہ اعلم
                                                  
عنوان: سٹیٹ بینک آف پاکستان کا ملازم تبلییغی جماعت کی دعوت کرے تو قبول کرنے کا حکم
سوال: ’’ سٹیٹ بینک آف پاکستان‘‘  کا ملازم تبلیغی جماعت کی دعوت کرے تو قبول کرنی چاہیے؟ یا نہیں؟
جواب: ’’سٹیٹ بینک آف پاکستان ‘‘ سرکاری ادارہ ہے جو کہ ملک کے تمام بینکوں  کی نگرانی اور ان کے بینک کے طور پر فرائض انجام دیتا ہے۔ نیز اس کی آمدنی  میں بھی سود کا عنصر شامل ہوتا ہے، اس لیے اس کے ملازمین  کی تنخواہ بھی  حلال نہیں ہوتی۔اگر ایسا شخص کوئی دعوت کرے اور اس کی یہ آمدنی زیادہ ہو یا صرف یہی آمدنی ہو تو ایسی   دعوت قبول نہیں کرنی چاہیے، بلکہ اچھے انداز سے معذرت کر لینی چاہیے۔’’إذا دعیتَ إلی ولیمة، فإن لم یکن ماله حرامًا ولم یکن فیها فسق، فلا بأس بالإجابة. وإن کان ماله حرامًا فلا تجبه. وکذٰلک إن کان فسقه معلنًا فلا تُجبه یعلم أنک غیر راض بفسقه‘‘. (بستان الفقیه أبي اللیث السمرقندي / باب إجابة الدعوة ۱۳۳ فاروقي هندي، بحواله: فتاویٰ محمودیه ۱۸؍۶۰ ڈابهیل)’’ اٰکل الربا وکاسب الحرام أهدی إلیه أوأضافه وغالب ماله حرام لا یقبل ولا یأکل‘‘. (الفتاوی الهندیة، کتاب الکراهية/ الباب الثاني عشر ۵؍۳۴۳)فقط واللہ اعلم
                                                  
عنوان: گندم کٹائی اور تھریشر کی اجرت اسی گندم میں سے دینا
سوال: کیا گندم کاٹنے اور تھریشر کرنے کی اجرت اسی گندم میں سے دینا شرعاً جائز ہے ؟ کیا یہ صورت قفیز الطحان کے حکم میں ہے؟
جواب: گندم کی فصل کی کٹائی کی اجرت اور تھریشرکر کے   گندم صاف کرنے  کی اجرت اسی گندم میں سے طے کرناقفیز الطحان  میں داخل ہے۔ جواز کی صورت یہ ہے کہ کھیت کاٹنے والے سے یہ نہ کہاجائے  کہ تمہارے کاٹی ہوئی گندم میں سے یاصاف کی ہوئی گندم میں سے  تمہیں اجرت دی جائے گی، بلکہ یوں کہاجائے کہ اس  فصل کے کاٹنے کی  اجرت  اتنے  گٹھے ہیں، پھرجب وہ  فصل کاٹ لے تو اسی کے کاٹے ہوئے میں سے بھی دے سکتا ہے، اور دوسری کسی جگہ سے حاصل کرکے بھی دے سکتا ہے۔فقط واللہ اعلم
                                                  
عنوان: مکان کی تعمیر میں لگائی ہوئی رقم کامطالبہ کرنا
سوال: ایک گھر جو کہ باپ کی ملکیت ہے اس کی تعمیر میں سب بھائیوں نے رقم لگائی ہے کسی نے کم کسی نے زیادہ، اب باپ کے انتقال کے بعد جب گھر تقسیم ہوگا تو بھائی تعمیر میں لگائی رقم کا مطالبہ کر سکتا ہے جب کہ سب مشترکہ رہتے ہیں اور کھانا پینا بھی مشترکہ ہے؟
جواب: اگر بھائیوں کی طرف سے یہ رقم والد کی زندگی میں بغیر کسی صراحت کے لگا ئی گئی تھی تو اب انہیں کسی قسم کے مطالبہ کا حق نہیں ہے  اور اگر رقم لگاتے ہوئے کسی قسم کی صراحت ہوئی تھی کہ یہ قرض ہے یا بطور شراکت ہے تو اسی کے مطابق عمل کیا جائےگا ۔فقط واللہ اعلم
                                                  
عنوان: کمپنی کے ضابطہ کی خلاف ورزی کرنے والے ملازم کے بقایا جات اور واجبات ادا نہ کرنا
سوال: "ایک کپمنی کے عہدے دار جن کو  ماہانہ مشاہرہ کے علاوہ دوسری مراعات بھی  حاصل ہیں اور کمپنی کی شرائط کے مطابق دورانِ ملازمت کوئی دوسرا کام یا بزنس بھی  نہیں کر سکتے ہیں، انہوں نے کمپنی کی اجازت کے بغیر کمپنی کی طرح کا کام شروع کیا اور کمپنی کے اپنے زیر تسلط ملازمین کو بھی استعمال کیا ، جب یہ راز اِفشا ہوا تو استعفا دے دیا ۔ اور کمپنی سے اپنے بقایاجات اور واجبات کا مطالبہ کر دیا ۔ معلوم یہ کرنا ہے کہ کیا شرعی طور پر کمپنی ان کے واجبات ادا کرنے کی پابند ہے جب کہ معاہدے کی خلاف ورزی کرتے ہوئے اپنا بزنس شروع کیا اور کمپنی کو نقصان پہنچایا  اور کمپنی کے اثاثہ جات کا استعمال بھی  کیا ہے؟
جواب: کمپنی کے ملازمین کی حیثیت "اجیر خاص" کی ہوتی ہے، وہ  کمپنی میں ملازمت کے مقررہ وقت پر حاضر رہنے کی صورت میں  اجرت (تن خواہ)  کا مستحق ہوتے  ہیں ، اور اس ملازمت کے اوقات میں دوسرا کوئی کام نہیں کرسکتے،  البتہ ملازمت کے مقررہ اوقات کے علاوہ دیگر اوقات میں اگر کوئی اپنا کام کرتے ہیں تو  اس میں یہ تفصیل ہے کہ اگر ان کے اس دوسرے کام کرنے سے تھکاوٹ وغیرہ کی وجہ سے کمپنی میں ان کے کام پر اثر پڑتا ہو اور وہ اپنا مفوضہ کام صحیح طریقہ سے نہیں کرسکتے تو ان کے لیےایسا  کرنا درست نہیں ہوگا، یا اگر کمپنی نے اپنی رازداری وغیرہ کی وجہ سے ان سے یہ وعدہ کیا تھا کہ آپ دوسری جگہ کام نہیں کریں گے، تب بھی ان کے لیے وعدہ خلافی کرنا جائز نہیں ہوگا، اور بلاعذر وعدہ خلافی کی صورت میں ایسے ملازمین گناہ گار ہوں گے۔مذکورہ تفصیل کی رو سے صورتِ مسئولہ میں مذکورہ ملازم کا اپنی کمپنی سے کیے ہوئے معاہدہ کی خلاف ورزی کرتے ہوئے  کمپنی میں ملازمت کے دوران  اپنا دوسرا کمپنی جیسا ہی  بزنس شروع کرنا شرعاً وعدہ خلافی تھی جو کہ ناجائز ہے، اس لیے انہیں اس پر توبہ واستغفار کرنی چاہیے، تاہم دوسرے کاروبار سے جو آمدنی ہوئی ہے، وہ حرام نہیں ہوگی۔باقی کمپنی کے بقایا جات سے مراد اگر  ان کی تنخواہ کا بقایا جات ہے اور وہ ملازمت کے اوقات میں حاضر بھی رہے ہیں  تو  وہ اس کے حق دار ہیں، کمپنی کے لیے ان کی تنخواہ میں سے کچھ کاٹنا  یا جمع شدہ تنخواہ انہیں واپس نہ کرنا مالی جرمانہ ہے جو ناجائز ہے۔ ہاں اگر واجبات سے مراد کمپنی کی طرف سے ملنے والے تبرعات ہیں، جس میں ملازم کی تنخواہ کا حصہ نہیں ہوتا مثلاً: پنشن کی رقم ، یا ان کی تنخواہ سے زائد فنڈ وغیرہ تو ضابطہ کی خلاف ورزی پر کمپنی اگر چاہے تو وہ فنڈ  ملازم کو نہ دے اس کی گنجائش ہے۔نیز مذکورہ ملازم نے کمپنی کے جو ملکیتی  اثاثے استعمال کیے ہیں وہ واپس کرنے کے پابند ہیں، ورنہ اس کے بقدر قیمت ادا کرنے کے پابند ہیں، اگر وہ کمپنی کے ملکیتی اثاثے واپس نہیں کرتے تو کمپنی ان کے بقایا جات اور واجبات میں اس کو منہا کرسکتی ہے۔     فتاوی شامی میں ہے:"وليس للخاص أن يعمل لغيره، ولو عمل نقص من أجرته بقدر ما عمل، فتاوى النوازل.(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولا يشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لا يؤدي نفلاً، وعليه الفتوى ... (قوله: ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواة بدرهم وهو يعلم فهو آثم، وإن لم يعلم فلا شيء عليه، وينقص من أجر النجار بقدر ما عمل في الدواة".(6/70،  کتاب الاجارۃ، ط: سعید)شرح المجلۃ میں ہے: "لایجوز لأحد  أن یاخذ  مال أحد  بلا سبب شرعي".(1/264،  مادۃ: 97، ط؛ رشیدیہ)      البحر الرائق میں ہے:"وفي شرح الآثار: التعزير بالمال كان في ابتداء الإسلام ثم نسخ. والحاصل أن المذهب عدم التعزير بأخذ المال".(5/41، فصل فی التعزیر،  ط:  سعید) فقط واللہ اعلم
                                                  
عنوان: جعلی پرچیاں بناکر میڈیکل الاؤنس وصول کرنا
سوال: میری کمپنی مجھے میڈیکل الاؤنس دیتی ہے جو میں یوٹیلا ئز نہیں کرتا،  جو بیلنس بچ جاتا ہے اگر میں اسے جعلی پرچیاں بھروا کے لے لو ں تو اس میں کوئی قباحت تو نہیں؟ کیوں کہ وہ میرا میڈیکل الاؤنس ہے، اگر میں جعلی پرچی سے لے  لوں تو کوئی گناہ تو نہیں؟
جواب: کمپنی کی جانب سے آپ کو میڈیکل کی سہولت ادا کرنا ان کی طرف سے تبرع واحسان ہے، اور انہوں نے  یہ تبرع بیماری کی صورت میں علاج معالجہ اور ادویات وغیرہ کی ضرورت کے لیے دیا ہوتا ہے، علاج اور ادویات لیے بغیر محض جعلی رسیدیں بناکر یہ الاؤنس لینا شرعاً دھوکا دہی،اور دروغ گوئی ہے جو کہ ناجائز ہے۔"عن أنس رضي اللّٰه عنه قال: ما خطبنا رسول اللّٰه صلی اللّٰه علیه وسلم إلا قال: لا إیمان لمن لا أمانة له، ولا دین لمن لا عهد له". (مشکاة المصابیح ۱؍۱۵)
"عن أبي هریرة رضي اللّٰه عنه أن رسول اللّٰه صلی اللّٰه علیه وسلم قال: من غش فلیس منا". (سنن الترمذي، باب ما جاء في کراهیة الغش في البیوع، ۱؍۲۴۵) فقط واللہ اعلم
                                                  
عنوان: دکان داروں کا صارفین سے بل جمع کرنے پر الگ سے چارجز وصول کرنا
سوال: آج کل جو دوکان دار بل جمع کرتے ہیں، ان کو ہر بل جمع کرنے کے کمپنی پیسے دیتی ہے۔بعض دوکان دار  یہ کرتے ہیں کہ کسٹمر سے علیحدہ سے بھی کچھ رقم لیتے ہیں اور یہ جو اضافی چارجز وصول کیے جاتے ہیں اس کا اعلان باقاعدہ دوکان پر لکھ کر آویزاں کرتے ہیں، کیا اس طرح ان کا اضافی چارجز وصول کرنا درست ہے؟
جواب: صورتِ مسئولہ میں  دکان داروں کا کسٹمر اور صارفین سے بل جمع کرنے پر الگ سے چارجز لینا جائز نہیں ہے۔ فقط واللہ اعلم
                                                  
عنوان: رقوم کی منتقلی پر کمپنی کی اجازت کے بغیر زائد رقم وصول کرنا
سوال: کیا فرماتے ہیں علماءِ کرام اس مسئلہ کے بارے میں کہ موبی کیش/ایزی پیسہ/اومنی کے کسٹمرز اکاؤنٹ میں رقم کی ٹرانزیکشن پر ہم دوکان دار کسٹمرز سے ہزار روپے پر دس روپے لیتے ہیں۔ جب کہ کمپنی کی طرف سے ایسی کوئی ڈیمانڈ نہیں ہے۔ کمپنی ہم دوکان داروں کو ایک مخصوص شرح سے کمیشن ادا کرتی ہے۔بلکہ کمپنی صارفین کو ایک میسیج بھی کرتی ہے کہ آپ نے مرچنٹ کو اضافی رقم نہیں دینی۔ اور ٹرانزیکشن میسیج میں صرف اصل رقم دینے اور فیس کی مد میں زیرو روپے بھی لکھا ہوا ہوتا ہے۔ اور کمپنی اپنے صارفین کو یہ سہولت نہایت رعایتی نرخ پر فراہم کررہی ہے۔ اگر اس زائد فیس کی وصولی کی کمپلینٹ کمپنی کو ہوجائے تو کمپنی مرچنٹ کا لائسنس بھی منسوخ کردیتی ہے۔ مرچنٹ پر خاصا دباؤ بھی ہوتا ہے اس معاملے میں کمپنی کی طرف سے۔ ہم دوکان دار حضرات پھر بھی علیحدہ سے پیسے وصول کرتے ہیں جس کی کوئی رسید یا پرچی بھی نہیں ہوتی۔ علاقہ کے امامِ مسجد سے استفسار کیا تو انہوں نے اس کو حرام کہا ہے۔ اب بعض دوکان دار کہتے ہیں کہ ہم نے علماء سے پوچھا ہے وہ اسے جائز کہتے ہیں۔ کچھ کہتے ہیں کہ کمپنی اتنا کمیشن نہیں دیتی جس سے ہمیں نفع ہو۔ کچھ کہتے ہیں کہ کون سا ہم زبردستی لیتے ہیں، کسٹمر اپنی خوشی سے دیتا ہے۔ اور کسٹمر اپنی خوشی سے اس لیے دیتا ہے کہ نہ دینے پر وہ مرچنٹ پھر رقم کی ٹرانزیکشن نہیں کرتے۔ اسی ڈر سے کسٹمر دوکان دار کو خوش رکھنے کے لیے یہ مخصوص رقم ادا کرتے ہیں۔ ایک اور وجہ کسٹمر کی لالچ بھی ہے کہ اگر وہ شناختی کارڈ پر رقم ٹرانسفر کرے گا تو کمپنی کی فیس ایک ہزار روپے پر 60 روپے بھرنی ہوگی۔ اکاؤنٹ میں ٹرانسفر مفت ہے۔ تو وہ ہزار پر دس روپے دوکان دار کو دے کر اکاؤنٹ میں مفت ٹرانسفر کرواکر اپنے پیسے بچاتے ہیں۔ اس صورت میں بھی دوکان دار کو ایک مخصوص رقم ملتی ہے جس کو لینے اور دینے سے کمپنی دوکان دار اور کسٹمر دونوں کو منع کرتی ہے۔اب آپ فرمائیں کہ یہ رقم لینا کس زمرے میں آئے گا؟ اور کسٹمر جو اپنی مرضی سے دیں اس کا کیا حکم ہوگا؟
جواب: صورتِ مسئولہ میں رقوم کی منتقلی پر کمپنی کی جانب سےجب  کوئی فیس وصول نہیں کی جاتی اور کمپنی اپنے نمائندہ کو مقررہ شرح کے مطابق نفع بھی دیتی ہے اور ان کو کسٹمر سے زائد رقم  وصول نہ  کرنے کا پابند بھی کرتی ہے اور خلاف ورزی کی صورت میں اپنے نمائندہ  کا لائنسس تک منسوخ کردیتی ہے تو اس صورت میں کمپنی کے نمائندوں کے لیے کسٹمر سے زائد رقم وصول کرنا شرعاً ناجائز ہوگا۔ فقط واللہ اعلم
                                                  
عنوان: سودی اداروں کے ملازمین کی تنخواہوں کا حکم
سوال: آپ نے ایک مسئلہ کے جواب میں فرمایا تھا کہ سودی رقم اصلاً حرام ہے؛ اس لیے اس کا کاروبار بھی حرام ہے، جب کہ حرام معاوضہ کے کاروبار کی اجازت ہے، تو کیا بینک ملازم کی تنخواہ بھی سودی رقم  ہوگی یا وہ معاوضہ کے ضمن میں آئے گی؟
جواب: حرام مال کا حکم یہ ہے کہ اگر اس کا مالک معلوم ہو اور وہ بلاعوض حاصل کیا گیا ہو، جیسے: سود، چوری، رشوت وغیرہ تو اس کے مالک کو واپس کرنا ضروری ہے، یعنی  وہ جہاں سے آیا ہے وہیں اسے واپس دے دیا جائے، مالک وفات پاچکا ہو تو اس کے ورثاء کو لوٹا دیا جائے۔ اور اگر یہ ممکن نہ ہوتو  ثواب کی نیت کے بغیر  اسے مستحقِ زکاۃ کو صدقہ کرنا ضروری ہے۔  اور اگر وہ بالعوض حاصل کیا گیا ہو، جیسے حرام ملازمت وغیرہ کے ذریعے تو اسے مالک کو واپس کرنا درست نہیں ہے، بلکہ اس کا یہی ایک مصرف ہے کہ اسے ثواب کی نیت کے بغیر صدقہ کردیا جائے۔ باقی حرام مال کسی کو استعمال میں دینا جائز نہیں ہے اور نہ ہی اس کی وجہ سے وہ مال پاک ہوگا۔لہذا سودی اداروں کے ملازمین  کی تنخواہ چوں کہ خالصۃً سود پر مشتمل ہے اور وہ عوض کے بدلے ملنے کی وجہ سے واجب الرد بھی نہیں ہے، اس لیے اس سے چھٹکارے کی یہی صورت ہے کہ اس کو  ثواب کی نیت کے بغیر صدقہ کردیا جائے۔رہا حرام معاوضے کا کاروبار! تو اس کی اجازت نہیں ہے، بلکہ اگر مثلاً غصب وغیرہ کے ذریعے مال حاصل کرلیا ہو اور اس سے کاروبار کرلیا تو غصب کا تو گناہ ہوگا، لیکن اتنی رقم اصل مالک کو دینے سے یہ غصب شدہ رقم اس کے لیے حلال ہوجائے گی، جب کہ سودی اداروں کی آمدنی خالص حرام ہے اس سے انتفاع جائز نہیں ہے۔باقی آپ نے جس فتوے کا ذکر کیا ہے، اس  کا بعض حصہ سمجھنے میں آپ سے تسامح (سہو) ہواہے۔ فقط واللہ اعلم
                                                  
عنوان: سودی رقم کا حکم
سوال: سود کا پیسہ جو بینک میں رکھا ہوا ہے کیا ثواب کی نیت کے بغیر اس سے غلہ خرید کر صدقہ کر سکتے ہیں؟
جواب: صورتِ مسئولہ میں سودی رقم بینک سے وصول کرنا جائز نہیں، تاہم اگر وصول کرلی اور اب بینک کو لوٹانا ممکن نہیں ہو تو ثواب کی نیت کے بغیر اس رقم کو مستحقین کے درمیان تقسیم کرنا ضروری ہے، اگر اس رقم سے غلہ خرید کر تقسیم کرنا چاہتے ہوں تو کر سکتے ہیں، مگر اس نیت سے سود وصول کرتے رہنا کہ غرباء پر صدقہ کرتے رہیں گے ناجائز ہے۔ فتاوی شامی میں ہے:’’وَيَرُدُّونَهَا عَلَى أَرْبَابِهَا إنْ عَرَفُوهُمْ، وَإِلَّا تَصَدَّقُوا بِهَا لِأَنَّ سَبِيلَ الْكَسْبِ الْخَبِيثِ التَّصَدُّقُ إذَا تَعَذَّرَ الرَّدُّ عَلَى صَاحِبِهِ اهـ‘‘ (٦/ ٣٨٥) فقط واللہ اعلم
                                                  
عنوان: پرائزبونڈ میں ملنے والی انعامی رقم کا حکم
سوال: پرائز بونڈ کی رقم اگر دیگر حلال پیسوں کے ساتھ مل جاۓ تو کیاحکم ہے?
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،لہذا جس قدر رقم انعام کی صورت میں ملی ہے اس کا استعمال جائز نہیں ہے، وہ  رقم  ثواب کی نیت کے بغیر کسی مستحق غیرب آدمی کو دے دی جائے۔اصل رقم حلال ہے۔چوں کہ نقود (یعنی نقد رقم، روپے پیسے)متعین نہیں ہوتے اس لیے محض حرام کے ملنے سے حلال رقم حرام نہیں بنے گی۔البتہ حرام مال کی مقدار نکال کر صدقہ کردیا جائے۔فقط واللہ اعلم
                                                  
عنوان: کیا اجیر وکیل بن سکتا ہے؟
سوال: کیا اجیر وکیل بن سکتا  ہے؟
جواب: وکیل اور اجیر میں کوئی منافات نہیں ہے، ایک ہی شخص وکیل اور اجیر دونوں بن سکتے ہیں،  مثلاً کمپنیوں میں کام کرنے والے افراد کمپنی کے ملازم اور اجیر ہوتے ہیں، اگر کمپنی ان کی ذمہ داری کسی چیز کی خرید وفروخت کی لگادے تو  اس چیز  کی خریدوفروخت میں ملازم کمپنی کا وکیل ہوگا، اسی طرح اگر کوئی شخص دوسرے کو کسی چیز کی خریداری کا وکیل بنادے تو وہ اس کا وکیل ہوتا ہے اور  اس پر اس کی اجرت بھی متعین کرلے تو وہ اس کا اجیر بن جاتا ہے۔فتاوی شامی میں ہے:’’ (والثاني) وهو الأجير (الخاص) ويسمى أجير وحد (وهو من يعمل لواحد عملاً مؤقتاً بالتخصيص، ويستحق الأجر بتسليم نفسه في المدة وإن لم يعمل، كمن استؤجر شهراً للخدمة أو) شهراً (لرعي الغنم) المسمى بأجر مسمى‘‘. (6 / 69، کتاب الاجارہ، ط: سعید)الفقہ الاسلامی  وأدلتہ میں ہے: ’’تصح الوكالة بأجر، وبغير أجر؛ لأن النبي صلى الله عليه وسلم كان يبعث عماله لقبض الصدقات، ويجعل لهم عمولةً، فإذا تمت الوكالة بأجر، لزم العقد، ويكون للوكيل حكم الأجير، أي أنه يلزم الوكيل بتنفيذ العمل، وليس له التخلي عنه بدون عذر يبيح له ذلك، وإذا لم يذكر الأجر صراحةً حكم العرف‘‘. (4/151، الفصل الرابع : نظریۃ العقد، الوکالۃ، الوکالۃ باجر،ط:دارالفکر) فقط واللہ اعلم
                                                  
عنوان: قسطوں پر چیز فروخت کرنے میں منافع کی تحدید
سوال: کسی چیز کو قسطوں پر فروخت کرنے (instalment ) کی صورت میں کتنے فیصد تک منافع رکھنا جائز ہے؟
جواب: شریعتِ مطہرہ نے چیزوں کی خرید و فروخت میں منافع کی تحدید نہیں کی ہے، البتہ مارکیٹ میں کسی چیز کی جتنی قیمت رائج ہو اس سے زیادہ قیمت مقرر کرنا مناسب نہیں ہے، لہٰذا قسطوں پر کوئی چیز فروخت کرنے کی صورت میں اتنی قیمت مقرر کرنی چاہیے جتنی قیمت پر عرف (مارکیٹ ) میں وہ چیز ادھار پر ملتی ہو، اس سے زیادہ قیمت مقرر کرنا مناسب نہیں ہے۔فقط واللہ اعلم
                                                  
عنوان: ڈرائیونگ لائیسنس بنوانے کے لیے رشوت دینا
سوال: کوئی شخص ڈرائیونگ لائیسنس بنوانے جاتا ہے تو وہ لائیسنس والے اس وقت تک لائیسنس نہیں بناتے جب تک انہیںکچھ پیسے بطورِ رشوت نہ دیے جائیں تو ایسی صورت میں پیسے دینے کا کیا حکم ہوگا کیوں کہ قانونی اعتبار سے لائیسنس بنانا ضروری بھی ہے؟
جواب: رشوت لینا اور دینا ناجائز وحرام ہے، اس لیے حتی الامکان رشوت سے بچنا واجب ہے، رشوت کے بغیر لائیسنس بنتا ہی نہیں ہے یہ بات مبالغہ پر مبنی معلوم ہوتی ہے، بلکہ اب بھی بہت سے لوگوں بغیر رشوت دیے قانونی طریقہ سے لائیسنس بنوا لیتے ہیں، لہذا  رشوت کے دیے بغیر لائیسنس بنانا ممکن ہو تو رشوت دینا جائز نہیں ہوگا۔صورتِ مسئولہ میں اگر  ڈرائیونگ کے لیے قانونی طور پر مطلوب شرائط پر پورا اترنے کے باوجود بھی سرکاری آفس کا عملہ رشوت کے بغیر  لائسنس جاری نہ کرے  اور لائیسنس کے  بنانے والے میں ڈرائیونگ کی اہلیت اور قابلیت بھی ہو تو ضرورتاً  اس رقم کے  دینے کی گنجائش ہوگی ، اس صورت میں گناہ رشوت لینے والے عملے پر ہوگا، اور اگر  رشوت دیے بغیر لائیسنس بنانا  ممکن ہو یا لائیسنس کے  بنانے والے میں ڈرائیونگ کی اہلیت اور قابلیت موجود نہ ہو تو ان دونوں صورتوں میں عملے کو کچھ دینا رشوت شمار ہوگا جوکہ ناجائز اور حرام ہے۔سنن أبی داود  میں ہے:’’ عن أبي سلمة، عن عبد الله بن عمرو، قال: «لعن رسول الله صلى الله عليه وسلم الراشي والمرتشي»‘‘.  (3/ 300،کتاب الاقضیۃ،   باب فی کراہیۃ الرشوۃ، رقم الحدیث: 3580،ط: المکتبۃ العصریہ)فتاوی شامی میں ہے:’’دفع المال للسلطان الجائر لدفع الظلم عن  نفسه وماله ولاستخراج حق له ليس برشوة يعني في حق الدافع اهـ ‘‘. (6/ 423،  کتاب الحظر والاباحۃ، فصل فی البیع، ط: سعید) فقط واللہ اعلم
                                                  
عنوان: چینل ٹائمز کمپنی میں پیسہ لگانے کا حکم
سوال: Channel timez mein investment halal Hai ya haram چینل ٹائمز کے بارے میں پوچھے جانے والے بنیادی سوالات اور ان کے جوابات درج ذیل ہیں، ان کی روشنی میں شرعی حکم واضح فرمائیں:س1: چینل ٹائمز کیا ہے؟ج1: چینل ٹائمز اٹلی کی کمپنی ہے جو کہ اشتہارات کی اشاعت میں ثالثی کا کردار ادا کرتی ہے. اس کمپنی کا بنیادی کام چینلز سے ٹائم خریدنا اور اشتہارات کی خواہش مند کمپنیز کو بیچنا ہے۔ جس کے لیے ایک بہت بڑی رقم درکار ہوتی ہے۔ یہ رقم یوزرز( یعنی کہ انویسٹر) سے لی جاتی ہے۔ جس کے بدلے میں کمپنی اپنے پرافٹ کا 70فیصد یوزرز کے ساتھ بانٹتی ہے۔س2: ہم اس میں کیسے انویسمنٹ کرسکتے ہیں؟ج2: اس میں انویسٹمنٹ کرنے کا طریقہ نہایت آسان ہے۔ کمپنی آپ کو سیکنڈز بیچتی ہے۔ جو آپ خرید سکتے ہیں۔س3: کیا ہم کمپنی میں براہِ راست انویسٹمنٹ کرسکتے ہیں؟ج3: نہیں آپ کمپنی میں براہِ راست انویسمنٹ نہیں کرسکتے۔ آپ کو انویسٹمنٹ کے لیے کسی کے ریفرنس کا سہارا لینا پڑے گا۔س4: کم سے کم کتنی انویسٹمنٹ کر سکتے ہیں؟ج4: کم سے کم آپ ایک سیکنڈ خرید سکتے ہیں جس کی قیمت 150$ ہے۔س5: 150$ کی انویسٹمنٹ پر کتنا منافع ملتا ہے؟ج5: 150$ کی انویسٹمنٹ پر 30$ ماہانہ ملتے ہیں۔ آپ کو روزانہ 1$ ملتا ہے جو کہ مہینے کے آخر تک 30$ ہو جاتے ہیں۔س6: یہ پیسے کیسے نکلواسکتے ہیں؟ج6: انویسٹمنٹ کرتے وقت آپ کا پرفیکٹ منی اکاؤنٹ بنایا جاتا ہے جس کے ذریعے آپ کمپنی کے اکاؤنٹ میں پیسے جمع بھی کروا سکتے ہیں اور پیسے نکلوا بھی سکتے ہیں۔ آپ اپنی رقم 1-ایزی پیسہ اکاؤنٹ 2- اومنی اکاؤنٹ 3- جیز کیش یا پھر اپنے بینک اکاؤنٹ سے حاصل کر سکتے ہیں.س7- کیا رقم ٹرانسفر کرتے وقت کوئی ٹیکس لگتا ہے؟ج7- فنڈ ٹرانسفر کرنے پر ہر دفعہ 8 فیصد ٹیکس کٹوتی ہوگی۔س8: کیا یہ رقم سود سے پاک ہے؟ج8: جی ہاں یہ رقم سود سے پاک ہے؛  کیوں کہ سود ہوتا ہے جس میں ہم اپنی اصل رقم پر بغیر کسی محنت کے اضافی منافع کماتے ہیں اور ہماری اصل رقم برقرار رہتی ہے اور ہمیں کوئی نقصان کا خطرہ بھی نہیں ہوتا۔ لیکن چینل ٹائمز آپ کو اپنا پارٹنر بناتی ہے اور اپنا منافع آپ سے بانٹتی ہے۔ گویا کہ آپ کی اصل رقم برقرار نہیں رہتی۔س9: رقم نہ ڈوبنے کی کیا ضمانت ہے؟ج9: دنیا کا کوئی بھی کاروبار ایسا نہیں کہ جس میں رقم کے ڈوب جانے کا خدشہ نہ ہو تا ہو۔ اسی طرح اسلامی ضابطہ کاروبار میں بھی وہ ہی بزنس حلال ہے جس میں نفع اور نقصان دونوں ہوں۔ لہٰذا اگر کمپنی نقصان میں چلی جاتی ہے تو اس بات کے قوی امکانات ہیں کے آپ کی رقم بھی ڈوب سکتی ہے۔ لیکن کمپنی کی موجودہ مالی حالت بہت مضبوط ہے۔ اور دن بہ دن مضبوط ہوتی جارہی ہے۔س10- کیا ہم اپنی انکم کو 30$ سے بڑھا سکتے ہیں؟ج10: جی ہاں- کمپنی آپ کو بنیادی تیس ڈالر کے ساتھ ساتھ تین قسم کے بونس آفر کرتی ہے۔ لیکن اس کے لیے آپ کو مزید افراد کو اپنے under اس کاروبار میں شامل کرنا پڑتا ہے۔ جس کی تفصیلات ویب سائٹ پر موجود ہیں۔
جواب: چینل ٹائمز کمپنی کی ویب سائٹ کے مطالعہ سے معلوم ہوتا ہے  کہ :مذکورہ کمپنی کے اس معاملے میں دو عقد انجام پارہے ہیں: ایک عقد چینل والوں اور  اس ادارے  چینل ٹائمز کے درمیان ہے، یہ عقدِ اجارہ ہے جس میں یہ ادارہ ان چینل والوں سے اشتہار کے چلانے کے لیے ان کے چینل کو   کرایہ پر لیتا ہے۔ دوسرا عقد اس میں سائل اور اس ادارے کے درمیان ہے کہ جس میں سائل اپنی رقم اس ادارے والوں کو  چینل کا وقت  خریدنے کے لیے مہیا  کرتا ہے۔اور اس میں  جتنا اس کا سرمایہ ہوگا  اس کے حساب سے ایک متعین نفع اس کو ملتا ہے، جیسے 150 ڈالر پر ایک ڈالریومیہ۔ مزید یہ کہ نئے  لوگوں کو  اس میں شامل کرانے پر ہر  ایک کے  ممبر کے بدلہ کچھ کمیشن  بھی دیا جاتا ہے ۔اس عقد میں درج ذیل مفاسد ہیں جس کی وجہ سے یہ عقد ناجائز ہے:ٹی وی پر آنے والے اشتہارات    عام طور پر جان دار کی تصاویر، بلکہ  خواتین کی تصاویر پر بھی  مشتمل ہوتے ہیں ، جس میں تصویر کےساتھ ساتھ نا محرم کو دیکھنے اور دکھانے کا گناہ بھی ہے، لہذا چینل ٹائمز والوں کو اس غرض کے لیے رقم دینا کہ وہ لوگ چینل کا ٹائم خرید کر  اس پر اشتہار چلوائیں یہ ایک ناجائز کام کے لیے اجارہ  کیا جارہا ہے، اور اس ادارے میں سرمایہ لگانے والا بھی اس میں شریک ہے۔شرکت یا مضاربت میں  دونوں فریق  نفع میں  شریک  ہوتے ہیں ،کسی بھی ایک فریق کے لیے  نفع کی مقدار  رقم کے اعتبار سے متعین کردینے سے عقد فاسد ہوجاتا ہے،  اس صورت میں سائل کا ادارے والوں کو رقم مہیا کرنا  اور اس کے لیے نفع  متعین  کرلینا جائز نہیں، اور اس  عقدِ فاسد سے حاصل ہونے والا نفع بھی حلال نہیں ہے۔مزید یہ کہ اس ادارے والوں کی جانب سے  اپنے کسٹمرز کو یہ آفر دینا کہ جو جتنے مزید کسٹمرز کو لے کر آئے گا تو ملٹی لیول مارکیٹنگ کے طریق پر   ہر نئے  کسٹمر  پر بھی اسے کچھ کمیشن  دیا جائے گا۔ مارکیٹنگ کا یہ طریقہ بھی شرعاً جائز نہیں ۔اس لیے کہ  اس میں جب  کوئی تیسرا آدمی دوسرے کے واسطہ سے شامل کیا جاتا ہے تو  پہلے  شخص کو بھی اس میں کمیشن دیا جاتا ہے جو کہ  کسی  محنت کے بغیر ہے اور یہ جائز نہیں ، نیز اس میں  ایک شریک  کا  اجیر بننا لازم آرہا ہے، اس لیے کہ انویسٹر کواس کے عمل پر  کمیشن بھی دیا جارہا ہے۔لہذا  مذکورہ ادارے  سے اس نوعیت کا معاہدہ کرنا  جائز نہیں ۔ اور اگر کسی نے یہ عقد کرلیا ہو تو اس پر لازم ہے کہ وہ اس عقد کو ختم کردے  اور اپنی اصل رقم واپس لےلے۔حوالہ جات:"عن عبداﷲ بن مسعود رضي اﷲ عنه قال: سمعت النبي صلی اﷲ علیه وسلم یقول: إن أشد الناس عذاباً یوم القیامة المصورون".(صحيح البخاري، باب عذاب المصورین یوم القیامة، النسخة الهندیة۲/ ۸۸۰، رقم:۵۷۱۷، ف:۵۹۵۰)حاشية ابن عابدين (6/ 91):"( للمستأجر أن يؤجر المؤجر الخ ) أي ما استأجره بمثل الأجرة الأولى أو بأنقص، فلو بأكثر تصدق بالفضل، إلا في مسألتين كما مر أول باب ما يجوز من الإجارة".صحيح مسلم ، باب لعن أکل أمر باوموکله، النسخة الهندیة۲۷/۲۷، بیت الأفکار، رقم:۱۵۹۸:"عن جابر قال: لعن رسول اﷲ صلی اﷲ علیه وسلم، آکل الربوا، ومؤکله، وکاتبه، وشاهدیه، وقال: هم سواء".سنن النسائي، البحث علی ترک الشبهات، النسخة الهندیة۲/۲۸۵:"عن أبي الحوراء السعدي، قال: قلت للحسن بن علي: ما حفظت من رسول اﷲ صلی اﷲ علیه وسلم؟ قال: حفظت منه: «دع ما یریبک إلی مالا یریبک».الفتاوى الهندية،كتاب الشركة،،قديمي ج٢،ص٣٠٢:"وأن يكون الربح معلوم القدر فإن كان مجهولاً تفسد الشركة، وأن يكون الربح جزأً شائعاً في الجملة لا معيناً، فإن عين عشرةً أو مأةً أو نحو ذلك كانت الشركة فاسدةً".الدر مع الرد، كتاب المضاربة، ص٦٤٨،ج٥ كراچي:"وكون الربح بينهما شائعاً، فلو عين قدراً فسدت، وكون نصيب كل منهما معلوماً عند العقد".ردالمحتار، كتاب الشركة،مطلب في شركة العنان:"إن شرطا الربح بينهما بقدر رأس مالهما جاز، والوضيعة بينهما علي قدر رأس مالهما أبداً".ردالمحتار ص٤٤ ج:"قال في التتارخانیة: وفي الدلال والسمسار یجب أجرالمثل، وما تواضعوا علیه إن في کل عشرة دنانیر کذا فذلک حرام علیهم. وفي الحا وي: سئل محمد بن سلمة عن أجرة السمسار، فقال: أرجو أنه لا باس به، وإن کان في الأصل فاسداً؛ لکثرة التعامل".فقط واللہ اعلم
                                                  
عنوان: جانور پالنے کے لیے مجہول اجرت پر دینا
سوال: جانورکوپالنےکےلیے اس طور پر کسی کو دینا کہ چھ ماہ بعد جانورکی جوقیمت ہوگی، اس میں سےخریدکی قیمت نکال کرباقی رقم کا آدھا حصہ جانورپالنےوالےکوبطورِ اجرت دیا جائے گا، اس معاملےکاشرعی طورپرکیاحکم ہے؟
جواب: اجارہ کے معاملے میں شرعاً یہ لازم ہے کہ اجرت متعین ہو، اگر کسی معاملہ میں اجرت متعین نہ ہو تو ایسا معاملہ فاسد ہوتا ہے۔ مذکورہ صورت میں اس کے پالنے کی اجرت کتنی ملے گی؟ یہ معلوم نہیں، بلکہ  ہو سکتا ہے کہ قیمتِ خرید کے برابر ہی قیمتِ فروخت ہو تو اس صورت میں اس کی  اجرت ہی نہیں ہوگی، لہذا ایسا معاملہ کرنا شرعاً جائز نہیں۔’’عن أبي سعید الخدري -رضي اﷲ عنه - أن رسول اﷲ ﷺ نهى عن استئجار الأجیر حتی یبین له أجره‘‘. (مراسیل أبي داؤد/ ۱۰)
’’ومن شرائط الإجارة ... ومنها: أن تکون الأجرة معلومةً‘‘. (الفتاوى الهندية، کتاب الإجارة، الباب الأول)فقط واللہ اعلم
                                                  
عنوان: کمیشن کا حکم
سوال: کمیشن لینا جائز ہےیا نہیں؟
جواب: مارکیٹ میں جو افراد فری لانس مختلف افراد یا کپمنیوں کا مال کسی اور کو دلواتے یا خریدواتے ہیں اور درمیان میں اپنامقررہ یا معروفکمیشن وصول کرتے ہیں تو ان کا یہ کمیشن وصول کرنا شرعاً جائز ہوتا ہے۔فتاوی شامی میں ہے:’’قَالَ فِي التتارخانية: وَفِي الدَّلَّالِ وَالسِّمْسَارِ يَجِبُ أَجْرُ الْمِثْلِ، وَمَا تَوَاضَعُوا عَلَيْهِ ... وَفِي الْحَاوِي: سُئِلَ مُحَمَّدُ بْنُ سَلَمَةَ عَنْ أُجْرَةِالسِّمْسَارِ؟ فَقَالَ: أَرْجُو أَنَّهُ لَا بَأْسَ بِهِ وَإِنْ كَانَ فِي الْأَصْلِ فَاسِدًا؛ لِكَثْرَةِ التَّعَامُلِ، وَكَثِيرٌ مِنْ هَذَا غَيْرُ جَائِزٍ، فَجَوَّزُوهُ لِحَاجَةِ النَّاسِ إلَيْهِ...‘‘ الخ ( مَطْلَبٌ فِي أُجْرَةِ الدَّلَّالِ ، ٦/ ٦٣، ط: سعيد)وفیہ أیضاً:’’وَأَمَّا أُجْرَةُ السِّمْسَارِ وَالدَّلَّالِ فَقَالَ الشَّارِحُ الزَّيْلَعِيُّ: إنْ كَانَتْ مَشْرُوطَةً فِي الْعَقْدِ تُضَمُّ‘‘. (ه/ ١٣٦) البتہ وہ افراد جو کسی کمپنی میں ملازم ہوں اور کمپنی کا مال بیچنے یا کمپنی کے لیے مال خریدنے پر مامور ہوں اور اس کام کی تنخواہ بھی وصول کرتے ہیں، ان کے لیے کمیشن وصول کرنا شرعاً جائز نہیں، نیز وہ شخص جس کو کسی نے مال خریدنے کے حوالہ سے اپنا وکیل بنا کر بھیجا ہو اس کے لیے قیمتِ خرید سے زائد کے واؤچر بنوا کر اپنے مؤکل (اصل خریدار) سے بطور کمیشن وصول کرنا بھی جائز نہیں۔ اسی طرح سرکاری شعبوں میں مخلتف کاموں کے لیے ذمہ داران جو رقم کمیشن کے نام سے وصول کرتے ہیں وہ لینا بھی جائز نہیں۔ فقط واللہ اعلم
                                                  
عنوان: سونا بینک میں گروی رکھ کر قرضہ لینا
سوال: سونا بینک میں گروی رکھ کر بینک سے رقم لینا جائز ہے یا نہیں؟
جواب: بینک سے قرض لے کر جو اضافی رقم دی جاتی ہے وہ سود ہے، جس  کا لینا ، دینا شرعاً ناجائز اور حرام ہے، بینک عموماً جو قرض دیتا ہے  وہ سراسر سود پرمشتمل ہوتا ہے، خواہ کوئی چیز گروی رکھوا کر لیا جائے یا بغیر گروی رکھے لیا جائے، اس لیے بینک سے قرضہ لینا جائز نہیں ہے۔اعلاء السنن میں ہے:"قال ابن المنذر: أجمعوا علی أن المسلف إذا شرط علی المستسلف زیادةً أو هديةً فأسلف علی ذلك  إن أخذ الزیادة علی ذلك ربا".(14/513، باب کل قرض جر  منفعۃ، کتاب الحوالہ، ط: ادارۃ القرآن) فقط واللہ اعلم
                                                  
عنوان: دکان کرائے پر کسی آغاخانی کو دینا
سوال: کوئی بندہ اپنی دکان کرائے پر کسی آغاخانی کو دے سکتا ہے؟
جواب: آغاخانی فرقہ کے عقائد مسلمانوں والے نہیں؛ اس لیے ان سے زیادہ میل ملاپ اور دوستی رکھنا جائز نہیں، البتہ ان سے معاملات جائز ہیں؛  لہذا ان کو کرایہ پر ددکان دینا جائز ہے، بشرطیکہ دلی تعلق نہ ہو۔فقط واللہ اعلم
                                                  
عنوان: شہد کا کاروبار کرنا
سوال: شہد کا کاروبار کرنا کیسا ہے؟ اور عاقدین کے لیے اس میں کیا شرائط ہونی چاہییں؟
جواب: صورتِ مسئولہ میں اگر سائل شہد کی خود فارمنگ کرتا ہو تو سب سے پہلے جتنا بھی شہد تیار ہو اس کا دسواں حصہ بطورِ عشر مستحقین کو دینا اس پر لازم ہوگا، جیساکہ تنویر الابصار مع الدر المختار میں ہے:’’(يَجِبُ) الْعُشْرُ (فِي عَسَلِ) وَإِنْ قَلَّ (أَرْضِ غَيْرِ الْخَرَاجِ) وَلَوْ غَيْرِ عُشْرِيَّةٍ كَجَبَلٍ وَمَفَازَةٍ‘‘. (بَابُ الْعُشْرِ، ٢/ ٣٢٥)اور اگر سائل خود فارمنگ نہیں کر رہا تو اس پر عشر لازم نہیں ہوگا، بہر صورت سائل شہد کا کاروبار کر سکتا ہے اور باہمی رضامندی کے ساتھ جسے فروخت کرنا چاہے فروخت کر سکتا ہے، البتہ دھوکا دہی اور جھوٹ سے اجتناب کرنا ضروری ہوگا یعنی جس نوعیت کا شہد ہو اسی نوعیت کا بتا کر فروخت کرنا لازم ہوگا۔ باقی جو شرائط دیگر اشیاء کی خریدوفروخت کے لیے ہیں ان کا لحاظ ضروری ہوگا۔ فقط واللہ اعلم
                                                  
عنوان: قسطوں پر فروخت کرنے پر زائد قیمت مقرر کرنا اور بذریعہ قرعہ اندازی باقی اقساط معاف کرنا
سوال: تقریباً پورے پاکستان میں سرمہ والا کے نام سے ایک کمپنی ہے جو قسطوں پر سامانِ ضرورت دیتی ہے، لیکن ریٹ نقد قیمت سے زائد ہوتا ہے، مثلاً ایک فریج اگر نقد ریٹ میں ہے تو قسطوں پر 60 ہزار کی ملے گی اور اس کے ساتھ وہ ہر ماہ قرعہ اندازی کرتے ہیں جس کا نام نکلے اس کی باقی قسط ختم، چاھے ایک قسط ہی ادا کی ہو، اس صورت حال میں  دو باتیں قابلِ غور ہیں:1۔ نقد کم ریٹ اور قسط پر زیادہ ریٹ پر دینا یا لینا کیسا ہے؟2۔ قرعہ اندازی والی صورت کیسی ہے؟  اگر نام نکل آئے  تو باقی قسطیں ختم ہو جاتی ہیں۔ اس مسئلہ کی وضاحت فرمائیں!
جواب: واضح رہے کہ خرید وفرخت کے صحیح ہونے کی شرائط میں سے ایک شرط یہ ہے کہ سودا کرتے وقت ریٹ طے کرلیے جائیں،  نیز ادھار فروخت کرنے کی صورت میں اگر بائع( فروخت کنندہ) نقد قیمت سے زائد قیمت مقرر  کرتا ہے اور سودا کرتے وقت طے کردیتا ہے تو اس کا یہ عمل شرعاً درست ہے۔  لہذا صورتِ مسئولہ میں:١)  ادہار فروخت کرنے کی صورت میں زائد رقم طے کرنا شرعاً درست ہوگا۔٢) قرعہ اندازی میں شامل کرنے کی وجہ سے چوں کہ فروخت شدہ چیز کی قیمت غیر متعین ہوجاتی ہے( کہ آیا پوری قیمت ادا کرنی ہوگی یا آدھی یا اس سے کم یا زیادہ) جب کہ سودہ کرتے وقت قیمت متعین کرنا شرعاً ضروری ہوتا ہے؛ لہذا اس انداز سے خرید و فروخت شرعاً جائز نہیں ہے۔ فقط واللہ اعلم
                                                  
عنوان: میزان بینک میں انویسمنٹ کرنے کا حکم
سوال: میزان بینک میں انویسمنٹ کرنا شرعی طور پر کیسا ہے؟
جواب: ملک کے جمہور علمائے کرام اور مقتدر مفتیانِ کرام کی رائے کے مطابق مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں؛ اس لیےکسی بھی مروجہ اسلامی بینک میں انویسمنٹ کرنا شرعاً جائز نہیں ہے۔ تفصیلی بحث کے لئے ’’مروجہ اسلامی بینکاری‘‘ نامی کتاب کا مطالعہ کریں۔ فقط واللہ اعلم
                                                  
عنوان: دفتری اوقات میں کسی اور کام کے لیے جانا
سوال: میں ایک سرکاری ملازم ہوں۔ دفتر کا ڈیوٹی ٹائم نو بجے سے شام پانچ بجے تک ہے۔ ایک دینی مدرسے میں تین بجے کلاسز ہوتی ہیں ۔ کیا مجھے وہاں جانے کی اجازت ہے جب کہ میں نے ایک سال تو بہت مشکل سے پورا کیا۔ روزانہ کی بنیاد پر دفتر سے جانا بھی مشکل ہے۔ جب کہ کوئی اور مدرسہ قریب ہے ہی نہیں؟
جواب: صورتِ مسئولہ میں دفتری اوقات میں سرکار سے اجازت کے بغیر نماز یا سرکاری کام کے علاوہ کسی اور کام کے لیے جانا درست نہیں، لہذا دفتری اوقات کے علاوہ جہاں بالغان کے لیے دینی تعلیم حاصل کرنے کا انتظام ہو، وہاں داخلہ لے لیں یا  سرکار کے مختار ذمہ داران  سے مقررہ وقت کی اجازت لے لیں۔ فقط واللہ اعلم
                                                  
عنوان: پرائز بانڈ کی انعامی رقم کا حکم
سوال: کیا پرائز بانڈ کی انعامی رقم جائز ہے؟
جواب: پرائز بانڈ پر ملنے والی انعامی رقم  سود  اور قمار (جوئے) کا مجموعہ ہے؛  اس لیے یہ اضافی رقم جائز نہیں، بلکہ حرام ہے۔ فقط واللہ اعلم
                                                  
عنوان: قرض دے کر مقروض سے نفع اٹھانا
سوال: میں کھاد سپرے کا کاروبار کرتا ہوں, جب مجھے کسی مجبوری کی وجہ سے پیسوں کی ضرورت پڑتی ہے تو دوست احباب سے قرض لے لیتا ہوں اور پھر انہیں وقت پر واپس کر دیتا ہوں ۔ ایک دوست دو لاکھ روپے دینا چاہتا ہے بطورِ قرض کہ اپنے کام میں لگاؤ۔ مجھے دو یا چار ماہ بعد فلاں تاریخ کو دولاکھ واپس کر دینا۔ میں اس پر کوئی اضافی رقم نہیں لوں گا، یہ تم پر احسان ہے۔ لیکن قرض کی رقم واپس کردینے کے بعد تم یہ احسان کرناکہ  مجھے چارہ ماہ بعد اپنی فصل کےلیے کھاد درکار ہوگی ۔ اگر میں کسی اور سے کھاد فصل کے پکنے کے وقت تک کے لیے ادھار لوں گا تو وہ مجھے ادھار کھاد نقد ریٹ سے زیادہ قیمت پر دیں گے، مثلاً: نقد اگر ایک بوری 1400کی ہے تو ادھار وہ 1700 کی ملے گی ۔ تم مجھے پچاس ہزار کی ادھارکھاد چار ماہ کے میعاد پر اس وقت کے نقد ریٹ پر دے دینا ۔ اب سوال یہ ہے کہ آیا اس طرح میرا اس سے دولاکھ قرض لینا اور قرض کی مکمل ادائیگی کے بعد اسے ادھار کھاد نقد ریٹ پر بطور احسان دینا جائز ہے یا نہیں؟
جواب: قرض دینے والے کا باقاعدہ اس طرح کی شرط لگاکر قرض دیناکہ بعد میں مجھے قسطوں پر کھاد نقد کی قیمت پردی جائے ، یہ درست نہیں ہے،اس لیے کہ قرض دے کر اس پر کسی بھی قسم کا نفع اٹھاناچاہے بلاواسطہ یابالواسطہ یہ جائز نہیں ہے۔لہذا قرض دینے والاآپ سے  اُدھار خریداری کی صورت میں کھاد کی  نقد فروخت کی قیمت پر مجبور نہیں کرسکتااور نہ ہی اس شرط کے ساتھ قرض کالین دین درست ہے۔فتاوی عالمگیری میں ہے:''قال محمد رحمه الله تعالى في كتاب الصرف: إن أبا حنيفة رحمه الله تعالى كان يكره كل قرض جر منفعةً، قال الكرخي: هذا إذا كانت المنفعة مشروطةً في العقد: بأن أقرض غلةً ليرد عليه صحاحاً أو ما أشبه ذلك، فإن لم تكن المنفعة مشروطةً في العقد فأعطاه المستقرض أجود مما عليه فلا بأس به، وكذلك إذا أقرض رجلاً دراهم أو دنانير ليشتري المستقرض من المقرض متاعاً بثمن غال فهو مكروه، وإن لم يكن شراء المتاع مشروطاً في القرض ولكن المستقرض اشترى من المقرض بعد القرض بثمن غال، فعلى قول الكرخي لا بأس به، وذكر الخصاف في كتابه وقال: ما أحب له ذلك. وذكر شمس الأئمة الحلواني: أنه حرام، وذكر محمد رحمه الله تعالى في كتاب الصرف: أن السلف كانوا يكرهون ذلك''۔(22/394)فقط واللہ اعلم
                                                  
عنوان: کریڈٹ کارڈ کا استعمال
سوال: کیا credit card استعمال کرنا جائز ہے؟due date سے پہلے اگر بل pay کردیں تو اس کا کیا استعمال صحیح ہے؟
جواب: کریڈٹ کارڈ کے حصول کی شرائط میں سے ایک شرط یہ بھی ہوتی ہے کہ اگر کارڈ ہولڈر مقررہ تاریخ تک رقم بینک کو واپس نہیں کرے گا تو بینک تاخیر کی بنا پر اضافی رقم وصول کرے گا، یہ شرط سودی ہے، جس طرح سے سود حرام ہے، اسی طرح سے سود کے حصول کی شرط لگانا بھی حرام ہے، مذکورہ شرط تسلیم کیے بغیر کریڈٹ کارڈ کا حصول نا ممکن ہوتا ہے؛ لہذا کریڈٹ بنوانا شرعاً جائز نہیں۔  نیز کریڈٹ کارڈ کے استعمال میں عموما لوگ سود میں مبتلا ہو ہی جاتے ہیں؛ لہذا اس کے استعمال سے اجتناب ضروری ہے۔  اور اگر کسی نے ناواقفیت کی وجہ سے کریڈٹ کارڈ بنوا لیا ہو تو اس صورت میں اسے توبہ استغفار کرنا چاہیے اور جلد از جلد اس کارڈ سے چھٹکارا حاصل کرلینا چاہیے۔ فقط واللہ اعلم
                                                  
