عنوان: بینک کو جگہ کرایہ پر دیا
سوال: میں بینک کو کرائے پہ زمین دینے سے متعلق سوال پوچھنا چاہتا ہوں؟ میری ملکیت  کی زمین کا ٹکڑا سڑک کنارے بیچ بازار واقع ہے، فیصل بینک اس زمین کو کرائے پہ لینا چاہتا ہے ، میرے استفسار اور اعتراض پہ انہوں نے مزید واضح کیا کہ ان کے بینک کی ایک اسلامک بینکنگ برانچ ہے ، انہیں صرف اسلامک بینکنگ برانچ کے لیے یہ زمین چاہیے، میرا شرح صدر نہ ہوا اور آپ سے رجوع کیا ۔کیا فیصل بینک اسلامک بینکنگ برانچ کی حیثیت شرعی ہے ؟ کیا اس بینک کو اس شرط پہ کہ وہ صرف اسلامک بینکنگ برانچ کے لیے میری زمین استعمال کریں گے ، زمین دے سکتے ہیں؟ اور زمین دینے کی اور اس کے کرائے کی مد میں آمدن کی شرعی حیثیت کیا ہو گی ؟
جواب: واضح رہے کہ مروجہ اسلامی  بینکوں کا طریقِ کار شرعی اصولوں کے مطابق نہیں ہے،  اوراسلامی بینک اور  روایتی بینک کے بہت سے  معاملات درحقیقت ایک جیسے ہیں، لہذا روایتی بینک کی طرح  کسی بھی مروجہ غیر سودی بینک کو بھی جگہ کرایہ پر دینا جائز نہیں،یہ گناہ کے کام میں تعاون کے زمرے میں آتا ہےاور اس سے بچنا چاہیے۔اللہ تعالی کا ارشاد ہے:"وَلَا تَعَاوَنُواْ عَلَى ٱلۡإِثۡمِ وَٱلۡعُدۡوَٰنِۚ وَٱتَّقُواْ ٱللَّهَۖ إِنَّ ٱللَّهَ شَدِيدُ ٱلۡعِقَابِ۔"(سورۃ المائدۃ آیت نمبر 2)ترجمہ از بیان القرآن:اور گناہ اور زیادتی میں ایک دوسرے کی اعانت مت کرو اور اللہ سے ڈرا کرو بلاشبہ اللہ سخت سزا دینے والے ہیں۔فقط واللہ اعلم
                                                  
عنوان: قادیانیوں سے زمین خریدنا جائز نہیں
سوال: کیا قادیانیوں سے زمین خریدسکتے ہیں؟
جواب: قادیانیوں سے خرید و فروخت، تجارت، لین دین، سلام کلام، ملنا جلنا، کھانا پینا، شادی و غمی میں شرکت وغیرہ سب شریعتِ مطہرہ کی رو سخت ممنوع اور حرام ہے اور قادیانیوں کا مکمل بائیکاٹ ان کو توبہ کرانے اور ان کی اصلاح اور ہدایت کا بہت بڑا ذریعہ ہے، اس لیے ان سے زمین خریدنا جائز نہیں ہے۔ فقط واللہ اعلم
                                                  
عنوان: قرض پر اضافی رقم لینا سود ہے
سوال: زید نے ایک آدمی سے پانچ لاکھ روپے قرض کے طور پر لیے اور اب ادا کرنے پر قادر نہیں تو کسی تیسرے آدمی نے زید سے کہا کہ میں آپ کی طرف سے آپ کا قرض چارلاکھ روپے تک ادا کردوں گا، مگر آپ نے مجھے پھر پانچ لاکھ روپے واپس دینے ہوں گے تو کیا اس تیسرے آدمی کا زید سے ایک لاکھ روپے اضافی لینا سود تو نہیں ہے جبکہ قرض خواہ صرف چار لاکھ روپے قرضہ واپس لینے پر راضی بھی ہو؟
جواب: صورتِ مسئولہ میں تیسرے آدمی کا مقروض زید کا قرضہ چار لاکھ روپے تک ادا کرنا اور واپسی میں زید سے ایک لاکھ روپے اضافی رقم کا مطالبہ کرکے پانچ لاکھ مانگنا عینِ سود ہے اگرچہ قرض خواہ چار لاکھ روپے لینے پر ہی کیوں راضی نہ ہو، کیونکہ قرض کے بارے میں شریعت کا ضابطہ یہ ہے کہ جتنا قرض لیا جائے، اتنی ہی مقدار قرض دار پر قرض خواہ کو واپس کرنا لازم ہے، لہٰذا مذکورہ معاملہ سود ہے، اس سے اجتناب لازم اور ضروری ہے۔بدائع الصنائع میں ہے:"فتعين أن يكون الواجب فيه رد المثل ..... (وأما) الذي يرجع إلى نفس القرض: فهو أن لا يكون فيه جر منفعة، فإن كان لم يجز، نحو ما إذا أقرضه دراهم غلة على أن يرد عليه صحاحا أو أقرضه وشرط شرطا له فيه منفعة؛ لما روي عن رسول الله - صلى الله عليه وسلم - أنه «نهى عن قرض جر نفعا»؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا وعن شبهة الربا واجب، هذا إذا كانت الزيادة مشروطة في القرض."(ج:7، ص:395، كتاب القرض، فصل في شرائط ركن القرض، ط:سعيد)فقط والله أعلم
                                                  
عنوان: مزارعت میں کھاد اور دوائیوں کے اخراجات کس کے ذمے لازم ہیں؟
سوال: مزارعت میں کھاد اور  دوائیوں کا خرچ زمین  والے پر ہوگا یا عامل پر یا دونوں پر آدھا آدھا ہوگا؟
جواب: مزارعت میں کھاد اور  کھیتی کو مضر حشرات  سے بچانے کی ادویات کے اخراجات زمین کے مالک اور مزارع دونوں  پر ان کے  حصے  کے بقدر ہوں گے۔بدائع الصنائع في ترتيب الشرائع (6/ 182):"منها) : أن كل ما كان من عمل المزارعة مما يحتاج إليه لإصلاحه فعلى المزارع؛ لأن العقد تناوله وقد بيناه.(ومنها) : أن كل ما كان من باب النفقة على الزرع من السرقين وقلع الحشاوة، ونحو ذلك فعليهما على قدر حقهما، وكذلك الحصاد والحمل إلى البيدر والدياس وتذريته؛ لما ذكرنا أن ذلك ليس من عمل المزارعة حتى يختص به المزارع."الفتاوى الهندية (5/ 237):"(وأما) (أحكامها) منها أن كل ما كان من عمل المزارعة مما يحتاج الزرع إليه لإصلاحه فعلى المزارع وكل ما كان من باب النفقة على الزرع من السرقين وقلع الحشاوة ونحو ذلك فعليهما على قدر حقهما وكذلك الحصاد والحمل إلى البيدر والدياس."فقط واللہ اعلم
                                                  
عنوان: عام راستہ یا گلی کی طرف دروازہ نکالنا
سوال: کیافرماتے ہیں علمائے کرام ومفتیان عظام اس مسئلہ کے بارےمیں کہ میں نے گلشن سکندرآبادکیماڑی میں ایک کارنرپلاٹ خریدکرمکان بنایا، مکان کے سامنے جبڑی گلی اور دوسری طرف روڈ سے ایک چھوٹی گلی آتی ہے، مکان کامین دروازہ بڑی گلی کی طرف ہے ، جب کہ چھوٹی گلی کی طرف مجھے دروازہ نکالنے کی بہت ضرورت ہے اوراس چھوٹی گلی کی طرف دوسرے مکانوں کے بھی دروازے لگے ہیں ، اب میرے ساتھ والاپڑوسی مجھے چھوٹی گلی کی طرف دروازہ  نکالنے سے منع کررہاہے، اورجھگڑکررہاہے کہ دورازہ نہیں نکالنا، دروازہ لگانے سے نہ کوئی نقصان اورنہ کسی کوکوئی تکلیف پہنچتی ہے، صرف ہٹ دھرمی ، عناداوربغض کی وجہ سے ایساکررہاہے۔یادرہے دونوں طرف والی گلیاں عمومی کھلی ہیں۔( نقشہ ملاحظہ کیاجاسکتاہے)
جواب: واضح رہے کہ شرعی نقطہ نظرسے ایسا راستہ جو کسی کی خاص ملکیت نہ ہواورعوام وخواص کے لیے عام ہو توایسے راستے سے فائدہ حاصل کرنے سےکسی کو منع نہیں کیاجاسکتا۔لہذا صورت مسئولہ میں منسلکہ نقشہ کے مطابق مذکورہ چھوٹی گلی جب کسی کی ملکیت نہیں ہے اورعام گزرگاہ ہے  اور دونوں طرف سے کُھلا ہے تو سائل کے لیے چھوٹی گلی کی طرف گھر کا دروازہ نکالنا جائز ہے،سائل کے پڑوسی کے  لیے سائل کوگلی کی طرف دروازہ نکالنے سے منع کرنا جائز نہیں ہے، سائل چھوٹی گلی کی طرف دروازہ نکال سکتاہے۔درر الحكام فی شرح مجلۃ الأحكام ميں ہے:"المادة (1218)- (يجوز لكل أحد أن ‌يفتح ‌بابا مجددا على الطريق العام) سواء كان له باب أو لم يكن مثلًا: لو كان لأحد دار ولها باب فله أن ‌يفتح ‌بابا ثانيا وثالثا و هلمّ جرًّا، كما أنه إذا لم يكن له دار و أراد إنشاء دار مجددا فله أن يفتح في داره الجديدة بابًا أو أبوابًا متعددةً و له أن ينتفع منه بصورة مختلفة كراجل أو راكب لأن الطريق العام لم يكن ملكًا خاصًّا لأحد بل هو حق العامة."(دررالحكام في شرح مجلة الاحكام ، الكتاب العاشر في الشركات 3/ 234 ط: درالجيل)وفيه ايضا:"فتح ‌الكوة والباب - لكل أن يفتح كوة في حائطه للاستفادة من الهواء والضياء وليس لجاره أن يمنعه من ذلك بداعي أن الكوة مشرفة على بستانه أو مزرعته لأن فتح الباب والكوة هو تصرف في حائط الملك.كذلك لو أراد أحد فتح باب ثان لداره الواقعة على الطريق العام فليس لأحد الأهالي منعه."(دررالحكام في شرح مجلة الاحكام ، الكتاب العاشر في الشركات 3/ 205 ط: درالجيل)فقط واللہ اعلم
                                                  
عنوان: پرپال آن لائن مارکیٹنگ کے ذریعہ کمائی کا حکم
سوال: پرپال  ڈیجیٹل  مارکیٹنگ  ایجنسی  کی  کمائی حلال ہے یاحرام ؟یہ online مارکیٹنگ ہے!
جواب: پرپال کے متعلق جو  معلومات حاصل ہوئیں، ان معلومات کے مطابق پرپال کمپنی میں کمائی کے تین ذرائع ہیں:1- مضاربت2- کمیشن3- ایڈ پر کلک اور دوسروں کے  ساتھ شئیر کرنے پر کمپنی کی طرف سے عوض۔نمبر وار ہر ایک کے شرعی حکم کو بیان کیا جائے گا:1) مضاربت:مضاربت کے جائز ہونے کے لیےچند  شرائط ہیں:۱)سرمایہ حوالہ کرتے وقت یہ طے ہو کہ  حاصل شدہ نفع رب المال اور مضارب کے درمیان کس تناسب سے مشترک ہوگا یا پھر اتنیبات ضرورہو کہ جو نفع حاصل ہوگا یہ مضارب اور رب المال کے درمیان تقسیم ہوگا۔۲)  نقصان کی صورت میں اولًا نفع سے نقصان پورا ہونا اور پھر اصل سرمائے  سے۔۳)کاروبار کا حلال ہونا۔۴) سرمائے کا کوئی خاص حصہ نفع کے طور پر طے نہ ہو،  مثلًا  سرمائے کا  5فیصد  2فیصد وغیرہ۔صورتِ  مسئولہ میں پرپال کمپنی  سے مضاربت کا معاملہ کرنا متعدد وجوہ کی بنا  پر نا جائز ہے اور حاصل ہونے والا نفع حلال نہیں ہے :الف)نفع میں سے کتنا فیصد پرپال کمپنی (مضارب) کو ملے گا اور کتنا فیصد رب المال (سرمایہ لگانے والے ) کو ملے گا،  اس بات کی تعیین  سرمایہ کاری کرتے وقت نہیں ہوتی اور نہ ہی اس بات کا ذکر ہوتا ہے کہ  نفع پرپال کمپنی اور سرمایہ کاری  کرنے والے کے درمیان مشترک ہوگا۔اس بنا  پر مضاربت فاسد ہوجاتی ہے اور نفع حلال نہیں رہتا۔ب)کمپنی سرمایہ لگانے والے کو یقین دلاتی ہے کہ  450 دن میں سرمایہ واپس کردے گی، جب کہ  مضاربت کے معاملہ میں سرمائے کی واپسی کی یقین دہانی نہیں کی جاسکتی؛ کیوں کہشرعًا مضاربت میں نقصان ہونے کی صورت میں اولًا موجود نفع سے نقصان پورا کیا جائے گا  اور پھر سرمائے سے پورا کیا جائے گا؛  لہذا سرمائے کی واپسی کی یقین دہانی معاملہ کو سودی معاملہ کے مشابہ بنا دے گی اور نفع حلال نہیں ہوگا۔ج)پرپال کمپنی  90 فیصد سرمایہ مختلف کرپٹو اور ورچول کرنسی میں لگاتی ہے۔ورچول کرنسی میں کرنسی کی شرائط پوری نہ ہونے کی وجہ سے اس کے ذریعہ کمائی حلال نہیں ہے۔جب پرپال کی غالب آمدن اسی کے ذریعہ ہوتی ہے  تو پرپال میں سرمایہ کاری اور نفع کا حصول جائز نہیں ہے۔باقی دس فیصد میں  بھی سوشل میڈیا ،الیکٹرونک میڈیا اور پرنٹ میڈیا   میں سرمایہ کاری کی جاتی ہے اور  چوں کہ ان سب میں اکثر جان دار  کی تصاویر کو دخل ہوتا  ہے؛  اس لیے اس سے حاصل ہونے والے منافع بھی حلال نہیں ہوں گے۔د) پاور پیک میں سرمائے کا0.22%سے0.25%نفع ملتا ہے تو یہ سودی معاملہ ہے مضاربت کا معاملہ نہیں ہے ۔2)کمیشن:کمیشن شرعًا اجرتِ دلالی ہے  اور اصولی طور پر جہالت کی بنا  پر دلالی پر کمیشن جائز نہیں ہے، البتہ لوگوں کی حاجت اور عرف کی بنا  پر چند مخصوص صورتوں کو علماء نے جائز کہا ہے۔ وہ جائز صورت یہ ہے کہ کسی سامان کی خرید و فروخت کروانے پر دلال کو ایک طے  شدہ رقم  اجرت کے طور پر دی جائے  یا پھر ایک طے  شدہ فیصد کے حساب سے اجرت دی جائے۔پرپال کمپنی میں جو سپانسر کو کمیشن ملتا ہے وہ اشیاء کی خرید و فروخت  کی بنا  پر نہیں ملتا، بلکہ کسی شخص کو پرپال کمپنی میں سرمایہ لگانے پر راغب کرنے یا اس سرمایہ لگانے کی کاروائی میں مدد کرنے پر ملتا ہے  گویا کہ مضارب اور رب المال کا آپس میں تعلق قائم کرانے پر ملتا ہے ،یہ صورت جواز والی صورت میں داخل نہیں ہے اور اپنے اصل پر باقی رہے گی اور جہالت کی بنا  پر یہ اجارہ جائز نہیں ہوگا  اور   کمیشن  حلال نہیں ہوگا۔  جواز کی صورت یہ ہوسکتی تھی کہ کمپنی اس شخص کو  وقت کے حساب سے اجرت پر  رکھتی کہ ہر روز یا ہر ماہ اتنی اجرت ملے  گی یا پھر فی آدمی اتنی رقم اجرت کے طور  پر ملے گی اور پھر یہ شخص لوگوں کو سرمایہ کاری کرنے پر راغب کرے، لیکن جب کمپنی کی سرمایہ کاری بنیادی طور پر درست نہیں ہے، اور اس کی آمدن شرعًا حلال نہیں ہے تو اجرت متعین کرکے بھی کمیشن پر کام کرنا درست نہیں ہوگا۔مزید یہ کہ مینیجر اور ڈائریکٹر کو جو کاروائی مکمل کرنے پر کمیشن ملتا ہے اس میں مندرجہ بالا خرابی کے ساتھ یہ بھی ہے کہ وہ  کمپنی کے ملازم ہیں اور تنخواہ لیتے  ہیں تو اس تنخواہ کی وجہ سے تمام کام ان کے ذمے  ہیں پھر الگ سے کمیشن لینے کا حق ان کو نہیں ہے۔3)ایڈ پر کلک کے ذریعہ:  صورتِ  مذکورہ میں  اولًا اشتہارات میں جان دار کی تصاویر اور بہت سے غیر شرعی اشتہارات ہوتے ہیں، اس لیے اشتہارات پر کلک کرکے کمانا جائز نہیں ہے، اگر  ایڈ جان دار کی تصویر اور فحش چیزوں سے خالی  ہو تو بھی  ایڈ دیکھنے  اور اس  پر کلک  کرنے کے ساتھ جو کمائی مشروط ہو، وہ مندرجہ ذیل خرابیوں کی وجہ سے حلال اور طیب نہیں ہے  :۱)ایڈ کے بدلہ جو عوض ملتا ہے وہ شرعًا اجرت ہوگی اور اجرت کے معاملہ کے درست ہونے کے لیے ضروری ہے کہ اجرت جس کام کے بدلہ مل رہی ہے اس کام پر اجارہ معمول بہ ہو اور وہ کام ایسا ہو جس کو عقلِ سلیم معتدبہ کام تسلیم کرے۔ ایڈ پر کلک کرنا اور دیکھنا کوئی ایسا معتد بہ کام نہیں ہے جس پر اجارہ کا معاملہ جائز ہو اور نہ ہی یہ کوئی معمول بہ کام ہے جس پر اجارہ کا معاملہ ہوتا ہو؛  لہذا یہ ایڈ پر کلک اور ایڈ دیکھنا پر اجارہ کا معاملہ فاسد ہوگا اور اجرت حلال نہیں ہوگی۔۲)عمومًا جو کمپنیاں یا ادارہ ایڈ دیکھنے پر عوض دیتے ہیں اس کا پس منظر یہ ہوتا ہے کہ وہ ادارہ یا کمپنی کسی شخص سے یہ معاہدہ کرتی ہے کہ آپ کے پروڈکٹ کی ہم تشہیر کریں گے یا آپ کی ویب سائٹ پر کوشش کرکے زیادہ سے زیادہ لوگوں کو راغب کریں گے؛ تا کہ لوگ آپ کی اشیاء سے متعارف ہوکر اس کو خریدیں جس کو اصطلاحی زبان میں مارکیٹنگ کہتے ہیں۔وہ شخص اس کے بدلہ  میں مارکٹنگ کمپنی کو اجرت دیتا ہے۔اب یہ مارکٹنگ کمپنی لوگوں کو آفر کرتی ہے کہ آپ بیٹھ کر فلاں ایڈ پر کلک کریں اور دیکھیں ہم آپ کو اتنی رقم دیں گے۔جب ایک ہی شخص بیٹھ کر دن میں  100مرتبہ ایک ایڈ کو کلک کرتا ہے تو یہ مارکٹنگ کمپنی اس شخص کوکہتی ہے کہ  100 لوگوں نے آپ کے پروڈکٹ کو دیکھا ہے، حال آں کہ ایک ہی شخص نے دیکھا ہے۔اس طرح یہ مارکٹنگ کمپنی اپنے گاہکوں سے ایک قسم کا دھوکا کرتی ہے اور یہ ایڈ پر کلک کرنے والا شخص اور دیکھنے والا شخص اس مارکٹنگ کمپنی کا معاون بن جاتا ہے؛  لہذا اس کلک پر جو عوض ملتا ہے  وہ حلال طیب نہیں ہے۔مزید دیکھیے:مختلف ویب سائٹ میں ایڈ پر کلک کرکے پیسے کمانااس ساری تفصیل کا خلاصہ یہ ہوا کہ پرپال کمپنی میں  کمائی کے تین ذرائع ہیں۔ شرعی اصولوں کے مطابق نہ ہونے کی وجہ سے  تینوں ذرائع سے کمائی حلال  نہیں ہے۔الفتاوى الهندية میں ہے:(ومنها) أن يكون المشروط للمضارب مشروطا من الربح لا من رأس المال حتى لو شرط شيئا من رأس المال أو منه ومن الربح فسدت المضاربة كذا في محيط السرخسي.(کتاب المضاربت  ،باب اول ج نمبر ۴ ص نمبر ۲۸۷،دار الفکر)الفتاوى الهندية میں ہے:ولو قال خذ هذا الألف فاعمل بالنصف أو بالثلث أو بالعشر أو قال خذ هذا الألف وابتع به متاعا فما كان من فضل فلك النصف ولم يزد على هذا شيئا أو قال خذ هذا المال على النصف أو بالنصف ولم يزد على هذا جازت استحسانا ولو قال اعمل به على أن ما رزق الله تعالى أو ما كان من فضل فهو بيننا جازت المضاربة قياسا واستحسانا هكذا في المحيط.(کتاب المضاربت ،باب اول ج نمبر ۴ ص نمبر ۲۸۵،دار الفکر)الفتاوى الهندية میں ہے:منها أن تكون المنفعة مقصودة معتادا استيفاؤها بعقد الإجارة ولا يجري بها التعامل بين الناس فلا يجوز استئجار الأشجار لتجفيف الثياب عليها.(کتاب الاجارۃ،باب اول ج نمبر ۴  ص نمبر ۴۱۱،دار الفکر)الفتاوى الهندية میں ہے:وإذا استأجر موضعا معلوما من الأرض ليتد فيها الأوتاد يصلح بها الغزل كي ينسج جاز لأنه من إجارات الناس ولو استأجر حائطا ليتد فيها الأوتاد يصلح عليها الإبريسم لينسج به شعرا أو ديباجا لا يجوز كذا ذكره بعض مشايخنا رحمهم الله تعالى لأن هذا ليس من إجارات الناس وفي عرف ديارنا ينبغي أن يجوز. كذا ذكره بعض مشايخنا لأن الناس تعاملوا ذلك في الفصلين جميعا وفي نوادر هشام استأجر وتدا يتد به جاز معناه(کتاب الاجارۃ،باب خامس، فصل ثانی، ج نمبر ۴  ص نمبر ۴۴۳،دار الفکر)الفتاوى الهندية میں ہے:ذكر الكرخي في مختصره أن من استأجر نخلا أو شجرا ليبسط عليه ثيابه لا يجوز(کتاب الاجارۃ،باب خامس ،فصل اول ج نمبر ۴  ص نمبر ۴۴۲،دار الفکر)فتاوی شامی میں ہے:(تفسد الإجارة بالشروط المخالفة لمقتضى العقد فكل ما أفسد البيع) مما مر (يفسدها) كجهالة مأجور أو أجرةأو مدة أو عمل، وكشرط طعام عبد وعلف دابة ومرمة الدار أو مغارمها وعشر أو خراج أو مؤنة رد أشباه(قوله: أو مدة) إلا فيما استثنى: قال في البزازية: إجارة السمسار والمنادي والحمامي والصكاك وما لا يقدر فيه الوقت ولا العمل تجوز لما كان للناس به حاجة ويطيب الأجر المأخوذ لو قدر أجر المثل وذكر أصلا يستخرج منه كثير من المسائل فراجعه في نوع المتفرقات والأجرة على المعاصي.(کتاب الاجارہ،باب الاجارۃ الفاسدۃ، ج نمبر۶ ص نمبر ۴۶،ایچ ایم سعید)فتاوی شامی میں ہے:مطلب في أجرة الدلال [تتمة]قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه كدخول الحمام وعنه قال: رأيت ابن شجاع يقاطع نساجا ينسج له ثيابا في كل سنة.(کتاب الاجارہ ،باب الاجارۃ الفاسدۃج نمبر۶ ص نمبر ۶۳،ایچ ایم سعید)الفتاوى الهندية میں ہے:إذا استأجر رجلا ليبيع له بكذا أو يشتري له بكذا فهي فاسدة فإن باع وقبض الثمن فهو أمانة. كذا في الغياثية.وإن ذكر لذلك وقتا فإن ذكر الوقت أولا ثم الأجر بأن قال له استأجرتك اليوم بدرهم على أن تبيع لي أو تشتري كذا جاز، وإن ذكر الأجرة أولا ثم الوقت بأن قال له استأجرتك بدرهم اليوم على أن تبيع وتشتري لا يجوز وإذا فسدت الإجارة وعمل وأتم العمل كان له أجر مثله على ما هو العرف في أهل ذلك العمل وذكر محمد - رحمه الله تعالى - الحيلة في استئجار السمسار وقال يأمره أن يشتري له شيئا أو يبيع ولا يذكر له أجرا ثم يواسيه بشيء إما هبة أو جزاء للعمل فيجوز ذلك لمساس الحاجة وإذا أخذ السمسار أجر مثله هل يطيب له ذلك تكلموا فيه قال الشيخ الإمام المعروف بخواهر زاده يطيب له ذلك وهكذا عن غيره وإليه أشار محمد - رحمه الله تعالى - في الكتاب هكذا في فتاوى قاضي خان.(کتاب الاجارہ ،باب خامس، فصل اول،ج نمبر ۴ ص نمبر ۴۴۱،دار الفکر)فقط واللہ اعلم
                                                  
عنوان: یوٹیوب پر اسلامی چینل بنانا
سوال: You tube ،video channel ہم اسلامی تعلیمات کے سلسلے میں یو ٹیوب پر ویڈیو چینل بنانا چاہتے ہیں۔اس کا شرعی حکم کیا ہے ؟
جواب: یوٹیوب پر چینل بناکر ویڈیو اَپ لوڈ کرنے کی صورت میں اگر اس چینل کے فالوورز  زیادہ ہوں تو یوٹیوب چینل ہولڈر کی اجازت سے اس میں اپنے مختلف کسٹمر کے اشتہار چلاتا ہے، اور اس کی ایڈورٹائزمنٹ اور مارکیٹنگ کرنے پر ویڈو اَپ لوڈ کرنے والے کو بھی پیسے دیتا ہے۔اگر چینل بنانے والا مذکورہ شرائط کا لحاظ رکھے تو چینل بنانا اور اس کی کمائی جائز ہوگی۔۱۔ویڈیوز میں کسی جان دار کی  تصویر نہ ہو۔۲۔ویڈیو میں کسی غیر شرعی اور ناجائز امر کی ترویج نہ   کی گئی ہو۔۳۔ویڈیو میں موسیقی نہ ہو۔۴۔پیسوں کی وصولی یا ادائیگی  کرنے میں  کوئی سودی معاملہ  یا فاسد عقد نہ کرنا پڑتا ہو۔۵۔جان دار کی تصاویر والے یا کسی طور پر بھی غیر شرعی اشتہارات اس چینل پر نہ چلتے ہوں۔عام طور پر اگر ویڈیو میں مذکورہ خرابیاں  نہ بھی ہوں تب بھی یوٹیوب کی طرف سے لگائے جانے والے  اشتہار میں یہ خرابیاں پائی جاتی ہیں، اور ہماری معلومات کے مطابق یوٹیوب کو  اگر  ایڈ چلانے کی اجازت دی جائے تو اس کے بعد وہ ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں، جس  میں بسااوقات حرام اور ناجائز چیزوں کی تشہیر بھی کرتے ہیں، ان تمام مفاسد کے پیشِ نظر یوٹیوب پر ویڈیو اپ لوڈ کرکے پیسے کمانے کی شرعاً اجازت نہیں ہے۔مزید تفصیل کے لیے دیکھیے:یوٹیوب پر چینل بناناالدر المختار میں ہے۔:" قال ابن مسعودصوت اللهو والغناء ينبت النفاق في القلب كما ينبت الماء النبات. قلت: وفي البزازية استماع صوت الملاهي كضرب قصب ونحوه حرام لقوله عليه الصلاة والسلام: «استماع الملاهي معصية والجلوس عليها فسق والتلذذ بها كفر» أي بالنعمة."(کتاب الحظر و الاباحۃ ،جلد۶ ص: ۳۴۸،۳۴۹ ط: دارالفکر)فقط و اللہ اعلم
                                                  
عنوان: بینک میں کرنٹ اکاؤنٹ کھلوانا کیسا ہے؟
سوال: کسی بھی بینک (سودی یا اسلامی) میں  کرنٹ اکاؤنٹ کھولنا اور اس میں پیسے رکھنا جائز ہے؟ کرنٹ اکاؤنٹ میں کوئی منافع نہیں ہوتا، جتنی رقم ہو اتنی ہی رہتی ہے۔
جواب: صورتِ مسئولہ میں اگر کوئی شخص اپنی رقم کی حفاظت کا  بندوبست خود کرسکتا ہےتو  اس کے لیے زیادہ بہتر یہی ہے کہ کرنٹ اکاؤنٹ بھی استعمال نہ کرے، تاہم اگرواقعی  شدیدضروت ہو تو ایسی صورت میں کسی بھی بینک میں کرنٹ اکاؤنٹ کھلوانے کی گنجائش ہے۔ فقط واللہ اعلم
                                                  
عنوان: رب المال کے انتقال کے بعد مضاربت کا ختم ہونا
سوال: ایک شخص نے اپنے دوست کے ساتھ بیع میں  مضاربت کی، اس کے انتقال کے بعد اس کی اولاد نے کاروبارسنبھالا تو اب رب المال کو اس کا نفع اسی طرح دیا جائے گا یا مضاربت ختم ہوجائے گی ؟
جواب: صورت مسئولہ میں رب المال کے انتقال کے بعد مضاربت ختم ہوگئی تھی  ،اب اگر  رب المال کی اولاد   مضاربت کو اسی شخص کے ساتھ  بحال رکھنا  چاہے تو نیا عقد کر کے مضاربت کو جاری رکھا جاسکتاہے۔فتاوی شامی میں ہے :" (وتبطل) المضاربة (بموت أحدهما) لكونها وكالة۔۔۔وفي البزازية: مات المضارب والمال عروض باعها وصيه، ولو مات رب المال والمال نقد تبطل في حق التصرف."(ص:584،ط:دار الكتب العلمية)فقط واللہ اعلم
                                                  
عنوان: میعادی ایک لاکھ روپے کے چیک کے بدلے نقد پچانوے ہزار روپے لینے کا حکم
سوال: کوئی آدمی بینک چیک کو نقد پیسوں کے عوض کمی بیشی کے ساتھ فروخت کرسکتا ہے،مثلاً ڈرائیور حضرات جو ایک شہر سے دوسرے شہر سواری یا سامان لے کر جاتے ہیں تو بسا اوقات انہیں نقد کیش کے بجائے چیک ملتا ہے، جس کے استعمال میں مدت ہوتی ہے، مثلاً پندرہ دن، جب کہ اسے جلدی واپس گھر جانا پڑتا ہے، تو وہ دوسرے بندے کو  چیک دیتا ہے، مثلاً ایک لاکھ روپے کا اور وہ بدلے میں پچانوے ہزار روپے دیتا ہے اور پانچ ہزار خود رکھتا ہے۔ تو کیا شرعاً اس طرح کرنا جائز ہے یا نہیں؟
جواب: واضح رہے زَر کو زَر کے عوض، کرنسی کو کرنسی کے عوض، سونا چاندی کو سونا چاندی کے عوض، یا سونا چاندی کو کرنسی کے عوض فروخت کرنا "بیع صرف" کہلاتا ہے، اگر بیع صرف میں دونوں عوض کی جنس ایک ہو جیسے سونے کے عوض میں سونا یا چاندی کے عوض چاندی، یا پاکستانی روپے کے بدلے میں پاکستانی روپے کی بیع کی تو اس کے جائز ہونے کی دو شرائط ہیں:عقد کی مجلس میں دونوں عوضوں پر قبضہ کرنا ضروری ہے، اگر کسی ایک طرف سے معاملہ ادھار ہو، یا کسی ایک کے پاس خیار شرط ہو تو بیع فاسد ہوجائے گی۔دوونوں عوضوں کا مقدار میں برابر ہونا ضروری ہے، خواہ ایک عوض دوسرے عوض سے اچھا ہو، تب بھی دونوں جانب مقدار میں برابر ہونا ضروری ہے، لہٰذا ایک تولہ سونے کی بیع ایک تولہ سونے سےکم  میں جائز نہیں ہے، اگرچہ ایک تولہ سے کم والا سونا کیرٹ کے اعتبار سے اچھا ہی کیوں نہ ہو۔اگر دونوں عوض ایک ہی جنس کے ہوں تو اس صورت میں اگر ایک شرط بھی نہ پائی گئی تو یہ عقد سود ہونے کی وجہ سے حرام ہوگا۔صورت مسئولہ میں مذکورہ معاملہ چوں کہ"بیع صرف" ہے، اس لئے کہ اس معاملہ میں بھی ایک جانب سے ایک لاکھ روپے کا چیک ہے اور دوسری جانب سے پچانوے ہزار روپے نقد ، اور ایک طرف رقم زیادہ ہے اور دوسری جانب کم، ایک جانب سے ادائیگی نقد ہے اور دوسری جانب سے ادھار اور دونوں جانب سے روپے کا تبادلہ ہوا، کیونکہ چیک میں بھی کاغذ مقصود نہیں ہوتا بلکہ اس میں لکھی ہوئی رقم ہی مقصود ہوتی ہے، لہذا مذکورہ صورت میں شرعًا دونوں طرف سے دیا جانے والا عوض کا برابر اور نقد ہونا ضروری ہے، اگر عوض برابر اور نقد نہیں ہوگا تو یہ معاملہ قطعًا حرام اور سود پر مبنی ہونے کی وجہ سے  بالاتفاق ناجائز ہوگا۔باقی یہ حیلہ ہوسکتا ہے کہ اگر بینک کا  چیک ایک لاکھ  روپے کا ہے تو جو آدمی چیک لے رہا ہے وہ ایک لاکھ روپے  دیدے، تاکہ معاملہ برابر ہوجائے پھر بینک کا چیک بینک جاکر کیش کرنے کے لیے متعین اجرت دیدیں تو یہ جائز ہے۔الصحیح لمسلم  میں ہے:"عن عبادة بن الصامت، قال: قال رسول الله صلى الله عليه وسلم: الذهب بالذهب، والفضة بالفضة، والبر بالبر، والشعير بالشعير، والتمر بالتمر، والملح بالملح، مثلًا بمثل، سواء بسواء، يدا بيد، فإذا اختلفت هذه الأصناف، فبيعوا كيف شئتم، إذا كان يدًا بيد."(کتاب المساقاة والمزارعة، باب الصرف وبيع الذهب بالورق نقدا: 2/ 25، ط:قدیمی)البحر الرائق میں ہے:"(فلو تجانسا شرط التماثل والتقابض) أی النقدان بأن بیع أحدهما بجنس الآخر فلا بد لصحته من التساوی وزناً ومن قبض البدلین قبل الافتراق."(کتاب الصرف: 6/ 192، ط:سعید)ہدایہ میں ہے:"وإذا وجدا (الوصفان )حرم التفاضل والنساء؛ لوجود العلة."(کتاب البیوع، باب الربا3/ 83، ط:رحمانیه)فقط واللہ اعلم
                                                  
عنوان: ایک بیوہ ، دو بیٹوں اور دو بیٹیوں میں میراث کی تقسیم
سوال: ایک مرحوم اپنے وارثان میں ایک بیوہ دو بیٹے دو بیٹیاں چھوڑ کر اس دار فانی سے کوچ کر گیا , ان کی جائیداد کی تقسیم کیسے ہوگی ؟
جواب: صورت مسئولہ میں میت  کے ترکہ میں سے سب سے پہلے  حقوق متقدمہ یعنی تجہیز و تکفین کا خرچہ نکالنے کے بعد اگر میت پر  کسی کا قرضہ ہو تو اسے ادا کرنے کے بعد اوراگر میت نے کوئی جائز وصیت کی ہو تو اسے  باقی ترکہ کے ایک تہائی  حصہ میں سے نافذ کرنے کے بعد باقی ترکہ منقولہ و غیرمنقولہ  کو 48 حصوں میں تقسیم کرکے مرحوم کی بیوہ کو 6 حصے، اس کے ہر ایک بیٹے کو 14 حصے اور اس کی ہر ایک بیٹی کو 7 حصے ملیں گے۔صورت تقسیم یہ ہے:میت: 8 / 48بیوہبیٹابیٹابیٹیبیٹی176141477     یعنی100 روپے میں سے  12 روپے 50 پیسے مرحوم کی بیوہ کو، 29 روپے 16 پیسےہرا یک بیٹے کو، 14 روپے 58 پیسے   ہر ایک بیٹی کو ملیں گے۔فقط واللہ اعلم
                                                  
عنوان: شوہر اور چار بیٹیوں میں ترکہ کی تقسیم
سوال: اگر بیوی فوت ہوجائے اور خاوند زندہ ہو۔اور اس کی چار بیٹیاں ہوں تو بیوہ کی جائیداد اب کس طرح تقسیم ہوگی؟
جواب: اگر مذکورہ ورثاء کے علاوہ ورثاء(مرحومہ کے والدین، بہن بھائی ، چچا،چچازادبھائی وغیرہ)نہ ہو، تومرحومہ کی میراث تقسیم کرنے کا شرعی طریقہ یہ ہے کہمرحومه كے ترکہ منقولہ و غیرمنقولہ کو48 حصوں میں تقسیم کرکے  مرحومہ کے شوہر کو   12 حصے اور   اس کی ہر ایک بیٹی کو  9 حصے  ملیں گے۔صورت تقسیم یہ ہے:میت: 48/12شوہربیٹیبیٹیبیٹیبیٹی39129999یعنی100روپے میں سے مرحومہ کے شوہر  کو25روپے اور اس کی ہر ایک بیٹی کو 18.75روپے ملیں گے۔الجوہرۃ النیرۃ میں ہے:( باب الرد ) قال رحمه الله ( والفاضل عن فرض ذوي السهام إذا لم يكن عصبة مردود عليهم بقدر سهامهم إلا على الزوجين )(باب الرد/ج:٦/ص:٢٥٤)فقط والله اعلم
                                                  
عنوان: رشوت دے کر ملازمت اختیار کرنے کا حکم
سوال: ایک شخص کمپنی میں کام کرتا ہے ،جب اس کی ریٹائرمنٹ قریب آتی ہے تو وہ اپنے آپ کو بیمار دکھا کر درخواست لکھ دیتا ہے کہ میں بیمار ہوں ،میری جگہ میرے بیٹے کو   رکھ لو ،اور درخواست کو منظور کرانے پر پیسے بھی دیتا ہے بطور رشوت کے ،پھر اس کی جگہ اس کا بیٹا لگ جاتا ہے ،تو اس بیٹےکی کمائی کا کیا حکم ہے ،راہ نمائی فرمائیں ۔واضح رہے کہ بعض اوقات ایسا بھی ہوتا ہے کہ واقعۃ مجبوری بھی ہوتی ہےکسی شخض کی اور وہ درخواست لکھ کر دیتا ہے  کہ میرے میرے بیٹے کو لگا دیا جائے ،لیکن وہ بطور رشوت کے پیسے نہیں دیتا تو اس کی درخواست منظور نہیں ہوتی  ہے ۔
جواب: واضح رہے کہ رشوت لینے اور دینے پر حضور اکرم صلی اللہ علیہ وسلم نے لعنت فرمائی ہے ،رشوت لینا اور دینا دونوں ناجائز اور حرام ہیں ۔سنن ابن ماجہ میں ہے:"عن عبد الله بن عمرو، قال: قال رسول الله صلى الله عليه وسلم: لعنة ‌الله ‌على ‌الراشي والمرتشي"(کتاب الاحکام ،باب التغلیظ فی الحیف و الرشوۃ ،ج:2،ص:775،ط:دار احیاء الکتب العربیہ)اسی طرح حدیث شریف میں ہے کہ رشوت دینے اور لینے والا دونوں جہنمی ہیں ،اور بغیر اہلیت کے محض رشوت کی بنیاد پر ملازمت حاصل کرنا بھی ناجائز ہے ،البتہ اگر کوئی شخص نوکری کا اہل  ہو اور وہ رشوت دے کر ملازمت حاصل کرلے تو رشوت دینے کا عمل ناجائز ہوگا، لیکن اس ملازمت سے متعلقہ امور کی انجام دہی پر تنخواہ حلال ہو گی ۔لہذا صورت مسئولہ میں اگر مذکورہ شخص کا بیٹا اس ملازمت کی اہلیت رکھتا ہے اور ذمہ داری سے کام کرے تو رشوت دے کر حاصل کی گئی نوکری کی تنخواہ حلال ہو گی ،البتہ جھوٹ اور رشوت کی وجہ سے گناہ گار ہوگا ،جس پر صدق دل سے توبہ واستغفار ضروری ہے ۔فقط واللہ اعلم
                                                  
عنوان: ایزی لوڈ پرکمپنی کی طرف سے ملنے والی کمیشن کا حکم
سوال: میں ایزی لوڈ کاکام کرتاہوں مجھے اپنے کام میں چند شبہات ہیں برائےکرم اس کاجواب عنایت فرمائیں :1:میں کمپنی سے5000روپے کاایزی لوڈکرواتاہوں توکمپنی والے مجھے5125 روپے لوڈ  کرتے ہیں، اب یہ 125روپےمیرےلیےجائز ہے یانہیں ؟2:میں کسی بندے کامہینے یاہفتے کاپیکج کرتاہوں اس میں کمپنی ہمیں پرافٹ دیتی ہےمثلاًمہینے کا700 روپے کاپیکج ہےجب میں کسی کایہ پیکج کرتاہوں توپیکج کرانے والے کو700روپے کاپیکج جاتاہےاورکمپنی والےہم سے 690روپے کاٹتے ہیں  تو یہ دس روپے میرے لیےجائز  ہیں یانہیں ؟
جواب: واضح رہے کہ  ایزی لوڈ کرنے والے  متعلقہ کمپنی کے نمائندہ کی حیثیت رکھتے ہیں  جو  کمپنی اور عوام میں رابطہ کا کام دیتے ہیں  اور اس خدمت کے عوض کمپنی ان کو کمیشن  دیتی ہے۔لہذاصورتِ  مسئولہ  میں 5000روپے لوڈکروانے پرکمپنی کی طرف سےجو125روپے اضافی لوڈملتاہے ، اسی طرح 700روپے کاپیکج کروانے پر10روپےکمیشن کے طورپرملتاہےسائل کے لیےمذکورہ دونوں طرح کاکمیشن لیناجائزہے۔ فتاوی شامی میں ہے:قال فی التتارخانیة: وفی الدلال والسمسار یجب أجر المثل، وما تواضعوا علیہ أن فی کل عشرة دنانیر کذا فذاک حرام علیہم. وفی الحاوی: سئل محمد بن سلمة عن أجرة السمسار، فقال: أرجو أنہ لا بأس بہ وإن کان فی الأصل فاسدا لکثرة التعامل وکثیر من ہذا غیر جائز، فجوزوہ لحاجة الناس إلیہ کدخول الحمام .(ردالمحتار علی الدر المختار ،کتابالاجارۃ ، باب ضمان الاجیر ٦/٦۳ط:سعيد)فقط واللہ اعلم
                                                  
عنوان: بینک سے سود پر مکان خریدنا/ مشینی ذبیحہ کا حکم/ خلع کا طریقہ/ میت کے لیے کفن اور تابوت کا حکم
سوال: کیا فرماتے ہیں مفتیانِ شرع متین مندرجہ ذیل مسئلے کے بارے میں:1:بینکوں کے ذریعے رہن رکھواکر گھر خریدنے پر سود ادا کرنا حلال ہے یا حرام ہے؟2: پرندوں، جانوروں کو مشینوں سے ذبح کرنا حلال ہے یا حرام ہے؟3: خلع  کا طریقہ کار کیا ہے، اس کی ضرورت کب پیش آتی ہے؟4: میّت کی تدفین کفن یا تابوت میں ہونا ضروری ہے یا نہیں ؟5: اگر کسی غیرمسلم ملک کا کوئی قانون قرآن وحدیث اور شریعت کے خلاف ہو، ایک مسلمان باشندہ کو بھی اس کی پیروی کرنی چاہیے یا نہیں؟
جواب: 1:سود ادا کرکے بینک کے ذریعے مکان خریدنا ایک ناجائز اور حرام عمل ہے، کیوں کہ سود اسلام میں قطعی طور پر حرام ہے، یہ ایک ایسی لعنت ہے جس سے نہ صرف معاشی استحصال، مفت خوری، حرص و طمع، خود غرضی، شقاوت و سنگ دلی، مفاد پرستی، جیسی اخلاقی قباحتیں جنم لیتی ہیں، بلکہ معاشی اور اقتصادی تباہ کاریوں کا ذریعہ بھی ہے، اسی وجہ سے قرآنِ مجید میں سود سے منع کیاگیا ہے:"يَا أَيُّهَا الَّذِينَ آَمَنُوا لَا تَأْكُلُوا الرِّبَا أَضْعَافًا مُضَاعَفَةً وَاتَّقُوا اللَّهَ لَعَلَّكُمْ تُفْلِحُونَ"ترجمہ: اے ایمان والو سود مت کھاؤ (یعنی مت لو اصل سے) کئی حصے زائد (کرکے) اور اللہ تعالیٰ سے ڈرو امید ہے کہ تم کامیاب ہو۔(سورۃ آلِ عمران، رقم الآیۃ:130، ترجمہ:بیان القرآن)  نیز شریعتِ مطہرہ نے نہ صرف اسے قطعی حرام قرار دیاہے، بلکہ اسے اللہ اور اس کے رسول کے ساتھ جنگ قرار دینے کے ساتھ مختلف وعیدوں کو بھی ذکر کیا، جیسے کہ قرآنِ مجید میں ہے:"الَّذِينَ يَأْكُلُونَ الرِّبَا لَا يَقُومُونَ إِلَّا كَمَا يَقُومُ الَّذِي يَتَخَبَّطُهُ الشَّيْطَانُ مِنَ الْمَسِّ ذَلِكَ بِأَنَّهُمْ قَالُوا إِنَّمَا الْبَيْعُ مِثْلُ الرِّبَا وَأَحَلَّ اللَّهُ الْبَيْعَ وَحَرَّمَ الرِّبَا فَمَنْ جَاءَهُ مَوْعِظَةٌ مِنْ رَبِّهِ فَانْتَهَى فَلَهُ مَا سَلَفَ وَأَمْرُهُ إِلَى اللَّهِ وَمَنْ عَادَ فَأُولَئِكَ أَصْحَابُ النَّارِ هُمْ فِيهَا خَالِدُون" ترجمہ:اور جو لوگ سود کھاتے ہیں نہیں کھڑے ہوں گے (قیامت میں قبروں سے) مگر جس طرح کھڑا ہوتا ہے ایسا شحص جس کو شیطان خبطی بنا دے لپٹ کر (یعنی حیران و مدہوش)، یہ سزا اس لیے ہوگی کہ ان لوگوں نے کہا تھا کہ بیع بھی تو مثل سود کے ہے، حال آں کہ اللہ تعالیٰ نے بیع کو حلال فرمایا ہے اور سود کو حرام کردیا ہے۔ پھر جس شخص کو اس کے پروردگار کی طرف سے نصیحت پہنچی اور وہ باز آگیا تو جو کچھ پہلے (لینا) ہوچکا ہے وہ اسی کا رہا اور (باطنی) معاملہ اس کا خدا کے حوالہ رہا اور جو شخص پھر عود کرے تو یہ لوگ دوزخ میں جاویں گے اور وہ اس میں ہمیشہ رہیں گے۔(سورۃ البقرۃ، رقم الآیۃ:275، ترجمہ:بیان القرآن)آپﷺ نے سود کو ہلاکت خیز عمل قرار دیا ہے، جیسے کہ حدیث شریف میں ہے:"عن أبي هريرة رضي الله عنه، عن النبي صلى الله عليه وسلم قال: «اجتنبوا السبع الموبقات»، قالوا: يا رسول الله وما هن؟ قال: «الشرك بالله، والسحر، وقتل النفس التي حرم الله إلا بالحق، وأكل الربا، وأكل مال اليتيم، والتولي يوم الزحف، وقذف المحصنات المؤمنات الغافلات»"(صحیح البخاری، کتاب الوصایا، باب قول اللہ تعالی ان الذین یاکلون اموال الیتامی، رقم الحدیث:2766، ج:2، ص:242، ط:المکتب الاسلامی)ترجمہ: حضرت ابوہریرہ (رضی اللہ عنہ) نبی (صلی اللہ علیہ وآلہ وسلم) سے روایت کرتے ہیں کہ آپ (صلی اللہ علیہ وآلہ وسلم) نے فرمایا: سات ہلاک کرنے والی باتوں سے دور رہو۔ لوگوں نے پوچھا: یا رسول اللہ وہ کون سی باتیں ہیں؟ فرمایا: اللہ کے ساتھ شرک کرنا اور جادو کرنا اور اس جان کو ناحق مارنا جس کو اللہ تعالیٰ نے حرام کیا ہے اور سود کھانا اور یتیم کا مال کھانا اور جہاد سے فرار (یعنی بھاگنا) اور پاک دامن بھولی بھالی مومن عورتوں پر زنا کی تہمت لگانا۔سود خور سخت عذاب میں مبتلا ہوں گے، حدیث شریف میں ہے:"عن أبي هريرة، قال: قال رسول الله صلى الله عليه وسلم: " أتيت ليلة أسري بي على قوم بطونهم كالبيوت، فيها الحيات ترى من خارج بطونهم، فقلت: من هؤلاء يا جبرائيل؟ قال: هؤلاء أكلة الربا "(سنن ابن ماجہ، کتاب التجارۃ، باب التغلیظ فی الربا، رقم الحدیث:2273، ج:2، ص:763، ط:داراحیاءالکتب العربیۃ)ترجمہ: حضرت ابوہریرہ رضی اللہ عنہ فرماتے ہیں، کہ اللہ کے رسول ﷺ نے فرمایا: جس شب مجھے (معراج میں) سیر کرائی گئی، میں ایک جماعت کے پاس سے گزرا جس کے پیٹ کمروں کے مانند تھے، ان میں بہت سے سانپ پیٹوں کے باہر سے دکھائی دے رہے تھے، میں نے کہا: جبرائیل! یہ کون لوگ ہیں؟  کہنے لگے کہ سود خور ہیں۔"لہذا بینک سے سودی معاملے کے ذریعے مکان خریدنا حرام ہونے کی وجہ سے سخت گناہ ہے۔2:کسی بھی جانور کو ذبح  کرنے کی شرائط میں سے یہ ہے کہ ذبح کرنے والاعاقل ، بالغ ہو، اور مسلمان یا  اہلِ کتاب میں سے یہودی یا عیسائی ہو (بشرط یہ ہے کہ وہ  اپنے مذہب کے اصول، پیغمبر اور کتبِ سماویہ کو مانتاہو،  دہریہ نہ ہو) اور وہ ذبح کرتے وقت اللہ کا نام لے کر ہاتھ سے  ذبح کرے، اور ذبحِ اختیاری میں یہ بھی ضروری ہے کہ گلے کی چاروں رگیں (کھانے کی نالی، سانس کی نالی اور خون کی نالیوں) یا ان میں سے اکثر کٹ جائیں، اور  ذبح کرنے والا خود جانور کو  تیز دھار آلہ سے ذبح کرے، (اگر آلہ کی تیزی کے بجائے اس کے دباؤ سے  دم گھٹنے کی وجہ سے جانور مرجائے تو وہ مردار ہوگا)۔صورتِ مسئولہ میں مروجہ مشینی ذبیحہ میں یہ سب شرائط نہیں پائی جاتیں، لہذا مشین کے ذریعہ ذبح کرنا خلافِ شرع ہے، اور مشینی ذبیحہ حلال نہیں ہے، البتہ اگر مشین کا کام صرف اس حد تک ہو کہ وہ جانور کو قابو کرلے، اور اس کے عمل سے جانور کی موت واقع نہ ہو، اور   مشین کے  چھری پھیرنے کے بجائے  وہاں مسلمان یا متدین اہلِ کتاب کھڑے ہوجائیں اور وہ  اپنے سامنے گزرتے ہوئے جانوروں کو باری باری ہر ایک پر تسمیہ پڑھتے ہوئے اپنے ہاتھوں سے تیز دھار آلے کی مدد سے ذبح کریں تو اس صورت میں ذبیحہ حلال ہوگا۔(1)3:اگر زوجین میں نبھاؤ کی کوئی شکل نہ رہے اور شوہر بلاعوض طلاق دینے پر آمادہ نہ ہو ، تو عورت کے لیے یہ راستہ تجویز کیا گیا ہے کہ وہ خلع کی پیش کش کرکے شوہر سے خلع حاصل کرکے  اپنے کو آزاد کرالے ۔ اِسی بات کو قرآنِ کریم کی اِس آیت میں اِرشاد فرمایا گیا : "وَلاَ یَحِلُّ لَکُمْ اَنْ تَأْخُذُوْا مِمَّا اٰتَیْتُمُوْہُنَّ شَیْئًا اِلاَّ اَنْ یَّخَافَا اَلاَّ یُقِیْمَا حُدُوْدَ اللّٰہِ  فَاِنْ خِفْتُمْ اَلاَّ یُقِیْمَا حُدُوْدَ اللّٰہِ فَلاَ جُنَاحَ عَلَیْہِمَا فِیْمَا افْتَدَتْ بِه  تِلْكَ حُدُوْدُ اللّٰہِ فَلاَ تَعْتَدُوْها  وَمَنْ یَتَعَدَّ حُدُوْدَ اللّٰہِ فَاُولٰٓـئِکَ هُمُ الظَّالِمُوْنَ "ترجمہ: اور تم کو یہ روا نہیں ہے کہ عورتوں کو دیا ہوا کچھ بھی مال اُن سے واپس لو ، مگر یہ کہ جب میاں بیوی اِس بات سے ڈریں کہ اللہ کے اَحکام پر قائم نہ رہ سکیں گے ۔ پس اگر تم لوگ اِس بات سے ڈرو کہ وہ دونوں اللہ کی حدود پر قائم نہ رہیں گے تو اُن دونوں پر کچھ گناہ نہیں ہے اِس میں کہ عورت بدلہ دے کر چھوٹ جائے ، یہ اللہ کی باندھی ہوئی حدیں ہیں ، سو اُن سے آگے نہ بڑھو ، اور جو کوئی اللہ کی حدود سے آگے بڑھے گا سو وہی لوگ ظالم ہیں ۔ (سورۃ البقرۃ، رقم الآیۃ:229، ترجمہ:بیان القرآن) تاہم یہ بات بھی واضح رہے کہ شرعاً خلع صحیح ہونے کے لیے شوہر کا اسے قبول کرنا ضروری ہے،  اور خلع طلاقِ بائن کے حکم میں ہے؛ اس لیے  خلع واقع ہونے کے بعد   عدت گزارنا ضروری ہوگا، جو حمل نہ ہونے کی صورت میں تین ماہواریاں ہوگی۔(2)4:میّت کو غسل کے بعد کفن پہناناعام مسلمانوں پر فرضِ کفایہ ہے۔باقی تابوت کا حکم یہ ہے کہ میّت کو دفن کرنے کا مسنون طریقہ یہ ہے کہ میّت کو کفن  كے  ساتھ قبر ميں لٹادیاجائے،بغیر کسی عذر کے تابوت میں دفنانا مکروہِ تحریمی ہے،تاہم اگر زمین نرم ہے، یااس میں نمی ہے اور قبر گرنے کا اندیشہ ہے يا اور كوئي شرعي عذر هو  تو ایسی حالت میں تابوت میں رکھ کر دفن کرنے کی گنجائش ہے۔5: قرآن وحدیث سے متصادم کسی بھی بات کی کسی کی بھی پیروی کرنا جائز نہیں ہے، باقی سوال میں قرآن وحدیث سے متصام قانون کی وضاحت نہیں ہے،اس وجہ سے اس قانون کا حکم نہیں بتایاجاسکتا۔(5)(1):فتح القدیر للکمال بن الہمام میں ہے:"قال (والعروق التي تقطع في الذكاة أربعة: الحلقوم، والمريء، والودجان) لقوله عليه الصلاة والسلام: «أفر الأوداج بما شئت» وهي اسم جمع وأقله الثلاث فيتناول المريء والودجين، وهو حجة على الشافعي في الاكتفاء بالحلقوم والمريء، إلا أنه لا يمكن قطع هذه الثلاثة إلا بقطع الحلقوم فيثبت قطع الحلقوم باقتضائه، وبظاهر ما ذكرنا يحتج مالك ولا يجوز الأكثر منها بل يشترط قطع جميعها (وعندنا إن قطعها حل الأكل، وإن قطع أكثرها فكذلك عند أبي حنيفة) وقالا: لا بد من قطع الحلقوم والمريء وأحد الودجين. قال - رضي الله عنه -: هكذا ذكر القدوري الاختلاف في مختصره. والمشهور في كتب مشايخنا - رحمهم الله - أن هذا قول أبي يوسف وحده. وقال في الجامع الصغير: إن قطع نصف الحلقوم ونصف الأوداج لم يؤكل. وإن قطع أكثر الأوداج والحلقوم قبل أن يموت أكل.(قوله: وهي اسم جمع وأقله الثلاث فيتناول المريء والودجين وهو حجة على الشافعي في الاكتفاء بالحلقوم والمريء) قال في العناية: احتج الشافعي بأنه جمع الأوداج وما ثمة إلا الودجان، فدل على أن المقصود بها ما يحصل به زهوق الروح وهو بقطع الحلقوم والمريء لأن الحيوان لا يعيش بعد قطعهما أقول: يرد على هذا الاحتجاج أنه لو كان المقصود به مجرد ما يحصل به زهوق الروح لكفى قطع واحد من الحلقوم والمريء، إذ الحيوان لا يعيش بعد قطع أحدهما أيضا كما لا يخفى.وقد أفصح عنه المصنف في تقرير دليل أبي حنيفة فيما بعد حيث قال: لأنه لا يحيا بعد قطع مجرى النفس أو الطعام، ومع أن الشافعي لم يقل بكفاية قطع أحدهما بل شرط قطعهما معا، وقال في العناية بعد ذكر الاحتجاج المزبور: وهو ضعيف لفظا ومعنى، أما اللفظ فلأن الأوداج لا دلالة لها على الحلقوم والمريء أصلا، وأما معنى فلأن المقصود إسالة الدم النجس، وهو إنما يحصل بقطع مجراه انتهى. أقول: ما ذكره في وجه ضعفه لفظا ليس بسديد، إذ قد ذكر في الاحتجاج المزبور وجه دلالة الأوداج على الحلقوم والمريء بأنه جمع الأوداج، وما ثمة إلا الودجان، فدل على أن المقصود بها ما يحصل به زهوق الروح وهو بقطع الحلقوم والمريء فلا معنى بعد ذلك لمجرد نفي دلالتهما عليهما (کتاب الذبائح، کیفیة الذبح، ج:9، ص:494، ط:دارالفکر)(2):فتاوی عالمگیری میں ہے:"إذا تشاقّ الزوجان و خافا أن لايقيما حدود الله فلا بأس بأن تفتدي نفسها منه بمال يخلعهابه، فإذا فعلا ذلك وقعت تطليقة بائنة، ولزمها المال."(كتاب الطلاق، الباب الثامن في الخلع، ج:1، ص:519، ط:مکتبۃ رشیدیۃ)(3): فتاویٰ شامی (الدر المختار ورد المحتار) میں ہے:"(قوله: ويسن في الكفن إلخ) أصل التكفين فرض كفاية، وكونه على هذا الشكل مسنون شرنبلالية".(کتاب الصلوۃ، باب صلوۃ الجنائز، مطلب فی دفن المیّت، ج:2، ص:202، ط:ایج ایم سعید)(4): فتاویٰ شامی (الدر المختار ورد المحتار) میں ہے:"(ويلحد ولا يشق) إلا في أرض رخوة (ولا) يجوز أن (يوضع فيه مضربة) وما روي عن علي فغير مشهور لا يؤخذ به ظهيرية (ولا بأس باتخاذ تابوت)ولو من حجر أو حديد (له عند الحاجة) كرخاوة الأرض (و) يسن أن (يفرش فيه التراب. (قوله: إلا في أرض رخوة) فيخير بين الشق واتخاذ تابوت ط عن الدر المنتقى، ومثله في النهر. ومقتضى المقابلة أنه يلحد ويوضع التابوت في اللحد لأن العدول إلى الشق لخوف انهيار اللحد كما صرح به في الفتح، فإذا وضع التابوت في اللحد أمن انهياره على الميت، فلو لم يكن حفر اللحد تعين الشق، ولم يحتج إلى التابوت، إلا إن كانت الأرض ندية يسرع فيها بلى الميت قال في الحلية عن الغاية: ويكون التابوت من رأس المال إذا كانت الأرض رخوة أو ندية مع كون التابوت في غيرها مكروها في قول العلماء قاطبة. اهـ. وقد يقال: يوضع التابوت في الشق إذا لم يكن فوقه بناء لئلا يرمس الميت في التراب، أما إذا كان له سقف أو بناء معقود فوقه كقبور بلادنا ولم تكن الأرض ندية ولم يلحد فيكره التابوت (قوله: ولا يجوز إلخ) أي يكره ذلك. قال في الحلية: ويكره أن يوضع تحت الميت في القبر مضربة أو مخدة أو حصير أو نحو ذلك اهـ ولعل وجهه أنه إتلاف مال بلا ضرورة، فالكراهة تحريمية، ولذا عبر بلا يجوز (قوله: وما روي عن علي) يعني من فعل ذلك نهر.ثم إن الشارح تبع في ذلك المصنف في منحه. والذي وجدته في الظهيرية عن عائشة، وكذا عزاه إلى الظهيرية في البحر والنهر قال في شرح المنية: وما روي «أنه جعل في قبره - عليه الصلاة والسلام - قطيفة» ، قيل لأن المدينة سبخة، وقيل إن العباس وعليا تنازعاها فبسطها شقران تحته لقطع التنازع، وقيل «كان - عليه الصلاة والسلام - يلبسها ويفترشها، فقال شقران: والله لا يلبسك أحد بعده أبدا فألقاها في القبر» (قوله فغير مشهور) أي غير ثابت عنه، أو المراد أنه لم يشتهر عنه فعله بين الصحابة ليكون إجماعا منهم، بل ثبت عن غيره خلافه. ففي شرح المنية: وكره ابن عباس أن يلقى تحت الميت شيء، ورواه الترمذي. وعن أبي موسى «لا تجعلوا بيني وبين الأرض شيئا» . اهـ. (قوله: ولا بأس باتخاذ تابوت إلخ) أي يرخص ذلك عند الحاجة، وإلا كره كما قدمناه آنفا.قال في الحلية: نقل غير واحد عن الإمام ابن الفضل أنه جوزه في أراضيهم لرخاوتها: وقال: لكن ينبغي أن يفرش فيه التراب، وتطين الطبقة العليا مما يلي الميت، ويجعل اللبن الخفيف على يمين الميت ويساره ليصير بمنزلة اللحد، والمراد بقوله ينبغي يسن كما أفصح به فخر الإسلام وغيره، بل في الينابيع: والسنة أن يفرش في القبر التراب، ثم لم يتعقبوا الرخصة في اتخاذه من حديد بشيء، ولا شك في كراهته كما هو ظاهر الوجه اهـ أي لأنه لا يعمل إلا بالنار فيكون كالآجر المطبوخ بها كما يأتي (قوله له) أي للميت كما في البحر أو للرجل، ومفهومه أنه لا بأس للمرأة مطلقا، وبه صرح في شرح المنية فقال: وفي المحيط: واستحسن مشايخنا اتخاذ التابوت للنساء، يعني ولو لم تكن الأرض رخوة فإنه أقرب إلى الستر والتحرز عن مسها عند الوضع في القبر. اهـ. (قوله كرخاوة الأرض) أي وكونها ندية، فيوضع في اللحد أو في الشق إن كانت ندية أو لم يكن للشق سقف كما قدمناه (قوله أن يفرش فيه) أي في القبر أو في اللحد كما بيناه".(کتاب الصلوۃ، باب الجنائز، مطلب فی دفن المیّت، ج:2، ص:234، ط:ایج ایم سعید)(5): مرقاة المفاتيح شرح مشكاة المصابيح میں ہے:"(وعن علي رضي الله عنه قال: قال رسول الله صلى الله عليه وسلم: لا طاعة) أي لأحد كما في رواية الجامع الصغير أي من الإمام وغيره كالوالد والشيخ (في معصية) وفي رواية الجامع: في معصية الله (إنما الطاعة في المعروف) أي ما لا ينكره الشرع (متفق عليه) ورواه أبو داود وابن ماجه".(کتاب الامارۃ والقضاء، ج:6، ص:2393، ط:دارالفکر)فقط واللہ اعلم
                                                  
عنوان: میت کمیٹی کے قیام کا حکم
سوال: ہمارے علاقہ میں ایک کمیٹی قائم ہے، جو لوگوں سے فنڈ جمع کرتی ہے، اور اس فنڈ سے جب کبھی کسی کا انتقال ہو جائے تو اس کی تدفین اور دوسرے رسومات میں اس کا استعمال کرتی ہے اور غریب نہ دینے والوں کو ملامت بھی کرتی ہے، البتہ بعض غریب لوگوں کو کمیٹی والوں نے باہمی مشاورت کر کے اس فنڈ سے مستثنیٰ کر دیا ہے اور ان سے فنڈ نہیں لیتے، اس کے علاوہ اس فنڈ سے علاقہ میں مختلف کام بھی کرتے ہیں۔فنڈ متعین ہے، ہر ماہ 200 روپے دیے جائیں گے۔اس کمیٹی کا کیا حکم ہے؟
جواب: سوال میں جس کمیٹی کا ذکر کیا گیا ہے اس کمیٹی کے قیام میں کئی شرعی قباحتیں ہیں:1:… کمیٹی کا ممبر بننے کے لیے ضروری ہے کہ ہر فرد، چاہے امیر ہو یا غریب، ہر ماہ ایک مخصوص رقم کمیٹی میں جمع کرے، اگر وہ یہ رقم جمع نہیں کراتا تو اُسے کمیٹی سے خارج کردیا جاتا ہے، پھر کمیٹی اس کو وہ سہولیات فراہم نہیں کرتی جو ماہانہ چندہ دینے والے ممبران کو مہیا کرتی ہے، اس سے معلوم ہوتا ہے کہ اس کمیٹی کی بنیاد ’’امدادِ باہمی‘‘ پر نہیں، بلکہ اس کا مقصد ہرممبر کو اس کی جمع کردہ رقم کے بدلے سہولیات  فراہم کرنا ہے، یہ سہولیات اس کی جمع کردہ رقم کی نسبت سے کبھی کم اور کبھی زیادہ ہوسکتی ہیں، یہ معاملہ واضح طور پر قمار (جوا) کے مشابہ ہونے کی وجہ سے ناجائز ہے۔ 2:…کمیٹی کے ممبران میں سے بعض اوقات غریب و نادار لوگ بھی ہوتے ہیں، جو اتنی وسعت و استطاعت نہیں رکھتے کہ ماہانہ سو روپے بھی ادا کرسکیں، لیکن خاندانی یا معاشرتی رواداری کی خاطر یا لوگوں کی باتوں سے بچنے کے لیے وہ مجبوراً یہ رقم جمع کراتے ہیں، یوں وہ رقم تو جمع کرادیتے ہیں، لیکن اس میں خوش دلی کا عنصر مفقود ہوتا ہے، جس کی وجہ سے وہ مال استعمال کرنے والے کے لیے حلال طیب نہیں ہوتا، کیوں کہ حدیث شریف میں ہے کہ کسی مسلمان کا مال دوسرے مسلمان کے لیے صرف اس کی دلی خوشی اور رضامندی کی صورت میں حلال ہے۔3:… بسااوقات اس طریقہ کار میں ضرورت مند اور تنگ دست سے ہم دردی اور احسان کی بجائے اس کی دل شکنی کی جاتی ہے اور اس کے ساتھ بدسلوکی کا رویہ برتا جاتا ہے، کیوں کہ خاندان کے جو غریب افراد کمیٹی کی ماہانہ یا سالانہ فیس نہیں بھر پاتے انہیں کمیٹی سے خارج کردیا جاتا ہے، اس طرح ان کی حاجت اور ضرورت کے باوجود اُنہیں اس نظم کا حصہ نہیں بنایا جاتا اور پھر موت کے پرآشوب موقع پر اُسے طرح طرح کی باتوں اور رویوں کا سامنا کرنا پڑتا ہے۔4:… اس طریقہ کار میں کھانا کھلانا ایک عمومی دعوت کی شکل اختیار کرجاتا ہے، حال آں کہ مستحب یہ ہے کہ یہ انتظام صرف میت کے گھر والوں کے لیے ہو۔لہذا  اگر کسی کے ہاں میت ہوجائے تو مستحب یہ ہے کہ میت کے عزیز و اقارب و پڑوسی مل کر میت کے اہلِ خانہ کے لیے کھانے کا انتظام کریں، میت کی تجہیزو تکفین کے خرچہ کے لیے دیکھا جائے کہ اگر میت نے کچھ مال چھوڑا ہے توتجہیز و تکفین کا خرچہ اس کے مال میں سے کیا جائے اور اگر میت نے کسی قسم کا مال نہیں چھوڑا تو جس شخص پر اس کا خرچہ واجب ہے، وہ یہ اخراجات برداشت کرے، اگر وہ نہیں کرپاتا تو خاندان کے مخیر حضرات کو چاہیے کہ وہ یہ اخراجات اپنے ذمے لے لیں، مروجہ کمیٹیوں کے قیام میں شرعاً کئی قباحتیں ہیں، اس سے اجتناب کیا جائے۔ البتہ اگرمندرجہ بالا قباحتوں سے اجتناب کرتے ہوئے رفاہی انجمن یا کمیٹی قائم کی جائے جس میں مخیر حضرات ازخود چندہ دیں، کسی فردکوچندہ دینے پر مجبور نہ کیا جائے تو اس کی گنجائش ہے، یہ انجمن یا کمیٹی خاندان کے لوگوں کی ضروریات کی کفالت کرے، بے روزگار افراد کے لیے روزگار ، غریب و نادار بچیوں کی شادی اور دیگر ضروریات میں ضرورت مندوں کی مدد کرے، ان امور کی انجام دہی کے ساتھ ساتھ اگریہ کمیٹی یا انجمن خاندان کے کسی فرد کی موت کے بعد اس کی تجہیز و تکفین پر آنے والے اخراجات بھی اپنے ذمہ لے تو یہ درست ہے۔فتاوی شامی میں ہے:"ولا بأس باتخاذ طعام لهم. و في الرد: (قوله: وباتخاذ طعام لهم ) قال في الفتح: ویستحب لجیران أهل المیت والأقرباء الأباعد تهیئة طعام لهم یشبعهم یومهم ولیلتهم".(رد المحتار، کتاب الصلاة، باب الجنائز،ج:۲ ،ص:۲۴۰ ، ط:سعید)فتاوی شامی میں ہے:"قال في الفتح: ویستحب لجیران أهل المیت والأقرباء الأباعد تهیئة طعام لهم یشبعهم یومهم ولیلتهم؛ لقوله: اصنعوا لآل جعفر طعاماً فقد جاء هم ما یشغلهم. حسنه الترمذي وصحح الحاکم. ولأنه بِرٌّ ومعروف، ویلح علیهم في الأکل؛ لأن الحزن یمنعهم من ذلک فیضعفون الخ.مطلب في کراهة الضیافة من أهل المیت وقال أیضاً ویکره اتخاذ الضیافة من الطعام من أهل المیت؛ لأنه شرع في السرور لا في الشرور وهه بدعة مستقبحة، وروی الإمام أحمد وابن ماجه بإسناد صحیح عن جریر بن عبد اللّٰه قال: کنا نعد الاجتماع إلى أهل المیت وصنعهم الطعام من النیاحة الخ"(رد المحتار، کتاب الصلاة، باب الجنائز،ج: ۲،ص:۲۴۰ ، ط:سعید)فتاوی شامی میں ہے:"لأن القمار من القمر الذي یزداد تارةً وینقص أخری وسمي القمار قماراً؛ لأن کلَّ واحد من المقامرین ممن یجوز أن یذهب ماله إلی صاحبه، ویجوز أن یستفید مال صاحبه وهو حرام بالنص".(کتاب الحظر و الإباحة، فصل في البیع،ج:۶ ،ص:۴۰۴ ، ط:سعید)مسند احمد میں ہے:"عن أبي حرة الرقاشي عن عمه قال: کنت آخذاً بزمام ناقة رسول اللّٰه صلی اللّٰه علیه و سلم في أوسط أیام التشریق أذود عنه الناس، فقال: یا أیها الناس! ألا لاتظلموا ، ألا لاتظلموا، ألا لاتظلموا، إنه لایحل مال امرء إلا بطیب نفس منه".(مسند أحمد، مسند الکوفیین، حدیث عم أبي حرة الرقاشي، رقم الحدیث: ۲۰۷۱۴،ج:۵، ص:۷۲، ط:مؤسس قرطبة القاهرة)فتاوی شامی میں ہے:"وروی الإمام أحمد وابن ماجه بإسناد صحیح عن جریر بن عبد اللّٰه، قال: کنا نعد الاجتماع إلى أهل المیت وصنعهم الطعام من النیاحة الخ"( رد المحتار، کتاب الصلاة، باب الجنائز،ج:۲، ص:۲۴۰، ط:سعید) فقط واللہ اعلم
                                                  
عنوان: قرض کے طور پر دی گئی رقم کے عوض نفع لینا حرام ہے
سوال: 2003 میں میرے والد صاحب نے میرے میراث والے حصے کی رقم میرے بھائی کو کاروبار کرنے کے لیے دی، یہ ڈیڑھ لاکھ روپے کی رقم تھی اور یہ اسے اس کے اپنے کاروبار کرنے کے لیے دی تھی نہ کہ میرے لیے یا اپنے لیے، لیکن اسے یہ کہا کہ ہر ماہ تمہیں اپنے کاروبار میں جو نفع ہو تو اس میں سے 2 ہزار روپے اسے (سائلہ) کو دے دیا کرو، میرے بھائی نے خود بھی اس بات کا مجھ سے ذکر کیا، انہوں نے اس وقت ان پیسوں سے 6 بھینسیں خریدیں اور ایک مہینہ صرف مجھے 2 ہزار روپے دیے، پھر کہا کہ میں ان پیسوں (ہر مہینہ میرا نفع جو 2 ہزار روپے بنتا ہے) کی آپ کی طرف سے کمیٹی ڈال دیتا ہوں، پھر 2004 میں میرے والد صاحب کا انتقال ہوگیا اور کافی عرصہ گزر گیا لیکن میں نے اپنے بھائی سے مروۃً اپنے پیسوں (ڈیڑھ لاکھ روپے) اور نفع (ہر ماہ 2 ہزار روپے جس کی بھائی نے کمیٹی ڈال دی تھی) کا مطالبہ نہیں کیا، اب جب مطالبہ کیا تو بھائی کا کہنا ہے کہ والد صاحب نے وہ رقم آپ کا حصہ کہہ کر دی تھی اور آپ صرف اسی کی مستحق ہیں نفع کی نہیں، پوچھنا یہ ہے کہ میں اپنے بھائی سے مذکورہ رقم (ڈیڑھ لاکھ روپے) اور نفع کا مطالبہ کرسکتی ہوں یا نہیں؟ اس وقت ڈیڑھ لاکھ روپے کی ویلیو زیادہ تھی، جس میں 6 بھینسیں آسکتی تھیں تو کیا اب میں 6 بھینسوں کی مالیت کا مطالبہ کرسکتی ہوں؟ کیا میرے ڈیڑھ لاکھ روپے میرے بھائی پر قرض ہیں؟
جواب: صورتِ مسئولہ میں سائلہ کے والد نے سائلہ کے حصے کی رقم ڈیڑھ لاکھ روپے  اس کے بھائی کو چونکہ اس کے اپنے بھینسوں کے کاروبار کرنے کے لیے دی تھی تو یہ رقم اس کے ذمہ شرعاً قرض ہوئی، پھر سائلہ کے والد کا اس کے بھائی سے یہ کہنا: "کہ ہر ماہ تمہیں اپنے کاروبار میں جو نفع ہو تو اس میں سے 2 ہزار روپے اسے (سائلہ) کو دے دیا کرو"، یہ اپنے قرض کے عوض نفع حاصل کرنا ہوا، یہ شرعاً سود کے زمرے میں آتا ہے، اس لیے سائلہ کے لیے یہ نفع وصول کرنا بھی شرعاً حرام ہے، لہٰذا سائلہ صرف اپنے ڈیڑھ لاکھ روپےکی رقم کا اپنے بھائی سے مطالبہ کرسکتی ہے جو قرض کے طور پر سائلہ کے والد نے اس کے بھائی کو دی تھی،سائلہ مذکورہ نفع کا اور آج کل کے حساب سے 6 بھینسوں کی مالیت کا اپنے بھائی سے مطالبہ نہیں کرسکتی۔بدائع الصنائع میں ہے:"وأما الذي یرجع  إلی نفس القرض، فهو أن لایکون فیه جر منفعة، فإن کان لم یجز، نحو: ما إذا أقرضه دراهم غلة علی أن یرد علیه صحاحاً أو أقرضه وشرط شرطاً له فیه منفعة، لما روي عن رسول اللہ صلی اللہ علیه وسلم أنه نهی عن قرض جر نفعاً، ولأن الزیادۃ المشروطة تشبه الربا، لأنها فضل لايقابله عوض، والتحرز عن حقیقة الربا وعن شبهة الربا واجب."( کتاب القرض، فصل شرائط ركن القرض،  ج:7، ص:395، ط:سعيد)فقط واللہ أعلم
                                                  
عنوان: عقدِ مضاربت اور عقدِ شرکت میں نفع متعین نہ ہو تو عقد کا حکم
سوال: میں تجارت کرتا ہوں، میرا ایک دوست ہے، جس نے مجھ کو ایک  لاکھ روپیہ دے کر کہا کہ یہ روپیہ تجارت میں لگاؤ اور تجارت میں جو نفع ہوگا اس سے مجھ کو کچھ نفع دیتے رہنا، یعنی میں اس کو کتنا نفع  دوں گا، اس کو  غیر متعین رکھا، میں بھی اس کو ہر ماہ  میں کچھ نفع دیتا رہتا ہوں، اس طرح کئی سال  گزر گئے، اب  دریافت طلب امر یہ ہے کہ یہ  شرکت صحیح ہے یا نہیں؟ اور جو نفع میرے دوست نے حاصل کیا اس کا کیا حکم ہے؟ وہ  حلال ہے یا حرام؟ اور اس شرکت کو صحیح کرنے کا کیا طریقہ  ہے؟
جواب: صورتِ  مسئولہ  میں  مذکورہ  تجارت  میں  اگر  صرف  دوست  کا  سرمایہ  یا  دیگر کئی افراد  کا سرمایہ شامل ہے،  لیکن  سائل کا سرمایہ اس تجارت میں شامل نہیں تو شرعًا یہ عقد مضاربہ ہے اور عقد مضاربہ کے صحیح ہونے کے لیے من جملہ شرائط میں سے ایک شرط یہ ہے کہ فریقین کے مابین نفع کے  فیصد کے اعتبار سے نفع کا متعین ہونا ضروری ہے ، اگر فریقین کے مابین نفع کے  فیصد کے اعتبار سے نفع متعین نہ ہو تو عقد فاسد ہوجاتا ہے، لہذا مذکورہ صورت میں نفع حصص کے اعتبار  سے متعین نہیں ہوا تھا؛  اس لیے  یہ عقد فاسد ہے، چوں کہ یہ عقد شرعاً فاسد ہے؛ اس لیے  اس عقد سے اب تک جو نفع حاصل ہوا ہے یا جو نقصان ہوا ہے وہ سب رب المال (سرمایہ دار / سائل کا دوست) کا ہوگا اور مضارب (عمل کرنے والا / سائل) کے  لیے اجرتِ  مثل  ہوگی۔نیز اس عقد کے صحیح ہونے کی ایک صورت یہ ہے کہ اس عقد کو مکمل ختم کرکے  فریقین نفع کے  فیصد کے اعتبار سےازسر نو معاہدہ کرلیں اور اس کے مطابق نفع کو تقسیم کرلیں یا پھر اس عقد کو عقد شرکت میں تبدیل کردیا جائے، او راس کا طریقہ یہ ہے کہ اگر سرمایہ مثلًا دس لاکھ ہے تو رب المال (سرمایہ دار) اس میں کچھ رقم مضارب (عمل کرنے والے) کو قرض کے طور پر دے دے اور مضارب اس رقم کو اس مال (اصل سرمایہ) میں شراکت کے طور پر جمع کر لے اور جو نفع حاصل ہو وہ فریقین کے مابین آدھا آدھا تقسیم کردیا جائے، اور عقد ختم ہونے کے بعد رب المال اپنا قرض وصول کر لے تو یہ جائز ہوگا۔اور اگر اس عقد میں سائل کا سرمایہ بھی شامل تھا تو اس صورت میں یہ عقد شرکت ہے اور عقد شرکت میں بھی نفع کا تناسب شرح فیصد کے اعتبار سے یا حصص کے اعتبار سے طے ہونا ضروری ہے ورنہ شرکت فاسد ہوجاتی ہے،لہذا مذکورہ صورت میں نفع کا تناسب طے نہ ہونے کی وجہ سے یہ شرکت بھی فاسد ہے اور شرکتِ فاسدہ میں ہر شریک اپنے سرمائے کے تناسب سے نفع نقصان کا حق دار ہوتا ہے، لہذا فریقین اپنے اپنے سرمائے کے تناسب سے نفع و نقصان  کا حساب لگاکر سرمایہ وصول کرکے علیحدہ ہوجائیں، اور اگر دوبارہ شرکت کا معاملہ کرنا چاہیں تو شرعی حدود کی رعایت رکھتے ہوئے از سرِ نو معاہدہ کریں۔فتاویٰ قاضیخان علی ھامش الھندیة:"و إذا عمل المضارب فی المضاربة الفاسدة وربح کان کل الربح لرب المال وللمضارب أجر المثل تامًا؛ لأنّ المضاربة إذا فسدت تبقی إجارة، وفی الإجارة الفاسدة إذا عمل الأجیر کان له أجر مثله تامًا."(کتاب المضاربة: 3/ 162، ط:رشیدیه)بدائع الصنائع: "و أمّا حکم المضاربة الفاسدة … و لایستحق النفقة و لا الربح المسمی، و إنّما له أجر مثل عمله سواء کان فی المضاربة ربح أو لم یکن؛ لأنّ المضاربة الفاسدة فی معنی الإجارة الفاسدة و الأجیر … إنّما یستحق أجر المثل."(کتاب المضاربة، وأما حکم المضاربة: 6/ 108، ط: سعید)الدر مع الرد:"إجارة فاسدة إن فسدت فلاربح للمضارب حینئذٍ بل له أجر مثل عمله مطلقًا ربح أولا بلازیادة علی المشروط خلافا لمحمد والثلاثة۔ الدر المختار۔ قال ابن عابدین: قوله: مطلقًا هو ظاهر الروایة، قهستانی۔ قوله: ربح أو لا وعن أبی یوسف رحمه اللہ إذا لم یربح لا أجر له وھو الصحیح لئلا تربو الفاسدة علی الصحیحة سائحانی، ومثله فی حاشیة ط عن العینی، قولہ خلافا لمحمد، فیه إشعار بأنّ الخلاف فیما إذا ربح، وأمّا إذا لم یربح فأجر المثل بالغا ما بلغ؛ لأنّه لایمکن تقدیر بنصف الربح المعدوم کما فی الفصولین لکن فی الواقعات ما قاله أبویوسف مخصوص بما إذا ربح، و ما قاله محمد ان له اجر المثل بالغا ما بلغ فیما هو أعم، قھستانی."(کتاب المضاربة: 5/ 646، ط: سعید)کتاب الفقه علی المذاھب الأربعة:"فیشترط للشرکة بجمیع أنواعھا أمران:… ثانیها: وهو متعلق بالربح أن یکون الربح جزأً شائعًا معلومًا… فإن کان مجهولاً أو معینًا بعدد فإن العقد یفسد… أمّا الأوّل فلأنّ الجھالة في الربح توجب النزاع."(مباحث الشرکة، شروط الشرکة وأحکامھا: 3/ 78، ط: دار إحیاء التراث العربي)شرح المجلّة لرستم باز: "یشترط بیان الوجه الّذي سیستقیم فیه الربح بین الشراء، و إذا بقي مبهمًا و مجهولاً تکون الشرکة فاسدةً."(المادۃ: 1336، الکتاب العاشر في أنواع الشرکات، الباب السادس، الفصل الثاني: 2/ 561، ط: مکتبه فاروقیه)فقط واللہ اعلم
                                                  
عنوان: رشوت دے کر حاصل کرنے والی نوکری کی تنخواہ کا حکم
سوال: اگر کوئی شخص آپ سے پیسے لے کر آپ کو سرکاری نوکری دلائے، پھر آپ صحیح طریقے سے اپنی ڈیوٹی سر انجام دیتے ہیں تو اس کا تنخواہ لینا حلال ہوگا یا نہیں؟
جواب: صورت مسئولہ میں اگر ملازمت کسی جائز کام کی ہے تو صحیح طور پر کام انجام دینے کے بعد  اس کی تنخواہ حلال ہے،تاہم اس کے لیے رشوت دینے میں تفصیل یہ ہےکہ اگروہ میرٹ پر پورا اترتا تھا اور سب سے زیادہ اہل تھا ،اس کے باوجود اسے نوکری نہیں دی جارہی تھی اور اس سے رشوت کا مطالبہ کیا جارہا تھا تو اس کے لیے رشوت دینے کی گنجائش تھی،لیکن رشوت لینے والوں کے لیےرشوت لینا جائز نہیں تھا،اور اگروہ میرٹ پرپورا نہیں اترتا تھا محض اہل لوگوں کو چھوڑ کر نوکری حاصل کرنے لیے رشوت دی تو رشوت دینے اور لینے کا گناہ دونوں کو ملے گا ۔سنن الترمذی میں ہے:"عن أبي سلمة، عن عبد الله بن عمرو قال: «لعن رسول الله صلى الله عليه وسلم ‌الراشي والمرتشي»: هذا حديث حسن صحيح."(ابواب الاحكام،باب ماجاء في الراشي والمرتشي ج:6،ص:315،ط:شركة مكتبة ومطبعة مصطفى البابي الحلبي)فتاوی شامی میں ہے:"ما يدفع لدفع الخوف من المدفوع إليه على نفسه أو ماله حلال للدافع حرام على الآخذ؛ لأن دفع الضرر عن المسلم واجب ولا يجوز أخذ المال ليفعل الواجب."(کتاب القضاء،مطلب فی الکلام علی الرشوۃ ج:5،ص:362،ط:سعید)فتاوی ہندیہ میں ہے:"(أما تفسيرها شرعا) فهي عقد على المنافع بعوض، كذا في الهداية.(وأما) (ركنها) فالإيجاب والقبول بالألفاظ الموضوعة في عقد الإجارة."(كتاب الإجارة،الباب الاول في تفسير الإجارة الخ ج:4،ص:409،ط:رشيديه)فتاوی محمودیہ میں ہے:"سوال:۔علیم الدین نے بہت رشوت دے کر سرکاری ملازمت حاصل کی،اب اس ملازمت سے جو روپیہ کمایا ہے وہ جائز ہے یا نہیں؟جواب:۔اگر ملازمت کا  کام جائز ہے تو اس ملازمت  کی آمدنی،تنخواہ بھی جائز ہے،ابتداءً اگر ملازمت حاصل کرنے کے لیے رشوت دی تو اس کی وجہ سے اس ملازمت کی آمدنی جو کہ درحقیقت خدمت ومحنت  کا معاوضہ ہے،ناجائز نہیں،رشوت کا گناہ اس آمدنی تک نہیں پہنچا۔فقط واللہ اعلم"(باب الرشوۃ ج:24،ص:226،ط:جامعہ فاروقیہ)فقط واللہ اعلم
                                                  
عنوان: پاک قطر تکافل میں ملازمت کرنا
سوال: پاک قطر  تکافل کمپنی  میں کاروبار اور ملازمت کے حوالے سے  راہ نمائی  فرمائیں۔ وہ  اس  کے شرعی اصولوں کے مطابق  ہونے  کی دلیل کے طور  پر  مولانا محمد تقی عثمانی صاحب کا حوالہ دیتے ہیں کہ  مولانا محمد تقی عثمانی صاحب اس کے شریعہ بورڈ کے  چیئرمین ہیں۔کیا یہ درست ہے؟
جواب: موجودہ  زمانے  میں  تکافل کے نام سے جتنی بھی کمپنیاں  کام کر رہی ہیں، متعدد شرعی خرابیوں کی بنا  پر   ان کے ساتھ مالی معاملات کرنا جائز نہیں ہے۔تفصیل کے لیے درج ذیل لنک پر فتویٰ ملاحظہ کیجیے:پاک قطر تکافل کی پالیسی خریدنا اور اس ادارے میں ملازمت کرنے کا حکماصول یہ ہے کہ جب کسی معاملے کے  جائز  یا نا جائز ہونے  میں مفتیانِ   کرام کی رائے میں اختلاف  ہو تو  احتیاط کا تقاضا  بھی یہ  ہے کہ اس  سے  بچا  جائے، لہذا شرعًا  اس قسم کی  تکافل  کمپنیوں میں ملازمت کرنا درست نہیں ہے۔فقط واللہ اعلم
                                                  
عنوان: کمپنی کی طرف سے کرائی گئی انشورنس کی رقم کا حکم
سوال: میرے بھتیجے کا سعودی عرب میں انتقال ہوا ہے، حکومتِ پاکستان کا یہ طریقہ ہے کہ جو شخص بھی یہاں سے سعودی عرب جاتا ہے تو ایسے لوگوں کے لیے انشورنس یعنی بیمہ پالیسی شرط ہوا کرتی ہے، میرے بھتیجے کا انشورنس بھی اس کی کمپنی والوں نے اپنی طرف سے کرایا ہوا تھا، اس نے خود نہیں کروایا تھا، اس کے پیسوں سے جبری طور پر کمپنی والے پیسے کاٹتے تھے، جبکہ وہ اس پر اپنی زندگی میں بھی راضی نہیں تھا، لیکن اب اس کی وفات کے بعد انشورنس کے پیسہ اس کے اکاؤنٹ میں آگئے ہیں، آیا ان پیسوں کا استعمال کرنا جائز ہے یا نہیں؟
جواب: صورتِ مسئولہ میں سائل کے مرحوم بھتیجے کی انشورنس چوں کہ اس کی  کمپنی والوں  کی طرف سے جبری تھی اور کمپنی والے خود سے اس کی تنخواہ وغیرہ سے رقم انشورنس کی مد میں کاٹتے تھے، خود مرحوم کا اس میں کوئی اختیار نہیں تھا اور نہ وہ اس پر راضی تھا تو اب اس کی وفات کے بعد اس کے اکاؤنٹ میں انشورنس کے نام سے جتنی بھی رقم آئی ہے، اس سب کا استعمال جائز ہے اور وہ ساری رقم ترکہ کے طور پر اس کے ورثاء میں ان کے شرعی حصوں کے تناسب سے تقسیم ہوگی۔بدائع الصنائع میں ہے:"و أما الذي یرجع  إلی نفس القرض، فهو أن لایکون فیه جر منفعة، فإن کان لم یجز، نحو: ما إذا أقرضه دراهم غلة علی أن یرد علیه صحاحاً أو أقرضه وشرط شرطاً له فیه منفعة، لما روي عن رسول اللہ صلی اللہ علیه وسلم أنه نهی عن قرض جر نفعاً، ولأن الزیادۃ المشروطة تشبه الربا، لأنها فضل لايقابله عوض، والتحرز عن حقیقة الربا وعن شبهة الربا واجب."( کتاب القرض، فصل شرائط ركن القرض،  ج:7، ص:395، ط:سعيد)کفایت المفتی میں ہے:تنخواہ سے کاٹی ہوئی رقم پر سود لینے اور اس پر زکوٰۃ کا حکم!"(سوال)  سرکاری مستقل  ملازموں کی ماہواری تنخواہ میں سے 1/16 و 1/12 حصہ لازمی طور پر گورنمنٹ وضع کرلیتی ہے پس بقیہ تنخواہ ملازموں کو ملتی ہے وضع شدہ رقم ملازم کے ذاتی حساب میں جمع ہوتی رہتی ہے ہر چھ ماہ یا سال کے  بعد اس  مجموعہ میں اتنی ہی اور رقم اضافہ کردی جاتی ہے جو بونس ( عطیہ) کہلاتی ہے ان دونوں رقموں میں علیحدہ علیحدہ ۵ فیصدی یا کم و بیش شرح سود پر لگا کر جمع کردیا جاتا ہے ہر سال ان رقموں کی تفصیل کی اطلاع ( یعنی وضع شدہ  رقم بونس سود علیحدہ علیحدہ لکھ کر ) ملازم کو بھیجی جاتی ہے۔ ملاز مت ختم کرچکنے کے بعد یا وفات پر کل جمع شدہ رقم ملازم کو یاورثاء کو دیدی جاتی ہے دریافت طلب یہ امر ہے کہ بونس بعد مذکورہ سود( جس کی شرح وغیرہ گورنمنٹ از خود مقرر کرتی ہے ) از روئے شرع شریف ایک مسلم کو لینا جائز ہے یا نہیں یہ ملحوظ خاطر رہے کہ اگر ۵ فیصدی شرح سود کے متعلق شروع سے ہی یادوران ملازمت میں گورنمنٹ کو لکھ  کر دے  دیا جائے کہ  سود نہ لگائیں تو اس کے حساب میں سود نہیں لگا یا جاتا  اور صرف بونس جمع کردیا جاتا ہے۔(جواب ۱۰۸)   جو رقم  تنخواہ میں سے لازمی طور  پر کاٹ لی جاتی ہے اور جو رقم کہ بونس کے نام سے بڑھائی جاتی ہے اور جو رقم کہ ان دونوں رقموں پر سو دکے نام سے لگائی جاتی ہے ان تینوں رقموں کو لے لینا مسلم ملازمین یا ان کے ورثاء کے لئے جائز ہے اور وصول  ہونے سے پہلے اس مجموعی رقم پر زکوٰۃ   ادا کرنا واجب نہیں بونس   تو عطیہ ہی ہے مگر وہ رقم جو سود کے نام سے لگائی جاتی ہے وہ شرعاً  سود کی حد میں داخل نہیں  وہ بھی عطیہ ہی کا حکم رکھتی ہے۔ محمد کفایت اللہ  کان اللہ لہ دہلی"(ج:8، ص:96/ 97، کتاب الربوا، تیسرا باب: پراویڈنٹ فنڈ اور بونس اور پنشن، ط:دار الاشاعت)فقط واللہ اعلم
                                                  
عنوان: ناجائز کاموں میں سرمایہ کاری کرنے والی کمپنی میں پیسہ لگانا جائز نہیں
سوال: ایک ملائشین رجسٹرڈ کمپنی ہے جس کی شاخیں پاکستان میں بھی ہیں۔اس کمپنی میں لوگ پیسے جمع کرتے ہیں تو کمپنی ان پیسوں کا ساٹھ فیصد حصہ کرنسی کے کاروبار میں لگاتی ہے، اور باقی ایجوکیشن,ہیلتھ ,ٹرانسپورٹ اور ٹی وی چینل میں لگاتی ہے۔یہ کمپنی پیسے جمع کرنے والوں کو ماہانہ 7% سے 20% تک نفع دیتی ہے جو ہر مہینے فکسڈ نہیں ہوتا ۔اس کے علاوہ اگر آپ کے کہنے پر کوئی کمپنی میں شامل ہو جائے تو کمپنی آپ کو بونس منافع بھی اپنی مرضی سے دیتی ہے۔پیسے جمع کرنا اور نکلوانا بینک کے ذریعے ہوتا ہے۔ پیسے جمع کرنے کے بعد چھ مہینے سے پہلے اگر آپ پیسے نکلواتے ہیں تو کمپنی ٹیکس کاٹتی ہے اور اگر چھ مہینے کے بعد آپ پیسے نکلواتے ہیں تو پھر ٹیکس نہیں کاٹتی۔اس کمپنی کا نام (بی فور یو گلوبل )ہے۔کیا یہ منافع اور اس کمپنی کے ساتھ لین دین حلال ہے یا حرام؟
جواب: صورت مسئولہ میں   نفع کی تعیین کا طریقہ درست نہ ہونے کی بنا  پر ابتدا  سے  یہ معاملہ شرعًا فاسد ہوجاتا ہے، نیز ٹی وی چینل خرافات اور حرام پروگرامات پر مشتمل  ہونے کی وجہ سے  اس میں سرمایہ کاری حرام ہے، مذکورہ کمپنی چونکہ ٹی وی چینلز میں بھی سرمایہ کاری کرتی ہے، اس لئے کمپنی کا کاروبار ناجائزہوجاتا ہے،باقی کرنسی ، ایجوکیشن، ہیلتھ اور ٹرانسپورٹ کے کاموں میں کمپنی کی سرمایہ کاری   کی صورت سوال میں واضح نہیں ہے، اگر کمپنی ان کاموں میں سودی قرضے دیتی ہو، تو کمپنی کے یہ کاروبار بھی شرعًا حرام کے  زمرے میں آئیں گے۔اس تفصیل کی روشنی میں مذکورہ کمپنی کا کاروبار شرعًا ناجائز ہے، اس کمپنی کے ساتھ لین دین کرنا اور منافع لینا  حرام ہے۔دیگر لوگوں کو اس کمپنی میں سرمایہ کاری کی ترغیب دینا جائز نہیں ، جن لوگوں نے اس کمپنی میں پیسہ لگا یا ہے، ان پر لازم ہے، کہ فورًا اپنا پیسہ کمپنی سے واپس نکالے، اور جو نفع لیا ہے وہ ثواب کی نیت کے بغیر فقراء میں صدقہ کرے،چھ مہینے سے پہلے کمپنی سے اپنا پیسہ واپس لینے والے سے ٹیکس کاٹنا جائز نہیں۔قران کریم میں ہے:       وَلاَ تَعَاوَنُواْ عَلَى الإِثْمِ وَالْعُدْوَانِ وَاتَّقُواْ اللَّهَ إِنَّ اللَّهَ شَدِيدُ الْعِقَابِ(المائدۃ، آیت :2)الدرالمختار مع ردالمحتار  میں ہے:"وفي الجلالية كل شرط يوجب جهالة في الربح أو يقطع الشركة فيه يفسدها و إلا بطل الشرط وصح العقد اعتبارا بالوكالة"۔(فصل فی التخارج/ج:5/ص:648/ط:سعید) المبسوط للسرخسی میں ہے:و إذا استأجر الذمي من المسلم بيتا ليبيع فيه الخمر لم يجز لأنه معصية فلا ينعقد العقد عليه ولا أجر له عندهما۔۔۔وكذلك لو أن ذميا استأجر مسلما يحمل له خمرا فهو على هذا عند أبي يوسف ومحمد رحمهما الله لا يجوزان العقد لأن الخمر يحمل للشرب وهو معصية والاستئجار على المعصية لا تجوز والأصل فيه قوله صلى الله عليه وسلم: "لعن الله في الخمر عشرا" وذكر في الجملة حاملها والمحمولة إليه۔(ج:16/ص:73/ط:دارالفکر)وفیہ ایضا:            بين شدة الحرمة في الربا بقوله : الآخذ والمعطي والكاتب والشاهد فيه سواء أي في المأثم .... والأصل في الكل قوله { ولا تعاونوا على الإثم والعدوان }۔الاختیار میں ہے:قوله عليه الصلاة والسلام :' كل قرض جر منفعة فهو ربا "۔(کتاب البیوع/ج:2/ص:34/ط:دارالکتب العلمیہ)مزید دیکھیے:فقط واللہ اعلم
                                                  
عنوان: ٹیلی نار ایزی پیسہ اکاؤنٹ کی طرف سے ملنے والی سہولیات کا حکم
سوال: ٹیلی  نار  ایزی  پیسہ  کے  اکاؤنٹ میں  ایک  ہزار  یا  اس  سے  زیادہ  پیسے  رکھنے  پر کمپنی روزانہ  فری منٹ اور  نیٹ دیتی ہے، اور  کوئی ٹرانزیکشن یا  کوئی بل جمع کرنے  پر  روزانہ کچھ پیسے واپس کرتی ہے آیا یہ دونوں جائز ہے؟
جواب: ’’ایزی پیسہ اکاؤنٹ ‘‘  ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ واضح رہے کہ  ٹیلی نار کا ایزی پیسہ اکاؤنٹ پہلی صورت والا ہوتاہے، اس لیے  ’’ایزی پیسہ اکاؤنٹ‘‘ کھلوانے سے اجتناب  کیا جائے۔"فتاوی شامی" میں ہے:"و في الأشباه: كل قرض جر نفعاًحرام، فكره للمرتهن سكنى المرهونة بإذن الراهن."  (5/166، مطلب کل قرض جر نفعا، ط: سعید)وفیہ ایضا (6/ 63):"و في الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً"."اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلك، إن أخذ الزیادة علی ذلك ربا."(14/513، باب کل قرض جر  منفعةً، کتاب الحوالة، ط: إدارة القرآن)فقط واللہ اعلم
                                                  
عنوان: والد کے حرام مال میں سے قرض لینے کا حکم
سوال: والد صاحب اپنے بچوں کو الگ الگ کرنا چاہتے ہیں اور مال حرام یا مشتبہ  ہے،  حرام یا مشتبہ مال میں سے بطور قرض اپنا حصہ لینا یہ نیت کر کے کہ بعد میں ان کو واپس کر دوں گا جائز ہے یا ناجائز؟
جواب: اگر کوئی شخص بر سرِ روزگار ہو اور اس کی آمدنی بھی لائقِ گزارا ہو اور شدید مجبوری نہ ہو تو حرام مال بطورِ قرض لینا  درست نہیں ہے، لہٰذا اگر بیٹا تعلیم یافتہ یا صاحبِ ہنر ہے اور محنت کرکے  گزران کرسکتا ہے تو وہ حرام  و مشتبہ مال سے قرض نہ لے،  اگر قرض کی ضرورت ہے تو کسی کے حلال مال سے قرض لے، لیکن  اگر ضرورتِ  شدیدہ ہو  اور  اس کے بغیر گزارا مشکل ہو  اور کسی اور جگہ سے حلال مال سے قرض نہ مل رہا ہو تو  حرام یا مشتبہ مال میں سے کچھ مال بطورِ  قرض اس نیت سے وصول کرے  کہ بعد میں واپس کر دوں گا  تو اس کی  گنجائش  ہوگی۔ فقط واللہ اعلم
                                                  
عنوان: کسی کی گاڑی کرائے پر اٹھانا اور اس پر کمیشن لینا / قسطوں پر خرید و فروخت / بیع عینہ کا حکم
سوال: کیا فرماتے ہیں مفتیان کرام درج ذیل مسائل کے بارے میں :1۔ ایک شخص گاڑی جو اس کی ملکیت میں نہیں ہے، کسی کو کرایہ پر دیتا ہے،  مثلا دس ہزار کرایہ پر، اور  گاڑی کے مالک سے کہتا ہے کہ آٹھ ہزار آپ کے، اور دو ہزار بطور کمیشن میرے ہوں گے، تو کیا اس طرح بطورِ کمیشن رقم لینا جائز ہے؟2۔ موٹر سائیکل یا گاڑی وغیرہ قسطوں پر فروخت کرنا کیسا ہے؟ جیسا کہ آج کل گاڑی کے  شوروم میں  ہوتا ہے۔3۔ ایک شخص شوروم جا کر مثلا بائیک قسطوں پر خریدتا ہے، جس کی کاغذی کاروائی مکمل کرتا ہے، لیکن بائیک / گاڑی لے کرنہیں جاتا، بلکہ اسی شوروم کے  مالک  کو نقد پر فروخت کردیتا ہے، تو کیا اس طرح خرید و فروخت شرعا جائز ہے؟4۔ اسی طرح سے سونا چاندی کی قسطوں پر خریداری اور کاغذی کاروائی کرکے  اسی سونار کو  نقد پر فروخت کرنا جائز ہے یا نہیں؟
جواب: 1۔صورتِ مسئولہ میں مذکورہ شخص کی شرعی حیثیت  بروکر کی ہے،  اور بروکروی  / کمیشن حلال ہونے کے لیے  مالک اور بروکر کے درمیان کمیشن پہلے سے طے  ہونا شرعا ضروری ہوتا ہے، لہذا  مسئولہ صورت  میں  پہلے سے طے شدہ کمیشن ( مثلا 2000 روپے ) مذکورہ شخص  کے لیے لینا جائز ہوگا۔رد المحتار علی الدر المختار میں ہے:"مطلب في أجرة الدلال [تتمة]قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه ."( كتاب الإجارة، باب الإجارة الفاسدة، ٦ / ٦٣، ط: دار الفكر)رد المحتار علی الدر المختار میں ہے:"وأما أجرة السمسار والدلال فقال الشارح الزيلعي: إن كانت مشروطة في العقد تضم، وإلا فأكثرهم على عدم الضم في الأول، ولا تضم أجرة الدلال بالإجماع اهـ. وهو تسامح فإن أجرة الأول تضم في ظاهر الرواية والتفصيل المذكور قويلة، وفي الدلال قيل لا تضم والمرجع العرف كذا في فتح القدير اهـ. "( كتاب البيوع، باب المرابحة و التولية، ٥ / ١٣٦، ط: دار الفكر)2۔ قسطوں پر خریدوفروخت  جائز  ہونے کےلیے   درج ذیل  شرائط کی رعایت ضروری ہے:الف۔  معاملہ متعین ہو یعنی سودا نقد کیا جارہا ہے یا ادھار۔ب۔   مدت متعین ہو۔ج۔  مجموعی قیمت (اور قسط کی رقم) متعین ہو۔د۔  کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اگر معاملہ کرتے وقت یہ شرط لگائی گئی تو پورا معاملہ ہی فاسد ہوجائے گا۔درر الحکام فی شرح مجلة الأحكام  میں ہے:" (المادة ١٥٧) التقسيط تأجيل أداء الدين مفرقا إلى أوقات متعددة معينة. هذا التعريف هو تعريف التقسيط الشرعي. " ( مقدمة في بيان الاصطلاحات الفقهية المتعلقة بالبيوع، المادة : ١٥٧، التقسيط تأجيل أداء الدين، ١ / ١٢٨، ط: دار الجيل)رد المحتار علی الدر المختار  میں ہے:"وفي شرح الآثار : التعزير بالمال كان في ابتداء الإسلام ثم نسخ .والحاصل أن المذهب عدم التعزير بأخذ المال".( كتاب الحدود، باب التعزير،٤ / ٦١، ط: دار الفكر )3۔ سائل نے جو صورت  بتائی ہے اسے شریعت کی اصطلاح میں "بیعِ عینہ"  کہتے ہیں جوکہ ناجائز ہےاور سود خوری کا ہی ایک راستہ ہے، اور رسولِ اکرم صلی اللہ علیہ وسلم نے اس قسم کے عقد کو رسوائی اور ذلت کا سبب قرار دیا ہے، جیسا کہ ’’سنن ابی داؤد‘‘ میں بروایت حضرت عبد اللہ بن عمر رضی اللہ عنہما رسولِ اکرم صلی اللہ علیہ وسلم کا فرمان منقول ہے کہ جب تک تم بیع عینہ کرتے رہوگے اور جانوروں کی دیکھ بھال میں لگے رہوگے اور زراعت میں گم ہوجاؤ گے اور جہاد چھوڑ دوگے تو اللہ تم پر ذلت و رسوائی مسلط کردے گا، یہاں تک کہ تم دوبارہ دین کی طرف نہ لوٹ آؤ۔لہذا اگر اس طرح کا عقد کرلیا  تو اسے فوری طور پر ختم کر دینا چاہیے اور اللہ رب العزت سے اپنے اس عمل پر سچے دل سے فوری طور پر توبہ کرنا ضروری ہے۔سنن أبي داود میں ہے:"عن ابن عمر، قال: سمعت رسول الله صلى الله عليه وسلم يقول: «إذا تبايعتم بالعينة، وأخذتم أذناب البقر، ورضيتم بالزرع، وتركتم الجهاد، سلط الله عليكم ذلا لا ينزعه حتى ترجعوا إلى دينكم» "( أبواب الإجارة، باب في النهي عن العينة، ٣ / ٢٧٤، رقم الحديث: ٣٤٦٢، ط: المكتبة العصرية، صيدا - بيروت)مسند الإمام أحمد بن حنبل میں ہے:" ٤٨٢٥ - حدثنا الأسود بن عامر أخبرنا أبو بكر عن الأعمش عن عطاء بن أبي رباح عن ابن عمر قال: سمعت رسول الله صلى الله عليه وسلم يقول: "إذا"، يعني، "ضن الناس بالدينار والدرهم، وتبايعوا بالعين واتبعوا أذناب البقر، وتركوا الجهاد في سبيل الله، أنزل الله بهم بلاء فلم يرفعه عنهم حتى يراجعوا دينهم".( مسند عبد الله بن عمر بن الخطاب رضي الله عنه، ٤ / ٤١٤، ط: دار الحديث - القاهرة)سنن الدارقطني میں ہے:" ٣٠٠٣ - ثنا يعقوب بن إبراهيم البزار , نا الحسن بن عرفة , نا داود بن الزبرقان , عن معمر بن راشد , عن أبي إسحاق السبيعي , عن امرأته أنها دخلت على عائشة رضي الله عنها فدخلت معها أم ولد زيد بن أرقم الأنصاري وامرأة أخرى , فقالت أم ولد زيد بن أرقم: يا أم المؤمنين إني بعت غلاما من زيد بن أرقم بثمانمائة درهم نسيئة , وإني ابتعته بستمائة درهم نقدا , فقالت لها عائشة: «بئسما اشتريت وبئسما شريت , إن جهاده مع رسول الله صلى الله عليه وسلم قد بطل إلا أن يتوب»"( كتاب البيوع، ٣ / ٤٧٨، ط: مؤسسة الرسالة، بيروت - لبنان)رد المحتار علی الدر المختار میں ہے:" (قوله: في بيع العينة) اختلف المشايخ في تفسير العينة التي ورد النهي عنها. قال بعضهم: تفسيرها أن يأتي الرجل المحتاج إلى آخر ويستقرضه عشرة دراهم ولا يرغب المقرض في الإقراض طمعا في فضل لا يناله بالقرض فيقول لا أقرضك، ولكن أبيعك هذا الثوب إن شئت باثني عشر درهما وقيمته في السوق عشرة ليبيعه في السوق بعشرة فيرضى به المستقرض فيبيعه كذلك، فيحصل لرب الثوب درهما وللمشتري قرض عشرة. وقال بعضهم: هي أن يدخلا بينهما ثالثا فيبيع المقرض ثوبه من المستقرض باثني عشر درهما ويسلمه إليه ثم يبيعه المستقرض من الثالث بعشرة ويسلمه إليه ثم يبيعه الثالث من صاحبه وهو المقرض بعشرة ويسلمه إليه، ويأخذ منه العشرة ويدفعها للمستقرض فيحصل للمستقرض عشرة ولصاحب الثوب عليه اثنا عشر درهما، كذا في المحيط، وعن أبي يوسف: العينة جائزة مأجور من عمل بها، كذا في مختار الفتاوى هندية. وقال محمد: هذا البيع في قلبي كأمثال الجبال ذميم اخترعه أكلة الربا. وقال عليه الصلاة والسلام: «إذا تبايعتم بالعينة واتبعتم أذناب البقر ذللتم وظهر عليكم عدوكم» قال في الفتح: ولا كراهة فيه إلا خلاف الأولى لما فيه من الإعراض عن مبرة القرض اهـ ط ملخصًا."( باب الصرف. مطلب في بيع العينة، ٥ / ٢٧٣، ط: دار الفكر)رد المحتار علی الدر المختار میں ہے:" (و) فسد (شراء ما باع بنفسه أو بوكيله) من الذي اشتراه ولو حكما كوارثه (بالأقل) من قدر الثمن الأول (قبل نقد)  كل  (الثمن)  الأول.  صورته: باع شيئا بعشرة ولم يقبض الثمن ثم شراه بخمسة لم يجز وإن رخص السعر للربا.و في الرد : (قوله : للربا) علة لقوله لم يجز: أي لأن الثمن لم يدخل في ضمان البائع قبل قبضه، فإذا عاد إليه عين ماله بالصفة التي خرج عن ملكه وصار بعض الثمن قصاصا ببعض بقي له عليه فضلا بلا عوض فكان ذلك ربح ما لم يضمن وهو حرام بالنص زيلعي. "( باب البيع الفاسد، ٥ / ٧٣ - ٧٤، ط: دار الفكر)4۔  مذکورہ طریقہ کار پر ادھار چیز خرید کر اسی مالک کو   اسی وقت کو نقد فروخت کرنا یعنی "بیع عینہ " سونا چاندی میں بھی جائز نہیں، نیز سونا یا چاندی کی ادھار خرید و فروخت  سود کی ایک قسم جسے شریعت کی اصطلاح میں" ربا نسیئہ "  کہا جاتا ہے؛ کو مستلزم ہونے کی وجہ سے جائز نہیں۔مرقاة المفاتيح شرح مشكاة المصابيح میں ہے:"٢٨٠٩ - وعن أبي سعيد الخدري - رضي الله عنه - قال: قال رسول الله صلى الله عليه وسلم: " «الذهب بالذهب والفضة بالفضة، والبر بالبر، والشعير بالشعير، والتمر بالتمر، والملح بالملح، مثلا بمثل، يدا بيد، فمن زاد أو استزاد فقد أربى، الآخذ والمعطي فيه سواء» ". رواه مسلم.قال زين العرب: الربويات المذكورة في هذا الحديث ست، لكن لا يختص بهما، وإذا ذكرت ليقاس عليها غيرها (لمن زاد) ، أي: أعطى الزيادة وقدمه لأن الأمر باختياره أولى ("أو استزاد ") ، أي: طلب الزيادة (" فقد أربى ") ، أي: أوقع نفسه في الربا، وقال التوربشتي - رحمه الله - أي: طلب الربا وتعاطاه ومعنى اللفظ أخذ أكثر مما أعطاه، من ربا الشيء يربو إذا زاد، قال الطيبي - رحمه الله: لعل الوجه أن يقال إلى الفعل المحرم، لأن من اشترى الفضة عشرة مثاقيل بمثقال من ذهب فالمشتري أخذ الزيادة وليس بربا ("الآخذ والمعطي فيه ") ، أي: في أصل إثم الربا (" سواء ") . رواه مسلم) ."( كتاب البيوع، باب الربا، ٥ / ١٩١٧، ط: دار الفكر، بيروت - لبنان)الدر المختار میں ہے:"باب الصرف ... (هو) لغة الزيادة. وشرعًا (بيع الثمن بالثمن) أي ما خلق للثمنية ومنه المصوغ (جنسًا بجنس أو بغير جنس) كذهب بفضة (ويشترط) عدم التأجيل والخيار و (التماثل)  أي التساوي وزنا (والتقابض) بالبراجم لا بالتخلية (قبل الافتراق) وهو شرط بقائه صحيحًا على الصحيح."( كتاب البيوع، باب الصرف، ٥ / ٢٥٧، ط: دار الفكر)فقط واللہ اعلم
                                                  
عنوان: کمیٹی (بی سی) ڈالنے کا حکم
سوال: ہمارے ہاں دس،پندرہ بندے مل کر کمیٹی بی سی ڈالتے ہیں، جس میں نمبر کی تعیین اس طرح کرتے ہیں کہ ہر ماہ قرعہ اندازی کی جاتی ہے، جس کا نمبر نکل آئے وہ شخص پیسے لے جاتا ہے اور باقی تمام حضرات اگلے مہینے کی قرعہ اندازی کا انتظار کرتے ہیں، ہر ماہ یہی سلسلہ چلتا رہتا ہے،یہ طریقہ کار درست ہے یا نہیں اور اگر درست نہیں ہے تو متبادل بہتر صورت کی طرف رہنمائی فرمائیں۔
جواب: واضح رہے کہ کمیٹی (بیسی)کامروجہ طریقہ قرض کے لین دین کامعاملہ ہے ،جس کا مقصد باہمی تعاون وتناصرہے ۔یہ معاملہ مندرجہ ذیل شرائط کے ساتھ جائز ہے:بی سی (کمیٹی) میں تمام شرکاء برابر رقم جمع کرائیں، اور انہیں برابر رقم دی جائے اورتمام شرکاءاخیرتک شریک رہیں (ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائے) اسی طرح یہ بھی ضروری ہے کہ ہر شریک کو ہر وقت بطورِ قرض دی ہوئی اپنی رقم واپس لینے کے مطالبہ کا پورا حق ہو۔اگر اس میں غلط شرائط لگائی جائیں، مثلاً: کسی کو کم، کسی کو زیادہ دینے کی شرط  یا جس کی کمیٹی نکلتی جائے وہ بقیہ اقساط سے بری الذمہ قرار پائے تو  جائز نہیں ۔لہٰذا صورتِ مسئولہ میں اگر مذکورہ شرائط کا لحاظ رکھا جاتاہے تو بیسی ڈالنا جائز ہے،نیز  باہمی رضامندی سے  ہر ایک کی بیسی  کی باری کے لیےقرعہ اندازی  کی صورت  اختیار کی جاسکتی ہے۔فتاوی ہندیہ میں ہے:"والقرض هو أن يقرض الدراهم والدنانير أو شيئا مثليا يأخذ مثله في ثاني الحال۔"(كتاب الكراهية،الباب الثاني والعشرون/5/ 366ط:رشيدية)فتاوی شامی میں ہے:"(قوله: کل قرض جر نفعاً فهو  حرام) أی اذا کان مشروطاً."(کتاب البیوع،باب بیع الفاسد،166/5،ط:سعید) فقط والله اعلم
                                                  
عنوان: بینک سے گاڑی خریدنے والے سے گاڑی خریدنے کا حکم
سوال: میں دبئی میں رہائش پزیر ہوں، میرے ایک دوست نے دبئی الاسلامی بینک یا ابوظبی الاسلامی بینک سے گاڑی قسطوں پر خریدی ہے، اب میں ان سے وہ گاڑی خریدناچاہتا ہوں، تو کیا اس میں شرعا کوئی حرج ہے یا نہیں؟، کیوں کہ میں نے سنا ہے کہ بینک سے گاڑی خریدنا جائز نہیں، چاہے وہ اسلامی بینک ہو یا اس کے علاوہ کوئی اور ہو، اگرچہ میں براہِ راست بینک گاڑی خریدنہیں رہااور نہ میرا کوئی بینک سے واسطہ ہوگا، لیکن اس آدمی کا بینک سے واسطہ ہوگا، قرآن وحدیث کی روشنی میں جواب عنایت فرمائیں۔
جواب: صورتِ مسئولہ میں بینک سے قسطوں پر لی گئی گاڑی کو اس کے مالک سے کل قیمت مقرر کرکے خریدنا  درست ہے، بشرطیکہ خریدار قیمت یا قسطوں کی ادائیگی کا معاملہ بینک سے نہ کرے، اس صورت میں بینک سے قسطوں پر گاڑی خریدنے کا گناہ صرف بینک سے خریدنے والے پر ہوگا،لیکن اگر اس نے گاڑی اس کے مالک سے خرید کر یہ معاہدہ کیا کہ بینک کی بقیہ قسطیں میں بھروں گا تو یہ خرید و فرخت درست نہیں، اس گناہ میں یہ خریدار بھی شریک ہوگا۔فتاوی عالمگیری (الفتاوى الهندية )  میں ہے:"إذا تصرف في المغصوب وربح فهو على وجوه إما أن يكون يتعين بالتعيين كالعروض أو لا يتعين كالنقدين فإن كان مما يتعين لا يحل له التناول منه قبل ضمان القيمة وبعده يحل إلا فيما زاد على قدر القيمة وهو الربح فإنه لا يطيب له ولا يتصدق به وإن كان مما لا يتعين فقد قال الكرخي: إنه على أربعة أوجه إما إن أشار إليه ونقد منه أو أشار إليه ونقد من غيره أو أطلق إطلاقا ونقد منه أو أشار إلى غيره ونقد منه وفي كل ذلك يطيب له إلا في الوجه الأول وهو ما أشار إليه ونقد منه قال مشايخنا لا يطيب له بكل حال أن يتناول منه قبل أن يضمنه وبعد الضمان لا يطيب الربح بكل حال وهو المختار والجواب في الجامعين والمضاربة يدل على ذلك واختار بعضهم الفتوى على قول الكرخي في زماننا لكثرة الحرام." (كتاب الغصب، الباب الثامن في تملك الغاصب والانتفاع به، ج:5، ص:141، ط:مكتبه رشيديه) فقط والله  اعلم
                                                  
عنوان: داوٗد فیملی تکافل شرعی اصولوں کے خلاف ہے
سوال: کیا داوٗد  فیملی  تکافل شرعی اصولوں کے مطابق ہے یا نہیں؟ اور اس میں پیسے دے کر منافع    حاصل کرنا  جائز ہے یا نہیں؟ تفصیل کے ساتھ جواب دیں!
جواب: واضح رہے کہ  تکافل  جہاں جہاں شرعی محرمات پر مشتمل ہے وہاں  قابل مذمت کردار  اور   غریب کی استحصال  کو بھی  متضمن  ہے ،مروجہ تکافل  میں سود ، جوا ، دھوکا  دہی اور استحصالی عنصر جیسی خرابیاں موجود  ہیں۔تکافل میں حصہ لینے والا شخص  کمپنی کو جو رقم ادا کرتا ہے ، کمپنی حسب معاہدہ وہ رقم بمعہ اضافہ کے لوٹاتی ہے، یہ اضافہ بعینہ سود  ہے جو کہ شرعًا حرام ہے۔بعض صورتوں میں حصہ دار کو  معاہدہ پورا ہونے پر کچھ بھی واپس نہیں ملتا،  یا اداکردہ رقم بمعہ اضافہ کے مل جاتی ہے ، یہ معاہدہ ان دو صوتوں میں   متردد ہوتا ہے، ان میں سے کوئی ایک صورت بھی یقینی نہیں ہوتی  ، یہ   جوا اور قمار ہے جو کہ جائز نہیں ۔اس کے علاوہ دھوکا  دہی، استحصالی عنصر جیسی   خرابیاں بھی پائی جاتی ہے ، لہذاجمہور علمائے  کرام  کے نزدیک  کسی بھی قسم     کی بیمہ  (انشورنس  )پایسی سود اور قمار(جوا) کا مرکب ومجموعہ ہونے کی وجہ سے  ناجائز  اور حرام ہے ، اور مروجہ انشورنس  کے متبادل  کے طور پر  بعض ادارے  جو "تکافل  " (خیراتی ادارے) کے عنوان سے  نظام چلا رہے ہیں  یہ بھی شرعی اعتبار سے خامیاں پائے جانے کی وجہ سے ناجائز ہے؛   لہذا "داؤد فیملی تکافل"  اور موجودہ  دور میں اس جیسی جتنی دیگرکمپنیاں کام کررہی   ہیں ، ان کی   پایسیاں  لینے اور ان میں  رقم جمع کرانے سے اجتناب لازم ہے، اور اس کا نفع حرام ہے۔بدائع الصنائع میں ہے:"الغرر هو الخطر الذي استوى فيه طرف الوجود و العدم بمنزلة الشك."(فصل فی شرائط  الصحۃ فی البیوع/ج:11/ص:186/ط:بیروت)شرح  صحیح البخاری لابن بطال میں ہے:"(و توعد تعالى من لم يتب منه بمحاربة الله ورسوله وليس فى جميع المعاصى ما عقوبتها محاربة الله ورسوله غير الربا، فحق على كل مؤمن أن يجتنبه ، و لايتعرض لما لا طاقة له به من محاربة الله ورسوله ، ألا ترى فهم عائشة هذا المعنى حيث قالت للمرأة التى قالت لها : بعت من زيد من أرقم جارية إلى العطاء بثمانمائة درهم ، ثم ابتعتها منه بستمائة درهم نقدًا ، فقالت لها عائشة : بئس ما شريت ، أبلغى زيدًا أنه قد أبطل جهاده مع رسول الله إن لم يتب . ولم تقل لها : إنه أبطل صلاته ولا صيامه ولا حجه ، فمعنى ذلك - والله أعلم - أن من جاهد فى سبيل الله فقد حارب عن الله ، ومن فعل ذلك ثم استباح الربا ، فقد استحق محاربة الله."(کتاب البیوع/ج:6/ص:219/ط:مکتبۃ الرشد السعودیہ)الاختیار میں ہے:"قوله عليه الصلاة والسلام :  كل قرض جر منفعة فهو ربا. "(کتاب البیوع/ج:2/ص:34/ط:دارالکتب العلمیہ)فقط واللہ اعلم
                                                  
عنوان: پرپال (Prpal) کمپنی میں کام کرنا
سوال: پر پال  کمپنی میں کاروبار کرنا حلال ہیں  یا حرام؟
جواب: پرپال کمپنی ایک اشتہارات  (ADVERTISING ) کی کمپنی ہے، اس میں کام کرنے کے لیے دو طرح کے پیکچز ہیں :1-نیٹ  ورک  مارکیٹنگ   2 - انویسٹمنٹ پیکجکوئی شخص اس کمپنی میں رجسٹرڈ  ہونے کے لیے  پچاس ڈالر کے عوض ایک ایڈ پاور خریدتا ہے جس کے نتیجہ میں اسے یومیہ کلک کی مقدار کا حق حاصل ہوجاتا ہے،  جسے وہ پندرہ مہینہ کے دورانیہ میں استعمال کرسکتا ہے، اس کے بعد اس کا یہ حق ختم ہوجاتا ہے ، نیز اس کمپنی میں اپنے علاوہ دوسرے کو بھی شریک کیاجاسکتا ہے ،جس کا چین کمیشن بھی پہلے والوں کو ملتا رہتا ہے۔  (https://www.prpal.com/)اس کمپنی کے طریقہ کار  کی تفصیل کی روشنی میں  اس کا شرعی حکم یہ ہے کہ اس میں رجسٹرڈ ہونا اور دوسرے کو شریک کرنا ناجائز ہے، اور اس کی آمدنی بھی ناجائز ہے۔چند شرعی خرابیاں درج ذیل ہیں:1۔۔   اس میں ایسے لوگ اشتہارات کو دیکھتے ہیں جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2۔ اس میں کلک کرنے والا ایک ہی شخص کئی بار کلک کرتا ہے ،  جس سے یہ تاثر دیا جاتا ہے کہ اشتہار دیکھنے والے بہت سے لوگ ہیں، جس سے اشتہار دینے والوں کی ریٹنگ بڑھتی ہے، حالاں کہ یہ بات بھی خلاف واقعہ اور دھوکا  دہی ہے۔3۔۔ نیز ایڈ پر کلک ایسی چیز نہیں ہے جس منفعت مقصودہ ہے، اس لیے یہ اجارہ صحیح نہیں ہے۔4۔۔ اس کمپنی میں رجسٹرد ہونے کے لیے پچاس ڈالر کے عوض ایڈ پاور حاصل کیا جاتا ہے، جو واپس نہیں ملتے ،  یہ ایک قسم کی رشوت ہے۔5۔۔ اگر ان اشتہارات میں جان دار کی تصاویر یا خواتین کے تصاویر بھی ہوں تو یہ اس پر مستزاد  قباحت ہے۔6۔۔ اس اجارہ کے معاملہ میں عمل  (کلک کی مجموعی تعداد)اور وقت (کلک کرنے کی مدت ) دونوں پر اجارہ ہوتا ہے، جس کی وجہ سے یہ معاملہ فاسد ہے۔7۔۔ اس معاملے میں جس طریق پر اس سائٹ کی پبلسٹی کی جاتی ہے، جس میں پہلے اکاؤنٹ بنانے والے کوہر نئے اکاؤنٹ بنانے والے پر کمیشن ملتا رہتا ہے، جب کہ  اس نے  اس نئےاکاؤنٹ بنوانے میں کوئی عمل نہیں کیا، اس بلا عمل کمیشن لینے کا معاہدہ کرنا اور  اس پر اجرت لینا بھی جائز نہیں۔ شریعت میں بلا  محنت کی کمائی   کی حوصلہ شکنی کی گئی ہے اور  اپنی محنت   کی کمائی   حاصل کرنے کی ترغیب ہے  اور اپنے ہاتھ کی کمائی کو افضل کمائی قراردیا ہے ۔8۔۔ انویسمنٹ کے طریقہ کار میں  مزید یہ خرابی بھی ہے کہ  یہ انویسمنٹ پلان میں یومیہ متعین نفع دیتی ہے مثلًا انویسٹمنٹ $50= روزانہ کی آمدنی تقریبًا $0.25، انویسٹمنٹ $100 = روزانہ کی آمدنی 0.50 $ ہے، انویسٹمنٹ $200 = یومیہ آمدنی $1، انویسٹمنٹ $400= یومیہ آمدنی $2،  انویسٹمنٹ $500= روزانہ آمدنی $2.5، انویسٹمنٹ $1000= یومیہ آمدنی $5۔  جب کہ شرعًا اس طرح کی انویسمنٹ ناجائز ہے۔خلاصہ یہ مذکورہ کمپنی سے معاملہ کرنا، اس میں رجسٹرڈ ہونا یا کسی اور  کو رجسٹرڈ  کرانا  ناجائز  ہے۔شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".الدر المختار وحاشية ابن عابدين (رد المحتار) (6/ 4):هي) لغة: اسم للأجرة وهو ما يستحق على عمل الخير ولذا يدعى به، يقال أعظم الله أجرك. وشرعًا (تمليك نفع) مقصود من العين (بعوض) حتى لو استأجر ثيابًا أو أواني ليتجمّل بها أو دابّةً ليجنبها بين يديه أو دارًا لا ليسكنها أو عبدًا أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، و لا أجر له لأنها منفعة غير مقصودة من العين، بزازية."وفیہ ایضا (6/ 58):"(أو) استأجر (خبازا ليخبز له كذا) كقفيز دقيق (اليوم بدرهم) فسدت عند الإمام لجمعه بين العمل والوقت ولا ترجيح لأحدهما فيفضي للمنازعة."الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير."فقط واللہ اعلم
                                                  
عنوان: پاک قطر تکافل کمپنی کا حکم
سوال: کیاپاک قطر تکافل سے فائدہ اٹھاناجائزہے ؟ اس کی پالیسیوں سے جو مالی فائدہ ہوتا ہے وہ لیناجائزہے؟پاک قطرتکافل والے جامعہ بنوریہ کا ایک فتوی بھی لوگوں کو  دکھارہے ہیں، جو 6۔18۔2010کودیاگیا ہے،  سیریل نمبر8745ہے،   براۓ مہربانی راہ نمائی فرمادیں۔
جواب: واضح رہے کہ  تکافل  جہاں  شرعی محرمات پر مشتمل ہے وہاں  قابل مذمت کردار  اور   غریب کے  استحصال  کو بھی  متضمن  ہے ،مروجہ تکافل  میں سود ، جوا ، دہوکہ  دہی اور استحصالی عنصر جیسی خرابیاں موجود  ہیں۔تکافل میں حصہ لینے والا شخص  کمپنی کو جو رقم ادا کرتا ہے ، کمپنی حسب معاہدہ وہ رقم بمعہ اضافہ کے لوٹاتی ہے، یہ اضافہ بعینہ سود  ہے جو کہ شرعا حرام ہے۔بعض صورتوں میں حصہ دار کو  معاہدہ پورا ہونے پر کچھ رقم بھی واپس نہیں ملتا ،   یا اداکردہ رقم بمعہ اضافہ کے مل جاتی ہے ، یہ معاہدہ ان دو صوتوں میں   محصور ہوتا ہے، ان میں سے کوئی ایک صورت بھی یقینی نہیں ہوتی  ، یہ   جوا اور قمار ہے جو کہ جائز نہیں ۔اس کے علاوہ دہوکہ دہی، استحصالی عنصر جیسی   خرابیاں بھی پائی جاتی ہے ، لہذاجمہور علماء کرام  کے نزدیک  کسی بھی قسم     کی بیمہ  (انشورنس  )پایسی سود اور قمار(جوا) کا مرکب ومجموعہ ہونے کی وجہ سے  ناجائز  اور حرام ہے ، اور مروجہ انشورنس  کے متبادل  کے طور پر  بعض ادارے  جو "تکافل  " کے عنوان سے  نظام چلا رہے ہیں ،وہ بھی شرعی حدود کی رعایت نہ رکھنے کی وجہ سے، جائز  نہیں  ہے،  لہذا " پاک قطر تکافل  " اور موجودہ  دور میں اس جیسی جتنی دیگرکمپنیاں کام کررہی   ہیں ، اس کی   پایسیاں  لینے اور اس میں  رقم جمع کرانے سے اجتناب لازم ہے، اور اس کا نفع حرام ہے۔باقی سائل نے پاک قطر تکافل کمپنی کے بارے میں جس فتوی کا حوالہ دیا ہے، ہمارے دارالافتاء جامعہ علوم اسلامیہ بنوری ٹاؤن  سے تکافل کے جواز کے متعلق ایسا کوئی فتوی جاری نہیں ہوا۔بدائع الصنائع میں ہے:"الغرر هو الخطر الذي استوى فيه طرف الوجود والعدم بمنزلة الشك۔"(فصل فی شرائط  الصحۃ فی البیوع/ج:11/ص:186/ط:بیروت)شرح  صحیح البخاری لابن بطال میں ہے:"(وتوعد تعالى من لم يتب منه بمحاربة الله ورسوله وليس فى جميع المعاصى ما عقوبتها محاربة الله ورسوله غير الربا ، فحق على كل مؤمن أن يجتنبه ، ولا يتعرض لما لا طاقة له به من محاربة الله ورسوله ، ألا ترى فهم عائشة هذا المعنى حيث قالت للمرأة التى قالت لها : بعت من زيد من أرقم جارية إلى العطاء بثمانمائة درهم ، ثم ابتعتها منه بستمائة درهم نقدًا ، فقالت لها عائشة : بئس ما شريت ، أبلغى زيدًا أنه قد أبطل جهاده مع رسول الله إن لم يتب . ولم تقل لها : إنه أبطل صلاته ولا صيامه ولا حجه ، فمعنى ذلك - والله أعلم - أن من جاهد فى سبيل الله فقد حارب عن الله ، ومن فعل ذلك ثم استباح الربا ، فقد استحق محاربة الله۔"(کتاب البیوع/ج:6/ص:219/ط:مکتبۃ الرشد السعودیہ)الاختیار میں ہے:"قوله عليه الصلاة والسلام :' كل قرض جر منفعة فهو ربا"۔(کتاب البیوع/ج:2/ص:34/ط:دارالکتب العلمیہ)فقط واللہ اعلم
                                                  
عنوان: دو بیٹوں اور دو بیٹیوں میں ترکہ کی تقسیم
سوال: اڑھائی مرلہ جائیداد میں دو بھائی دو بہنوں کا حصہ بتائیں، والد اور والدہ وفات پا گئے ہیں،  والد کا کوئی اور رشتہ دار بھی نہیں۔
جواب: صورت مسئولہ میں مرحوم کا ترکہ تقسیم کرنے کا طریقہ یہ ہے کہ سب سے پہلے مرحوم کی تجہیز وتکفین کا خرچہ نکالنے کے بعد اگرمرحوم پرکوئی قرض ہو تو اس کو ادا کرنے کے بعد اگر مرحوم نے کوئی جائز وصیت کی ہو تو اسے نافذ کرنے کے بعد مرحوم کی تمام جائیداد منقولہ و غیر منقولہ کو 6 حصوں میں تقسیم کرکے اس کے ہر ایک بیٹے کو 2 حصے اور اس کی ہر ایک بیٹی کو  ایک حصہ ملے گا ۔ صورت تقسیم یہ ہے:6          مرحوم والدین            بیٹابیٹابیٹیبیٹی2211یعنی 100 روپے کے حساب سے  مرحوم کے ہر ایک بیٹے کو33.33روپے اور اس کی ہر ایک بیٹی کو16.66روپے ملیں گے۔ فقط واللہ اعلم
                                                  
عنوان: قرضہ کے لوٹاتے وقت وہی چیز یا اس کی موجودہ مالیت لوٹائی جائے، سودی لین دین حرام ہے
سوال: تین سال پہلے  میں دبئی میں جاب کرتا تھا،  وہاں میں نے چالیس ہزار درہم کا سودی  قرضہ لیا تھا،  جو اس وقت دس لاکھ کے برابر تھا، اس وقت  درہم کی ویلیو انتیس روپے تھی، اس کے بعد میں پاکستان آگیا، اب درہم کی قیمت پینتالیس روپے ہیں،  اب  یہ معلوم کرنا ہے کہ  واپسی ادائیگی انتیس روپے کے حساب کروں گا یا پینتالیس روپے کے حساب سے؟ اور سود سمیت ادائیگی لازمی ہے یا بغیر سود کے؟
جواب: واضح رہے کہ سودی معاملہ کرنے والے کے بارے میں قرآن کریم اور احادیث طیبہ میں بہت سخت وعیدیں  وارد ہوئی ہیں،  سود خود کے ساتھ  اللہ اور اس کے رسول کا اعلان جنگ ہے،  لہذا سود پر مبنی معاملات سے اپنے آپ کو بچانے کا  بھرپور اہتمام کرنا ضروری ہے۔صورت مسئولہ میں سائل  نے سودی قرضہ لے کر ناجائز اور حرام کام ارتکاب کیاہے، اس پر  کثرت سے استغفار   کرے،  اور واپسی ادائیگی بغیر سود  کے  کرے۔باقی قرض میں    جتنے درہم   لئے ہیں، اتنے درہم سائل کے ذمہ ادا کرنا ضروری ہیں، اگر مالیت ادا کرے تو ادا کے وقت کی مالیت کا اعتبار ہو گا، خواہ اب درھم کی قیمت جو بھی ہو۔مبسوط سرخسی میں ہے:"بين شدة الحرمة في الربا بقوله : الآخذ والمعطي والكاتب والشاهد فيه سواء أي في المأثم .... والأصل في الكل قوله تعالیٰ: {ولا تعاونوا على الإثم والعدوان }."(کتاب الصرف/ج:16/ص:279)شرح  صحیح البخاری لابن بطال میں ہے:( وتوعد تعالى من لم يتب منه بمحاربة الله ورسوله وليس فى جميع المعاصى ما عقوبتها محاربة الله ورسوله غير الربا ، فحق على كل مؤمن أن يجتنبه ، ولا يتعرض لما لا طاقة له به من محاربة الله ورسوله ، ألا ترى فهم عائشة هذا المعنى حيث قالت للمرأة التى قالت لها : بعت من زيد بن أرقم جارية إلى العطاء بثمانمائة درهم ، ثم ابتعتها منه بستمائة درهم نقدًا ، فقالت لها عائشة : بئس ما شريت ، أبلغى زيدًا أنه قد أبطل جهاده مع رسول الله إن لم يتب . ولم تقل لها : إنه أبطل صلاته ولا صيامه ولا حجه ، فمعنى ذلك - والله أعلم - أن من جاهد فى سبيل الله فقد حارب عن الله ، ومن فعل ذلك ثم استباح الربا ، فقد استحق محاربة الله."(کتاب البیوع/ج:6/ص:219/ط:مکتبۃ الرشد السعودیہ)مبسوط میں ہے:"أما في باب القرض فالشرط اعتبار المماثلة في العين المقبوضة وصفة المالية." (ج:14/ص:58/ط:دارالفکر)فقط واللہ اعلم
                                                  
عنوان: بینک کے لیے ایجنٹ کے طور پر کام کارنا
سوال: میں نے CSPلیا ہے ، جس کو بیسی بولتے ہیں،  اس میں کام یہ ہوتا ہےکہ ادھا رسے پیسہ نکالنا جمع کرنا اور کسٹمر کا اکاؤنٹ اوپن کرنا،  اس میں ہم کو  ایک  لاکھ پر 400 روپیہ بینک سے کمیشن ملےگا تو کیا یہ ہمارے  لیے صحیح ہے؟
جواب: واضح رہے کہ بینک کا   بنیا دی کام سودی لین دین اور سودی قرضوں کے کاروبار کا ہو تا ہے    اسی طر ح سود کھانے والا ہو ،کھلانے والا ہو ،  سودی لین دین لکھنے والا ہو، یا اس پر گواہ ہو   ، ایسے لو گو ں کے بارے میں حدیث میں لعنت آئی ہے ۔لہذاصورتِ  مسئولہ میں  سائل cspکا لائسنس لے کرکسٹمرز کا  بینک میں  اکاؤنٹ کھلواتا  ہے اور پیسے نکالنا اور جمع کراتا ہے  تو اس صورت میں بینک کے ساتھ معاونت ہوتی ہے اور  اس پر بینک  کمیشن بھی دیتا ہے؛  لہذا بینک کے ساتھ معاونت  کرنا اور بینک سےکمیشن لینا حرام ہے ۔ باری تعالی کا ارشاد ہے : ﴿وَاَحَلَّ اللّٰهُ الْبَیْعَ وَحَرَّمَ الرِّبَا﴾ (سورہ بقرہ، آیت: ۲۷۵)﴿یَمْحَقُ اللّٰهُ الرِّبَا وَیُرْبِیْ الصَّدَقَاتِ﴾ (سورہ بقرہ، آیت: ۲۷۶)حدیث شریف میں ہے:" عن جابر بن عبد اللّٰه رضي اللّٰه عنه قال: لعن رسول اللّٰه صلى اللّٰه علیه و سلّم آکل الربوا و موکله و کاتبه و شاهدیه، و قال: هم سواء."ترجمہ”حضرت جابر رضی اللہ عنہ سے مروی ہے کہ رسول اللہ صلی اللہ علیہ وسلم نے لعنت بھیجی سود کھانے والے پر،اور کھلانے والے پر،اور اسے لکھنے والے پر،اور اس کے دونوں گواہوں پر اور یہ بھی فرمایا کہ وہ(گناہ میں) برابر ہیں۔“( مسلم شریف ۲: ۷۲،، مطبوعہ: مکتبہ اشرفیہ دیوبند)فقط واللہ اعلم
                                                  
عنوان: بینک میں اکاؤنٹ کھلوانا
سوال: Bank Islami Sahulat Account, Islami Bachat Account, Islami Current Account, Islami Asaan Account, Islami Mahana Munafa Account, Islami Amadni Certificate, Islami Dollar Bachat Account, Islami Premium Saving Account, Islami Business Saving Accountاس میں کون سے اکاونٹ کا استعمال جائز ہے ؟
جواب: کسی بھی  بینک (چاہے سودی ہو یا مروجہ اسلامی ہو) میں سیونگ اکاؤنٹ /کوئی بھی منافع بخش اکاؤنٹ کھلوانا اور نفع حاصل کرنا جائز نہیں ہے،اگراکاؤنٹ کھلوانے کی واقعی ضرورت ہوتوکسی بھی بینک میں کرنٹ اکاؤنٹ کھلوانے کی گنجائش ہے۔فقط واللہ اعلم
                                                  
عنوان: میزان بینک سے گاڑی لینا یا گھر کی تعمیر کے لیے قرض لینا
سوال: میزان بینک سے لیز پر گاڑی لے سکتے ہیں؟اور آج کل میزان بینک گھر یا گھر کی تعمیر کے  لیے بھی لون دے رہے ہیں،میری ذاتی زمین ہے اُس پر گھر کی تعمیر کے  لیے میزان بینک سے قرضہ لے سکتا ہوں؟
جواب: واضح رہے کہ مروجہ غیر سودی بینکوں  کا اگرچہ یہ دعویٰ ہے کہ وہ علماء کرام کی نگرانی میں  شرعی اصولوں کے مطابق کام کرتے ہیں ،  لیکن  ان  بینکوں کا طریقہ کار مکمل طور پر شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً  ایک جیسے  ہیں، لہذا روایتی بینکوں کی طرح ان سے بھی  تمویلی معاملات کرنا،لیز پر گاڑی لینا یا گھر بنانے کے  لیے قرض لینا جائز نہیں ہے۔ فقط واللہ اعلم
                                                  
عنوان: زکوٰۃ اور عطیات کے مد میں سے ضرورت کے وقت ایک ددوسرے کو قرض دینا
سوال: 1۔مدرسے کے وہ اخراجات جن میں زکوٰۃ اور واجب صدقات لگانا درست نہیں ہے، اگر ان کا فنڈ کم ہو تو کیا زکوٰۃ وغیرہ مدات سے رقم قرض لی جاسکتی ہے؟ کن کن مدات سے اور کتنے عرصے کے لیے بطورِ قرض لی جاسکتی ہے؟2- اگر قرض لی جاسکتی ہے تو کتنے عرصے تک کے لیے لی جاسکتی ہے؟3- زکوٰۃ کی مد میں رقم ختم ہوجائے یا کم پڑے تو کیا عطیات وغیرہ کے فنڈ سے زکات فنڈ کے لیے قرض لیا جاسکتا ہے؟ کیا اس صورت میں بعد میں زکوٰۃ دینے والوں کی زکوٰۃ ادا ہوجائے گی؟
جواب: 1.2.مدرسے کےوہ اخراجات جس میں زکوٰۃ و صدقات واجبہ کی رقم لگاناجائز نہیں اگرغیرزکوٰۃ وصدقات کے فنڈ میں  کمی ہوجائےتومدرسہ کا مہتمم زکوٰۃ کی مد سے قرض لےسکتاہے،جب عطیات کی رقم آجائے تو قرض کی رقم زکوٰۃ فنڈمیں جمع کرادی جائے۔اور اس کےلئے کوئی مدت متعین نہیں ہے البتہ جیسے ہی رقم مل جائے توفوراً قرض واپس کردیاجائے۔3.جواب نمبرایک میں قرض کی ضرورت اس لئےپڑی تھی کہ غیرمصارفِ زکوٰۃ کے اخراجات کےلئےعطیات کی رقم نہیں تھی اور زکوٰۃ کی رقم عطیات کے مصارف میں استعمال کرناجائزنہیں تھا، اس لئے قرض کی   ضرورت پڑی ،جبکہ مصارف زکوٰۃ میں عطیات کی رقم خرچ کی جاسکتی ہے،قرض لینے کی ضرورت نہیں۔مجمع الأنہر میں ہے:وعلی الإمام أن یجعل لکل نوع بیتًا یخصه ولا یخلط بعضه ببعض فإن لم یوجد في بعضها شیئ فللإمام أن یستقرض عليه من النوع الاٰخر ویصرفه إلی اهل ذلک، ثم إذا حصل من ذلک النوع شئ رده إلی المستقرض منه إلا أن یکون المصرف من الصدقات أو من خمس الغنائم علی اهل الخراج، وهم فقراء فإنه لا یرد فيه شیئًا، وکذا في غیره إذا صرفه إلی  المستحق، ویجب علی الإمام أن یتق اﷲ ویصرف إلی کل مستحق قدر حاجته من غیر زیادة۔ (کتاب السیر والجہاد/ج:2ص:486/ط:، دار الکتب )فتاوى شامی میں ہے:لأن الحيلة أن يتصدق على الفقير ثم يأمره بفعل هذه الأشياء وهل له أن يخالف أمره؟ لم أره والظاهر نعم۔۔۔۔وفی الشامية (قوله ثم يأمره إلخ) ويكون له ثواب الزكاة وللفقير ثواب هذه القرب بحر وفي التعبير بثم إشارة إلى أنه لو أمره أولا لا يجزئ؛ لأنه يكون وكيلا عنه في ذلك وفيه نظر؛ لأن المعتبر نية الدافع ولذا جازت وإن سماها قرضا أو هبة في الأصح كما قدمناه فافهم.(باب مصرف الزكوة/ج:2/ص:345/ط:سعید)فتاویٰ ہندیہ میں ہے:فهي ‌تمليك ‌المال من فقير مسلم غير هاشمي، ولا مولاه بشرط قطع المنفعة عن المملك من كل وجه لله – تعالى۔(كتاب الزكاة/ج:1/ص:170/ط:رشیدیہ)فقط واللہ اعلم
                                                  
عنوان: مدرسہ کے اخراجات کےلئے نظم بنانا
سوال: اگر ایک دینی ادارہ وصول ہونے والے واجب صدقات (زکات وغیرہ) کے لیے درج ذیل نظم بنائے تو اس بارے میں شرعی حکم کیا ہوگا؟ 1- ادارہ مستحق طلبہ کو مطبخ، جیب خرچ اور دیگر اخراجات کی مد میں واجب صدقات سے ماہانہ وظیفہ جاری کرے، اور جیب خرچ تو طلبہ کے حوالے کردے، لیکن مطبخ اور دیگر اخراجات کے عنوان سے دیا گیا وظیفہ مدرسہ انتظامیہ ان طلبہ کو دے کر اسی وقت ان سے وصول کرلے تو کیا یہ تملیک کے لیے کافی ہوگا؟ جس کی صورت یہ ہوگی کہ مستحق طلبہ یا افراد دفترِ مالیات میں آکر مقررہ وقت پر اپنا جیب خرچ اور دیگر اخراجات کا وظیفہ ایک کاؤنٹر سے وصول کرکے اسی دفتر کے دوسرے کاؤنٹر میں جمع کرادیں، یا اسی دفتر میں ایک ہی کاؤنٹر پر جس شخص سے وہ رقم وصول کریں، اسی کو واپس کردیں، کیا یہ طریقہ درست ہوگا؟2- اگر ادارہ یہ صورت بنائے کہ تملیک کی غرض سے جس وقت دیگر اخراجات کی مد میں وظیفہ دیا جائے، مثلًا ہر طالب علم کو چار ہزار روپے دے کر واپس لیے جاتے ہیں، تو دفتر میں صرف چار ہزار روپے اضافی رکھے جائیں، اور ہر طالب علم کو وہی چار ہزار دے کر واپس لیتے رہیں، یوں تمام طلبہ سے تملیک بھی ہوجائے گی، اور بڑی رقم گھمانے کی ضرورت بھی نہیں ہوگی، کیا اس طریقۂ تملیک میں شرعًا خرابی ہوگی؟ یہ صورت اختیار کرنے کی وجہ یہ ہے کہ تملیک کے لیے دی جانےوالی رقم اگر ہر طالب علم کے لیے الگ الگ رکھی جائے تو خاصی بڑی رقم ہوتی ہے، اور اتنی بڑی رقم بینک یا تجوری سے نکالنا اور اسے گھما کر پھر دوبارہ گن کر اکاؤنٹ میں جمع کرانا مالیاتی اصولوں کے اعتبار سے مشکل بھی ہے، اور محلِ اشکال بھی۔3- مذکورہ صورت میں اگر مطبخ اور دیگر اخراجات کے عنوان سے دیا گیا وظیفہ طلبہ سے بطورِ فیس واپس لینا یا ان کا وکیل بن کر اسے خرچ کرنا درست ہے تو اس رقم کو کن کن مصارف میں خرچ کیا جاسکتاہے؟4- اگر اساتذہ کی تنخواہوں، مدرسے میں استعمال ہونے والی بجلی اور گیس کے بلوں یا دیگر مصارف میں رقوم کم پڑ رہی ہوں تو کیا مجموعی اخراجات کو مستحق طلبہ کی تعداد پر تقسیم کرکے ان کے جیب خرچ کے علاوہ دیگر اخراجات کا وظیفہ اتنی مقدار میں مقرر کیا جاسکتا ہے جس سے مستحق طلبہ کے کھانے کا انتظام بھی ہوجائے اور ادارے کے بقیہ مصارف بھی پورے ہوجائیں، مثلًا ایک طالب علم کے کھانے کے ماہانہ اخراجات تو دو ہزار روپے بن رہے ہیں، لیکن اسے چھ ہزار روپے وظیفہ جاری کرکے دو ہزار کھانے میں اور چار ہزار روپے تعمیرات، بلوں اور تنخواہوں کی ادائیگی وغیرہ میں لگالیے جائیں؟5- اگر مذکورہ صورت میں تملیک کا معنی حقیقتًا پایا جائے، یعنی طالب علم کو بتادیا جائے کہ تم اس رقم کے مالک ہو، چاہو تو وظیفہ جمع کرو، چاہو تو نہ کرو، لیکن اس کے بعد اگر طالب علم وظیفہ جمع نہ کرانا چاہے تو اسے مجبور نہ کیا جائے، یعنی مطبخ کی مد میں تو فیس وصول نہ کی جائے، البتہ مطبخ کے اخراجات کے علاوہ دیگر اخراجات کی مد میں کیا اس (وظیفہ لینے والے) طالب علم سے بطورِ فیس جبری طور پر رقم وصول کی جاسکتی ہے؟ مثلاً چھ ہزار وظیفہ جاری کیا گیا، دو ہزار مطبخ کے اخراجات، چار ہزار دیگر مدات کے، اب طالب علم کھانے کا نظم مدرسے میں نہیں رکھنا چاہتا تو کیا ادارہ اسے چھ ہزار وظیفہ دے کر چار ہزار روپے تنخواہوں، بجلی کی سہولت تعمیرات وغیرہ کی مد میں زبردستی وصول کرسکتا ہے؟6- اگر بوجہ ضرورت مذکورہ نظم بنایا گیا، یعنی مدرسے کے دیگر اخراجات کا مجموعی تخمینہ لگاکر صرف مستحق طلبہ کی مجموعی تعداد پر اسے تقسیم کردیا گیا اور مستحق طالب علم کو تو زکات وغیرہ سے وظیفہ جاری کرکے اس سے سہولیات اور تعلیمی فیس کے عنوان سے وصول کرلیا جائے، لیکن جو طلبہ مستحق نہیں ہیں، انہیں مفت تعلیم دی جائے اور ان سے کسی قسم کی فیس وصول نہ کی جائے، کیا یہ درست ہوگا؟ یعنی کیا اس سے مستحق طلبہ کو جاری کردہ وظائف میں شرعًا شبہ پید اہوگا؟ یا منتظمہ کو یہ اختیار ہوگا کہ بعض طلبہ سے تعلیم اور دیگر سہولیات مہیا کرنے کی فیس وصول کرے اور بعض سے وصول نہ کرے؟ اگر سب سے فیس وصول کرنا ضروری ہے تو کیا یہ صورت اختیار کی جاسکتی ہے کہ مستحق طلبہ کو تو زکات اور واجب صدقات سے وظائف جاری کیے جائیں اور غیر مستحق طلبہ کے ذمے آنے والی مجموعی فیس مدرسے میں جمع شدہ عطیات اور نفلی صدقات سے ادا کردی جائے؟7- مستحق طلبہ کے علاوہ مدرسے کے کن کن افراد کو مطبخ سے کھانے وغیرہ کی سہولت دینا درست ہوگا؟ اور کن کن مدات سے یہ سہولت دی جاسکے گی؟ نیز مستحق طلبہ کو وظیفہ جاری کرنے کے بعد ان سے وصول کردہ اس وظیفے (فیس) سے مطبخ کے کون کون سے اخراجات پورے کرنا جائز ہوگا؟
جواب: 1۔طلباء کو واجب صدقات کی رقم مالکانہ طور پردینے کے بعد  ان سے  تعلیمی اخراجات کےلئے جس طرح بھی رقم وصول کی جائے چاہے دفترمالیات میں ایک کاؤنٹر سے دے کر دوسرے کاؤنٹر پر ان سے دوبارہ وصول کیاجائے، یاجس کاؤنٹر سے ملا تھا اسی میں واپس جمع کرائے دونوں صورتوں میں تملیک ہوجائے گی۔2۔جتنی زکوٰۃ کی رقم ہے سب کی تملیک ضروری ہے، صرف چارہزار روپے لےکر سب سے اس کی تملیک کرانا درست نہیں ۔3۔طلباء سے بطور فیس(تعلیمی اخراجات) جو رقم وصول کی جائے اس رقم کومدرسہ کے تمام ضروریات مثلاً طلباء کا کھانا، اساتذہ کے تنخواہوں،بجلی کی بِل وغیرہ  میں استعمال کرنادرست ہے۔4۔ہر طالب علم کا اتنی مقدار میں وظیفہ  مقرر کیاجاسکتاہے، کہ جس سے اس کے کھانے کے اخراجات کے علاوہ ادارہ کی دیگر ضروریات  وغیرہ بھی پوری ہوجائیں، حیلہ  میں مقصود یہی ہوتاہے کہ وظیفہ کی مد میں اتنی رقم دی جائے کہ جس سے طالب علم کے کھانے کے علاوہ  ادارے کی دیگر ضروریات  بھی پوری ہوجائیں۔5۔طلباء کو وظیفہ جاری کرنے کے بعد ان کی تعلیمی اخراجات وغیرہ کے لئے  ان سے زبردستی فیس وصول کرنے کی گنجائش ہے،  تاہم اگرکوئی جمع نہ کراناچاہے، تو اسے مذکورہ سہولیات سے مستثنیٰ قرار دیاجائے۔6۔مذکورہ دونوں صورتیں درست ہیں،یعنی جتنے اخراجات ہیں ،ان کو مستحق طلباءپر تقسیم کرکے ان  سے تملیک کرالیاجائے ،پھر  مہتمم  کواختیار ہوگا کہ مدرسہ کے جس ضرورت میں لگانا چاہے لگاسکتاہے۔7۔مدرسہ کے فنڈ سے مطبخ میں جو کھانا پکایا جائے، اس کھانے کے متعلق   مدرسے کا جو قانون ہو، اس  قانون کے دائرے میں جتنے لوگ آتے ہیں مطبخ سے  ان کو کھانا دیاجاسکتاہے، مثلاً اگر مدرسہ کا ضابطہ ہے کہ غیر مستحق طلباء کو بھی مطبخ سے کھانا ملے گا، تو ان کوبھی کھلانا درست ہے، اگر اساتذہ کو دینے کا قانون ہو تو ان کو بھی دیاجاسکتاہے، تاہم مدرسہ سے متعلقہ  جو لوگ مدرسہ کے ضابطہ کے مطابق کھانے کے مستحق نہ ہو تو ان سے  مناسب قیمت  لےکر   ٹوکن سسٹم بنا لیاجائے،نیز مستحق  طلبہ کوزکوٰۃ کی رقم دینے کے بعد  ان سے تعلیمی اخراجات  کےلئے جورقم واپس وصول کی جائے، اس کو مطبخ کے تمام اخراجات میں استعمال کرنا درست ہے۔فتح القدیرمیں ہے:(ولا يبنى بها مسجد ولا يكفن بها ميت) لانعدام التمليك وهو الركن (ولا يقضى بها دين ميت)۔۔۔وکتب تحته۔۔ (قوله لانعدام التمليك وهو الركن) فإن الله تعالى سماها صدقة، وحقيقة الصدقة تمليك المال من الفقير۔(باب من یجوز دفع الصدقۃ/ج:2/ص:267/ط:دارالفکر)فتاویٰ شامی میں ہے:ويشترط أن يكون ‌الصرف (‌تمليكا) لا إباحة كما مر (لا) يصرف (إلى بناء) نحو (مسجد و) لا إلى (كفن ميت وقضاء دينه) أما دين الحي الفقير فيجوز لو بأمره) (و) لا إلى (ثمن ما) أي قن (يعتق) لعدم التمليك وهو الركن.وقدمنا لأن الحيلة أن يتصدق على الفقير ثم يأمره بفعل هذه الأشياء وهل له أن يخالف أمره؟ لم أره والظاهر نعم۔ (قوله: نحو مسجد) كبناء القناطر والسقايات وإصلاح الطرقات وكري الأنهار والحج والجهاد وكل ما لا تمليك فيه زيلعي۔۔۔۔۔۔۔۔وقال الشامي (قوله: فيجوز لو بأمره) أي يجوز عن الزكاة على أنه تمليك منه والدائن يقبضه بحكم النيابة عنه ثم يصير قابضا لنفسه فتح۔(باب مصرف الزكوة/ج:2/ص:334/ط:سعید)فتاویٰ ہندیہ میں ہے:والواجب على الأئمة أن ‌يوصلوا ‌الحقوق إلى أربابها، ولا يحبسونها عنهم، ولا يحل للإمام، وأعوانه من هذه الأموال إلا ما يكفيهم وعائلتهم، ولا يجعلونها كنوزا، وما فضل من هذه الأموال قسم بين المسلمين فإن قصر الأئمة في ذلك فوباله عليهم۔(البا ب الثامن فی صدقۃ الفطر/ج:1/ص:191/ط:رشیدیہ)فقط واللہ اعلم
                                                  
عنوان: تین لڑکوں اور چار لڑکیوں میں تقسیم میراث کا طریقہ
سوال: تین لڑکے اور چار  لڑکی،  میراث کی تقسیم کا کیا حساب ہوگا؟
جواب: اگر کسی  کا انتقال ہو جائے اور اُس کے تین لڑکے اور چار لڑکیاں ہوں تو اُس کے ترکہ میں  سے  اولًا تجہیز و تکفین کا خرچہ ادا کیا جائے گا، پھر اگر کوئی قرضہ ہو تو  وہ ادا کیا جائے گا، پھر اگر کوئی جائز وصیت ہو تو  اس کو  ایک تہائی ترکے میں سے نافذ کیا جائے گا، پھر  بقیہ کل ترکہ کے دس حصے کر کے ہر ایک بیٹے کو دو حصے اور ہر ایک بیٹی کو ایک حصہ ملے گا۔یعنی فیصد کے اعتبار سے بیس فیصد  ہر ایک بیٹے کو اور دس فیصد ہر ایک بیٹی کو ملے گا۔یہ تقسیم اُس وقت ہے  جب ورثاء میں  میاں بیوی میں سے کوئی موجود نہ ہو، اگر ان میں سے کوئی موجود ہو گا تو تقسیم مختلف ہو گی۔  فقط واللہ اعلم
                                                  
عنوان: سرمایہ کاری میں کاروبار کے حلال یا حرام ہونے میں شک و شبہ ہونے کی صورت میں سرمایہ کاری کا حکم
سوال: زید نے تین بندوں سے بطور مضاربت تیس لاکھ روپے لے کر آگے کسی کے پاس کاروبار کے لیے لگائے،ان پیسوں پر جو نفع آتا رہا،اس  میں فیصد مقرر کر کے کچھ زید لیتا رہا اور کچھ ان لوگوں کو دیتا رہا، جن کے پیسے زید نے لگائے تھے،کچھ عرصہ بعد  ایسے شکوک و شبہات ہونے لگے  کہ زید نے جس کے پاس کاروبار میں پیسے لگائے  ہیں، وہ حلال نہیں ہے،لیکن حتمی طور یہ پتہ بھی نہیں ہے کہ وہ حرام ہے۔اب معلوم یہ کرنا ہے کہ کیاآنے والا نفع حلال ہے یا نہیں؟
جواب: صورتِ مسئولہ میں زید نے جس شخص کے پاس  پیسے لگائےہیں،اس کے کاروبارکے بارے میں تحقیق لازم ہے، اگر اس کے کاروبار کا حرام ہونا ثابت ہوجائے تو اس کاروبار سے حاصل ہونے والا نفع بھی حرام ہوگا اور اصل کاروبار  حلال ہونے کی صورت میں نفع بھی حلال ہوگا،زیر نظر مسئلہ میں اگر تحقیق کے بعد کاروبار کا حلال ہونا واضح ہوجائے تو نفع کا استعمال کرنا جائز اور درست ہے  اور اس کے بعد بلا وجہ شک وشبہ میں مبتلاء ہونا بھی درست نہیں ہے۔فتاوی شامی میں ہے:"دفع ‌ماله ‌مضاربة لرجل جاهل جاز أخذ ربحه ما لم يعلم أنه اكتسب الحرام(قوله جاز أخذ ربحه) لأن الظاهر أنه اكتسب من الحلال."(كتاب البيوع،باب المتفرقات من أبوابها،مطلب إذا اكتسب حراما ثم اشترى فهو على خمسة أوجه،5/ 235،ط:سعید)مشكاة المصابيح میں ہے:"عن عبد الله بن مسعود قال: قال رسول الله صلى الله عليه وسلم: «طلب ‌كسب ‌الحلال فريضة بعد الفريضة» . رواه البيهقي في شعب الإيمان."(کتاب البیوع،باب الكسب وطلب الحلال،2/ 847،ط:المكتب الإسلامي)المحيط البرهانی میں ہے:"أن جواز ‌البيع ‌يدور ‌مع ‌حل الانتفاع، ولا يحل الانتفاع بهذه الأشياء، فلا يجوز بيعها."(كتاب البيع،الفصل السادس: فيما يجوز وما لا يجوز بيعه،6/ 349،ط: دار الكتب العلمية)فقط واللہ اعلم
                                                  
عنوان: سرکاری طور پر ایک شعبے میں مجاز شخص اپنا عہدہ دوسرے کو بیچ سکتا ہے؟
سوال: قصائی   کا سرکاری  طور  پر  اجازت  حاصل ہونے کے لیے نیلام  میں شرکت  کرنا کہ وہاں جو نیلام میں کامیاب ہوگا اسی  کے لیے قانونی طور پر اجازت ہوگی،یہ شرعًا کیساہے؟آیا یہ اجارہ ہے یا بیع؟  اور جس شخص کو نیلام میں کامیاب ہو کر قانونی طور پر اجازت مل گئی ہے،اس کا دوسرے کے ہاتھ  بیچنا جائزہے یا نہ؟
جواب: اگر ایک آدمی سرکاری طور پر قصائی کے شعبہ میں کام کرنے کا مجاز ہے تو اس کے لئے جائز نہیں کہ وہ یہ عہدہ کسی دوسرے شخص کو روپے کے عوض بیچ دے؛ کیوں کہ  یہ  حق  کی  بیع ہو گی اور  حقوقِ مجردہ  کی بیع جائز نہیں۔الدر المختار وحاشية ابن عابدين (رد المحتار) (4/ 518):"و في الأشباه: لايجوز الاعتياض عن الحقوق المجردة كحق الشفعة و على هذا لايجوز الاعتياض عن الوظائف بالأوقاف."باقی نیلامی میں شرکت کی کیا صورت ہوتی ہے، اس کی تفصیل لکھ کر بھیج کر جواب معلوم کر لیں۔  فقط واللہ اعلم
                                                  
عنوان: قرضہ وصولی کی ذمہ داری بھائی کے سپرد کرکے اس سے اصل قرض سے کم نقدی فوری لینا
سوال: میں ملائشیا میں رہتا ہوں ،  یہاں کاروبار کررہاہوں، ہمارا  زیادہ تر کاروبار ادھار پر ہے ، جب ہم پاکستان آتے ہیں تو  یہاں ہمارا قرضہ رہ  جاتا ہے، جو  ہمارے بھائی ایک دوسرے کو بھیج دیتے ہیں ۔اگر ایک  لاکھ قرضہ ہے تو اس کو  پچاس یا ستر ہزار پر دوسرے بھائی کو حوالہ کیا جاتا ہے۔تو یہ طریقہ کیسا ہے؟
جواب: صورتِ مسئولہ میں مذکورہ طریقہ پر قرضہ وصولی کی ذمہ داری بھائی کے سپرد کرنا اور اصل قرضہ سے کم نقدی وصول کرنا سود ہونے کی وجہ سے جائز نہیں۔ فقط واللہ اعلم
                                                  
عنوان: گاہک کو مارکیٹ سے چیز خرید کر زائد قیمت پر دینا
سوال: ہم ہول سیلر ہیں، ہمیں کوئی ریٹیلر  دوکاندار  فون کرتا ہے کہ فلاں چیز کی ضرورت ہے، جس پر کبھی ہم دوکاندار کو کہتے ہیں  کہ میرے پاس نہیں ہے، ہاں مارکیٹ سے لے کر مطلوبہ چیز آپ کو فراہم کروں  گا، مگر اس پر مثلا 100 روپے لوں گا، جوکہ میرا منافع ہے۔کبھی ہم دوکاندار کو  یہ نہیں بتاتے کہ مطلوبہ چیز موجود نہیں، بلکہ ہم مارکیٹ سے خرید کر اسے بتائے بغیر کچھ منافع رکھ کر دوکاندار کو فروخت کردیتے ہیں، اور کبھی اسے بتا دیتے ہیں، کہ مطلوبہ چیز مارکیٹ سے لے کر اتنی رقم اوپر رکھ کر   فراہم  کریں گے۔کیا یہ کمائی حلال  ہوگی؟
جواب: صورت مسئولہ میں اگر ہول سیلر مطلوبہ چیز اپنے پیسوں سے خریدتا نہیں ہے، بلکہ  ریٹیلر  کی ہی رقم سے خریدتا ہے، اور مثلا 100 روپے اپنا کمیشن یا حق الخدمت  طے کرتا ہے، تو ایسا کرنا  جائز ہے، اس صورت میں ہول سیلر کی حیثیت چونکہ  کمیشن ایجنٹ / بروکر کی ہوگی،  البتہ کمیشن  جائز  ہونے کے لئے  پہلے سے  کمیشن طے کرنا شرعا ضروری ہوگا۔نیز  اگر ہول سیلر مطلوبہ چیز بازار سے اپنے پیسوں سے  خرید کر، یا ادھار خرید کر  اپنے قبضہ میں لینے کے بعد ریٹیلر کو متعین منافع مثلا 100 روپے بتا کر فروخت کرتا ہے، تو ایسے سودے کو شریعت کی اصطلاح میں بیع مرابحہ کہا جاتا ہے، جو کہ جائز ہے، اسی طرح  اگر ہول سیلر مطلوبہ چیز بازار سے نقد یا ادھار خرید کر اپنے قبضہ میں لینے کے بعد  ریٹیلر کو بتائے بغیر کچھ نفع رکھ کر، ریٹیلر سے مطلوبہ چیز کی قیمت طے کرکے فروخت کرتا ہے، (جسے اصطلاح شرع میں " بیع مطلق" کہا جاتا ہے) تو ایسا کرنا بھی جائز ہوگا۔رد المحتار علی الدر المختار میں ہے:"مطلب في أجرة الدلال [تتمة]قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه ."( كتاب الاجارة، باب الاجارة الفاسدة، ٦ / ٦٣، ط: دار الفكر)رد المحتار علی الدر المختار میں ہے:"وأما أجرة السمسار والدلال فقال الشارح الزيلعي: إن كانت مشروطة في العقد تضم، وإلا فأكثرهم على عدم الضم في الأول، ولا تضم أجرة الدلال بالإجماع اهـ. وهو تسامح فإن أجرة الأول تضم في ظاهر الرواية والتفصيل المذكور قويلة، وفي الدلال قيل لا تضم والمرجع العرف كذا في فتح القدير اهـ."( كتاب البيوع، باب المرابحة و التولية، ٥ / ١٣٦، ط: دار الفكر)فتح القدير على الهداية میں ہے:"(قوله: المرابحة نقل ما ملكه بالعقد الأول بالثمن الأول مع زيادة ربح."(كتاب البيوع، باب المرابحة والتولية، ٦ / ٤٩٤،ط: دار الفكر)فتح القدیر لابن الہمام میں ہے:" والحد المَذكور: أعنِي مبادَلة المال بالمال عَلي وجهِ التَّراضِي بطريق الاكْتساب إنما هو حد الْبيع الَّذي هو عقد شَرعي وهو الْمجموع الْمركب من الإِيجاب والْقبول مع الارتباط الشرعي الحاصل بينهما."( كتاب الوكالة، باب الوكالة في البيع و الشراء، فصل في البيع، ٨ / ٨٠، ط: دار الفكر)فقط واللہ اعلم
                                                  
عنوان: امام مسجد اگر مقروض ہو تو انتقال کے بعد کمیٹی والوں کے ذمہ ان کا قرض اتارنا لازم ہے یا نہیں؟
سوال: میرے والد محترم ایک جامع مسجد میں عرصہ 35 سال سےبطورِ خطیب دینی خدمات سرانجام دے رہے تھے اور آج سے ساڑھے چار ماہ قبل والد محترم کا انتقال ہو گیااور اس طویل عرصہ میں جو والد محترم کی تنخواہ جامع مسجد کی طرف سے مقرر تھی وہ صرف 10500روپے تھی، گھربھی کرایہ کاہے،   زیادہ بہتر کوئی ذریعہ آمدن نہ ہونے کی بنا پر علاج معالجے پر جو خرچہ آیا وہ لوگوں سے قرض لے کر پورا کیا گیا، اب اس موقع پر مسجد کی کمیٹی والوں کا حق یہ نہیں بنتا کہ مرحوم کے ذمہ جو قرضہ ہے، اس کواحسن طریقے سے ادا کریں،  یا جتنا ہوسکے مرحوم کے گھر والوں کے ساتھ مالی تعاون کریں۔
جواب: صورتِ مسئولہ میں سائل کے والد مرحوم کے علاج معالجہ کے لیے جو قرضہ لیا گیا تھا، اس کی ادائیگی مسجد کی کمیٹی والوں کے ذمہ لازم تو نہیں، تاہم اگر کمیٹی والے قرض ادا کرنے میں مدد کردیں تو ان کی طرف سے تبرع واحسان ہوگا، جس کا بدلہ انہیں آخرت میں ملے گا۔مقروض میت کا قرضہ اتارنا باعثِ اجر وثواب ہے، كیوں کہ جب کسی کا انتقال اس حالت میں  ہوجاتا کہ اس کے ترکہ میں کچھ نہ ہوتا اور ان کے ذمہ قرض ہوتا تو رسول اللہ صلی اللہ علیہ وسلم  بذات خود قرض اتارنے کی ذمہ داری لے لیتے اور اگر کوئی اور ذمہ داری قبول کرلیتا تو خوش ہوجاتے اور اس کو دعاؤں سے نوازتے، اس لیے مرحوم کے صاحبِ استطاعت رشتہ داروں اور مسجد کی کمیٹی والوں کو  چاہیے کہ مرحوم کے قرضہ اتارنے میں مدد کریں، تاکہ مرحوم کا مؤاخذہ نہ ہو اور رشتہ داروں  اور مسجد کی کمیٹی والوں کےلیے  ذخیرۂ آخرت بنے۔بہر حال اگر کوئی شخص اتنی رقم قرضہ اتارنے کےلیے دے جس سے کل قرضہ ادا ہوسکتاہو، تو اس سے قرضہ ادا کیاجائے  اور اگر دی ہوئی رقم  کم ہے،اور  قرض  زیادہ ہے، تو ہر قرض خواہ کو اس کے قرض کے تناسب سے  ادا کر دیا جائے۔    نیز اگر مرحوم کے ورثا ء میں کوئی شخص صاحبِ نصاب نہ ہو، تو وہ زکوٰۃ لے کر بھی اپنی طرف سے مرحوم کے قرضہ جات ادا کرسکتا ہے۔صحيح بخارى میں ہے:"عن ‌أبي هريرة رضي الله عنه: أن رسول الله صلى الله عليه وسلم «كان يؤتى بالرجل المتوفى عليه الدين، فيسأل: هل ترك لدينه فضلا، فإن حدث أنه ترك لدينه وفاء، صلى، وإلا قال للمسلمين: صلوا على صاحبكم. فلما فتح الله عليه الفتوح، قال: أنا أولى بالمؤمنين من أنفسهم، فمن توفي من المؤمنين فترك دينا، فعلي قضاؤه، ومن ترك مالا فلورثته".(كتاب الكفالة، باب الدين، ج:3، ص:97، ط:دار طوق النجاة)عمدة القارى ميں ہے:"عن علي رضي الله تعالى عنه كان رسول الله - صلى الله عليه وسلم - إذا أتى بجنازة لم يسأل عن شيء من عمل الرجل ويسأل عن دينه فإن قيل عليه دين كف وإن قيل ليس عليه دين صلى فأتى بجنازة فلما قام ليكبر سأل هل عليه قالوا ديناران فعدل عنه وقال صلوا على صاحبكم فقال علي رضي الله تعالى عنه هما علي وهو بريء منهما فصلى عليه ثم قال لعلي " جزاك الله خيرا وفك الله رهانك كما فككت رهان أخيك إنه ليس من ميت يموت وعليه دين إلا وهو مرتهن بدينه ومن فك رهان ميت فك الله رهانه يوم القيامة فقال بعضهم هذا لعلي خاصة أم للمسلمين عامة قال بل للمسمين عامة " ۔۔۔ وقال القرطبي التزامه - صلى الله عليه وسلم - بدين الموتى يحتمل أن يكون تبرعا على مقتضى كرم أخلاقه لا أنه أمر واجب عليه قال وقال بعض أهل العلم يجب على الإمام أن يقضي من بيت المال دين الفقراء اقتداء بالنبي - صلى الله عليه وسلم - فإنه قد صرح بوجوب ذلك عليه حيث قال فعلي قضاؤه ولأن الميت المديون خاف أن يعذب في قبره علي ذلك الدين لقوله - صلى الله عليه وسلم - الآن حين بردت جلدته وكما أن على الإمام أن يسد رمقه ويراعي مصلحته الدنيوية فالأخروية أولى وقال ابن بطال فإن لم يعط الإمام عنه شيئا وقع القصاص منه في الآخرة ولم يحبس الميت عن الجنة بدين له مثله في بيت المال إلا أن يكون دينه أكثر مما له في بيت المال وفي شرح المهذب قيل أنه - صلى الله عليه وسلم - كان يقضيه من مصالح المسلمين وقيل من ماله وقيل كان هذا القضاء واجبا عليه وقيل لم يصل عليه لأنه لم يكن للمسلمين يومئذ بيت مال فلما فتح الله عليهم وصار لهم بيت مال صلى على من مات وعليه دين ويوفيه منه".(كتاب الحوالات، باب إذا أحال دين الميت على رجل جاز، ج:12، ص:113، ط:دار احياء)فقط واللہ اعلم
                                                  
عنوان: بیوہ دو بیٹے تین بیٹیوں میں میراث کی تقسیم
سوال: میرے سسر کا انتقال ہوا ،ورثاء میں بیوہ دو بیٹےاور تین بیٹیاں ہیں ، مرحوم کے والدین ،دادا،دادی اور نانا نانی کا مرحوم کی زندگی میں انتقال ہوگیا تھا۔مرحوم کے ترکہ کی تقسیم کا شرعی طریقہ بتائیں۔
جواب: صورتِ مسئولہ میں مرحوم کے کل ترکہ  میں سے تجہیز وتکفین کاخرچہ نکالنے کے بعد، مرحوم پر کوئی قرضہ ہو تواس کو ادا کرنے کے بعد مرحوم نے کوئی جائز وصیت کی ہو تو ایک تہائی ترکہ میں سے اس کو پورا کرنے کے بعد باقی ماندہ ترکہ کو   8 حصوں میں تقسیم کرکے ایک حصہ بیوہ کو، دو حصے ہر ایک بیٹے کو اور ایک ایک حصہ ہر ایک بیٹی کو ملے گا۔صورت تقسیم یہ ہے:میت:8بیوہبیٹابیٹابیٹیبیٹیبیٹی122111یعنی  سو روپے میں سے ساڑھے بارہ روپے بیوہ کو ، اتنے ہی ہر ایک بیٹی کو  اور پچیس  روپے ہر ایک بیٹے کو ملیں گے ۔  فقط واللہ اعلم
                                                  
عنوان: جی پی فنڈ میں ملنے والے نفع کا حکم
سوال: 1- ہم ایک سرکاری ادارے میں کام کرتے ہیں، گورنمنٹ ہماری تنخواہ سے ہر ماہ gp فنڈ کی مد میں کچھ رقم کاٹ لیتی ہے اور اس پر منافع لگادیتی ہے جو کہ گورنمنٹ کے پاس ہمارے نام سے جمع ہوتا ہے اور ریٹائرمنٹ پر ہمیں واپس کردیتی ہے، تو آیا مذکورہ منافع سود کے زمرے میں آتا ہے یا نہیں؟2- دورانِ سروس جب بھی ہم gp فنڈ یا پراویڈنٹ فنڈ نکلوانا چاہیں تو تقریباً 70 فیصد نکال سکتے ہیں جو کہ ہر ماہ قسطوں کی صورت میں جمع کرانا ہوتا ہے اور تقریباً 5 فیصد زیادہ جمع کرانا ہوتا ہے اور یہ بھی ہمارے gp فنڈ ہی میں جمع ہوتا ہے، تو آیا دوران سروس ہمارے لیے gp نکلوانا جائز ہے یا نہیں؟3- ہمارے پاس یہ اختیار ہے کہ ہم ایک درخواست دے کر gp فنڈ کو بغیر منافع کے کرواسکتے ہیں، ایسی صورت میں جو رقم ہماری تنخواہ سے کاٹی جاتی ہے، وہی رقم بغیر منافع کے ریٹائرمنٹ پر ہمیں واپس مل جاتی ہے، تو کیا ہمارے لیے gp فنڈ بغیر منافع کے کروانا ضروری ہے یا نہیں؟واضح رہے کہ ہماری تنخواہ سے جو رقم کٹتی ہے، وہ ہمارے اختیار میں نہیں ہے اور gp فنڈ میں تقریباً تین طرح کی رقمیں جمع ہوتی ہیں: ایک وہ رقم جو ہماری تنخواہ سے کٹتی ہے، دوسری وہ جو گورنمنٹ شامل کرتی ہے اور تیسری وہ کہ ان دو رقموں کو گورنمنٹ کسی کاروبار، بینک یا کسی انشورنس کمپنی میں لگاتی ہے تو اس سے حاصل ہونے والا نفع بھی اسی فنڈ میں جمع ہوتا ہے اور ان تمام تر معاملات میں ہمارا کوئی اختیار نہیں ہوتا۔
جواب: 1- صورتِ مسئولہ میں جب تنخواہ سے کٹوتی جبری ہوتی ہے تو ملازمین کے لیے اصل رقم اور اس پر ملنے والی اضافی رقم وصول کرنا جائز ہے اور یہ اضافی رقم سود کے زمرہ میں نہیں آتی۔2- سروس کے دوران جی پی فنڈ کے نام پر جمع ہونے والی رقم ملازم کی ملکیت نہیں ہوتی، اسی وجہ سے اگر دورانِ ملازمت اس رقم کو نکالا جائے تو یہ قرض شمار ہوتی ہے اور اس کی واپسی ضروری ہوتی ہے، نیز اس کو واپس کرنے میں 5 فیصد اضافی رقم بھی جمع کرانی پڑتی ہے، یہ اضافی رقم جمع کرنا سود میں داخل ہے، اس لیے مذکورہ فنڈ سے سروس کے دوران رقم نکالنا جائز نہیں ہے۔3- اضافی رقم بند کرنے کے لیے درخواست دینا ملازمین پر لازم نہیں۔مسلم شریف میں ہے:"عن جابرقال: لعن رسول الله صلى الله عليه وسلم ‌آكل ‌الربا ومؤكله وكاتبه وشاهديه وقال: هم سواء."(ج:3، ص:1219، کتاب المساقاۃ، باب لعن آكل الربا ومؤكله، ط:دار احیاء التراث العربي)مشکاۃ المصابیح میں ہے:"عن عبادۃ بن الصامت قال: قال رسول اللہ صلی اللہ علیه وسلم: الذھب بالذھب والفضة بالفضة والبر بالبر والشعیر بالشعیر والتمر بالتمر والملح بالملح مثلا بمثل سواء بسواء یدا بید، فإذا اختلف ھذہ الأصناف فبیعوا کیف شئتم إذا  کان یدا بید. مسلم."(ص:244، کتاب البیوع، باب الربا، الفصل الأول، ط:قدیمي)شرح المجلۃ للاتاسی میں ہے:"ماحرم أخذہ حرم إعطائه، کما حرم الأخذ و الإعطاء فعلا حرم الأمر بالأخذ، إذ الحرام لایجوز فعله ولا الأمر بفعله ... ما حرم فعله حرم طلبه ... فکل شیئ لایجوز فعله، لایجوز طلب إیجادہ من الغیر، سواء کان بالقول أو بالفعل بأن یکون واسطة أو آلة لإیجادہ.(ج:1، ص:77، المادۃ:34، ط:رشیدیة)فقط واللہ أعلم
                                                  
عنوان: والد کے بزنس میں بیٹوں کی معاونت
سوال: باپ نے اپنے پیسوں سے بزنس شروع کیا،  بچوں نے اس میں کام کیا،  بزنس چلنے لگا،  اس بزنس میں باپ کا حصہ 25 فیصد اور بچوں کا 75 فیصد تھا، پھر چوری ہو گئی ۔ باپ نے اپنے بھائیوں سے قرض لے کر دوبارہ پیسے لگائے اور کل منافع میں سے قرض واپس بھی کرتا رہا۔ اب جب سارا قرض ادا کردیا گیا تو باپ کا حصہ وہی رہے گا یا کچھ کم  ہوجائے گا؟
جواب: صورتِ مسئولہ میں مذکورہ  تمام بزنس کا   مالک باپ   ہے،   اگر بچوں نے اپنی طرف سے کوئی سرمایا نہیں لگایا  تو بچوں کی  حیثیت کاروبار میں معاون اور مدگار کی ہے۔  قرض کی ادائیگی کے بعد  بھی اس سارے بزنس کا مالک  باپ ہی ہے۔ فتاوی ہندیہ میں ہے:"أب و ابن يكتسبان في صنعة واحدة ولم يكن لهما مال فالكسب كله للأب إذا كان الابن في عيال الأب لكونه معينا له، ألا ترى أنه لو غرس شجرة تكون للأب."(باب شرکۃ الاعمال/ج:2/ صفحہ:329، ط: دارالفکر)العقود الدرية في تنقيح الفتاوى الحامدية میں ہے:"و أما قول علمائنا أب وابن يكتسبان في صنعة واحدة ولم يكن لهما شيء ثم اجتمع لهما مال يكون كله للأب إذا كان الابن في عياله فهو مشروط كما يعلم من عباراتهم بشروط منها اتحاد الصنعة وعدم مال سابق لهما وكون الابن في عيال أبيه فإذا عدم واحد منها لا يكون كسب الابن للأب وانظر إلى ما عللوا به المسألة من قولهم؛ لأن الابن إذا كان في عيال الأب يكون معينا له فيما يضع فمدار الحكم على ثبوت كونه معينا له فيه فاعلم ذلك اهـ."(کتاب الدعوی/ج:2/ صفحہ:18، ط:  دار المعرفة)فقط واللہ اعلم
                                                  
عنوان: سودی رقم کو کھانے پینے کے علاوہ کسی چیز میں استعمال کرنا
سوال: بینک  میں جب ہم رقم جمع کرتے ہیں تو وہ  رقم کچھ دن کے بعد  بڑھ جاتی ہے،  جسے سود کہا جاتا ہے تو اس بڑھی ہوئی رقم کا کیا حکم ہے؟  کیا اس رقم کو ہم ایسی جگہ خرچ کر سکتے ہیں جو  ہمارے  کھانے  سے متعلق  نہ ہو،  مثال  کے طور پے جیسے گاڑی میں  پیٹرول ڈلوادیں  یا  چپل  جوتے  وغیرہ  خرید لیں،  اس  رقم کا  کیا  صحیح حکم ہے؟
جواب: واضح رہے کہ سود  کی  مد  میں حاصل شدہ رقم سے  ہر صورت میں انتفاع حرام ہے ،  چاہے  وہ کھانے پینے  کی صورت  میں ہو یا کھانے پینے کے علاوہ کسی صورت میں ہو،  جیسے  پیٹرول  وغیرہ۔سودی  رقم کا حکم یہ ہے  کہ اول تو  وہ بینک  سے  حاصل ہی نہ کی جائے؛ کیوں کہ  سود کی رقم کا وصول کرنا بھی گناہ ہے اور اگر کسی  وجہ سے  قبضہ میں آگئی ہے  تو  اول تو کوشش کی جائے بینک کو رقم لوٹائی جائے  اور اگر ممکن نہ ہو ج تو کسی مستحق زکوۃ کو بغیر ثواب کی نیت  سے صدقہ کردے۔تحفة الفقهاء (2/ 60)ط: دار الكتب العلمية:"ثم المشتري شراء فاسدا هل يملك التصرف في المشترى وهل يكره ذلك فنقول لا شك أنه قبل القبض لا يملك تصرفا ما لعدم الملك فأما بعد القبض فيملك التصرفات المزيلة للملك من كل وجه أو من وجه نحو الإعتاق والبيع والهبة والتسليم والتدبير والاستيلاد والكتابة لأن هذه التصرفات تزيل حق الانتفاع بالحرام ولكن هل يباح له التصرفات التي فيها انتفاع بالمبيع مع قيام الملك اختلف المشايخ قال بعضهم: لايباح الانتفاع به حتى لايباح له الوطء إن كانت جاريةً و لا الأكل إن كان طعامًا و لا الانتفاع به إن كان دارا أو دابة أو ثوبا وبعض مشايخنا قالوا لا يباح له الوطء لا غير ويباح له سائر أنواع الانتفاعات.فالأولون قالوا: إن هذا ملك خبيث فلايظهر الملك في حق حل الوطء والانتفاع احتياطًا والآخرون قالوا: إن المالك سلطه على التصرف وأباح له التصرف فكل تصرف يباح بالإذن يباح بهذا البيع والوطء لا يباح بإذن المال فلا يباح بالتسليط بخلاف سائر الانتفاعاتوأما الكراهة فنقول ذكر الكرخي وقال يكره التصرفات كلها لأنه يجب عليه الفسخ لحق الشرع وفي هذه التصرفات إبطال حق الفسخ أو تأخيره فيكره و قال بعض مشايخنا: لايكره التصرفات المزيلة للملك لأنه يزول الفساد بسببها فأما التصرفات التي توجب تقرير الملك الفاسد فإنه يكره والصحيح هو الأول."تفسير القرطبي (3/ 330) آیت ۲۷۵:"قوله تعالى : { الذين يأكلون الربا } يأكلون يأخذون فعبر عن الأخذ بالأكل لأن الأخذ إنما يراد للأكل."رد المحتار:99/5 ط:ایچ ای سعید:"و الحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه."فقط واللہ اعلم
                                                  
عنوان: فقیر کو 100 روپے دے کر  98 روپے کھلے لینا اور 2 روپے میں صدقہ کی نیت کرنا
سوال: کیا فرماتے ہیں علمائے دین اس مسئلہ کے بارے میں کہ میری دکان پر بعض اوقات جو فقیر خیرات مانگنے کے لیے آتے ہیں، میں ان کو دو چار روپے خیرات دیتا ہی ہوں۔ کسی کو خیرات دینے کے بعد یہ بھی کہہ دیتا ہوں کہ اگر آپ کے پاس کھلی ریزگاری ہے تو مجھے دے دیں، کسی کے پاس مثلاً اٹھانوے روپے ہیں تو میں اپنی طرف سے سو روپے کا نوٹ دے دیتا ہوں۔ اور دو روپے مزید خیرات کی نیت کر لیتا ہوں۔ اب پوچھنا یہ ہے کہ کیا یہ صورت سود میں تو داخل نہیں  ہے؟
جواب: صورتِ مسئولہ  میں  سائل کا فقیر کو  سو رپے کا نوٹ دینا اور بلا شرط  98 روپے  کھلے لینااور باقی دو رپے  میں صدقہ کی نیت کرنا درست ہے ،یہ سود نہیں ہے ۔وفي الفتاوى الهندية:"هبة الدين ممن عليه الدين وإبراءه يتم من غير قبول من المديون ويرتد برده ذكره عامة المشايخ رحمهم الله تعالى، وهو المختار، كذا في جواهر الأخلاطي."(4/ 384ط: دار الفكر)فقط والله أعلم
                                                  
عنوان: مورث کے خطاءً قتل کی وجہ سے وراثت سے محرومی
سوال: اگر وارث سے  خطاءً  مورث کا قتل ہوگیا تو وارث وراثت کا حق دار ہوگا یا نہیں ؟
جواب: مورث  کے  خطاءً  قتل  سے  بھی شرعًا وارث وراثت سے محروم ہوجاتا ہے ۔وفي الفتاوى الهندية :"القاتل بغير حق لا يرث من المقتول شيئا عندنا سواء قتله عمدا أو خطأ، وكذلك كل قاتل وهو في معنى الخاطئ كالنائم إذا انقلب على مورثه، وكذلك إن سقط من سطح على مورثه فقتله أو أوطأ بدابته مورثه وهو راكبها، كذا في المبسوط."(6/ 454ط:دار الفكر)وفي الدر المختار وحاشية ابن عابدين :"(وموانعه) على ما هنا أربعة (الرق) ... (والقتل) الموجب للقود أو الكفارة وإن سقطا بحرمة الأبوة على ما مر .(قوله: الموجب للقود أو الكفارة) الأول هو العمد و هو أن يقصد ضربه بمحدد أو ما يجري مجراه في تفريق الأجزاء، والثاني ثلاثة أقسام شبه عمد، وهو أن يتعمد قتله بما لايقتل غالبا كالسوط و خطأ  كأن رمى صيدًا فأصاب إنسانًا و ما جرى مجراه كانقلاب نائم على شخص أو سقوطه عليه من سطح."(رد المحتار6/ 766ط:سعيد)فقط واللہ اعلم
                                                  
عنوان: اگر کسی کاروبار سے کسی کو تکلیف ہو تو اس کا حکم
سوال: اگر کسی کاروبار سے لوگوں کو تکلیف، اذیت اور مالی نقصان پہنچے ایسا کاروبار کرنا شرعًا کیسا ہے؟
جواب: آپ کا سوال مبہم ہے، کاروبار کیا ہے؟ اور لوگوں کو اس سے کیا تکلیف لاحق ہے؟ اس کی وضاحت کے بغیر متعینہ جواب دینا مشکل ہے، البتہ اصولی جواب یہ ہے  کہ صورتِ مسئولہ میں اگر وہ کاروبار حلال ہے تو اس کی کمائی  حلال ہوگی،  لیکن مکروہ ہوگی اور لوگوں کو تکلیف دینے  کی وجہ سے ایسا شخص گناہ گار ہوگا۔  فقط واللہ اعلم
                                                  
