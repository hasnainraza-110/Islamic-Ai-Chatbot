عنوان: ایک رفاہی ادارہ سے قرض لینا
سوال: ’’اخوت‘‘ نامی ادارے سے قرض لینا شر عاً  کیسا ہے؟
جواب: مذکورہ ادارہ کے قواعد وضوابط کی مکمل تفصیل بتا دیتے تو اسے دیکھ کر حتمی جواب دیا جاسکتاتھا۔بعض اطلاعات کے مطابق اس ادارے  میں زکاۃ کی جمع شدہ رقم سے بھی قرض دیا جاتا ہے؛ اگر واقعۃً مذکورہ ادارہ  زکاۃ فنڈ میں حاصل ہونے والی رقوم سے قرض حسنہ دیتا ہو   تو اس صورت میں زکاۃ کی رقم سے قرضہ دینا اور لینا دونوں جائز نہیں ہوگا، اور نہ ہی قرضہ دینے سے زکاۃ ادا ہوگی؛ کیوں کہ زکاۃ کی ادائیگی صحیح ہونے کے لیے زکاۃ کے مستحق کو مالک بناکر رقم دینا شرعاً ضروری ہے۔ اور بعض ذرائع سے معلوم ہوا کہ یہ ادارہ   تیس ہزار قرضہ دیتا ہے، جس کی واپسی تیس ہزار ہی کرنا ہوتی ہے، لیکن 500 روپے  ایڈوانس بھی لیتا ہے،  جس میں سے 150 روپے کاغذات کی فیس کے لیے  اور باقی ڈیتھ انشورنس ہے کہ اگر کوئی مر جائے تو اس کا قرضہ معاف ہوگا، یہ ڈیتھ انشورنس والی رقم وہ قرضہ قسط ختم ہونے کے بعد بھی واپس نہیں دیتے۔اس تفصیل کے  مطابق بھی  مذکورہ ادارہ سے قرضہ لینا شرعاً جائز نہیں ہے ؛ کیوں کہ اس میں انشورنس کی مد میں جو رقم کاٹی جاتی ہے شرعاً یہ سود اور جوے کا مجموعہ ہے جو حرام اور ناجائز ہے۔ اور ناجائز شروط سے مشروط ہونے کی وجہ سے یہ قرضہ لینا بھی ناجائز ہے۔ فقط واللہ اعلم
                                                  
عنوان: موت کے بعد تقسیمِ وراثت کا زندگی میں ہی سوال
سوال: میرے ماں باپ زندہ نہیں، میری ایک بیوی، ایک بیٹا اور 6 بیٹیاں ہیں، 3 بہنیں 5 بھائی بھی ہیں ۔ میری ملکیت کی وراثت کس طرح ہوگی؟  جس فلیٹ میں ہم رہ رہے ہیں وہ میری بیوی کے نام ہے، کیا وہ بھی وراثت میں شامل ہوگا یا بیوی کی ملکیت تصور ہوگا؟
جواب: واضح رہے کہ شرعی طور پر ورثاء وہ ہوتے ہیں جو میت کی موت کے وقت زندہ ہوں اور کس کی موت پہلے آئے گی، کس کی بعد میں؟  یہ صرف اللہ ہی کے علم میں ہے؛  لہذا کسی کی زندگی میں حتمی طور پر اس کی موت کے وقت موجود ورثاء اور ان میں تقسیمِ میراث کا نہیں بتایا جاسکتا۔تاہم اگر ایک آدمی کے ورثاء میں ایک بیوہ، ایک بیٹا، 6 بیٹیاں، 3 بہنیں اور 5 بھائی ہوں تو بیٹے کی موجودگی میں اس کے بھائیوں اور بہنوں کو حصہ نہیں ملے گا اور اس کی بیوہ کو 12.5%، اس کے بیٹے کو 21.875% اور ہر بیٹی کو  10.9375% حصہ ملےگا۔گھر بیوی کے نام کردینے کے بعد اگر گھر سے اپنا قبضہ اور تصرف مکمل ہٹا کر بیوی کے قبضہ اور تصرف میں دے دیا ہو تو وہ گھر بیوی کی ملکیت ہوگا اور اگر صرف کاغذات میں بیوی کے نام کیا ہو اور اپنا قبضہ اور تصرف اس گھر سے ایک مرتبہ بھی نہیں ہٹایا ہو تو ایسی صورت میں گھر بیوی کی ملکیت شمار نہیں ہوگا، بلکہ آپ کی ملکیت ہوگا اور آپ کے مرنے کے بعد آپ کے ترکہ میں شمار ہوگا۔الدر المختار وحاشية ابن عابدين (رد المحتار) (5 / 689):
"جعلته باسمك فإنه ليس بهبة". فقط واللہ اعلم
                                                  
عنوان: ایزی پیسہ اکاؤنٹ سے فری منٹس لینا
سوال: ایزی پیسہ اکاؤنٹ پہ فری منٹس لینا، کیا یہ سود کے زمرے میں آتا ہے یا نہیں؟
جواب: واضح رہے کہ  اکاؤنٹ ہولڈر  جو مخصوص رقم کمپنی میں جمع کراتا ہے، یہ درحقیقت قرض ہے، اور قرض دینا فی نفسہ جائز ہے، لیکن کمپنی اس مخصوص رقم(قرض) جمع کرانے کی شرط پر اکاؤنٹ ہولڈر کو یومیہ فری منٹس اور میسیجز وغیرہ کی سہولت فراہم کرتی ہے، یہ قرض پر مشروط منافع ہے یہ  شرعاً ناجائز ہے؛  اس لیے کہ قرض پر شرط لگا کر نفع اٹھانے کو نبی کریم صلی اللہ علیہ وسلم نے سود قرار دیا ہے۔  اگر اکاؤنٹ کھلوانے میں یہ نفع  ملنے کی شرط نہ ہو، اور  ایزی پیسہ اور موبی کیش سے مقصود فقط رقم کی منتقلی ہو تو اس حد تک اس اکاؤنٹ کا استعمال درست ہوگا (جو عموماً نہیں ہوتا) ایسی صورت میں رقم منتقلی پر اگر کمپنی صارف سے کچھ رقم (بطورِ سروس چارجز) وصول کرتی ہے تو یہ بھی درست ہے۔فتاوی شامی میں ہے:" وفي الأشباه: کلّ قرضٍ جرّ نفعاً فهو حرام". ( ج: ۵، ص: ۱۶۶، ط: سعید)فقط واللہ اعلم
                                                  
عنوان: ادھار فروختگی میں زیادہ قیمت مقرر کرنا
سوال: اگر بائع کوئی سامان نقد دوسوروپے میں فروخت کرتاہے توکیا ادھار ڈھائی سوروپے میں بیچ سکتاہے؟ مدلل جواب عنایت فرمائیں!
جواب: جس طرح  نقد خرید و فروخت جائز ہے، اسی طرح ادھار  سودا کرنا بھی جائز ہے، تاہم شرط یہ ہے کہ خرید و فروخت کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قیمت فروخت جو بھی باہمی رضامندی سے طے پائے وہ متعین کرلی جائے، قیمت کی ادائیگی میں وقتِ مقررہ سے تاخیر  پر کسی بھی عنوان سے اضافہ وصول نہ کیا جائے، اور وقتِ مقررہ سے پہلے ادائیگی کی صورت میں قیمت میں کمی نہ کی جائے۔  مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔پس مسئولہ صورت میں مذکورہ بالا تفصیل کو سامنے رکھ کر سودا کرنے کی اجازت ہوگی۔المبسوط للسرخسی میں ہے:’’وإذا عقد العقد علی أنه إلی أجل بکذا وبالنقد بکذا أو (قال:) إلی شهر بکذا وإلی شهرین بکذا فهو فاسد؛ لأنه لم یعامله علی ثمن معلوم ولنهي النبي ﷺ یوجب شرطین في بیع، وهذا هو تفسیر الشرطین في البیع، ومطلق النهي یوجب الفساد في العقد الشرعیة، وهذا إذا افترقا علی هذا ... فإن کان یتراضیان بینهما ولم یتفرقا حتی قاطعه علی ثمن معلوم وأتما العقدَ فهو جائز؛ لأنهما ما افترقا إلا بعد تمام شرط صحة العقد الخ‘‘ (المبسوط للسرخسي،ج:۸،ص:۱۳)بدائع الصنائع میں ہے:’’وکذا إذا قال: بعتك هذا العبد بألف درهم إلی سنة أو بألف وخمسمائة إلی سنتین؛ لأن الثمن مجهول ... فإذا علم ورضي به جاز البیع؛ لأن المانع من الجواز هو الجهالة عند العقد وقد زالت في المجلس وله حکم حالة العقد، فصار کأنه کان معلوماً عند العقد وإن لم یعلم به حتی إذا افترقا تقرر الفساد‘‘. (بدائع الصنائع ،ج:۵،ص:۱۵۸)فتاویٰ شامی میں ہے:’’وفي شرح الآثار: التعزیر بأخذ المال کان في ابتداء الإسلام ثم نسخ. والحاصل أن المذهب عدم التعزیر بأخذ المال‘‘. (الفتاوی الشامیة، ج:۳، ص:۶۱-۶۲،ط:سعید)  فقط واللہ اعلم
                                                  
عنوان: ایڈ پر کلک کرکے پیسہ کمانا
سوال: ایک شخص نے ایک ویب سائیٹ بنائی ہے click pay earn کے نام سے جس میں روازانہ کے اعتبار سے ایڈ  دیکھنے پڑتے ہیں، اور ان کو دیکھنے کے لیے پیکیجز کرنے پڑتے ہیں اور پیکیجز  دس ہزار سے ایک لاکھ تک ہیں، مثلاً اگر ہم دس ہزار والا پیکیج کرتے ہیں تو اس کے بینک اکاؤنٹ میں ہمیں دس ہزار بھیجنے ہیں، پھر روز چالیس ایڈ  اس ویب سائیٹ پر ہمیں دیکھنے  ہیں تو اس کے عوض ہمیں چار سو روپے ملیں گے۔ اگر ایڈ چالیس سے کم  دیکھے تو بھی اس حساب سے پیسے ملیں گے اور یہ پیکیج تین ماہ تک چلے گا، اس کے بعد پھر نیا پیکیج کرنا پڑے گا اور جو ایڈ  دکھائے جاتے ہیں، اس میں معروف علماءِ کرام کے بیانات ہوتے ہیں اور اگر کوئی کسی اور کو اس ویب سائیٹ میں ایڈ کرتا ہے تو جسے ایڈ کیا ہے جب وہ چالیس ایڈ  دیکھےگا تو ایڈ کرنے واکے کے اکاؤنٹ میں ستر روپے جمع ہوں گے۔کیایہ صورت جائز ہے ؟ہم یہ پیکیج کر سکتے ہیں یا نہیں؟ اور اس سے پیسے کمانا جائز ہے یا نہیں؟
جواب: سوال میں مذکور طریقے پر کمانا ناجائز ہے۔ تفصیل کے لیے درج ذیل لنک ملاحظہ ہو :ایڈ پر کلک کرکے پیسہ کمانافقط واللہ اعلم
                                                  
عنوان: رہن کے طور پرلیے گھر میں رہائش اختیار کرنا
سوال: میں نے ایک گھر گروی میں لیا ہے، جس کے بدلے مالک کو 9لاکھ  دیے ہیں،  11مہینے کا ایگریمنٹ کیا ہے،  اب مجھے صرف بجلی گیس کا بل دینا ہے،  کیا یہ حلال ہے یا حرام؟
جواب: قرض دینے والے شخص کا مقروض شخص سے گروی کے طور پر گھر، زمین یا کوئی چیز لینا  اگر چہ جائز ہے، تاہم گروی رکھی ہوئی چیز سے کسی قسم کا  فائدہ اٹھانا سود میں شامل ہونے کی وجہ سے حرام ہے،  لہذا صورتِ مسئولہ میں قرض دینے والے شخص کی جانب سے رہن کے طور پر گھر لیتے ہوئے  اس گھر میں بغیر کرایہ کے رہنے کی شرط لگانا اور صرف بجلی کا بل ادا کرنا  اگرچہ باہمی رضامندی سے ہی کیوں نہ ہو  شرعاً  جائز نہیں، لہذا اس قسم کا معاہدہ کر نا شرعاً ممنوع ہے۔فتاوی شامی میں ہے :"وفي الخلاصة: القرض بالشرط حرام والشرط لغو بأن يقرض على أن يكتب به إلى بلد كذا ليوفي دينه. وفي الأشباه: كل قرض جر نفعاً حرام؛ فكره للمرتهن سكنى الموهونة بإذن الراهن". (5/166)وفیه أیضاً:"اَلرَهنُ هو حَبسُ شيءٍ مالیٍ بِحَقٍ یُمکِنُ اِستِیفائُه مِنه کَالْدَّینِ". (درمختار ج۵/ ص۳۰)تنوير الأبصار مع الدر المختارمیں ہے:"(لَا انْتِفَاعَ بِهِ مُطْلَقًا) لَا بِاسْتِخْدَامٍ، وَلَا سُكْنَى وَلَا لُبْسٍ وَلَا إجَارَةٍ وَلَا إعَارَةٍ، سَوَاءٌ كَانَ مِنْ مُرْتَهِنٍ أَوْ رَاهِنٍ (إلَّا بِإِذْنِ) كُلٍّ لِلْآخَرِ، وَقِيلَ لَا يَحِلُّ لِلْمُرْتَهِنِ لِأَنَّهُ رِبًا، وَقِيلَ: إنْ شَرَطَهُ كَانَ رِبًا وَإِلَّا لَا. وَفِي الْأَشْبَاهِ وَالْجَوَاهِرِ: أَبَاحَ الرَّاهِنُ لِلْمُرْتَهِنِ أَكْلَ الثِّمَارِ أَوْ سُكْنَى الدَّارِ أَوْ لَبَنِ الشَّاةِ الْمَرْهُونَةِ فَأَكَلَهَا لَمْ يَضْمَنْ وَلَهُ مَنْعُهُ، ثُمَّ أَفَادَ فِي الْأَشْبَاهِ: أَنَّهُ يُكْرَهُ لِلْمُرْتَهِنِ الِانْتِفَاعُ بِذَلِكَ".فتاوی شامی میں ہے:"(قَوْلُهُ: إلَّا بِإِذْنٍ) فَإِذَا انْتَفَعَ الْمُرْتَهِنُ بِإِذْنِ الرَّاهِنِ وَهَلَكَ الرَّهْنُ حَالَةَ اسْتِعْمَالِهِ يَهْلِكُ أَمَانَةً بِلَا خِلَافٍ، أَمَّا قَبْلَ الِاسْتِعْمَالِ أَوْ بَعْدَهُ يَهْلِكُ بِالدَّيْنِ، وَلَوْ كَانَ أَمَةً لَايَحِلُّ وَطْؤُهَا؛ لِأَنَّ الْفَرْجَ أَشَدُّ حُرْمَةً، لَكِنْ لَايُحَدُّ بَلْ يَجِبُ الْعُقْرُ عِنْدَنَا، مِعْرَاجٌ (قَوْلُهُ: وَقِيلَ: لَايَحِلُّ لِلْمُرْتَهِنِ) قَالَ فِي الْمِنَحِ: وَعَنْ عَبْدِ اللَّهِ بْنِ مُحَمَّدِ بْنِ أَسْلَمَ السَّمَرْقَنْدِيِّ وَكَانَ مِنْ كِبَارِ عُلَمَاءِ سَمَرْقَنْدَ أَنَّهُ لَايَحِلُّ لَهُ أَنْ يَنْتَفِعَ بِشَيْءٍ مِنْهُ بِوَجْهٍ مِنْ الْوُجُوهِ وَإِنْ أَذِنَ لَهُ الرَّاهِنُ؛ لِأَنَّهُ أَذِنَ لَهُ فِي الرِّبَا؛ لِأَنَّهُ يَسْتَوْفِي دَيْنَهُ كَامِلًا فَتَبْقَى لَهُ الْمَنْفَعَةُ فَضْلًا فَيَكُونُ رِبًا، وَهَذَا أَمْرٌ عَظِيمٌ.قُلْت: وَهَذَا مُخَالِفٌ لِعَامَّةِ الْمُعْتَبَرَاتِ مِنْ أَنَّهُ يَحِلُّ بِالْإِذْنِ إلَّا أَنْ يُحْمَلَ عَلَى الدِّيَانَةِ، وَمَا فِي الْمُعْتَبَرَاتِ عَلَى الْحُكْمِ ثُمَّ رَأَيْتُ فِي جَوَاهِرِ الْفَتَاوَى: إذَا كَانَ مَشْرُوطًا صَارَ قَرْضًا فِيهِ مَنْفَعَةٌ وَهُوَ رِبًا وَإِلَّا فَلَا بَأْسَ اهـ مَا فِي الْمِنَحِ مُلَخَّصًا وَأَقَرَّهُ ابْنُهُ الشَّيْخُ صَالِحٌ. وَتَعَقَّبَهُ الْحَمَوِيُّ بِأَنَّ مَا كَانَ رِبًا لَايَظْهَرُ فِيهِ فَرْقٌ بَيْنَ الدِّيَانَةِ وَالْقَضَاءِ.عَلَى أَنَّهُ لَا حَاجَةَ إلَى التَّوْفِيقِ بَعْدُ؛ لِأَنَّ الْفَتْوَى عَلَى مَا تَقَدَّمَ: أَيْ مِنْ أَنَّهُ يُبَاحُ.أَقُولُ: مَا فِي الْجَوَاهِرِ يَصْلُحُ لِلتَّوْفِيقِ وَهُوَ وَجِيهٌ، وَذَكَرُوا نَظِيرَهُ فِيمَا لَوْ أَهْدَى الْمُسْتَقْرِضُ لِلْمُقْرِضِ، إنْ كَانَتْ بِشَرْطٍ كُرِهَ وَإِلَّا فَلَا، وَمَا نَقَلَهُ الشَّارِحُ عَنْ الْجَوَاهِرِ أَيْضًا مِنْ قَوْلِهِ: "لَايَضْمَنُ" يُفِيدُ أَنَّهُ لَيْسَ بِرِبًا، لِأَنَّ الرِّبَا مَضْمُونٌ، فَيُحْمَلُ عَلَى غَيْرِ الْمَشْرُوطِ، وَمَا فِي الْأَشْبَاهِ مِنْ الْكَرَاهَةِ عَلَى الْمَشْرُوطِ، وَيُؤَيِّدُهُ قَوْلُ الشَّارِحِ الْآتِي آخِرَ الرَّهْنِ إنَّ التَّعْلِيلَ بِأَنَّهُ رِبًا يُفِيدُ أَنَّ الْكَرَاهَةَ تَحْرِيمِيَّةٌ، فَتَأَمَّلْ. وَإِذَا كَانَ مَشْرُوطًا ضَمِنَ كَمَا أَفْتَى بِهِ فِي الْخَيْرِيَّةِ فِيمَنْ رَهَنَ شَجَرَ زَيْتُونٍ عَلَى أَنْ يَأْكُلَ الْمُرْتَهِنُ ثَمَرَتَهُ نَظِيرَ صَبْرِهِ بِالدَّيْنِ.قَالَ ط: قُلْتُ وَالْغَالِبُ مِنْ أَحْوَالِ النَّاسِ أَنَّهُمْ إنَّمَا يُرِيدُونَ عِنْدَ الدَّفْعِ الِانْتِفَاعَ، وَلَوْلَاهُ لَمَا أَعْطَاهُ الدَّرَاهِمَ وَهَذَا بِمَنْزِلَةِ الشَّرْطِ؛ لِأَنَّ الْمَعْرُوفَ كَالْمَشْرُوطِ وَهُوَ مِمَّا يُعَيِّنُ الْمَنْعَ، وَاَللَّهُ تَعَالَى أَعْلَمُ اهـ". ( كتاب الرهن، ٦ / ٤٨٢ - ٤٨٣) فقط واللہ اعلم
                                                  
عنوان: مرابحہ / میزان بینک سے قرض
سوال: 1 : مرابحہ کیا ہے؟2 : کیا میزان بینک سے قرض لے سکتے ہیں؟
جواب: 1: کسی چیز کو قیمتِ خرید کی بہ نسبت نفع کے ساتھ فروخت کرنے کو ’’مرابحہ‘‘  کہتے ہیں۔المحيط البرهاني في الفقه النعماني (7 / 3):
’’المرابحة بمثل الثمن الأول وزيادة‘‘.2 :  ہماری تحقیق کے مطابق میزان بینک سمیت مروجہ اسلامی بینکوں میں سے کوئی بینک بھی مکمل طور پر اسلامی نہیں ہے،  بلکہ کچھ نہ کچھ سقم ہر بینک کے معاملات میں باقی رہ جاتا ہے؛  اس لیے کسی بھی بینک سے قرضہ لینے کی صورت میں سود کا معاہدہ کرنا پڑتا ہے گو وہ کسی دوسرے نام سے کیا جاتا ہو، اس لیے کسی بینک سے قرضہ لینا جائز نہیں ہے، لہذا اگر قرض لینا ہی ہو تو بینک کے علاوہ کسی اور  سے غیرسودی قرضہ حاصل کر لیں۔ فقط واللہ اعلم
                                                  
عنوان: بروکری کرنا
سوال: بندہ سپاری کا کاروبار کررہا ہے اور اپنا ذاتی مال فروخت کرتا ہے، کبھی کبھی دوست احباب بھی اپنا مال لاتے ہیں اور دوست احباب کا مال بھی فروخت کر لیتا ہوں، اور ان سے بروکری لیتا ہوں، فی کلو 5 روپے بروکری آپ اسے بروکری کہیں یا کمیشن یا دلالی۔ سوال یہ ہے کہ کیا بروکری/ کمیشن/دلالی لینا جائز ہے؟  کیا یہ بروکری سود کے زمر میں تو نہیں آتی، یا حرام کے زمر میں؟  اسی طرح میں اپنا مال بھی کبھی کبھی کسی بروکر کے ذریعے بیچتاہوں، اور اس کو بروکری دیتا ہوں، کیا یہ جائز ہے؟
جواب: صورتِ مسئولہ میں سائل اگر ان لوگوں سے طے کرلیتا ہے کہ آپ کا مال میں بکوادوں گا اور فی کلو پانچ روپے بروکری لوں گا اور وہ اس پر راضی ہوتے ہیں تو اس کے مطابق کام کرکے اجرت لینا جائز ہے۔فتاویٰ شامی میں ہے:"وأما الدلال فإن باع العين بنفسه بإذن ربها فأجزته على البائع وإن سعى بينهما وباع المالك بنفسه يعتبر العرف، وتمامه في شرح الوهبانية". (ج:4، ص: 560، ط: سعيد) فقط والله اعلم
                                                  
عنوان: بینک کی اشیاء کا استعمال
سوال: بینک کی اشیاء استعمال کرنا درست ہے؟ ( کرسی استعمال کرنا، اسٹیشنری استعمال کرنا، پانی پینا، وغیرہ)
جواب: بینک ایک سودی ادارہ ہے، اور سودی آمدن کے ذریعہ  بینک اپنی ضروریات پوری کرتاہے،اس لیے بینک کی طرف سے ملنے والی اشیاء(کھانا پینا، یا بینک سے ملنے والے تحائف :کیلینڈر،ڈائری وغیرہ) کا استعمال درست نہیں ہے۔ البتہ بوقتِ ضرورت کرنٹ اکاؤنٹ کھلوانا اور اس مقصد کے لیے اسٹیشنری اور بیٹھنے کے لیے فرنیچر کااستعمال اسی حد تک درست ہے، بلاضرورت اس طرح کی اشیاء کے استعمال سے بھی پرہیز کرنا چاہیے۔فقط واللہ اعلم
                                                  
عنوان: شیئرز کا کاروبار
سوال: کمپنی کے شیئرز خرید کر کاروبار کرنا کیسا ہے؟ جو نفع ملتا ہے کیا وہ جائز ہے؟ یہ بھی بتا دیں کہ کون سی کمپنی کے شیئرز لینے چاہییں اور کون سی کے نہیں؟
جواب: شیئرزکی خریدوفروخت میں اگر مندرجہ ذیل شرائط کا لحاظ رکھاجاتاہوتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو، اور نہ ہی اس کمپنی کے کل اثاثے نقد کی شکل میں ہوں، بلکہ اس کمپنی کی ملکیت میں جامد اثاثے بھی موجود ہوں۔2۔ کمپنی کا کل یا کم از کم اکثر سرمایہ حلال ہو۔3۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔4۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں  آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے)5۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔6۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔اگر شیئرز کے کاروبار میں ان شرائط کی رعایت رکھی جائے تو  کاروبار جائز ہوگا، ورنہ نہیں۔فقط واللہ اعلم
                                                  
عنوان: دو بیوہ، ایک بیٹی اور بھائیوں میں میراث کی تقسیم
سوال: میرے ماموں زاد بھائی کا انتقال ہوگیا ہے، جن کی دو بیویاں اور ایک بیٹی ہے، ان کی میراث کیسے تقسیم ہوگی؟ مرحوم کے دو سگے بھائی بھی ہیں جو ان کی جائیداد میں سے حصہ مانگ رہے ہیں،جب کہ مرحوم کے والد نے تمام بھائیوں کو اپنی جائیداد میں سے حصہ دے دیا تھا،کیا وہ حق دار ہیں؟
جواب: مرحوم  کی جائیداد میں اس کی بیوائیں، بیٹی اور بھائیوں کا شرعی حق ہے، مرحوم کے والد نے اپنے بیٹوں کو اپنی جائیداد میں سے حصہ دیا تو اس سے بھائی کی میراث میں سے حصہ ساقط نہیں ہوگا، بشرطیکہ مرحوم کے والد مرحوم سے پہلے وفات پاچکے ہوں۔سائل کے مرحوم ماموں زاد بھائی کی میراث کی تقسیم کا شرعی طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد باقی کل ترکہ کو /16 حصوں میں تقسیم کرکے، ہر بیوہ کو ایک حصہ (یعنی 6.25% )، بیٹی کو  8 حصے (50%) اور ہر بھائی کو /3 حصے (18.75%) ملیں گے۔ فقط واللہ اعلم
                                                  
عنوان: عورتوں کے بالوں کی خرید و فروخت کا حکم
سوال: کیا خواتین کے بالوں کی خرید و فروخت جائز ہے؟ میں چائنہ سے بال خرید کر بیچنا چاہتا ہوں.
جواب: انسانی بالوں کی خرید و فروخت شرعاً جائز نہیں ہے۔الدر المختار وحاشية ابن عابدين (رد المحتار) (5/ 58):
"(وشعر الإنسان)؛ لكرامة الآدمي ولو كافرًا ذكره المصنف وغيره في بحث شعر الخنزير.(قوله: وشعر الإنسان) ولايجوز الانتفاع به؛ لحديث: «لعن الله الواصلة والمستوصلة». وإنما يرخص فيما يتخذ من الوبر فيزيد في قرون النساء وذوائبهن، هداية.
[فرع] لو أخذ شعر النبي صلى الله عليه وسلم ممن عنده وأعطاه هديةً عظيمةً لا على وجه البيع فلا بأس به، سائحاني عن الفتاوى الهندية.
مطلب: الآدمي مكرم شرعًا ولو كافرًا(قوله: ذكره المصنف) حيث قال: والآدمي مكرم شرعًا وإن كان كافرًا؛ فإيراد العقد عليه وابتذاله به وإلحاقه بالجمادات إذلال له. اهـ أي وهو غير جائز وبعضه في حكمه، وصرح في فتح القدير ببطلانه ط". فقط واللہ اعلم
                                                  
عنوان: کوئی چیز نقد خرید کر اضافی رقم کے ساتھ ادھار پر بیچنا
سوال: قسطوں پر کوئی چیز لینا اور دینا کیسا ہے؟ یعنی میں نے نقد موبائل فون لیا ہے اور اس کو قسطوں پر اضافی رقم کی صورت میں دیا ہے، اس حوالے سے کیا حکم ہے شریعت میں؟ ہمیں اس طرح کرنے کی اجازت ہے یا نہیں؟
جواب: آپ کا نقد موبائل فون خریدنا الگ معاملہ ہے، اور پھر کسی اور فرد کو موبائل فون قسطوں پر دینا الگ معاملہ ہے،  جس میں آپ اضافی رقم کے ساتھ قیمت طے کر سکتے ہیں لہذا مذکورہ معاملہ جائز ہے۔ البتہ قسطوں کی صورت میں بیع کے لیے ضروری ہے کہ مجموعی قیمت ابتدا میں ہی متعین کی جائے اور پھر جلدی یا تاخیر سے قیمت کی ادائیگی کی بنیاد پر قیمت میں کمی بیشی نہ کی جائے۔"قال: ولو اشترى نسيئةً لم يبعه مرابحةً حتى يبين؛ لأن الأجل نسبه كونه مبيعاً، فإنه يزاد في الثمن لأجل الأجل". (المحيط البرهاني في الفقه النعماني فقه الإمام أبي حنيفة رضي الله عنه، المؤلف: أبو المعالي برهان الدين محمود بن أحمد بن عبد العزيز بن عمر بن مَازَةَ البخاري الحنفي (المتوفى: 616هـ)، المحقق: عبد الكريم سامي الجندي، الناشر: دار الكتب العلمية، بيروت – لبنان، كتاب البيع، الفصل الخامس عشر: في بيع المرابحة والتولية والوضعية، ۷/۶) فقط واللہ اعلم
                                                  
عنوان: موبائل لون کا حکم
سوال: موبائل کمپنیاں لون کی صورت میں جو بیلنس دیتی ہیں وہ سود ہے یا نہیں؟
جواب: موبائل سم میں لون یا  ایڈوانس بیلنس  حاصل کرنے کی صورت میں کمپنی کچھ رقم اضافی لیتی ہے، اگریہ رقم سروس چارجز کی مد میں لی جاتی ہے تو شرعاً لون لینا دینا جائز ہے، ورنہ اضافی رقم سود ہونے کی بنا پر  لین دین  ناجائز ہوگا۔ فقط واللہ اعلم
                                                  
عنوان: جاز کے مختلف چیلنج کا حکم
سوال: آج کل جاز کیش والوں نے مختلف چیلنج شروع کیے ہیں، مثلاً اگر کسی نے اپنے جاز کیش ایپ سے سات دن کے اندر کم از کم تیس روپے لوڈ کیے تو سات دن کے بعد آپ کو 100 روپے مل جائیں گے،  اس طرح دوسرا چیلنچ یہ تھا کہ اگر آپ تین دوستوں سے ایک یا ایک سے زیادہ پیسے منگوائیں سات دن کے اندر تو آپ کو سو روپے مل جائیں گے، اسی طرح ان تین چیلنجوں کو پورا کرنے کے بعد ایک اور چیلنج دیا کہ جس نے یہ تین چیلنج پورے کیے اگر وہ بندہ یہ چیلنج بھی پورا کرے تو  اس کو 4000 روپے ملیں گے، اور ساتھ ہی 7000 روپے ملنے کا امکان۔سوال یہ ہے کہ کیا بندے کے لیے ان پیسوں کا استعمال جائز ہے یا نہیں؟
جواب: واضح رہے کہ کسی کو قرضہ دے کر اس کی بنیاد پر کوئی نفع حاصل کرنا سود ہے۔پیسوں کی ترسیل کی کمپنیوں کے مختلف پیکجز میں یہ صورت پائی جائے کہ پیسے وہاں اس لیے جمع کرائے جائیں کہ ان پر نفع ملے تو یہ سود کی تعریف میں داخل ہے۔ اور ناجائز ہے، اور اگر محض  کوئی انعام اس بنیاد پر دیا جائے کہ ان کی سروسز کو استعمال کیا جائے یا  ایک دوسرے کو پیسے بھیجے، اس پر کوئی انعام دیا جائے تو یہ صورت  سود  میں داخل  نہیں۔اس قاعدے سے مذکورہ صورتوں (کی تفصیل معلوم کرکے ان) کا حکم معلوم کرلیا جائے۔"فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعًا، ط: سعید)"اعلاء السنن"میں ہے:" قال ابن المنذر: أجمعوا علی أن المسلف إذا شرط علی المستسلف زیادةً  أو هدیةً فأسلف علی ذلک، إن أخذ الزیادة علی ذلک ربا". (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: حشیش (بھنگ) کی خرید و فروخت
سوال: حشیش (بھنگ) کی خرید و فروخت کا کیا حکم ہے؟
جواب: بھنگ  اور افیون نشہ کی غرض سے استعمال کرنا حرام ہے، دوا  کے طور پر جائز ہے، لہذا اس غرض سے اس کا بیچنا بھی جائز ہے۔ الدر المختار وحاشية ابن عابدين (رد المحتار) (6/ 458):
"وعبارته: ومثل الحشيشة في الحرمة جوزة الطيب فقد أفتى كثير من علماء الشافعية بحرمتها، وممن صرح بذلك منهم ابن حجر نزيل مكة في فتاواه والشيخ كمال الدين بن أبي شريف في رسالة وضعها في ذلك، وأفتى بحرمتها الأقصراوي من أصحابنا، وقفت على ذلك بخطه الشريف، لكن قال: حرمتها دون حرمة الحشيش، والله أعلم اهـ". فقط واللہ اعلم
                                                  
عنوان: کریڈٹ کارڈ بنوانے کا حکم
سوال: کریڈٹ کارڈ کا استعمال حلال یا حرام؟ اور کن شرائط  پر استعمال حلال ہے؟  برائے  مہربانی جواب عنایت فرمائیے!
جواب: کریڈٹ کارڈ کے حصول کی شرائط میں سے ایک شرط یہ بھی ہوتی ہے کہ اگر کارڈ ہولڈر مقررہ تاریخ  تک رقم بینک کو  واپس نہیں کرے گا  تو  بینک تاخیر  کی بنا پر اضافی رقم وصول کرے گا، یہ شرط سودی ہے،  جس طرح سود حرام ہے، اسی طرح سود کے حصول کی شرط لگانا بھی حرام ہے، مذکورہ شرط تسلیم کیے بغیر کریڈٹ کارڈ کا حصول نا ممکن ہوتا ہے،  نیز کریڈٹ کارڈ کے استعمال میں عموماً لوگ سود میں مبتلا ہو ہی جاتے ہیں؛ لہذا کریڈٹ کارڈ بنوانا اور اس کا استعمال ناجائز ہے، اس سے اجتناب ضروری ہے۔ اور اگر کسی نے ناواقفیت کی وجہ سے کریڈٹ کارڈ بنوا لیا ہو تو اس صورت میں اسے توبہ استغفار کرنا چاہیے اور جلد از جلد اس کارڈ سے چھٹکارا حاصل کرلینا چاہیے۔ فقط واللہ اعلم
                                                  
عنوان: بیوہ، سات لڑکیوں، ایک بہن، ایک علاتی بھائی میں تقسیمِ میراث
سوال: ایک شخص کا انتقال ہوا، انہوں نے اپنے پیچھے ‌ سات لڑکیاں, زوجہ ایک بہن, ایک بھائی جو دوسری ماں سے ہے چھوڑا, اب ان کی میراث کیسے تقسیم ہوگی?
جواب: صورتِ مسئولہ میں ذکر کردہ ورثاء کی تفصیل اگر واقعہ کے مطابق اور درست ہے اور مرحوم کی سات بیٹیاں تھیں تو  مرحوم کے ترکہ کی تقسیم کا شرعی طریقہ یہ ہے کہ مرحوم کے ترکہ میں سے اس کے حقوقِ متقدمہ یعنی تجہیزوتکفین کے  اخراجات نکالنے کے بعد، مرحوم کے ذمہ اگر کسی کا قرض ہو تو اسے کل ترکہ میں سے ادا کرنے کے بعد، مرحوم نے اگر کوئی جائز وصیت کی ہو تو اسے ایک تہائی ترکہ میں ادا کرکے باقی کل منقولہ وغیر منقولہ ترکہ کو 504حصوں میں تقسیم کرکے مرحوم کی بیوہ کو 63 حصے،  ہر ایک بیٹی کو 48 حصے،اوربھائی کو 70  ،اور بہن کو 35حصہ ملیں گے۔۔یعنی بیوہ کو 12اعشاریہ5فیصد، ہر بیٹی کو 9اعشاریہ 4 فیصد، بھائی کو 13اعشاریہ9 فیصد اور بہن  کو 6اعشاریہ9 فیصد ملے گا۔اگر ورثاء اس کے علاوہ ہوں تو دوبارہ وضاحت سے سوال کریں۔ فقط واللہ اعلم
                                                  
عنوان: لنڈے کے جیکٹ کو امپورٹڈ کہہ کر بیچنا
سوال: ایک آدمی لنڈے سے اچھی کنڈیشن کے کپڑے مثلاً: گرم سویٹر خریدتا ہے اور اسے خوب صورت انداز میں اچھی مارکیٹ میں امپورٹڈ کہہ کر بیچتا ہے جب کہ وہ واقعی امپورٹڈ ہے اور نئے پرانے کی کوئی بات نہیں کرتا، کیا اس طرح کی فروخت جائز ہے؟
جواب: صورتِ مسئولہ میں لنڈے کے پرانے کپڑے/ لباس  (سویٹر، جیکٹ وغیرہ) کو اگر  نیا کہہ کر نہ بیچا جائے، بلکہ صرف امپورٹڈ کہا جائے اور وہ واقعۃً امپوڑٹڈ  ہو تو اس طرح خریدوفروخت کرنا جائز ہے۔فقط واللہ اعلم
                                                  
عنوان: ٹیلیویژن فروخت کرکے اس کی رقم مدرسے میں دینا
سوال: ہمارے گھر میں ایک ٹی وی ہے جو میرے والد نے خریدا ہے اور  اب میرے والد صاحب کہہ رہے ہیں کہ  اس ٹی وی کو توڑدو ، اگر ہم یہ ٹی وی فروخت کردیں اور اس سے ملنے والی رقم مدرسہ  کو دیں دے تو کیا اس ٹی وی کو فروخت کرنے میں کوئی گناہ  تو نہیں ہے؟
جواب: اصل حکم تو یہی ہے کہ نہ تو ٹی وی  گھر میں رکھنا جائز ہے اور نہ ہی ٹی وی کی خرید و فروخت جائز ہے ، اگر کوئی آدمی خرید چکا ہو اور اب اسے ٹی وی دیکھنے کے گناہ کا احساس ہوا ہو اور اللہ تعالیٰ نے اسے اس گناہ کبیرہ سے توبہ کی توفیق دے دی ہو تو اب اگر وہ اس گناہ سے جان چھڑانے کے لیے  ٹی وی  کسی اور  کو بیچے گا تو وہ دوسرا شخص اس گناہ میں مبتلا ہوگا اور یہ پہلا شخص اس کے اس گناہ کا ذریعہ بننے کی وجہ سے معاون اور مددگار ہوگا، اور گناہ کے کاموں میں معاون بننا جائز نہیں ہے۔چنانچہ اسے چاہیے کہ بجائے ٹی وی بیچنے کے  اس معصیت کے آلہ کو توڑ کر ضائع کردے۔ یا  ٹی وی کوکھول کر تمام پرزے الگ الگ کردے، پھر جو پرزے کسی مباح کام میں استعمال ہو سکتے ہوں تو ان پرزوں کو نکال کر الگ سے ان کو بیچنا جائز ہوگا، اور جو پرزے صرف معصیت میں ہی استعمال ہوتے ہوں انہیں توڑدے۔  اسی طرح جس شخص سے یہ ٹی وی خریدا تھا اس کو قیمتِ خرید یا اس سے کم پر واپس بھی کیا جاسکتا ہے، لیکن قیمتِ خرید سے زیادہ پر بیچ کر منافع حاصل کرنا جائز نہیں ہوگا، اسی طرح قیمتِ خرید پر کسی کافر کو بھی فروخت کر نا جائز  ہے۔ نیز اگر ٹی وی بصورتِ اسکرین ہو تو ایسے آدمی پر اس کو فروخت کرنا جائز ہوگا جس کے بارے میں یہ بات معلوم ہو کہ وہ اسے کسی جائز کام میں استعمال کرے گا، مثلاً:  ہوائی اڈوں (ایئر پورٹ) وغیرہ پر سامان کی چیکنگ اور ہوائی جہاز کے نظام الاوقات بتلانے یا بلاتصویر اعلانات کرنے کے لیے استعمال کرنا،  اسٹاک ایکسچینج میں حصص  کی تفصیلات وغیرہ دکھانے کے لیےاستعمال کرنا اور جن صورتوں میں ٹی وی بیچنا منع لکھا گیا ہے ان صورتوں میں بیچنے کی صورت میں اس  رقم کا استعمال کرنا بھی منع ہے۔ لہٰذا آپ مذکورہ تفصیل کے مطابق عمل کریں، کوئی ایسی صورت اختیار نہ کریں جس میں اسے بیچنا اور حاصل شدہ رقم استعمال کرنا جائز نہ ہو۔ اور بیچنے کی جو جائز صورتیں لکھی گئی ہیں ان میں اس رقم کا استعمال کرنا بھی جائز ہے۔الدر المختار وحاشية ابن عابدين (رد المحتار) (6/ 391):"(و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لاتقوم بعينه بل بعد تغيره، وقيل: يكره لإعانته على المعصية، ونقل المصنف عن السراج والمشكلات: أن قوله ممن أي من كافر أما بيعه من المسلم فيكره، ومثله في الجوهرة والباقاني وغيرهما، زاد القهستاني معزياً للخانية: أنه يكره بالاتفاق.(بخلاف بيع أمرد ممن يلوط به وبيع سلاح من أهل الفتنة)؛ لأن المعصية تقوم بعينه، ثم الكراهة في مسألة الأمرد مصرح بها في بيوع الخانية وغيرها، واعتمده المصنف على خلاف ما في الزيلعي والعيني وإن أقره المصنف في باب البغاة. قلت: وقدمنا ثمة معزياً للنهر أن ما قامت المعصية بعينه يكره بيعه تحريماً وإلا فتنزيهاً، فليحفظ توفيقاً". فقط واللہ اعلم
                                                  
عنوان: تقسیمِ وراثت
سوال: ہمارا ایک تین منزلہ گھر ہے اور ہم تین بھائی اور ایک بہن ہیں۔ اس گھر کی قیمت تین کروڑ، پانچ لاکھ (30,500,000)روپے ہے۔وراثت کے حوالہ سے اس کی تقسیم کا طریقہ بتا دیں!
جواب: صورتِ مسئولہ میں اگر مرحوم کے انتقال کے وقت اس کے ورثاء صرف تین بیٹے اور ایک بیٹی تھے تو مرحوم کے کل ترکہ سے قرضوں کی ادائیگی کے بعد، مرحوم کی جائز وصیت ہو تو اسے ایک تہائی ترکہ میں نافذ کرنے کے بعد مرحوم کا گھر  سوال میں مذکور قیمت کے اعتبار سے ورثاء میں یوں تقسیم ہوگا:ہر بیٹے کو  8,714,285.71 روپے۔ (ستاسی لاکھ، چودہ ہزار، دوسو پچیاسی روپے، اکہتر پیسے)بیٹی کو 4,357,142.85 روپے۔ (تینتالیس لاکھ، ستاون ہزار، ایک سو بیالیس روپے، پچیاسی پیسے) ملیں گے۔ فقط واللہ اعلم
                                                  
عنوان: تجارت میں جھوٹ بولنا
سوال: زیداپنے ایک سرپرست کے ساتھ رہتاہے ،اس  کا سرپرست کاروبار میں جھوٹ بولتاہے،کیازید کااس کے ساتھ رہنا اور ا س کی کمائی استعمال کرنادرست ہے؟
جواب: اگر زید کا سرپرست حلال کاروبار کرتاہے، البتہ خرید وفروخت میں جھوٹ بولتاہے، تو وہ اپنے اس عمل کی بناپر سخت گناہ گارہے، حدیث شریف کے مطابق سچائی کاروبارمیں برکت کا باعث بنتی ہے اور جھوٹ کی وجہ سے کاروبار کی برکت ختم ہوجاتاہے، اس لیے زید کو چاہیے کہ وہ اپنے سرپرست کو حکمت وبصیرت کے ساتھ جھوٹ سے باز رکھنے کی کوشش کرے اور سمجھاتارہے، تاہم اگر اس شخص کاکاروبار فی نفسہ حلال پر مشتمل ہو، جھوٹ کے ذریعہ صرف اشیاء فروخت کرتاہو تو مکمل کمائی حرام نہیں کہلائے گی، زید کے لیے اپنے سرپرست کے ساتھ رہنااور اس کی کمائی کااستعمال جائزہوگا۔
البتہ جھوٹ دھوکا اور فریب کے ذریعہ اگر لوگوں سے زائد رقم وصول کرتاہو تو جس قدر جھوٹ کے ذریعہ دوسروں کا حق لے گا اسی قدر کمائی بھی حرام ہوگی اور جھوٹ کے ذریعہ لی گئی زائد رقم کا واپس کرنا لازم ہوگا۔اور اگر ساراکام ہی محض جھوٹ اور دھوکے پر مشتمل ہوتوایسی صورت میں مذکورہ کمائی کا استعمال درست نہ ہوگا۔مظاہرِ حق شرح مشکاۃ شریف میں ہے:’’حضرت ابوذررضی اللہ عنہ  نبی کریم صلی اللہ علیہ وسلم سے نقل کرتے ہیں کہ آپ صلی اللہ علیہ وسلم نے فرمایا:  تین شخص ہیں کہ اللہ تعالیٰ قیامت کے دن نہ تو ان سے مہربانی وعنایت کا کلام کرے گا، نہ بنظر رحمت و عنایت ان کی طرف دیکھے گا، اور نہ ان کو گناہوں سے پاک کرے گا، اور ان تینوں کے لیے درد ناک عذاب ہے،  ابوذر رضی اللہ عنہ نے پوچھا کہ یا رسول اللہ صلی اللہ علیہ وسلم خیروبھلائی سے محروم اور اس ٹوٹے میں رہنے والے وہ کون شخص ہیں؟  آپ صلی اللہ علیہ وسلم نے فرمایا: ایک تو پائنچے لٹکانے والا، دوسرا کسی کو کوئی چیز دے کر احسان جتانے والا، اور تیسرا جھوٹی قسمیں کھا کر اپنی تجارت بڑھانے والا۔ (مسلم)تشریح : پائنچے لٹکانے والے سے مراد وہ شخص ہے جو ازراہِ تکبر ٹخنوں سے نیچاپا جامہ پہنتا ہے، چناں چہ اس میں وہ شخص بھی داخل ہے جو ٹخنوں سے نیچا کرتہ پہنے۔ احسان جتانے کا مطلب یہ ہے کہ کسی کے ساتھ کوئی اچھا سلوک کر کے مثلاً کسی کو کوئی چیز دے کر یا کسی کے ساتھ ہم دردی کا کوئی معاملہ کر کے اسے زبان پر لایا جائے، چناں چہ جو شخص کسی کے ساتھ ہم دری واعانت کا کوئی معاملہ کر کے پھر اس پر احسان جتاتا ہے تو وہ ثواب سے محروم رہتا ہے۔ جھوٹی قسمیں کھا کر تجارت بڑھانے والے سے مراد وہ تاجر ہے جو زیادہ نفع حاصل کرنے کے لیے یا اپنا مالِ تجارت بڑھانے کے لیے جھوٹی قسمیں کھائے، مثلاً اس نے کوئی چیز نوے روپے میں خریدی ہو مگر اپنے خریدار سے اس کی زیادہ قیمت وصول کرنے کے لیے یا اس کی مالیت بڑھانے کے لیے جھوٹی قسم کھا کر کہے کہ اللہ کی قسم میں نے یہ چیز سو روپے میں خریدی ہے‘‘۔(مظاہر حق) فقط واللہ اعلم
                                                  
عنوان: والدین، اولاد اور بیوہ میں وراثت کی تقسیم
سوال: کیا بیٹے کی وفات کے بعد ماں باپ وراثت کے حق دار ہوں گے؟بیٹے نےترکہ میں تقریباً بیس کروڑ کی جائیداد اور کاروبار وغیرہ چھوڑا ہو تو ماں باپ کے حصے میں کیا آئے گا؟مرحوم نے بیوہ اور چار بیٹے، تین بیٹیاں چھوڑی ہیں۔
جواب: جی ہاں! مرحوم بیٹے کے ترکہ میں والدین بھی وارث ہوں گے، اور مرحوم بیٹے کے کل ترکہ کو 264حصوں میں تقسیم کیاجائے گا،جس میں سے 44حصے  مرحوم کے والد کو ، 44حصے مرحوم کی والدہ کو ،33حصے مرحوم کی بیوہ کو ،اور 26،26 حصے مرحوم کے ہر ایک بیٹے کو اور 13،13حصے مرحوم کی ہر ایک بیٹی کو  دیے جائیں گے۔یعنی سو روپے میں سے 16.66روپے والدکو ،16.66روپے والدہ کو، 12.05روپے مرحوم کی بیوہ کو ،9.85روپے ہر ایک بیٹے کو اور 4.92روپے مرحوم کی ہر ایک بیٹی کو  دیے جائیں گے۔فقط واللہ اعلم
                                                  
عنوان: شیعہ کے ساتھ تجارت
سوال: شیعہ کے ساتھ تجارت کر سکتے ہیں یا نہیں؟
جواب: اہلِ تشیع کے ساتھ تجارت جائز ہے۔ فقط واللہ اعلم
                                                  
عنوان: مدرسہ کا سامان ذاتی استعمال میں لانا
سوال: مدرسہ کی کوئی چیز مدرسے کا کوئی پڑوسی ادھار کے طور پر لے جاتا ہے، مثلاً: سیڑھی، اسٹول وغیرہ تو مدرسے کی ان چیزوں کے ذریعے سے ان کی معاونت کرنا شرعاً جائز یا نہیں؟ کیوں کہ جب ہمیں مدرسہ کے لیے کوئی چیز چاہیے ہوتی ہے ادھار کے طور پر تو وہ بھی دے دیتے ہیں۔
جواب: مدرسہ کے لیے وقف شدہ سامان مدرسہ کے علاوہ کسی اور مقصد میں یا ذاتی استعمال لانا شرعاً جائز نہیں، خواہ مدرسہ انتظامیہ سے پوچھا ہو یا نہ ہو۔ صرف اس وجہ سے کہ ضرورت پڑنے پر پڑوسی بھی عاریتاً چیز دے دیتا ہے وقف چیز کو غیر مصرف میں استعمال کرنے کی اجازت نہیں ہوگی۔ اگر اہلِ محلہ مدرسہ یا مسجد کا تعاون کرتے ہیں تو یہ ان کی سعادت ہے، اس تعاون کے بدلے یہ توقع رکھنا کہ مجھے بھی موقوفہ اموال یا اشیاء سے رعایت ملے گی، یا مدرسہ کے ذمہ داران اس وجہ سے موقوفہ اشیاء مدرسے سے باہر ذاتی استعمال کے لیے دیں کہ ناراض ہوگیا آئندہ تعاون نہیں کرے گا، یہ بالکل بھی درست نہیں ہے۔البتہ اگر واقف نے مدرسہ انتظامیہ کو اپنی صواب دید پر استعمال کرنے کی اجازت دے رکھی ہو تو اس صورت میں مدرسہ انتظامیہ پڑوسیوں کو عاریۃً یا بالاجرت دے سکتی ہے، اس وقت بھی بہتر یہی ہوگا کہ اجرت پر دی جائے اور حاصل شدہ اجرت ضروریات مدرسہ میں خرچ کرنا ضروری ہوگا۔فتاوی ہندیہ میں ہے:"ولاتجوز إجارة الوقف إلا بأجر المثل، كذا في المحيط السرخسي". ( كتاب الوقف، باب في ولاية الوقف و تصرف القيم، ٢ / ٤٠٢) فقط واللہ اعلم
                                                  
عنوان: بینک میں کرنٹ اکاؤنٹ کھلوانا
سوال: کیا بینک میں پیسہ رکھنا جائز ہے، اگر منافع نہ لیا جائے اور کرنٹ اکاؤنٹ ہو ؟
جواب: اگر اکاؤنٹ کھلوانے  کی واقعی ضرورت ہو تو کسی بھی بینک میں کرنٹ اکاؤنٹ کھلوانے کی گنجائش ہے۔ دوسری صورت یہ ہے کہ بینک کا لاکرخریدکر اپنی رقم وغیرہ محفوظ کرلی جائے۔ یہ صورت سب سے بہتر ہے کہ اس صورت میں بینک آپ کی رقم استعمال نہیں کرے گا۔ فقط واللہ اعلم
                                                  
عنوان: کرایہ کے مکان میں لگے پھل کا حکم
سوال: کراۓ کے مکان میں لگےدرخت کے پھل کھانے کا کیا حکم ہے جب کہ مالک مکان نے کبھی کراۓ دار سے اس کے بارے میں کوئی بات نہ ہو؟
جواب: صورتِ مسئولہ میں جب درخت کے پھلوں سے متعلق کوئی معاہدہ نہیں ہوا تو  کرایہ کے مکان میں لگے درختوں  کے پھلوں پر مالک مکان کو تصرف کا حق حاصل ہے، اور وہی اس کا مالک ہے، کرایہ دار ، مالک کی اجازت سے استعمال کرسکتاہے۔ فقط واللہ اعلم
                                                  
عنوان: میت کےاستعمال شدہ کپڑوں اور جوتے وغیرہ کاکیا حکم ھے؟
سوال: میت کے استعمال شدہ کپڑوں اور جوتے وغیرہ کاکیا حکم ہے؟
جواب: انتقال کے وقت میت کی ملکیت میں جو کچھ تھا وہ سب اس کا ترکہ ہے، جسے ورثاء میں تقسیم کیا جائے گا، البتہ تمام عاقل بالغ ورثاء باہمی رضامندی سے مستحقین میں صدقہ کرنا چاہیں تو یہ بھی جائز ہے،  لیکن ورثاء میں کچھ افراد نابالغ ہوں تو اسے صدقہ کرنا جائز نہیں ہوگا۔ اسی طرح اگر ورثہ سب بالغ ہوں اور میت کی استعمال شدہ اشیاء کو باہمی رضامندی وطیبِ نفس کے ساتھ  تقسیم کرلیں اس کی بھی اجازت ہے۔ فقط واللہ اعلم
                                                  
عنوان: قسطوں پر چیزیں خریدنا
سوال: قسط  پہ کچھ  چیز خریدنا جائز ہے?
جواب: ہر شخص  کے  لیے اپنی مملوکہ  چیز  کو  اصل قیمت میں کمی زیادتی کے ساتھ نقد  اور ادھار دنوں طرح  فروخت کرنے کا اختیار ہوتا ہے، اور جس طرح ادھار پر سامان  فروخت کرنے والا اپنے سامان کی قیمت یک مشت وصول کرسکتا ہے ، اسی  طرح اس کو یہ بھی اختیار ہوتا ہے  کہ وہ اس رقم کو قسط وار وصول کرے،  اسے اصطلاح میں ”بیع بالتقسیط“ یعنی قسطوں پر خریدوفروخت  کہتے ہیں،  اور اس  بیع کے صحیح ہونے کے لیے درج ذیل  شرائط کا لحاظ  اور رعایت کرنا ضروری ہے :قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار،  اور عقد کے وقت مجموعی قیمت مقرر ہو، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے ، اگر بوقتِ عقد یہ شرط ہوگی تو پورا معاملہ ہی فاسد ہوجائے گا، ان شرائط کی رعایت کے ساتھ قسطوں پر خریدوفروخت کرنا جائز ہے۔فقط واللہ اعلم
                                                  
عنوان: کوچنگ سینٹر کا معاہدہ
سوال: 12-12-2016  کو میں نے ایک معاہدہ کیا کہ کوچنگ سینٹر میں سائنس کا شعبہ کھولوں گا جہاں کامرس کا شعبہ پہلے سے تھا، فیس کی آمدنی 70 فیصد میری، باقی مالک کی جو کہ مجھے جگہ اور فرنیچر اور بجلی  استعمال کرنے دےگا۔ مارکیٹنگ کے سالانہ 20000 اخراجات اور اساتذہ کی تنخواہیں میرے ذمہ، اور مالک تمام معاملات میں سربراہ ہوگا، ہر تبدیلی اور  فیصلہ اس کی رضامندی سے ہوگا۔ اس کی شرعی حیثیت بتائیں، میں یہ اخراجات ادا کرتا ہوں تو میرے پاس صرف آنے جانے کا کرایہ مشکل ہوجاتا ہے، اور جب کوئی طالب علم نہ آئے تو میں اس کو کچھ نہیں دیتا؛ اس  لیے کہ آمدنی نہیں ہوئی۔
جواب: کاروبار کی جو صورت آپ نے ذکر کی ہے وہ ناجائز ہے، اسے ختم کرنا ضروری ہے۔از سرِنو معاہدہ کرنا ہو تو کسی مستند مفتی کی نگرانی میں معاہدہ کی شرائط طے کروالیجیے۔ آسان صورت یہ ہے کہ مذکورہ شخص کی جگہ کرایہ پر لے لیجیے، اسے مقررہ مدت کا کرایہ اداکیا کریں، دیگر معاملات سے اس کا تعلق نہ ہو۔ فقط واللہ اعلم
                                                  
عنوان: سروسز کی فراہمی کے عوض اجرت لینے نیز اس کی فیس کے تعین کا معیار کیا ہے؟
سوال: ہماری کمپیوٹر اور موبائل ری پیئرنگ کی دوکان ہے،  ہمارے علاقے میں موبائل کا سافٹ وئیر  انسٹال کرنے کی فیس ایک سو پچاس روپے سے لے کر تین سو تک ہے اور ونڈو انسٹال کرنے کی فیس تین چار سو روپے ہے، حال آں کہ یہ میری نظر میں ایک معمولی سا کام ہے،  کیا ان کاموں کے بدلے اتنی زیادہ فیس وصول کرنا شرعی طور پر جائز ہے  یا نہیں؟ اسی طرح اگر بجلی میں معمولی سی خرابی بھی ہو تو الیکٹریشن دو چار منٹ لگاکر ٹھیک کر دیتا ہے اور اس کے بدلے ہزار سے پندرہ سو تک وصول کر لیتا ہے۔ خلاصہ کلام کہ کیا سروس یعنی کسی خدمت کے بدلے فیس لینا جائز ہے یا نہیں؟
جواب: شرعاً سروس کی فیس کے تعین کا معیار باہمی رضامندی سے طے پانے والا معاہدہ ہے، یعنی دونوں فریق باہمی رضامندی سے سروس کی جو فیس مقرر کرلیں وہ جائز ہوگی، البتہ ہر فریق پر دیانۃً یہ واجب ہے کہ وہ دوسرے فریق کی مجبوری سے ناجائز فائدہ اٹھاتے ہوئے اتنی فیس مقرر نہ کرے جو اس کام کے لحاظ سے عرفاً بہت کم یا بہت زیادہ سمجھی جاتی ہو۔ خلاصہ یہ ہے کہ فقہی اور قانونی اعتبار سے سروس کی فیس کے تعین کا معیار اگرچہ باہمی معاہدہ ہے ، لیکن اخلاقاً اور دیانۃً اس کا معیار کام کی نوعیت ہے۔"[مطلب في بيان المراد بالزيادة على أجر المثل]بقي شيء يجب التنبيه عليه، وهو ما المراد بزيادة أجر المثل؟ فنقول: وقعت الزيادة في أغلب كلامهم مطلقةً، فقالوا: إذا زادت بزيادة الرغبات. ووقع في عبارة الحاوي القدسي: أنها تنقض عند الزيادة الفاحشة.
قال في وقف البحر: وتقييده بالفاحشة يدل على عدم نقضها باليسير، ولعل المراد بالفاحشة ما لايتغابن الناس فيها، كما في طرف النقصان، فإنه جائز عن أجر المثل إن كان يسيرًا، والواحد في العشرة يتغابن الناس فيه كما ذكروه في كتاب الوكالة، وهذا قيد حسن يجب حفظه، فإذا كانت أجرة دار عشرة مثلًا وزاد أجر مثلها واحدًا فإنها لاتنقض كما لو آجرها المتولي بتسعة فلأنها لاتنقض بخلاف الدرهمين في الطرفين اهـ. أقول: لكن صرح في الحاوي الحصيري كما نقله عنه البيري وغيره أن الزيادة الفاحشة مقدارها نصف الذي أجر به أولًا اهـ ونقله العلامة قنلي زادة، ثم قال: ولم نره لغيره. والحق أن ما لايتغابن فيه فهو زيادة فاحشة نصفًا كانت أو ربعًا". [ردالمحتار: ٦/ ٢٣] فقط والله أعلم
                                                  
عنوان: ایزی پیسہ اکاؤنٹ کھلوانا
سوال: کارڈ وغیرہ مختلف مقاصد کے حصول کے لیے ایزی پیسہ اکاؤنٹ کھلوانا درست ہے یا نہیں ؟
جواب: آج کل مروج ایزی پیسہ  اکاؤنٹ کھلوانا ناجائز معاملے کےساتھ مشروط ہے؛ اس لیے یہ اکاؤنٹ کھلوانا یا کھولنا  جائز نہیں ۔البتہ  کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور چوں کہ اس اکاؤنٹ کھلوانے میں ناجائز معاملہ کرنا پڑاہے، اس لیے جلد از جلد اس اکاؤنٹ کو بند کروادے، یا اسے سادہ اکاؤنٹ میں تبدیل کردے۔اگر کوئی کمپنی اس طرح کا ’’ایزی پیسہ اکاؤنٹ‘‘  بنائے جس میں صرف اصل جمع کردہ رقم کے برابر ہی استفادہ کیا جاسکتاہو، اضافی کوئی نفع نہ دیا جاتاہو تو  ایسے اکاؤنٹ سے فائدہ اٹھانا جائز ہوگا۔ فقط واللہ اعلم
                                                  
عنوان: صاحبِ استطاعت شخص کے لیے بے نظیر انکم سپورٹ کے نام سے ملنے والے پیسے لینے کا حکم
سوال: صاحبِ استطاعت شحض کے لیے بے نظیر انکم سپورٹ کے پیسے لینا جائز ہے یا نہیں؟  اگر کسی نے ابھی تک لیا ہو تو اس کو اب کیا کرنا چاہیے؟
جواب: یہ  حکومتی امداد کی ایک صورت ہے،  حکومت اپنی پالیسی اور جن شرائط کے تحت جس کے نام جاری کرے وہ لے سکتا ہے، اس کی حد اور معیار کیا ہے؟ اس کے لیے اس فنڈ سے متعلق ادارے سے رابطہ فرمائیں۔  حکومت کی پالیسی کے تحت اگر کوئی اس فنڈ کا حق دار نہ بنتا ہو تو اس کے لیے یہ پیسے لینا جائز نہیں ہیں، اور اگر بلا استحقاق یہ پیسے کوئی لے چکا ہو تو وہ پیسے اسی فنڈ میں واپس کرنے کی کوشش کرے، ورنہ کسی بھی حکومتی خزانے میں کسی طرح جمع کرادے، اگر واپسی کی کوئی صورت ممکن نہ ہو تو پھر ثواب کی نیت کے بغیر صدقہ کردے۔ فقط واللہ اعلم
                                                  
عنوان: ٹائنز کمپنی سے منسلک ہونا
سوال: ٹائنز کمپنی کا کیاحکم ہے؟
جواب: ’’ٹائنز  انٹرنیشنل کمپنی‘‘  کی ممبر شپ حاصل کرنا یا اس میں کام کرنا درست نہیں ہے، اس بارے میں ہمارے  دارالافتاء سے تفصیلی فتوی  مورخہ5/11/2014ء کو  شائع ہوچکاہے۔عدمِ  ِجواز  کی وجوہات مختصراً درج ذیل ہیں:۱۔ٹائنزانٹرنیشنل نے اپنی مصنوعات کی تشہیرکے لیے نیٹ ورک مارکیٹنگ کاطریقہ اختیا کیاہے، ٹائنزکاممبربننے کے لیے اولاً  مخصوص رقم ادا کرکے اس کی مصنوعات میں سے کوئی چیز خریدنی پڑتی ہے جس کے بغیرکوئی ممبرنہیں بن سکتا،یہ شرط شرعی اعتبارسے درست نہیں اورعقد اجارہ کے خلاف ہے۔۲۔ ٹائنز کے  کاروبار  کی روح کمیشن اوررعایتیں دیناہے اوراسی بنیادپرلوگ اس کے ممبربنتے ہیں، گویاکمیشن کومستقل تجارتی شکل دے رکھی ہے، جب کہ اسلامی معیشت میں کمیشن کومستقل تجارتی حیثیت کہیں حاصل نہیں ۔فقط واللہ اعلم
                                                  
عنوان: مشترکہ دکان میں ایک شریک کا تنخواہ لے کر کام کرنا
سوال: زید اور عمرو  کی مشترکہ دوکان ہے، دونوں کے درمیان یہ سمجھوتہ ہوا کہ عمرو  ہی دوکان چلائے گا، اس کے بدلے میں مستقل تنخواہ لے گا۔ کیا یہ اجارہ درست ہے کہ عمرو شریک کی حیثیت سے تنخواہ پر کام کرے؟
جواب: واضح رہے کہ کاروبار میں شریک افراد میں سے ایک شریک کا  مشترکہ کاروبار میں کام کرکے اپنے طے شدہ نفع کے  علاوہ الگ سے تن خواہ لینا جائز نہیں ہے، چاہے دیگر پارٹنر (شریک) اس پر راضی ہی کیوں نہ ہوں؛ اس لیے کہ ایک شریک کا دوسرے شریک کے لیے اجیر بننا درست نہیں ہے۔البتہ اس کی جائز صورت یہ ہوسکتی ہے کہ جو پارٹنر (شریک) کام کرتا ہے ، نفع میں اس کا حصّہ باہمی رضامندی سے دوسرے (کام نہ کرنے والے) پارٹنر کے مقابلہ میں کچھ زیادہ مقرر کر لیا جائے۔فتاویٰ شامی میں ہے:"ولو استأجره ليحمل له نصف هذا الطعام بنصفه الآخر لا أجر له أصلًا؛ لصيرورته شريكًا ... (ولو) استأجره (لحمل طعام) مشترك (بينهما فلا أجر له)؛ لأنه لايعمل شيئًا لشريكه إلا ويقع بعضه لنفسه فلايستحق الأجر (كراهن استأجر الرهن من المرتهن)؛ فإنه لا أجر له لنفعه بملكه ... (قوله: فلا أجر له) أي لا المسمى ولا أجر المثل، زيلعي؛ لأن الأجر يجب في الفاسدة إذا كان له نظير من الإجارة الجائزة، وهذه لا نظير لها، إتقاني، وظاهر كلام قاضي خان في الجامع أن العقد باطل؛ لأنه قال: لاينعقد العقد".  (کتاب الاجارۃ، باب الاجارۃ الفاسدۃ، ج:۶ ؍ ۵۷ ،۵۸ ،۶۰ ، ط:سعید )و فیہ ایضاً:"وإن شرطا الربح للعامل أكثر من رأس ماله جاز أيضاً على الشرط، ويكون مال الدافع عند العامل مضاربةً، ولو شرطا الربح للدافع أكثر من رأس ماله لايصح الشرط ويكون مال الدافع عند العامل بضاعةً لكل واحد منهما ربح ماله".  (کتاب الشرکۃ، مطلب فی شرکۃ العنان، ج:۴ ؍۳۱۲، ط:سعید )امداد الاحکام میں ہے:’’ کیا شریک اجیر بن سکتا ہے؟ اور اس کے جواز کی کوئی صورت ہے یا نہیں؟ الخجواب:۱۔درست نہیں۔جواب:۲۔ان کے واسطے نفع میں زیادہ حصّہ مقرر کردیا جائے، مثلاً ان کی رقم ۴/۱  کی نسبت رکھتی ہے، اور ان کو نفع میں سے ۳/۱ دیا جائے تو یہ جائز ہے‘‘۔ (کتاب الاجارۃ، ج:۳ ؍۶۱۴، ۶۱۵، دارالعلوم کراچی ) فقط واللہ اعلم
                                                  
عنوان: والد مرحوم سے لیا گیا قرض ترکہ میں شامل ہوگا
سوال: میں نے اپنے والد سے 2010 میں دس لاکھ روپے قرض لیے۔والد صاحب کا 2014 میں انتقال ہو گیا ۔والدہ صاحبہ کا بھی اس سال انتقال ہو گیا ہے ۔سوال یہ ہے کہ اب اس قرض کی شرعی حیثیت کیا ہے؟ اگر یہ ترکہ ہے تو ہم تین بھائیوں اور پانچ بہنوں میں کیسے تقسیم ہو گا؟ اور کیا کوئی بھائی یا بہن اپنے حق سے دست بردار ہو سکتی ہے؟
جواب: مذکورہ قرض کی رقم والد مرحوم کے ترکہ میں شامل ہوگی، اور تمام ورثاء میں ان کے شرعی حصوں کے مطابق تقسیم ہوگی۔والد مرحوم کے ترکہ کو (بشمول اس رقم کے ) گیارہ حصوں میں تقسیم کیاجائے گا جس میں سے دو، دو حصے سائل اور اس کے ہر ایک بھائی کو اور ایک ایک حصہ سائل کی ہرایک بہن کو ملے گا۔یعنی ہر سوروپے میں سے 18 اعشاریہ 18 روپے ہر ایک بھائی کو اور 9.090روپے ہر ایک بہن کو دیے جائیں گے۔میراث اور ترکہ میں جائیداد  کی تقسیم سے پہلے کسی وارث کا اپنے شرعی حصہ سے بلا عوض دست بردار ہوجانا شرعاً معتبر نہیں ہے، البتہ ترکہ تقسیم ہوجائےتو پھر ہر ایک وارث اپنے حصے پر قبضہ کرنے  کے بعد اپنا حصہ کسی  کو دینا چاہے  یا کسی کے حق میں دست بردار ہوجائے تو یہ شرعاً جائز اور  معتبر ہے۔ اسی طرح کوئی وارث ترکہ میں سے کوئی چیز لے کر (خواہ وہ معمولی ہی کیوں نہ ہو)  صلح کرلے اور ترکہ میں سے اپنے باقی حصہ سے دست بردار ہوجائے تو یہ بھی درست ہے،ان دونوں صورتوں میں پھر ایسے شخص کا اس ترکہ میں حق باقی نہ رہے گا۔" تکملۃ رد المحتار علی الدر المختار" میں ہے:"الإرث جبري لَايسْقط بالإسقاط". (ج: 7/ص:505 / کتاب الدعوی، ط :سعید)"الأشباہ والنظائر" لابن نجیم  میں ہے:"لَوْ قَالَ الْوَارِثُ: تَرَكْتُ حَقِّي لَمْ يَبْطُلْ حَقُّهُ؛ إذْ الْمِلْكُ لَايَبْطُلُ بِالتَّرْك". (ص:309- ما یقبل الإسقاط من الحقوق وما لایقبله، ط:قدیمی)واضح رہے کہ تقسیم کی مذکورہ صورت اس وقت ہے جب کہ والدِ مرحوم کے والدین (سائل کے دادا، دادی) میں سے کوئی حیات نہ ہو۔ فقط واللہ اعلم
                                                  
عنوان: انشورنس کی حرمت کی وجہ
سوال: انشورنس کی تعریف کیا ہے؟ اور اس کی اقسام اور بیمہ پالیسی کیا ہے؟  اور ان کی حرمت کی وجہ بیان فرما ہے؟
جواب: انشورنس (بیمہ) ایک پالیسی کا معاہدہ ہے جس میں پالیسی خریدنے والا تحفظ فراہم کرنے والی کمپنی سے یہ بات طے کرتا ہے کہ وہ کمپنی کو قسط وار یا یک مشت ایک مخصوص رقم ادا کرےگا جس کے مقابلے میں کمپنی یہ ذمہ داری لےگی کہ وہ خود اس شخص  کو یا جس کو وہ نامزد کردے حادثہ واقع ہونے یا معاہدہ کے اندر مذکور خطرات لاحق ہونے کی صورت میں ایک مخصوص رقم یا طے شدہ منافع یا دوسرا مالی معاوضہ ادا کرےگی۔مروج انشورنس اور بیمہ کی تمام پالیسیاں (لائف انشورنس، ہیلتھ انشورنس، ایجوکیشن انشورنس، میرج انشورنس، گاڑی وغیرہ کی انشورنس یا اس کے علاوہ دیگر پالیسیاں) سود اور جوے پر مشتمل ہونے کی وجہ سے ناجائز ہیں۔  تفصیل کے لیے ’’فتاوی بینات‘‘  کی چوتھی جلد اور ’’جواھر الفقہ‘‘  کی چوتھی جلد میں متعلقہ موضوع کا مطالعہ کریں۔ فقط واللہ اعلمنیز درج ذیل لنک پر فتویٰ ملاحظہ کیجیے:انشورنس کی شرعی حیثیت
                                                  
عنوان: دس لاکھ کا قرضہ تیس سال بعد ادا کرنے کی صورت میں قیمت کا حساب
سوال: ایک آدمی نے 30 سال قبل 10 لاکھ کا قرض دیا, جب واپسی کا وقت آیا مقروض ٹالتا رہا,  اب 30 سال بعد قرض لوٹانا چاہتا ہے تو مقروض پر کون سی قیمت واجب الادا  ہوگی؟
جواب: قرض کی ادائیگی کا ضابطہ یہ ہے کہ جتنا قرض دیا جائے اس کے مثل ہی واپس لیا جائے، کرنسی کی ویلیو  کم ہونے کی وجہ  سے قرض دی ہوئی رقم کی واپسی پر اضافی رقم کا مطالبہ نہیں کیا جاسکتا، لہذا صورتِ مسئولہ میں  مذکورہ شخص نے تیس سال پہلے دس لاکھ روپے قرض لیا تھا تو اب تیس سال بعد بھی ادائیگی کے وقت اس کے ذمہ دس لاکھ روپے ہی لازم ہوں گے۔"تنقیح الفتاوی الحامدیة"میں ہے:"الدیون تقضیٰ بأمثالها". (کتاب البیوع، باب القرض، ج؛۱ ؍ ۵۰۰ ، ط:قدیمی)فتاویٰ شامی میں ہے:"و في الأشباه: کل قرض جر نفعاً حرام". (کتاب البیوع، فصل فی القرض، ج:۵ ؍ ۱۶۶ ، ط:سعید ) فقط واللہ اعلم
                                                  
عنوان: بیٹے کو میراث سے محروم کرنے کی وصیت کرنا
سوال: میرے دادا کا انتقال ہوگیا ہے، ان کے چار بیٹوں میں سے تین نے وراثت تقسیم کر لی، جب کہ وصیت کے مطابق چوتھے کو نہیں ملا،  شریعت کے لحاظ سے کیا حکم ہے؟
جواب: آپ کے سوال سے اندازا  ہوتا ہے کہ آپ کے دادا نے چوتھے بیٹے کو میراث سے محروم کرنے کی وصیت کی تھی، اگر واقعتاً  ایسا ہی ہے تو جان  لیجیے کہ  حدیث شریف میں آتا ہے  کہ جو شخص وارث کو اس کی وراثت سے محروم کرے گا اللہ تعالیٰ اس کو جنت کے حصے سے محروم کر دیں گے، چناں چہ مشکاۃ شریف  میں ابن ماجہ کے حوالے سے حضرت  انس رضی اللہ کی روایت ہے:"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة». رواه ابن ماجه". (مشكاة المصابيح (2/ 926) کتاب الفرائض، باب الوصایا، الفصل الثالث، ط:المكتب الإسلامي - بيروت)لہذا  اگر انہوں نے ایسی وصیت کی تھی تو یہ وصیت شرعاً ناجائز ہونے کی وجہ سے معتبر نہیں تھی، اس پر عمل بھی نہیں کرنا چاہیے تھا، بلکہ جس بیٹے کو میراث سے محروم کیا گیا ہے اس کو اس کا پورا حصہ ملنا چاہیے اور وہ شرعاً اس کا حق دار بھی ہے؛ مرحوم کے دیگر بیٹوں پر لازم ہے کہ وہ میراث کی  از سرِ نو  تقسیم کریں اور محروم بیٹے کو اس کا پورا حصہ ادا کریں، تاکہ وہ بھی اور ان کے والد (سائل کے دادا) اخروی پکڑ سے بچ سکیں۔  فقط واللہ اعلم
                                                  
عنوان: این جی او کے لیے ملازمت کرنا
سوال: این جی او  والے کے ساتھ نوکری کرنا جائز ہے یا نا جائز؟
جواب: اگر آپ کے سوال کا مطلب یہ ہے کہ  این جی او   والوں کے لیے یا ان کے ادارے میں نوکری کرنا کیسا ہے؟ تو  اس سوال کے جواب کے لیے یہ دیکھنا ہوگا کہ کمپنی ملازم سے کا م کیا لیتی ہے؟ نیز  این جی او کے اغراض ومقاصد کا بھی تنخواہ پر  اثر پڑتا ہے، لہذا اگر ملازم کمپنی میں خلافِ شریعت کام نہیں کرتا اور اس این جی او کے پسِ پردہ مقاصد اسلام کے خلاف نہیں تو اس میں کی گئی نوکری اور اس سےحاصل ہونے والی تنخواہ حلال ہے، لیکن اگر ملازم کا کام شرعی نقطہ نظر سے جائز نہیں تھا تو حاصل ہونےہوالی تنخواہ حرام ہے، اب تک جتنی رقم لی ہے ثواب کی نیت کے بغیرصدقہ کردے، اسی طرح اگر این جی او مقاصدِ شریعت کے خلاف کام کررہی ہو تو بھی اس میں ملازمت کرنا جائز نہیں ہوگا. فقط واللہ اعلم
                                                  
عنوان: میت کے مال میں وصیت کا حکم
سوال: کوئی شخص انتقال کر جائے تو اس کے چھوڑے ہوئے مال میں سے وصیت ادا کرنے کا شرعی حکم کیا ہوگا؟
جواب: میت نے اگر اپنی زندگی میں کسی غیر وارث کے لیے جائز وصیت کی ہو تو  اس میت کے ترکہ (میں سے تجہیز و تکفین کے اخراجات اور قرض ہونے کی صورت میں قرض کی ادائیگی کے بعد، ترکے) کے ایک تہائی حصے میں اس وصیت کو نافذ کردیا جائے گا۔  اور اگر وصیت ایک تہائی حصے سے زائد ہو تو   ورثاء کی اجازت کے بغیر اسے نافذ نہیں کیا جائے گا۔ اگر ایک تہائی حصے سے زائد حصے کی وصیت میں بالغ ورثہ نے اجازت دی تو بالغ ورثہ کے حق کے بقدر اسے نافذ کیا جائے گا، ورنہ ایک تہائی حصے سے زائد حصے کی وصیت پر عمل نہیں کیا جائے گا۔اور اگر میت نے اپنی زندگی میں کسی وارث کے لیے وصیت کی ہو تو ایسی وصیت دیگر  ورثہ کی اجازت پر موقوف ہوگی۔ اگر دیگر ورثہ سب بالغ ہوں اور انہوں نے اجازت دے دی تو اسے نافذ کیا جائے گا، یا بعض بالغ ہوں، بعض نابالغ اور بالغ اجازت دے دیں تو ان کے حصے کے بقدر نافذ ہوگی، ورنہ اس وصیت پر عمل نہیں کیا جائے گا۔اگر میت نے کسی ناجائز کام کی وصیت کی ہو تو اس پر عمل کرنا جائز نہیں ہوگا۔الدر المختار وحاشية ابن عابدين (رد المحتار) (6 / 650):
"(وتجوز بالثلث للأجنبي) عند عدم المانع (وإن لم يجز الوارث ذلك لا الزيادة عليه إلا أن تجيز ورثته بعد موته)".الدر المختار وحاشية ابن عابدين (رد المحتار) (6 / 656):
" (إلا بإجازة ورثته)؛ لقوله عليه الصلاة والسلام: «لا وصية لوارث إلا أن يجيزها الورثة»". فقط واللہ اعلم
                                                  
عنوان: ملازم کے انتقال کے بعد اس کی جگہ ملازمت کرنے والے کا مرحوم ملازم کی بیوہ کو آدھی تنخواہ دینا
سوال: ایک شخص اسکول میں چوکیدار تھا وہ فوت ہو گیا ہے، اس کی جگہ دوسرا شخص ملازمت کرے اور یہ شرط لگائے کہ آدھی تنخواہ میں اس کی بیوی کو دوں گا اور اس کی بیوی فوت ہو گئی ہے، اب اس کی بیٹیاں اس سے  آدھی تنخواہ کا مطالبہ کر سکتی ہیں یا نہیں؟
جواب: صورتِ مسئولہ میں مرحوم کے انتقال کے بعد اس کی جگہ جو دوسرا شخص بعد میں  ملازمت کررہا ہے  اس ملازمت کی تنخواہ کا وہی حق دار اور مالک ہے،  اس پر سابقہ ملازم کی بیوہ کو آدھی تنخواہ دینا لازم نہیں تھا، اور جو وہ تنخواہ دے رہا تھا وہ اس کی طرف سے تبرع واحسان تھا، لہذا اگر اب شخص پہلے ملازم کی بیوہ کے انتقال کے بعد اس کی بیٹیوں کو بھی اپنی تنخواہ میں سے کچھ دیتا ہے تو یہ اس کی طرف سے تبرع ، احسان اور ثواب کا باعث ہوگا، تاہم اس سے زبردستی اس کا مطالبہ نہیں کیا جاسکتا ہے۔تبیین  الحقائق  میں ہے:      "ولا جبر على المتبرع كالواهب". (6 / 77، کتاب الرہن، ط: دار الکتاب الاسلامی) فقط واللہ اعلم
                                                  
عنوان: میراث نہ دینا یا کم دینا
سوال: ہمارے بڑے بھائی نے جو والد کا گھر بکوا یا تھا اس کی جو قیمت 15,14 سال پہلے تھی، اسی کے حساب سے سب ورثاء کا حصہ ہو گا یا آج کی قیمت کے حساب سے؟ ہم چار بہنیں اور دو بھائی ہیں جن میں سے دو بہنو ں کی شادی بھائی نے کی تھی اور شادی پر ایک بہن کو جہیز میں جو زیور دیا وہ ضرورت پڑنے پر لے بھی لیا، ایک بہن کو کچھ نہیں دیا، یہ بات بھی بولی جاتی ہے کہ شادیاں کردیں، اب باپ کی جائیداد میں کوئی حصہ نہیں ہے، لیکن شادی میں جو دیا وہ ضرورت پڑنے پر لے بھی لیا۔ شرعی حکم بتائیں!
جواب: 14, 15 سال پہلے مذکورہ مکان جب فروخت کیا گیا تھا اور جو رقم حاصل ہوئی تھی وہی رقم ورثاء میں شرعی حصوں کے بقدر تقسیم ہوگی۔باقی بڑے بھائی نے بہنوں  کی شادی میں جو سامان یا زیور بہنوں کو دیا وہ بہنوں کے حصہ سے منہا کیا جاسکتا ہے۔ اس کے علاوہ جو  غیر ضروری اخراجات کیے وہ بہنوں  کی میراث مٰیں سے منہا کرنا جائز نہیں، منہا کرنے کی صورت میں غاصب شمار ہوگا اور جس بہن سے  زیور واپس لے لیا اس کی بھی بہن حق دار ہے،  نیز ہر وارث کو اس کا شرعی حصہ پورا دیا جانا ضروری ہے، بیٹیوں کی شادی کی وجہ سے باپ کی میراث سے ان کا حصہ ختم نہیں ہوتا۔ فقط واللہ اعلم
                                                  
عنوان: ڈسٹری بیوٹر کے علاوہ کا مال خریدنا
سوال: کمپنی کسی صوبے یا ضلع کی ڈسٹری بیوشن بناتی ہے، اور ان کے ساتھ معاہدہ ہوتا ہے کہ ان کے علاوہ کوئی شخص بیچنے یا سیدھا کمپنی سے لینے کا مجاز نہیں؛ کیوں کہ اس سے ڈسٹری بیوشن کو مال اور قیمت مقرر کرنے کا نقصان ہوتا ہے. اور اگر دوسرے کا اس طرح مال پکڑا گیا تو ان کا سارا مال بند کر دیا جائے گا.شریعت کی رو  سے اس دوسرے بندے کا خلافِ تجارت و مروت عمل کیسا ہے?
جواب: جن لوگوں سے کمپنی نے کسی خاص علاقے کے لیے یہ معاہدہ کیا ہے کہ ہم آپ کو ہی مال دیں گے آپ کے علاوہ اس علاقے کے دیگر لوگوں کو مال نہیں دیں گے اور اس علاقے کا کوئی دوسرا بندہ اس کمپنی سے مال لیتا ہے تو یہ خرید و فروخت شرعاً درست ہے، تاہم کمپنی والوں کی اخلاقی ذمہ داری ہے کہ وہ اسی خاص شخص کو ہی مال بیچیں، لیکن اگر وہ کسی اور کو بیچیں تو یہ خرید و فروخت شرعاً درست ہے، اور دوسرے خریدار کا آگے فروخت کرنا بھی درست ہے، اس کی طرف سے کوتاہی بظاہر نہیں پائی جارہی، تاہم کمپنی کے ذمہ داران کو وعدہ خلافی کا گناہ ہوگا اور وعدہ خلافی کرکے کمانے سے برکت بھی کم یا ختم ہوگی. اس لیے اگر مختلف ایجنسیز کو مال سپلائی کرنا چاہتے ہوں تو ابتدا سے کسی سے معاہدہ نہ کریں کہ ہم آپ کے علاوہ کسی اور کو نہیں دیں گے، بلکہ عمومی سودا کرلیا کریں؛ تاکہ وعدہ خلافی کے گناہ سے بچیں۔ڈسٹری بیوشن کا مال ضبط یا بند کرنا جائز نہیں.  فقط واللہ اعلم
                                                  
عنوان: بیوہ، بیٹی اور دو بہنوں میں ترکہ کی تقسیم
سوال: والد کی 2کنال کی کوٹھی کی تقسیم کس طرح ہوگی؟  وارث: بیوی، بیٹی اور دوبہن ہیں۔
جواب: صورتِ مسئولہ میں ذکر کردہ ورثاء کی تفصیل اگر واقعہ کے مطابق اور درست ہے یعنی مرحوم کے والدین اس کی زندگی ہی میں وفات پاچکے ہیں اور مرحوم کی کوئی نرینہ اولاد (بیٹا یا پوتا) بھی نہیں ہے، اور نہ ہی حقیقی بھائی موجود ہے  تو  مرحوم کے ترکہ کی تقسیم کا شرعی طریقہ یہ ہے کہ  ترکہ میں سے اس کے حقوق متقدمہ یعنی تجہیزوتکفین کے  اخراجات نکالنے کے بعد، مرحوم کے ذمہ اگر کسی کا قرض ہو تو اسے کل ترکہ میں سے ادا کرنے کے بعد، مرحوم نے اگر کوئی جائز وصیت کی ہو تو اسے ایک تہائی ترکہ میں ادا کرکے باقی کل منقولہ وغیر منقولہ ترکہ کو 16 حصوں میں تقسیم کرکے  2 حصےمرحوم کی بیوہ کو ، 8 حصے مرحوم کی بیٹی کو، اور 3،3 حصے مرحوم کی ہر ایک بہن کو ملیں گے۔یعنی مثلاً 100 روپے میں سے 12/5 روپے مرحوم کی بیوہ کو، 50 روپے مرحوم کی بیٹی کو اور 18/75 روپے مرحوم کی ہر ایک بہن کو ملیں گے۔ فقط واللہ اعلم
                                                  
عنوان: دادا کا اپنی مملوکہ جائیداد کی ملکیت پوتوں کے نام منتقل کرنے کا حکم
سوال: اگر ایک آدمی اپنی ملکیت اپنی ہی حیاتی میں اپنے بیٹے کے کہنے پے اپنے پوتوں کے نام کرے اور سرکاری کاغذات میں داد کی حیاتی میں ہی پوتوں کی طرف ملکیت منتقل ہو چکی ہو، اب دادا کی وفات کے بعد کیا وہ ملکیت اسی حالت پے رہے گی یا’’أنت و مالك لأبیك‘‘کے فرمان کے موجب پھر وہ ملکیت باپ کی طرف منتقل ہوگی؟ یہ بات پھر  نوٹس میں لاتا ہوں کہ  دادا نے اپنے بیٹے کے کہنے پر پوتوں کو ملکیت لکھ کے دی ہے؟
جواب: صورتِ مسئولہ میں اگر مذکورہ شخص نے اپنی مملوکہ جائیداد اپنی زندگی میں ہبہ کی نیت سے پوتوں کے نام کردی تھی اور پوتوں کو اپنی مملوکہ جائیداد کا مکمل قبضہ اور تصرف کا حق بھی دے دیا تھا تو اب پوتے اس جائیداد کے مالک ہیں، اب یہ ملکیت ان پوتوں کے والد کی طرف منتقل نہیں ہوگی، البتہ اگر مذکورہ شخص نے وفات سے پہلےاپنی جائیداد اپنے پوتوں کو ہبہ کر کے مکمل قبضہ اور تصرف کے حق کے ساتھ حوالے نہیں کی تھی تو یہ ہبہ کامل نہیں ہوا تھا؛ اس لیے پوتے اس جائیداد کے مالک نہیں بنے تھے، لہٰذا مذکورہ شخص کے انتقال کے بعد اس کی جائیداد اس کا ترکہ شمار ہوگی اور اس کی وفات کے وقت موجود شرعی ورثہ کے درمیان میراث کے ضابطہ شرعی کے موافق تقسیم ہوگی۔ فقط واللہ اعلم
                                                  
عنوان: دھوکا دے کر نوکری حاصل کرنے کی صورت میں تن خواہ کا حکم
سوال: اگر ایک شخص نوکری پانے کے لیے ٹسیٹ دیتا ہے،  مگر ٹیسٹ میں وہ کوئی فراڈ کرتاہے، مثلاً ٹیسٹ آؤٹ یا اس میں نقل کرتاہے تو کیا پھر اس نوکری پر جو معاوضہ ملتا وہ حلال ہے یا حرام؟
جواب: صورتِ مسئولہ میں اگر کوئی شخص دھوکا دہی کے ذریعے نوکری حاصل کرلے تو  وہ گناہ گار ہوگا، جس پر سچے دل سے توبہ کرنا لازم ہوگا۔ تاہم اگر مذکورہ شخص میں اس نوکری کی اہلیت ہو، اور وہ اپنی ذمہ داری پوری ادا کرے تو اس صورت میں معاوضہ حلال ہوگا؛ کیوں کہ اجرت عمل کے عوض میں ہے۔اور اگر نوکری حاصل نہ کی ہو تو مطلوبہ اہلیت موجود ہونے اور دیانت کے ساتھ مفوضہ ذمہ داری ادا کرنے کے ارادے کے باوجود دھوکا دے کر ملازمت کا حصول جائز نہیں ہوگا۔ فقط واللہ اعلم
                                                  
عنوان: ڈیوٹی کے اوقات میں کمی کرنے کی صورت میں تنخواہ کا حکم
سوال: میں پچھلے آٹھ سال سے عالمی ادارہ  صحت کے ساتھ  پولیو افسر کے عہدے پر کام کر رہاہوں۔ میں نے 2016 میں اس ادارے سے 2 اضافی ٹیم جسں سے بچوں کو و یکسین دیتے تھے، کی مد میں تقریباً کل 60000 روپے کچھ مہینوں تک تھوڑی تھوڑی رقم ادارے کو بتائے بغیر لی ہے، اور ان 8 سالوں میں ڈیوٹی میں کمی و بیشی بہت ہوئی ہے۔ اب کیا یہ رقم واپس کرنا ہو گی؟ اور ڈیوٹی کے درمیان کمی بیشی کی صورت میں کیا کرنا ہو گا؟
جواب: آپ نے غلط بیانی کر کے یا منتظمین کی اجازت کے بغیر دو اضافی ٹیم کے پیسوں کے نام پر  جو پیسے خود لیے ہیں ان پیسوں کا واپس کرنا آپ پر لازم ہے۔ اسی طرح ڈیوٹی کے اوقات اگر مقرر تھے تو ان اوقات میں جتنی کمی آپ کی طرف سے ہوئی ہے اس کے بقدر تنخواہ میں سے کاٹ کر واپس کرنا بھی آپ پر لازم ہے۔ فقط واللہ اعلم
                                                  
عنوان: سگریٹ کے کاروبار کا حکم
سوال: کیا سگریٹ کا کاروبار جائز ہے ؟
جواب: سیگریٹ نوشی منہ میں بدبو کا سبب ہونے کی وجہ سے مکروہِ تنزیہی ہے، حرام نہیں ہے، اور  اس کی آمدنی حلال ہے ۔ تاہم اگر حلال اشیاء میں اس سے بہتر کوئی کاروبار میسر ہو تو وہ زیادہ بہتر ہوگا۔کفایت المفتی میں ہے:’’(سوال) میں نے ایک دکان فی الحال کھولی ہے جس میں متفرق اشیاء ہیں، ارادہ ہے کہ سگریٹ اور پینے کا تمباکو بھی رکھ لوں یہ ناجائز تو نہیں ہوگا ؟( جواب ۱۶۳) سگریٹ اور تمباکو کی تجارت جائز ہے او ر اس کا نفع استعمال میں لانا حلال ہے ۔محمد کفایت اللہ کان اللہ لہ‘‘۔(9/148) فقط واللہ اعلم
                                                  
عنوان: بلیک فرائیڈے کی سیل سے خریداری
سوال: کیا بلیک فرائیڈے کی سیل سے کچھ منگوا سکتے ہیں؟
جواب: جمعہ کا دن حدیث شریف کے مطابق تمام ایام کا سردار اورنہایت مبارک دن ہے، یہ دن مسلمانوں کی عبادت کے لیے مخصوص ہے،اس دن کے ادب واحترام اور تعظیم کا مسلمانوں کو حکم دیا گیا ہے،  جمعے کو ’’سیاہ دن‘‘ کہنا (قطع نظر  اس بات کے کہ اس کی بنیاد کیاہے) جمعے کے ادب اور اس کی تعظیم کے خلاف ہے۔ گو بعض لوگوں کاکہناہے کہ تاجر حضرات سیاہ روشنائی مالی نفع لکھنے کے لیے اور سرخ روشنائی تجارتی خسارہ لکھنے کے لیے استعمال کرتے ہیں،  اس دن چوں کہ نفع زیادہ ہوتا ہے؛ لہذا اس مناسبت سے اس دن کو ’’بلیک  ڈے‘‘  کہاگیا۔  یا بعض لوگ کہتے ہیں کہ عیسائیوں کے مذہبی تہوارکرسمس کی تیاریوں کے سلسلہ میں سڑکوں پراس دن لوگوں کے اژدہام کی بنا پر ’’بلیک ڈے ‘‘ کہاجاتاہے،ان جیسی محتمل وجوہات کے باوجود اس دن کو سیاہ کہنے کی گنجائش نہیں ۔بہرحال [بلیک فرائیڈے] غیرمسلموں کاایک معاشرتی اور ثقافتی دن ہے اور مسلمانوں کو جس طرح غیر مسلموں کے مذہبی تہوارو ایام میں شریک ہونے اور انہیں رائج کرنے اجازت نہیں، اسی طرح ان کی اقتدا  میں ان کی معاشرت اور غیراسلامی ثقافت سے بچنے  کا حکم دیاگیاہے۔اس لیے غیر مسلموں کے مروج تہواروں کو فروغ دینے اور ان سے فائدہ اٹھانے سے احتراز کرنا ہی بہتر معلوم ہوتا ہے۔ تاہم! اگر کوئی اس سیل سے خریداری کر لیتا ہے تو  اس کو حرام نہیں کہا جائے گا۔ فقط واللہ اعلم
                                                  
