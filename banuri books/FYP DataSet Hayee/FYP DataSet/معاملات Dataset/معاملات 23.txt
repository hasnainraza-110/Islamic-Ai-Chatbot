عنوان: ان جی اوز ادارے کے آفیسر کے لیے سیلاب متاثرین کو ملنے والا راشن تقسیم کرنا
سوال: ہمارے علاقہ میں (ان جی اوز) ادارے کا دفتر ہے، اس کا ہیڈآفیسر سیلاب متاثرین کا راشن بیچ رہا ہے، تو کیا اس آفیسر سے راشن کا سامان خریدنا جائز ہے؟ آفیسر کہتا ہے کہ شہر میں سیلاب متاثرین کم تھے اس وجہ سے بچا ہوا سامان ضائع ہونے کی وجہ سے بیچنا چاہتاہوں۔
جواب: واضح رہے کہ خرید و فروخت صحیح ہونے کے لیے فروخت کی جانے والی اشیاء پر ملکیتِ تامہ ہونا یا مالک کی جانب سے اجازت کا ہونا شرعاً ضروری ہوتا ہے۔ صورتِ مسئولہ میں (این جی اوز) کے ہیڈآفیسرکے لیے سیلاب متاثرین کے نام پر  ملنے والا راشن فروخت کرناکسی صورت میں جائز نہیں ہےبلکہ اُسےچاہیے کہ مذکورہ راشن جن کی طرف سے ملا ہو ان کو واپس کریں اور اگر واپس کرنا ممکن نہ ہو تودوسرا علاقہ جہاں سیلاب متاثرین موجود ہوں وہاں مستحقین پر تقسیم کردے ،ورنہ اگر اپنی زندگی میں ادا نہ کیے تو کل قیامت والے دن دینے ہوں گے ،وہاں بہت مشکل ہے،وہاں نیکیوں سے محرومی ہوگی۔حدیث شریف میں ہے:"عن أبي حميد الساعدي رضي الله عنه : أن رسول الله صلى الله عليه وسلم قال : لا يحل لامرئ أن يأخذ مال أخيه بغير حقه و ذالك لما حرم الله مال المسلم على المسلم."(مسند أحمد ابن حنبل ،ج: 39، ص: 18، رقم الحديث: 23605 ،ط: مؤسسة الرسالة)صحیح بخاری  میں ہے:"عن ‌أبي هريرة، عن النبي صلى الله عليه وسلم قال: آية ‌المنافق ثلاث: إذا حدث كذب، وإذا وعد أخلف، وإذا اؤتمن خان."(كتاب الإيمان، باب علامة المنافق، ج: 1، ص: 16، ط: دار طوق النجاة بيروت)ترجمہ: "حضرت ابو ہریرہ رضی اللہ عنہ سے روایت ہے کہ نبی کریم صلی اللہ علیہ وسلم نے فرمایا کہ منافق کی تین علامتیں ہیں: جب بات کرے تو جھوٹ بولے، جب وعدہ کرے اس کے خلاف کرے اور جب اس کے پاس امانت رکھی جاۓخیانت کرے۔"(نصر الباری، باب علامات المنافق، ج: 1، ص: 285، ط: مکتبۃ الشیخ کراچی)حدیث پاک میں ہے:"عن ‌أبي هريرة أن رسول الله صلى الله عليه وسلم قال: "أتدرون ‌ما ‌المفلس؟ قالوا: المفلس فينا من لا درهم له، ولا متاع فقال: إن المفلس من أمتي يأتي يوم القيامة بصلاة وصيام وزكاة، ويأتي قد شتم هذا، وقذف هذا، وأكل مال هذا، وسفك دم هذا، وضرب هذا فيعطى هذا من حسناته، وهذا من حسناته، فإن فنيت حسناته قبل أن يقضى ما عليه أخذ من خطاياهم فطرحت عليه، ثم طرح في النار ."(صحيح مسلم ،كتاب البرو الصلة و الآداب ،باب تحريم الظلم، ج: 8، ص: 18،رقم الحديث: 2581، ط: دار الطباعة العامرة)ترجمہ:”حضرت ابو ہریرہ رضی اللہ عنہ سے روایت ہے کہ آپ صلی اللہ علیہ وسلم نے صحابہ سے پوچھاکہ تم مفلس کس کو سمجھتے ہو؟ صحابہ رضوان اللہ علیہم نے عرض کیا کہ مفلس وہ ہے جس کے پاس درہم اور دینار نہ ہوں،اور مال واسبا ب نہ ہوں،تو آپ ﷺ نے ارشاد فرمایا: مفلس وہ ہے جو قیامت کے دن آئے اوراس نے نمازیں بھی پڑھی ہوں، اور روزے بھی رکھے ہوں،  اور زکات بھی دیتا رہا ہو، مگر اس کے ساتھ اس نے کسی کو گالی دی تھی، کسی پر تہمت لگائی تھی، کسی کا ناحق مال کھایا تھا، ناحق خون بہایا تھا، کسی کو مارا تھا،  اب قیامت میں ایک اس کی یہ نیکی لے گیا اور دوسرا دوسری نیکی لے گیا،یہاں تک کہ اس کی نیکیاں ختم ہوگئیں،لیکن پھر بھی حق دار بچ گئے ، تو پھر باقی حق داروں کے گناہ  اس پر لاد  دیے جائیں گے، یہاں تک کہ وہ گناہوں میں ڈوب کر جہنم میں پھینک دیا جائے گا، یہ ہے حقیقی مفلس۔“مجلۃ الاحکام العدلیہ میں ہے:"لا يجوز لأحد أن يتصرف في ملك الغير بلا إذنه."(‌‌المقالة الثانية في بيان القواعد الكلية الفقهية،ص27،ط؛دار الجیل)فتاوی شامی میں ہے:"وعلى هذا قالوا لو مات الرجل وكسبه من بيع الباذق أو الظلم أو أخذ الرشوة يتورع الورثة، ولا يأخذون منه شيئا وهو أولى بهم ويردونها على أربابها إن عرفوهم، وإلا تصدقوا بها لأن ‌سبيل ‌الكسب ‌الخبيث التصدق إذا تعذر الرد على صاحبه."(كتاب الحظر و الإباحة، ج: 6، ص: 385، ط: سعيد)وفیہ ایضاً:"(قوله ‌الحرام ‌ينتقل) أي تنتقل حرمته وإن تداولته الأيدي وتبدلت الأملاك، ويأتي تمامه قريبا."(كتاب البيوع، باب البيع الفاسد، ج: 5، ص: 98، ط: سعيد)فقط واللہ اعلم
                                                  
عنوان: پڑھائی کی فیس ادا کرنے کےلیے بینک سے لون لینے کا حکم
سوال: میرا سوال سود پر رقم لےکر پڑھائی کے متعلق ہے،  تفصیل یہ ہے کہ  میری بیٹی جو کہ میڈیکل کے تیسرے سال کی اسٹوڈنٹ ہے،میں اسے سود پر لون لے کر پڑھنے سے منع کرتی/جھگڑتی رہتی ہوں، مگر وہ میری بات نہیں مانتی، پہلے  سال انہوں نے جھوٹ بولا کہ انہیں تقریبًا تیس ہزار ڈالرز کی اسکالر شپ ملا ہے، جب کہ تقریباً تیرا ہزار ملا تھا، اور باقی کی فیس ہم نے اپنی جمع شدہ رقم سے ادا کی جو کہ تقریبا 34000$ تھی، جب کہ ان کی ٹوٹل  سالانہ فیس (64000$) ہے، یعنی اس وقت بھی انہوں نے لون لیا تھا،  یہ بات ٹیکس فائل کرتے وقت ان کو بتانی پڑی، دوسرے سال ہم نے انہیں کہا کہ گیپ ایئر لیں، کیوں کہ یہ بات پہلے سے آپس میں طے شدہ تھی، لیکن انہوں نے گیپ نہیں لیا، پھر ہم نے تقریبًا دو سمسٹرز فیس بھری، اس کے بعد انہیں منع کیا کہ ابھی اکاؤنٹ سے پیسے مت کٹوائے، جب تک ہم نہ کہیں، کیوں کہ ہمارے اکاؤنٹ میں رقم نہیں تھی، دو ہفتہ انتظار کرنے کے بعد انہوں نے ہمیں بتائے بغیر دوبارا سود پر لون لے لیا، جب کہ فیس اگلے ماہ لیٹ بھی جمع کروائی جا سکتی تھی۔اب مسئلہ یہ ہے کہ مجھے ہر وقت بہت ڈر لگتا رہتا ہے، اپنی ساری زندگی سود پر کچھ بھی لینے سے بچنے کی پوری پوری کوشش کی، اور الحمدللّٰہ بچے رہے تھے، مگر اب بیٹی نے یہ کام ہماری بغیر اجازت کے شروع کر دیا ہے، ابھی تک covid کی وجہ سے انٹرسٹ معاف تھا، مگر اس سال شاید معاف نہ ہو، ان کو قرآن کی آیات بھی بتاتی رہتی ہوں کہ کسی قسم کا سود لینا اللہ تعالٰی اور رسول صلی اللہ علیہ وسلم سے جنگ کے برابر ہے، لیکن وہ کہتی ہے کہ یہ ہماری سوچ ہے، امریکہ میں سب ہی سود پر رقم لے کر پڑھتے ہیں، اور یہاں پر چند اسکالر بھی یہی کہتے ہیں وغیرہ وغیرہ، جب کہ قرآن میں سورۂ بقرہ کی آیت 275,276،278 میں سود کی حرمت کا بیان موجود ہے، اور حدیث میں بھی موجود ہے،  مجھے ہر وقت  اللہ سبحانہ و تعالیٰ  سے بہت خوف محسوس ہوتا رہتا ہے، ہر وقت بہت پریشان رہتی ہوں، آپ  ہماری راہ نمائی فرمائیں۔
جواب: واضح رہے کہ سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے، اور بینک  سے   ملنے والا قرض  سود پر مشتمل ہوتا ہے، اور بینک سے قرض لینا سودی معاملہ ہے،  اور سودی قرض لینا جائز نہیں  ۔لہذا صورتِ مسئولہ میں سائلہ کی بیٹی کا اپنی پڑھائی کی فیس ادا کرنے کےلیے بینک سے قرض لینا شرعاً جائز نہیں ہے، سائلہ کی بیٹی کو چاہیے کہ وہ کفایتِ شعاری سے کام لیں، اور جتنی رقم میسر ہے، اس کے مطابق کسی دوسرے جگہ پڑھائی کا انتظام کرلے، کیوں کہ سود سے بچنا ایک فرض امر ہے، سائلہ کی بیٹی کو چاہیے کہ وہ آئندہ کےلیے ہرقسم کے سودی معاملہ سے اجتناب کریں،  اور جو ہوچکا ہے اس پر توبہ و استغفار کریں، کیوں کہ سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول صلی اللہ علیہ وسلم کےساتھ اعلان جنگ قرار دیاگیا ہے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا اللهَ  وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾(سورۃ البقرة : 278-280)ترجمہ: اے ایمان والو ! اللہ سے ڈرو اور جو کچھ سود کا بقایاہے، اس کو چھوڑ دو، اگر تم ایمان والے ہو، پھر اگرتم نہ کرو گے، تو اشتہار سن لو، جنگ کا اللہ کی طرف سے، اور اس کے رسول کی طرف سے، اور اگر تم توبہ کرلوگے، تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے، اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک، اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔(از: بیان القرآن )سود کے ایک درہم کو رسول اللہ صلی اللہ علیہ وسلم نے 36مرتبہ زنا کرنے سے زیادہ سخت گناہ قرار دیا ہے۔حدیث شریف میں ہے: " عن عبد الله بن حنظلة , أن النبي صلى الله عليه وسلم , قال: ’’الدرهم ربا ‌أشد ‌عند ‌الله تعالى من ستة وثلاثين زنية في الخطيئة‘‘."(سنن دار قطني، کتاب البیوع، رقم الحدیث: 2845، ج: 3، ص: 405، ط: مؤسسة الرسالة)نیز سود کا انجام تباہی اور بربادی ہی ہے، سودی معاملے کی سنگینی کا اندازا   اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔حدیث شریف  میں ہے:"عن جابر رضي الله عنه قال: لعن رسول الله صلى الله عليه وسلم ‌آ كل ‌الربا وموكله وكاتبه وشاهديه، وقال: هم سواء."(مشكاة المصابيح، باب الربوا، الفصل الأول، رقم الحدیث: 2807، ج: 2، ص: 855، ط: المكتب الإسلامي)ترجمہ:”رسول اللہ صلی اللہ علیہ وسلم نے سُود کھانے والے ، کھلانے والے ، (سُود کا حساب) لکھنے والے  اورسود پر گواہ بننے والے پر لعنت کی ہے۔ ‘‘   خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے، نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے، اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، عموماً جو لوگ سود پر قرض لے کر اپنے کام  کرتے ہیں، ساری زندگی سود سے پیچھا چھڑانے میں گزرجاتی ہے، بلکہ بکثرت ایسے واقعات پیش آتے ہیں کہ اپنے اصل سرمایہ سے بھی ہاتھ دھونا پڑجاتاہے۔أعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(کتاب الحوالة، باب کل قرض جرّ منفعة، ج: 14، ص: 513، ط: إدارۃ القرآن)فتاویٰ شامی میں ہے: "وفي الأشباه ‌كل ‌قرض جر نفعا حرام."(کتاب البیوع، فصل فی القرض، ج: 5، ص: 166، ط: سعید)فقط واللہ اعلم
                                                  
عنوان: قومی بچت اسکیم
سوال: قومی بچت میں پیسہ رکھوانے سے جو ہر مہینے بعد اضافی پیسے ملتے ہیں وہ حرام ہوتے ہیں؟میرے والد کئی مہینوں سے یہ پیسے وصول کرتے ہیں اور وہ مجھے یہ بتاتے ہے کہ یہ سود کے زمرے میں نہیں آتا،جب مجھے یہ پتہ چل جائے کہ یہ سود ہے یا نہیں ؟پھر میں انہیں مضبوط دلائل کے ساتھ بتاسکوں گا ،میری راہ نمائی فرمائیں۔
جواب: قومی بچت اسکیم سے حاصل ہونے والا نفع شرعاً سود ہے،اس لیے کہ  قومی بچت اسکیم کے ذریعہ جو سرمایہ کاری کی جاتی ہے اس میں شرعی اصولوں کی رعایت نہیں کی جاتی، جو رقم اس مد میں جمع کی جاتی ہے، اس کی حیثیت قرض کی ہوتی ہے اور قرض پر شرط رکھ کر یا معاہدہ کرکے جو اضافی رقم لیتے یا دیتے ہیں وہ سود ہے لہذا قومی بچت اسکیم میں جمع شدہ رقم پر منافع کے نام سے جو اضافی رقم ملتی ہےوہ سود ہے؛  اس لیے نیشنل سیونگ اکاؤنٹ میں سرمایہ کاری جائز نہیں ہے، اور اس کا نفع حلال نہیں ہے ۔"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»".(الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)ترجمہ:" حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔"فتاوی شامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع، فصل فی القرض ،مطلب كل قرض جر نفعا حرام   ،ج:5،ص: 166،ط. سعيد)فقط واللہ اعلم
                                                  
عنوان: سنار کے پاس سونا رکھ کر اس سے تین چار فیصد منافع لینا
سوال: سونا اس غرض سے سنار کے پاس رکھنا کہ تین سے چار فیصد منافع ملے گا، یہ منافع لینا جائز ہے؟
جواب: سنار کے پاس محض سونا رکھ کر اس سے تین سے چار فیصد منافع لینا سود ہے، اس لیے یہ منافع لینا  شرعاناجائز اور حرام ہے، اگر سائل کا مقصد سونا دے کر شرکت کرنا ہو یا کچھ اور معلوم کرناہو تو اس کی مکمل وضاحت لکھ کر دوبارہ دار الافتاء سے رجوع کرے۔ارشاد باری تعالی ہے:"يَٰٓأَيُّهَا ٱلَّذِينَ ءَامَنُوْا ٱتَّقُوْا ٱللَّهَ وَذَرُوْا مَا بَقِيَ مِنَ ٱلرِّبَوٰٓا إِن كُنتُم مُّؤْمِنِينَ (٢٧٨) فَإِنْ لَّمْ تَفْعَلُوْا فَأْذَنُواْ بِحَرْبٍ مِّنَ ٱللَّهِ وَرَسُولِهٖ"ترجمہ:"اے ایمان والو اللہ سے ڈرو اور جو کچھ سود کا بقایا ہےاس کو چھوڑدو، اگر تم ایمان والے ہو پھر اگر  تم اس پر عمل نہ کروگے تو اشتہار سن لو جنگ کا  اللہ کی طرف سے اور اس کی رسول کی طرف سے(یعنی تم پر جہاد ہوگا)۔"(بيان القرآن، ج:1، ص:200، ط:رحمانيہ) مصنف ابن شیبہ میں ہے:"حدثنا أبو بكر قال: حدثنا حفص، عن أشعث، عن الحكم، عن إبراهيم، قال: «‌كل ‌قرض ‌جر منفعة، فهو ربا»."(کتاب البیوع، باب من کرہ  کل قرض جر منفعة، ج:4، ص:327، ط:مکتبة الرشد، لبنان)فقط والله أعلم
                                                  
عنوان: تکافل کی شرعی حیثیت
سوال: موجودہ تکافل کی شرعی حیثیت کیا ہے؟اکثر لوگ اس میں ارکان بن کر شامل ہوتے ہیں اور پھر دوسرے لوگوں کو بھی شامل ہونے کی سعی کرتے ہیں اور کہتے ہیں کہ: اس کی جواز پر فلاں کا فتوی ہے وغیرہ،تو آیا یہ درست ہے؟ اگر نہیں تو برائے کرم اس کی شرعی حکم کیا ہے؟
جواب: ہمارے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، یہ بھی ناجائز معاملات پر مشتمل ہے،  لہذا کسی بھی قسم کی تکافل کی پالیسی لینے سے اجتناب کرنا لازم ہے۔فقط واللہ اعلممزید تفصیل کے لیے  کتاب ”مروجہ تکافل اور شرعی وقف‘‘  کتاب ”مروجہ تکافل کا فقہی جائزہ“ اورنیچے دیے گیے لنک کی مراجعت کی جاسکتی ہے۔تکافل ماڈل اور اس کی شرعی خرابیاںمروَّجہ تکافل اور ایک مغالطہ!
                                                  
عنوان: مجبوری کی حالت میں سیونگ اکاؤنٹ کھلوانے کاحکم
سوال: ایک بیوہ ہے اس کے شوہر کانتقال ہوگیاہے، ان کی وفات کے بعد بیوہ کاکوئی ذریعہ معاش نہیں ہے بیوہ کا بیٹا ابھی چھوٹاہے گھر کے اخراجات چلانےکےلیے جو شوہر کی جمع پونچی ہے اس کو بیوہ اسٹیٹ بینک میں یاکسی دوسرے بینک میں جمع کرواسکتی ہے(یعنی بینک میں رقم جمع کرکے اس سے پروفٹ وصول کرسکتی ہے)، بیوہ کے پاس کوئی اور رستہ نہیں ہے کہ کیاکام کروں اورکسں کو رقم دوں آج کل کے فراڈ کی وجہ سے ، بیوہ اس دنیاکے فراڈ سے بھی ڈری ہوئی ہےاپنے شوہر کے انتقال کے بعداپنی باقی زندگی کے گزر بسر کے لیے اب وہ کیا کرے۔
جواب: واضح رہے کہ کسی بھی بینک میں سیونگ اکاؤنٹ کھلوانا اور اس سے منافع حاصل کرنا سود ہونے کی وجہ سے ناجائز اور حرام ہے، نیز بیوہ خاتون کی عدت گزرنے  کے بعد اگر اس   کے پاس کمائی کا کوئی جائز  ذریعہ ہو تو   وہ اپنا خرچ خود اٹھائے گی ، اگر اس کے پاس کمائی کا ذریعہ نہ ہو تو اس کا نان و  نفقہ اور  رہائش وغیرہ کا انتظام کرنا اس کے بیٹے کے ذمے ہیں اگر بیٹا نہ ہو یا چھوٹاہو تو بیوہ کا نان نفقہ اس کے  والد کے  ذمے  ہے، اگر والد یا بیٹایابھائی وغیرہ کوئی ایسا رشتہ دار نہ ہو جو اس کا خرچہ اٹھا سکے تو  شریعتِ  مطہرہ نے اس کو اپنے خرچے کا انتظام کرنے کے  لیے پردہ کے اہتمام کے ساتھ کسب کے  لیے گھر سے نکلنے کی اجازت بھی دی ہے۔لہٰذاصورت مسئولہ میں بیوہ عورت کے لیے کس بھی بینک میں سیونگ اکاؤنٹ کھلوانا اور اس میں رقم جمع کرکے اس سے منافع حاصل کرنا سود ہونے کی وجہ سے ناجائز و حرام ہے، البتہ بیوہ عورت کسی اپنے معتمد شخص کو رقم دے کر کاروبار میں بطور مضاربت لگاکر اس سے منافع وصول کرکے اپنا گزر بسر کرسکتی ہے،اگر بیوہ کو کسی شخص پر اعتماد نہ ہوتو پھر اس صورت میں بیوہ  کے  بیٹےکے  چھوٹا(نابالغ) ہونے کی وجہ سے   بیوہ  کانان نفقہ اور رہائش کا انتظام اس کے والد کے ذمے لازم ہے ،اگر والد حیات نہ تو بیوہ کے بھائی وغیرہ پر لازم ہے، اگر ان میں سے کوئی بھی نہ تو پھر شریعت مطہرہ نے ایسے عورت کو باپردہ کسب معاش کےلیے گھرسے نکلنے کی جاز ت دی ہے،کسب سے عاجز ہو تو اہلِ ایمان و اسلام اس کی بوقتِ ضرورت زکوۃ سے بشرطِ استحقاق مدد کریں۔الفتاوی الہندیۃ میں ہے:"(الفصل السادس في تفسير الربا وأحكامه) وهو في الشرع عبارة عن فضل مال لا يقابله عوض في معاوضة مال بمال وهو محرم في كل مكيل وموزون بيع مع جنسه وعلته القدر والجنس."(کتاب البیوع، الباب التاسع، الفصل السادس،ج:3،ص:117،ط:دار االفکر) الدر المختار  مع الرد المحتار میں ہے:"وفي الأشباه: ‌كلُّ ‌قرضٍ ‌جرَّ نفعاً حرامٌ .... (قوله: ‌كلُّ ‌قرضٍ ‌جرَّ نفعاً حرامٌ) أي إذا كان مشروطاً كما عُلم مما نقله عن البحر وعن الخلاصة".(کتاب البیوع، باب المرابحۃ والتولیۃ، مطلب کل قرض جرّنفعاً حرامٌ،ج:5،ص:166،ط:سعید)وفیہ ایضاً:'' (وكذا) تجب (لولده الكبير العاجز عن الكسب) كأنثى مطلقاً ۔۔۔ (لا يشاركه) أي الأب ولو فقيراً (أحد في ذلك كنفقة أبويه وعرسه) به يفتى ما لم يكن معسراً فيلحق بالميت، فتجب على غيره بلا رجوع عليه على الصحيح من المذهب إلا لأم موسرة، بحر. قال: وعليه فلا بد من إصلاح المتون جوهرة.(قوله:كأنثى مطلقاً) أي ولو لم يكن بها زمانة تمنعها عن الكسب فمجرد الأنوثة عجز، إلا إذا كان لها زوج فنفقتها عليه ما دامت زوجةً.''(باب النفقه،مطلب الصغير والمكتسب نفقة في كسبه لا على أبيه،ج:3ص:614،ط:سعيد)فقط واللہ اعلم
                                                  
عنوان: ایزی پیسہ اکاؤنٹ پر فری منٹ ملنے کاحکم
سوال: ایزی پیسہ موبائل اکاؤنٹ میں ہزار روپے سے زائد رکھنے پر ملنے والے فری منٹ اور ایس ایم ایس کا شرعی حکم کیا ہے ؟
جواب: صورت مسئولہ میں کمپنی اکاؤنٹ ہولڈر کو  اکاؤنٹ میں  مخصوص رقم رکھنے  پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہےیہ  شرعاً ناجائز ہے۔فتاوی شامی میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (مطلب کل قرض جر نفعا،166/5، سعید)فقط واللہ اعلم
                                                  
عنوان: قادیانی کی کمپنی میں ملازمت کرنا
سوال: کسی قادیانی شخص کی کمپنی میں ملازمت  کرنا کیسا ہے؟
جواب: قادیانیوں/مرزائیوں   کے ساتھ خریدوفروخت، تجارت، لین دین، سلام و کلام،  ملنا جلنا، کھانا پینا، شادی و غمی میں شرکت، ان کی تجہیز و تکفین میں یا  نماز جنازہ اور تدفین وغیرہ میں شرکت، تعزیت، عیادت، ان کے ساتھ تعاون یاملازمت سب شریعتِ اسلامیہ میں جائز نہیں، لہٰذا کسی بھی مسلمان کے لیے کسی قادیانی کی کمپنی میں  ملازمت کرنا   جائز نہیں ہے۔اکفارالملحدین میں ہے:"وثانیها إجماع الأمة علی تکفیر من خالف الدین المعلوم بالضرورة."(مجموعة رسائل الکاشمیری،ج:3،ص:81،ط:ادارة القرآن) کفا یت  المفتی میں ہے:’’اگر دین کو فتنے سے محفوظ رکھناچاہتے ہو تو(قادیانیوں سے ) قطع تعلق کرلینا چاہیے، ان سے رشتہ ناتا کرنا، ان کے ساتھ خلط ملط رکھنا، جس کا دین اورعقائد پر اثر پڑے ناجائز ہے۔‘‘(ج:1، ص:365،ط: دارالاشاعت)فقط واللہ اعلم
                                                  
عنوان: ہنڈی کا حکم اور ہنڈی رسید کی خرید وفروخت
سوال: ہنڈی بھیجنا جائز ہے یا نہیں؟
جواب: ہنڈی کا کاروبار  ملکی و بین الاقوامی قوانین کی رو سے ممنوع ہے؛  پکڑے جانے کی صورت میں  جان و مال کے  نقصان کا خطرہ ہوتا ہے، مباح امور میں اسلام چوں کہ ملکی قوانین کی پاسداری کا حکم دیتا ہے،  لہذا رقم کی ترسیل کے لیے  قانونی راستہ  اختیار کرنا چاہیے، البتہ ہنڈی سے رقم کی ترسیل درج ذیل تفصیل کے مطابق اگر ہو تو اسے حرام قرار نہیں دیا جائے گا:1-  مروجہ ہنڈی (حوالہ) کی حیثیت قرض کی ہے؛ اس لیے جتنی رقم دی جائے اتنی ہی رقم آگے پہنچانا ضروری ہوگا، اس میں کمی بیشی جائز نہیں ہوگی، البتہ بطورِ فیس/ اجرت الگ سے طے شدہ اضافی رقم لی جاسکتی ہے۔2- کرنسیوں کے مختلف ہونے کی صورت میں  لازم ہوگا کہ  جس ملک میں قرض کی ادائیگی کرنی ہے،  ادائیگی کے وقت  قرض لی ہوئی کرنسی   ہی  ادا کردے یا  جو کرنسی قرض  دی گئی تھی ادائیگی یا وصولیابی کے دن  اس کرنسی کے  جو ریٹ چل رہے ہوں ان میں سے  کسی ایک ریٹ کو متعین کر کے اس کے مطابق، قرض دی گئی کرنسی کے مساوی کرنسی ادا کردی جائے۔ مارکیٹ ریٹ سے کم یا زیادہ  طے کر کے لین دین کرنا جائز نہیں ہے۔ اجرت جدا گانہ طے کی جائے۔3- "ہنڈی"  کی حیثیت قرض کی ہے، "بیعِ صرف"  (کرنسی کی خرید و فروخت) کی نہیں؛ لہٰذا ہنڈی کے معاملے میں مجلسِ عقد میں جانبین سے قبضہ شرط نہیں ہے،  "بیعِ صرف" میں دونوں جانب سے مجلسِ عقد میں قبضہ ضروری ہوتا ہے، نہ کہ قرض میں۔رد المحتار على الدر المختار میں ہے:"وفي شرح الجواهر: تجب ‌إطاعته فيما أباحه الشرع، وهو ما يعود نفعه على العامة، وقد نصوا في الجهاد على امتثال أمره في غير معصية."(كتاب الأشربة، ج:6، ص:460، ط:سعيد)فتاوی شامی میں ہے:"(قوله ‌يعزر) لأن طاعة أمر السلطان بمباح."( كتاب البيوع، باب المراحبة و التولية، فصل في القرض، مطلب كل قرض جر نفعا حرام، ج:5، ص:167، ط:سعيد)السنن الکبری للبیہقی میں ہے:"عن عطاء بن أبي رباح أن عبد الله بن الزبير كان يأخذ من قوم بمكة دراهم ، ‌ثم ‌يكتب بها إلى مصعب بن الزبير بالعراق فيأخذونها منه ، فسئل ابن عباس عن ذلك فلم ير به بأسا ، فقيل له: إن أخذوا أفضل من دراهمهم، قال: " لا بأس إذا أخذوا بوزن دراهمهم."(کتاب البیوع، باب ماجاء فی السفاتیج، ج:5، ص:576، ط:دار الکتب العلمیة) مصنف ابن شیبہ میں ہے:"حدثنا أبو بكر قال: حدثنا حفص، عن أشعث، عن الحكم، عن إبراهيم، قال: «‌كل ‌قرض ‌جر منفعة، فهو ربا."(کتاب البیوع، باب من کرہ  کل قرض جر منفعة، ج:4، ص:327، ط:مکتبة الرشد، لبنان)فقط والله أعلم
                                                  
عنوان: قرض خواہ کے انتقال کے بعد اس کے قرض کا حکم
سوال: ایک صاحب کے میرے پاس 14 ہزار روپے ہیں ،اور کئی سال ہو گئے ہیں، اوراس صاحب کا انتقال ہو گیا ہے، اور یہ بھی علم نہیں کہ وہ کہاں کا رہنے والا ہے ،اور اس کی بیوی کا پہلے ہی انتقال ہوگیا تھا، اور یہ بھی علم نہیں کہ اس کی اولاد ہے یا نہیں تو اب اس کی رقم کا کیا کروں؟براہِ کرام شرعی طور پر راہ نمائی فرمائیں۔
جواب: صورتِ مسئولہ میں سائل نے جس سے قرض لیا تھا اس کے ورثاء کو حتی الامکان معلوم کرنے کی کوشش کرے،اگر اُن کے ورثاء کا علم ہوجائے تو مذکورہ رقم اُن کو ادا کردے،لیکن اگر تلاش بسیار کے باجود اُن کے بارے میں معلوم نہ ہوسکے تو وہ رقم اُس شخص کی طرف سے کسی مستحق زکوۃ کو دی جائے، تاہم اگر اس شخص کی طرف سے کسی مستحق زکوۃ کو دینے کے بعد اگر اُس کے ورثاء معلوم ہوجائیں تو سائل  اُن کو صدقہ کرنے کی اطلاع دے دے ،اگر وہ صدقہ کی اجازت نہ دیتے ہوں تو سائل کو وہ رقم واپس کرنا ضروری ہوگی۔فتاوی شامی میں ہے:"(عليه ديون ومظالم جهل أربابها وأيس) من عليه ذلك (‌من ‌معرفتهم ‌فعليه ‌التصدق بقدرها من ماله وإن استغرقت جميع ماله)....(فإن جاء مالكها) بعد التصدق (خير بين إجازة فعله ولو بعد هلاكها) وله ثوابها."(كتاب اللقطة،ج: 4، ص: 280+ 282، ط: سعيد)فقط والله اعلم
                                                  
عنوان: کیا بینک چلانا جائز ہے؟
سوال: بینک چلانا جائز ہے؟
جواب: صورت مسئولہ میں فی زمانہ ہر قسم کے بینک کا نظام سود پر مشتمل ہے ،سودی معاملات سرانجام دئے جاتے ہیں  اور شرعاً کسی بھی قسم کا سودی لین دین کرنا یا اس میں معاونت کرنا حرام ہے، لہٰذا (سودی )بینک کا چلانا شرعاً ناجائز اور حرام ہے۔حدیث شریف میں ہے:"عن ‌جابر قال: « لعن رسول الله صلى الله عليه وسلم آكل الربا ومؤكله، ‌وكاتبه وشاهديه، وقال: هم سواء »."(صحيح مسلم، كتاب البيوع، باب لعن آكل الربا ومؤكله، ج: 5، ص: 50، ط: دار الطباعة العامرة تركيا)ترجمہ: ’’ حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔‘‘فقط والله أعلم
                                                  
عنوان: نیٹ ورک مارکیٹنگ کا حکم
سوال: کیا نیٹ ورک مارکیٹنگ حرام ہے؟
جواب: ہماری معلومات کے مطابق   نیٹ ورک مارکیٹنگ(Network Marketing)میں بہت سےمفاسد ہونے کی وجہ سے ان سے منسلک ہونا  ناجائز ہے۔  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ سائل کو کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس مل جائیں۔(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔)نیز شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت چین بنانے کی صورت میں دوسرے  ما تحت ممبران کی محنت پر مشروط ہوتی ہے جو کہ  شرعاً درست نہیں۔       لہذا نیٹ ورک مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا، ناجائز ہے۔البنایہ شرح الہدایۃ میں ہے :"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أيتعليق التمليكم: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار".(کتاب البیوع ،باب البیع الفاسد،ج:8،ص:158،دارالکتب العلمیۃ)الموسوعۃ الفقہیۃ الکویتیۃ میں ہے :"وقال المحلي: صورة القمار المحرم التردد بين أن يغنم وأن يغرم".(ج:39،ص:404،طبع الوزارۃ)مزید تفصیل کے لیے فتاوی بینات ج:4،ص:233 ملاحظہ فرمائیں ۔فقط واللہ اعلم
                                                  
عنوان: سونے کی کمیٹی ڈالنے کا حکم
سوال: ہم 20 بندے ہر ماہ ایک ایک تولہ سونا کمیٹی جمع کرتے ہیں اور پھر مہینے کے آخر میں قرعہ اندازی کرکے جس کا نام نکل آئے وہ 20 تولہ جمع شدہ سونا اسی کو دیا جاتا ہے۔ یہ عمل ہر ماہ دہرایا جاتا ہے یہاں تک کے ہر ایک بندے کو 20 تولہ سونا مل جائے۔ جمع کرتے وقت ہر ایک بندے کا ایک تولہ سونا مقدار میں 24 کیرٹ کا پورا ہوتا ہے جس کو تولنے کے لیے ہم ایسی مشین کا استعمال کرتے ہیں جو کہ 10ملی گرام تک کا وزن بھی بالکل صحیح دیتی ہے۔ تو کیا سونے کی مذکورہ کمیٹی ڈالنا شرعاً جائز ہے؟ جب کہ اس پر جیولرز حضرات کا تعامل بھی ہو۔
جواب: کمیٹی (بیسی)کامروجہ طریقہ قرض کے لین دین کامعاملہ ہے جس کا مقصد باہمی تعاون وتناصرہے ۔یہ معاملہ مندرجہ ذیل شرائط کے ساتھ جائز ہے :بی سی (کمیٹی) میں تمام شرکاء برابر رقم یاسوناجمع کرائیں، اور انہیں برابر رقم یاسونا دیا جائے اورتمام شرکاءاخیرتک شریک رہیں (ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائے) اور بولی لگاکر فروخت نہ کی جائے تو اس طرح کی بی سی (کمیٹی) ڈالنا جائزہے۔اگر اس میں غلط شرائط لگائی جائیں، مثلاً: کسی کو کم، کسی کو زیادہ دینے کی شرط یا بولی لگاکر فروخت کی جائے یا جس کی کمیٹی نکلتی جائے وہ بقیہ اقساط سے بری الذمہ قرار پائے تو یہ صورتیں جائز نہیں ،  بعض صورتیں سود  اور بعض جوے  اور سود کے زمرے میں داخل ہوں گی۔اسی طرح یہ بھی ضروری ہے کہ ہر شریک کو ہر وقت بطورِ قرض دی ہوئی اپنی رقم  یاسوناواپس لینے کے مطالبہ کا پورا حق ہو، اس پر جبر نہ ہو۔نیز تمام شرکاء  کی باہمی رضامندی سے اگر ابتداءً یہ طے ہوجائے کہ پہلی کمیٹی منتظم لے گا تو اس میں کوئی حرج نہیں ۔ لہذاصورتِ مسئولہ  میں مذکورہ طریقہ  پر سونے کی کمیٹی ڈالنا شرعا جائز ہے۔البتہ سونے کی کمیٹی  رکھتے وقت  انتہائی  احتیاط  اورسونے کے معیار کےا یک جیسے ہونے کے بارے میں مکمل اطمینان  ضروری ہے،تاکہ  کمی  بیشی  اور ربو ا کا ادنیٰ شبہ بھی لازم  نہ آئے۔فتاوی شامی میں ہے:"(قوله: کل قرض جر نفعاً فهو  حرام) أی اذا کان مشروطاً."(ج:۵،ص:۱۶۶،ط:سعید) فقط واللہ اعلم
                                                  
عنوان: پانی کی خریدوفروخت کا کام کرنے کا حکم
سوال: کیا پانی کی خریدوفروخت کاکام کرنا حلال ہے؟
جواب: صورتِ مسئولہ میں کسی برتن، مشکیزے، کین، ڈرم، ٹینک یا ٹینکر میں محفوظ کیے ہوئے پانی کی خریدوفروخت یا کاروبار کرنا شرعاً جائز ہے، کیوں کہ وہ مملوکہ پانی کہلاتا ہے، جس کی خریدوفروخت ازروئے شرع جائز ہے، البتہ جو پانی مذکورہ بالا طریقوں کی مانند محفوظ نہ کیا گیاہو مثلاً کنویں، تالاب، نہر یا دریا وسمندر میں موجود پانی کی خریدوفروخت جائز نہیں ہے۔فتاوی ہندیہ میں ہے:"لا يجوز بيع الماء في بئره ونهره هكذا في الحاوي وحيلته أن يؤاجر الدلو والرشاء هكذا في محيط السرخسي فإذا أخذه وجعله في جرة أو ما أشبهها من الأوعية فقد أحرزه فصار أحق به فيجوز بيعه والتصرف فيه كالصيد الذي يأخذه كذا في الذخيرة وكذلك ماء المطر يملك بالحيازة كذا في محيط السرخسي.وأما بيع ماء جمعه الإنسان في حوضه ذكر شيخ الإسلام المعروف بخواهر زاده في شرح كتاب الشرب أن الحوض إذا كان مجصصا أو كان الحوض من نحاس أو صفر جاز البيع على كل حال وكأنه جعل صاحب الحوض محرز الماء بجعله في حوضه."(كتاب البيوع، الباب التاسع، الفصل في بيع الماء والجمد، ج:3، ص:121، ط:دارالفكر)فتاوی شامی میں ہے:"وقال الرملي: إن صاحب البئر لا يملك الماء كما قدمه في البحر في كتاب الطهارة في شرح قوله: وانتفاخ حيوان عن الولوالجية فراجعه، وهذا ما دام في البئر، أما إذا أخرجه منها بالاحتيال كما في السواني فلا شك في ملكه له لحيازته له في الكيزان ثم ‌صبه ‌في ‌البرك بعد حيازته. تأمل، ثم حرر الفرق بين ما في البئر وما في الجباب والصهاريج الموضوعة في البيوت لجمع ماء الشتاء بأنها أعدت لإحراز الماء فيملك ما فيها."(كتاب البيوع، ج:5، ص:67، ط: سعيد)فقط والله اعلم
                                                  
عنوان: بینک میں ملازمت کا حکم
سوال: بینک کے کن شعبوں میں ملازمت کرنا جائز ہے اور کیا بینک میں ملازمت کرنے والے شخص کے پیسوں سے کھانا جائز ہے؟ (وہ شخص بینک کے Import Exportڈیپارٹمنٹ میں ملازم ہے )
جواب: واضح رہے کہ قرآنِ کریم اور احادیثِ مبارکہ میں سود کی حرمت اور مذمت بڑی سختی سے بیان کی گئی ہے، لہٰذا قرآن و حدیث کی رو سے سود لینا، دینا، سودی معاملہ لکھنا یا اس میں گواہ بننا اور تعاون کرنا سب ناجائز اور حرام ہے۔ مروجہ تمام بینکوں کا مدار سودی نظام پر ہی ہے اور وہ اپنے ملازمین کو تنخواہ بھی سود کے پیسوں سے دیتے ہیں؛  لہٰذا بینک میں کسی بھی قسم کی نوکری کرنا جائز نہیں ہے اور اس سے حاصل ہونے والی تنخواہ بھی حرام ہےلہذا صورت مسئولہ میں بینک کے امپورٹ ایکسپورٹ ڈیپارٹمنٹ میں ملازمت کرنا ناجائز اور حرام ہے اور ایسے شخص کی کمائی بھی حلا ل نہیں ہے۔اللہ تعالی کا ارشاد ہے:"يا أيها الذين آمنوا اتقوا الله وذروا ما بقي من الربا إن كنتم مؤمنين فإن لم تفعلوا فأذنوا بحرب من الله ورسوله."(البقرۃ :۲۷۸ ، ۲۷۹)ترجمہ:"اے ایمان والو!  اللہ سے ڈرو ، اور جو کچھ سود کا بقایا ہے اس کو چھوڑدو،  اگر  تم ایمان والے ہو، پھر اگر تم (اس پر عمل  ) نہ کروگے تو اشتہار سن لو جنگ کا  اللہ کی طرف سے اور اس کے رسول  کی طرف  سے۔"اللہ تعالی کا ارشاد ہے:"يمحق الله الربا ويربي الصدقات."(البقرۃ:۲۷۶)ترجمہ:" اللہ سود کو مٹاتے ہیں ،  اور صدقات کو بڑھاتے ہیں۔"مشکاۃ المصابیح میں ہے:"عن جابر رضي الله عنه قال: لعن رسول الله صلى الله عليه وسلم أكل الربا وموكله وكاتبه وشاهديه وقال: «هم سواء."(کتاب البیوع ، باب الربا جلد ۲ ص: ۸۵۵ ط: المکتب الاسلامي)ترجمہ :"حضرت جابر رضی اللہ عنہ کہتے ہیں کہ رسول کریم صلی اللہ علیہ وسلم نے سود لینے والے پر ، سود دینے والے پر ، سودی لین دین کا کاغذ  لکھنے والے پر ، اور اس کے گواہوں پر ، سب ہی پر لعنت فرمائی ہے ، نیز آپ صلی اللہ علیہ وسلم نے فرمایا کہ یہ سب (اصل گناہ میں ) برابر ہیں (  اگرچہ مقدار  کے اعتبار سے  مختلف ہوں۔"فقط و اللہ اعلم
                                                  
عنوان: اوریفلیم(oriflame) نامی کمپنی کی کمائی کا حکم
سوال: Oriflame نامی ایک میکپ کی کمپنی ہے، اس کمپنی کے ساتھ شرعاً کام کرنا کیسا ہے؟ حلال  ہے یا  حرام۔ اس کی تفصیل یہ  ہے :اس کمپنی میں ممبر بننے کے لیے 500 فیس ہے ۔شروع میں اگر یہ 100 پوائنٹ بناتا ہے تو اس کو 3000 کا سامان 400 میں ملے  گا ۔اس کمپنی کی ایک کتاب ہے، جس میں سب آئٹم کے ریٹ ہے تصویر سمیت،  اس کتاب میں جو پرائس لکھی ہے اس کو 0.8سے ضرب  کرنا ہے، پھر جو پرائس آتی ہے اس ریٹ میں کمپنی آپ کو سامان دے گی۔جیسے جیسے آپ اس میں آگے آگے بڑھتے  جائیں  گے ، آپ کو کمپنی کی طرف سے ماہانہ پیسے ملتے ہے ۔آپ کا لیول اگر آگے بڑھے گا تو کمپنی کی طرف سے آپ کو پیسے اور چیزیں ملتی جائیں  گی۔آپ اپنے انڈر میں جتنے ممبرز لائیں  گے اور وہ جتنے پوائنٹ بنائیں  گے اس سے آپ کو پوائنٹ ملیں گے اور وہ کسی بھی طریقے سے کام کرے اپنے اکاؤنٹ میں یہ دوسرے کے تو اس طرح کرنا کیساہے ؟یہ  تفصیلات ہے اس کمپنی کی، ذرا راہ نمائی فرمائیں ۔
جواب: واضح رہے کہ oriflameنامی کمپنی ملٹی لیول مارلیٹنگ کا ایک طریقہ ہے ،اس  سے منسلک ہونا   درج ذیل وجوہات کی بناء پر ناجائز ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے۔  اس کی تفصیل یہ ہے کہ جیسے جوئے میں پیسے لگا کر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ  کچھ نہ ملے (انفرادی طور پر مطلوبہ پوائنٹس تک نہ پہنچنے کی وجہ سے) اور یہ امکان بھی ہے کہ اسے بہت سے پوائنٹس(انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے) مل جائیں۔شرعی طور پر دلال (ایجنٹ) کو اپنی دلالی کی اجرت (کمیشن) ملتی ہے جو کہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درت نہیں۔البنایہ شرح الہدایۃ میں ہے:"وقد نهى النبي صَلَّى اللَّهُ عَلَيْهِ وَسَلَّمَ عن بيع الملامسة والمنابذة. ولأن فيه تعليقًا بالخطر".شرحم: (تعليقًا) ش: أي تعليق التمليك م: (بالخطر) ش: وفي " المغرب "، الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار".(کتاب البیوع ،باب البیع الفاسد،ج:8،ص:158،دارالکتب العلمیۃ)الموسو عۃ الفقہیۃ الکویتیۃ میں ہے :"وقال المحلي: صورة القمار المحرم التردد بين أن يغنم وأن يغرم".(ج:39،ص:404،طبع الوزارۃ)فقط واللہ اعلم
                                                  
عنوان: قومی بچت اسکیم میں سرمایہ کاری ناجائز ہے
سوال: کیا میں قومی بچت اسکیم میں سرمایہ کاری کر سکتا ہوں؟
جواب: قومی بچت اسکیم سے حاصل ہونے والا نفع شرعاً سود ہے،اس لیے کہ  قومی بچت اسکیم کے ذریعہ جو سرمایہ کاری کی جاتی اس میں شرعی اصولوں کی رعایت نہیں کی جاتی، جو رقم اس مد میں جاتی ہے، اس کی حیثیت قرض کی ہوتی ہے اور اس پر جو منافع ملتا ہے  وہ سود ہے؛  اس لیے نیشنل سیونگ میں سرمایہ کاری جائز نہیں ہے، اور اس کا نفع حلال نہیں ہے ۔فتاوی شامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع، فصل فی القرض ،مطلب كل قرض جر نفعا حرام 5/ 166 ، ط: سعيد،كراچی) فقط واللہ اعلم
                                                  
عنوان: کرپٹو کرنسی کا حکم
سوال: کرپٹو کرنسی کے بارے میں پوچھنا چاہتا ہوں کہ یہ کیا ہے؟  اور اس  پر زکوٰۃ  کا کیا  حکم  ہے؟
جواب: صورت مسئولہ میں  "کرپٹو کرنسی" " کوئن" یا "ڈیجیٹل کرنسی"  کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔اور نہ ہی اس طرح کی کرنسیوں پر زکات کے احکامات لازم ہوں گے۔فقط واللہ اعلم
                                                  
عنوان: بینک کے لیے پراجیکٹ بنانے والی کمپنی میں ملازمت
سوال: میں ۶ سال سے بے روزگار تھا اور اب ایک سال پہلے مجھے ایک سافٹ ویئر کمپنی میں نوکری ملی اور اس میں جو دو پراجیکٹ ملے ہیں وہ بینک اور انشورنس کمپنیاں ہیں میری کمپنی ان کمپنی کے لیے سافٹ ویر بناتی ہیں،میں نے ان سے مطالبہ بھی کیا کہ مجھے بینک اور انشورنس کے بجائے دوسرے شعبے والے پراجیکٹ دیں پر وہ نہیں مان رہے ہیں، شروع میں میں اپنی تنخواہ استعمال کرنے سے بھی ڈر تا تھا کیونکہ سارا سود کی کمپنی کے کام کرنے سے ملا،لیکن اب حال یہ ہیکہ میں ِ خود بھی تنخواہ کھا رہا ہوں اور دوسروں کو بھی کھلا ر ہا ہوں،پر اندر ہی اندر مجھے اپنے آپ سے گھن ہو رہی ہے،میرےپاس اور کوئی معاش کا ذریعہ ہیں بھی نہیں اور والدین کے انتقال کے بعد وراثت بٹی بھی نہیں اور وراثت مانگنے کی ہمت مجھ میں نہیں،میں کیا کروں میں کام بھی صحیح سیکھ نہیں پا رہا ہوں کیونکہ جب بھی ارادہ کرتا ہوں خیال آتا ہیکہ میری ساری کمائی حرام ہیں اور میرا رب مجھ سے ناراض ہیں۔میں دوسری نوکری کی بھی تلاش مسلسل کر رہا ہوں۔میری رہنمائی فرمائیں
جواب: صورت مسئولہ میں سائل کا ایسی کمپنی میں(بطور سافٹ ویر انجینئر) ملازمت کرنا جو بینک اور انشورنس کمپنیوں کو پراجیکٹ  بناکر سہولت فراہم کرتی ہے بوجہ سودی ادارہ کے ساتھ معاونت کے شرعا جائز نہیں ہے  ،لہذا سائل  کسی دوسری جگہ جائز ملازمت تلاش کرتا رہے، اس وقت تک مذکورہ کمپنی میں  توبہ واستغفار کے ساتھ ملازمت جاری رکھے،صرف ضرورت کے بقدر  اس آمدنی کو استعمال کرے ،جائز  ملازمت  ملنے پر مذکورہ ملازمت  ترک کردے۔الدر المختار وحاشیہ ابن عابدین میں ہے:"(و) جاز (بيع عصير) عنب (ممن) يعلم أنه (يتخذه خمرا) لأن المعصية لا تقوم بعينه بل بعد تغيره وقيل يكره لإعانته على المعصية ونقل المصنف عن السراج والمشكلات أن قوله ممن أي من كافر أما بيعه من المسلم فيكره ومثله في الجوهرة والباقاني وغيرهما زاد القهستاني معزيا للخانية أنه يكره بالاتفاق............قلت: وقدمنا ثمة معزيا للنهر أن ما قامت المعصية بعينه يكره بيعه تحريما وإلا فتنزيها. فليحفظ توفيقا(و) جاز تعمير كنيسة و (حمل خمر ذمي) بنفسه أو دابته (بأجر)(قوله وجاز تعمير كنيسة) قال في الخانية: ولو آجر نفسه ليعمل في الكنيسة ويعمرها لا بأس به لأنه لا معصية في عين العمل."(کتاب الحظر والاباحۃ،فصل فی البیع،ج6،ص391،ط؛سعید)الموافقات للشاطبی میں ہے:"أن فعل المباح سبب في مضار كثيرة:منها: أنه سبب في الاشتغال عن الواجبات، ووسيلة إلى الممنوعات؛.........والثاني:أنا إذا نظرنا إلى كونه وسيلة؛ فليس تركه أفضل بإطلاق, بل هو ثلاثة أقسام: قسم يكون ذريعة إلى منهي عنه؛ فيكون من تلك الجهة مطوب الترك."(کتاب الاحکام،ج1،ص172،ط:دار ابن عفان)فقط واللہ اعلم
                                                  
عنوان: والد کے کاروبار میں بیٹوں کو اجرت دینا
سوال: کیا فرماتے ہیں مفتیان کرام اس مسئلے کے بارے میں کہ 6 بھائیوں کا مشترکہ کاروبار ہے اور یہ کاروبار پہلے والد کا تھا والد نے اپنی زندگی میں سب بیٹوں کے نام کیا تھا مشترکہ 3 دکانیں ہیں جنرل سٹور اور بیکری تمام بھائی دکان پر جاتے ہیں اور 3 بھائیوں کے بیٹے بھی دکان پر جاتے ہیں دو بھائی کے دو بیٹے اور ایک بھائی کا ایک بیٹا سرمایہ کسی نے نہیں لگایا بس والد کا کاروبار تھا ہر ایک کو ماہانہ تنخواہ برابر ملتی ہے اب ایک بھائی کی وفات ہو گئی دو سال پہلے، اب بھی ان کے بیوی بچوں کو ان کے والد کی پوری تنخوا دی جاتی ہے جتنی اور بھائیوں کو ملتی ہے کیا یہ صحیح ہے یا کوئی اور صورت ہے؟ اور اس فوت شدہ بھائی کے دو بیٹے بھی دکان پر جاتے ہیں، ایک بیٹے کو تو الگ تنخوا دیتے ہیں ،لیکن دوسرے کے بارے میں یہ کہہ رہے ہیں کہ وہ اپنے والد کی جگہ کام کرے گا جو تنخواہ والد کی دی جاتی ہے سب بھائیوں کے برابر بس وہی ملے گی ،الگ سے اس کی تنخوا نہیں دی جائے گی، اگر یہ صحیح ہے تو بڑا بیٹا والد کی جگہ شمار کریں گے یا چھوٹا بیٹا ؟اور اگر وہ کہیں کہ ہم ایک بیٹے کو کہیں اور کام پر بھیج دیں گے تو اب پہلے والا بیٹا جو دکان پر جاتا ہے اس کو باپ کی جگہ شمار کیا جائے گا یا نہیں ؟ تسلی بخش جواب دے کر ممنون فرمائیں ۔
جواب: صورتِ مسئولہ میں جب کاروبار والد کا ہےتواگر وہ حیات ہیں اور سب بیٹوں کو اور پوتوں کو اپنے کاروبار میں کا م کرنے کے عوض  والد ماہانہ اجرت دیتاہے اور بڑے بیٹے کے انتقال کے بعد والد اگر چاہے تو بڑے بیٹے کے بیٹے کو اس کی جگہ پر کام پر رکھے اور اتنا ہی عوض دیدے تو یہ جائز ہے، کیوں کہ والد ہی کا کاروبار ہے اور والد کو یہ اختیار حاصل ہوگا کہ جس کو چاہے رکھے اور جیسے چاہے نہ رکھے ،البتہ اگر والد کا انتقال ہوچکاہے،تو ایسی صورت میں یہ مکمل کاروبار شرعاًوالد کاترکہ ہے جس میں مرحوم کے تمام شرعی ورثاء اپنے اپنے شرعی حصوں کے تناسب سے حقدار ہوں گے،یہ متروکہ کاروبار صرف بیٹوں کا نہیں ہوگا،اور ایسی صورت میں تمام شرعی ورثاء کو ان کا شرعی میراث کے اعتبار سے حق دینا ہوگا،باقی تقسیم ترکہ کےلیے تمام شرعی ورثاء کی تفصیل بتلاکر دوبارہ دارالافتاء سے رجوع کیا جاسکتاہے۔بدائع الصنائع میں ہے :" للمالك أن يتصرف في ملكه أي تصرف، شاء."(كتاب الدعوى،فصل في بيان حكم الملك والحق الثابت في المحل6/264،ط:سعيد)بدائع الصنائع میں ہے:"و للأجير أن يعمل بنفسه وأجرائه إذا لم يشترط عليه في العقد أن يعمل بيده؛ لأن العقد وقع على العمل، والإنسان قد يعمل بنفسه وقد يعمل بغيره؛ ولأن عمل أجرائه يقع له فيصير كأنه عمل بنفسه، إلا إذا شرط عليه عمله بنفسه؛ لأن العقد وقع على عمل من شخص معين، والتعيين مفيد؛ لأن العمال متفاوتون في العمل فيتعين فلا يجوز تسليمها من شخص آخر من غير رضا المستأجر."(بدائع الصنائع، كتاب الاجارة،فصل في حكم الإجارة،208/4،دارالكتب العلمية)فقط واللہ اعلم
                                                  
عنوان: کریڈٹ کارڈ استعمال کرنا کیسا ہے؟
سوال: کریڈٹ کارڈاستعمال کرنا کیسا ہے؟
جواب: واضح رہے کہ جس طرح سود لینا حرام ہے، اسی طرح اس کا معاہدہ کرنا بھی شرعاً حرام ہےچوں کہ کریڈٹ کارڈ لینے والا کریڈٹ کارڈ جاری کرنے والے ادارے کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا،تویہ معاہدہ شرعاً جا ئز نہیں ؛اس لیے  کہ اگر بالفرض  کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا بنوانا اور استعمال کرنا  ناجائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس میں گناہ میں مزید اضافہ ہوگا،   اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا اور اس کو کسی بھی کام میں استعمال کرنا  ناجائز ہے۔فتاوی شامی میں ہے:"وفي الأشباه: كلّ قرض جرّ نفعًا حرام، فكره للمرتهن سكنى المرهونة بإذن الراهن.۔۔(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.۔۔ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."(مطلب كلّ قرض جر نفعًا حرام، ج:5،ص:166،ط:سعید)الأشباہ والنظائر میں ہے:"ماحرم فعله حرم طلبه".(القاعدة الرابعة عشر،ج:1،ص:348،ط:مکتبه علمیه)البحر الرائق میں ہے:"و لايجوز قرض جر نفعاً، بأن أقرضه دراهم مكسرةً بشرط رد صحيحة أو أقرضه طعاماً في مكان بشرط رده في مكان آخر ... و في الخلاصة: القرض بالشرط حرام".) (فصل في بيان التصرف في المبيع و الثمن ٦/ ١٣٣، ط:دار الكتب الاسلامي)عمدة القاری میں ہے:"الرضی بالحرام حرام."(باب آكل الرباوشاهده،كاتبه،ج:17،ص:320،ط:دار الكتب العلمية)الجامع لأحكام القرآن للقرطی میں ہے:"قوله تعالى: (وقتلهم الأنبياء بغير حق) أي ونكتب قتلهم الأنبياء، أي رضاهم بالقتل. والمراد قتل أسلافهم الأنبياء، لكن لما رضوا بذلك صحت الإضافة إليهم. وحسن رجل عند الشعبي، قتل عثمان رضي الله عنه فقال له الشعبي: شركت في دمه. فجعل الرضا بالقتل قتلا، رضي الله عنه قلت: وهذه مسألة عظمى، حيث يكون الرضا بالمعصية معصية. وقد روى أبو داود عن، العرس بن عميرة الكندي عن النبي صلى الله عليه وسلم قال: (إذا عملت الخطيئة في الأرض كان من شهدها فكرهها- وقال مرة فأنكرها- كمن غاب عنها ومن غاب عنها فرضيها كان كمن شهدها). وهذا نص."(تفسيرسورة آل عمران،ج:4،ص:295،ط:دار الكتب المصرية،القاهرة)وفيه أيضا:"قال الله عز وجل: (إنكم إذا مثلهم). فكل من جلس في مجلس «1» معصية ولم ينكر عليهم يكون معهم في الوزر سواء، وينبغي أن ينكر عليهم إذا تكلموا بالمعصية وعملوا بها، فإن لم يقدر على النكير عليهم فينبغي أن يقوم عنهم حتى لا يكون من أهل هذه الآية. وقد روي عن عمر بن عبد العزيز [رضي الله عنه «2»] أنه أخذ قوما يشربون الخمر، فقيل له عن أحد الحاضرين: إنه صائم، فحمل عليه الأدب وقرأ هذه الآية (إنكم إذا مثلهم) أي إن ‌الرضا ‌بالمعصية معصية، ولهذا يؤاخذ الفاعل والراضي بعقوبة المعاصي حتى يهلكوا بأجمعهم."(تفسير سورة النساء،ج:5،ص:418،ط:دار الكتب المصرية،القاهرة)فقط واللہ أعلم
                                                  
عنوان: آن لائن کام کرکے پیسہ کمانے کا حکم
سوال: ایڈ پر کلک کرکے پیسہ کمانے سے متعلق فتوی آپ کی ویب سائٹ پر دیکھا تھا، لیکن وہاں جو چند وجوہات ذکر کی گئی ہیں وہ اس ایڈ (جس کے متعلق میں دریافت کر رہاہوں)میں عموما نہیں پائی جاتی ہیں،  مثلا عورت کی تصویر 100 میں سے95 مرتبہ نہیں ہوتی، بلکہ مرد حضرات کی بھی کم ہی ہوتی ہے اور طریقہ کار یہ ہے کہ: شروع میں کمپنی کو ایک ہزار روپے دیے جاتے ہیں، اس کے بعد یومیہ  ایڈ کی متعینہ تعداد کے اعتبار سے پیسے حاصل کیے جاتے ہیں، بار بار پیسہ دینے کی ضرورت نہیں ہوتی، نیز یہ بھی بتادیں کہ کیا اس سے  کماۓ ہوۓ پیسے کا  استعمال کرنا جائزہے ؟
جواب: صورتِ مسئولہ میں   اگرچہ مذکورہ ایڈ  میں تصاویر کم دکھائی جاتی ہیں مگر چونکہ دیگر قباحتیں موجود ہیں ،اس لیے اس طریقہ کار کے مطابق پیسے کمانا جائز نہیں ہے،وہ دیگر خرابیاں یہ ہیں کہ 1:اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکا ہے۔2:جان دار کی تصویر  کسی بھی طرح کی ہو، کم ہو یا زیادہ،  اس کا دیکھنا یاتشہیر کرنا جائز نہیں، لہذا اس پر جو اجرت  لی جائے گی وہ بھی جائز نہ ہوگی۔3:  نیز ایڈ پر کلک ایسی چیز نہیں ہے جس سے منفعت مقصود ہو، اس لیے یہ اجارہ صحیح نہیں ہے۔مذکورہ خرابیوں کی بناء پر اس طریقہ پر کام کرکے کمانا شرعا جائز نہیں، اور اس طریقہ پر کمائی کی  گئی ہے  وہ  کسی مستحق زکات شخص کو  ثواب کی نیت کے بغیر صدقہ کردی جائے۔مسلم شریف میں ہے:"عن أبي هريرة: أن رسول الله صلى الله عليه وسلم قال: «من حمل علينا السلاح فليس منا، ومن غشنا فليس منا."[كتاب الإيمان،ج:1، ص:99، ط:دار إحياء التراث العربي]الدر المختار میں ہے:"(هي) لغة: اسم للأجرة ‌وهو ‌ما ‌يستحق ‌على ‌عمل ‌الخير ‌ولذا ‌يدعى ‌به، يقال أعظم الله أجرك. وشرعا (تمليك نفع) مقصود من العين (بعوض) حتى لو استأجر ثيابا أو أواني ليتجمل بها أو دابة ليجنبها بين يديه أو دارا لا ليسكنها أو عبدا أو دراهم أو غير ذلك لا ليستعمله بل ليظن الناس أنه له فالإجارة فاسدة في الكل، ولا أجر له لأنها منفعة غير مقصودة من العين بزازية"(کتاب الاجارة، ص:569، ط:سعید)الموسوعۃ الفقہیۃ میں ہے:"الإجارة على المنافع المحرمة كالزنى والنوح والغناء والملاهي محرمة، وعقدها باطل لا يستحق به أجرة، ولايجوز استئجار كاتب ليكتب له غناءً ونوحاً؛ لأنه انتفاع بمحرم ...  ولايجوز الاستئجار على حمل الخمر لمن يشربها، ولا على حمل الخنزير."[ج:1، ص:290، ط:دار السلاسل] بذل المجہود فی حل سنن ابی داؤد ميں ہے:"فالحاصل أن التصدق من مال حرام غير مقبول، حتى قال بعض علمائنا: من تصدق بمال حرام يرجو الثواب كفر.قلت: فإن قيل: صرح الفقهاء بأن من اكتسب مالاً بغير حق، فإما أن يكون كسبه بعقد فاسد، كالبيوع الفاسدة والاستئجار على المعاصي والطاعات، أو بغير عقد، كالسرقة والغصب والخيانة والغلول، ففي جميع الأحوال المال الحاصل له حرام عليه، ولكن إن أخذه من غير عقد ولم يملكه يجب عليه أن يرده على مالكه إن وجد المالك، وإلَّا ففي جميع الصور يجب عليه أن يتصدق بمثل تلك الأموال على الفقراء، فهذا القول منهم يخالف الحديث المذكور، فإن الحديث دال على حرمة التصدق بالمال الخبيث، وقد نص الله تعالى في كتابه: {يَا أَيُّهَا الَّذِينَ آمَنُوا أَنْفِقُوا مِنْ طَيِّبَاتِ مَا كَسَبْتُمْ وَمِمَّا أَخْرَجْنَا لَكُمْ مِنَ الْأَرْضِ وَلَا تَيَمَّمُوا الْخَبِيثَ مِنْهُ تُنْفِقُونَ} (1) الآية، وقولهم بوجوب التصدق معارض بالحديث والآية، فما وجه التوفيق بينهما؟قلنا: الآية والحديث يدلان على حرمة التصدق بالمال الحرام لأجل تحصيل الأجر والثواب، وقد أشير إليه في الحديث بقوله: "لا يقبل الله" فإذا تصدق بالمال الحرام يريد القبول والأجر يحرم عليه ذلك، وأما إذا كان عند رجل مال خبيث، فإما إن ملكه بعقد فاسد، أو حصل له بغير عقد، ولا يمكنه أن يردّه إلى مالكه، ويريد أن يدفع مظلمته عن نفسه، فليس له حيلة إلَّا أن يدفعه إلى الفقراء, لأنه لو أنفق على نفسه فقد استحكم ما ارتكبه من الفعل الحرام." (کتاب الطہارۃ، باب فرض الوضوء:ج:1ص:359:ط:مركز الشيخ أبي الحسن الندوي للبحوث والدراسات الإسلامية، الهند)فقط واللہ اعلم
                                                  
عنوان: کریڈٹ کارڈ استعمال کرنے کاحکم
سوال: کریڈٹ کارڈ استعمال کر سکتے ہیں؟
جواب: واضح رہےکہ کریڈٹ کارڈ  بنوانا اور اس کا استعمال کرنا ناجائز و حرام ہے کیوں کہ کسی چیز کے حلال وحرام ہونے کا مدار اس معاہدہ پر ہوتاہے جو فریقین کے درمیان طے پاتا ہے اور مذکورہ  کارڈ جاری کرنے والے بینک یا ادارے کارڈ جاری کرتے وقت کارڈ ہولڈر سےیہ معاہدہ کرتے ہیں کہ اگر مقررہ مدت میں  ادائیگی نہیں کی توپھرمتعین شرح کے ساتھ جرمانہ کے نام پر   سود  ادا کرنا ہوگا اور سود کا لینا اور دینا دونوں حرام ہیں اور اسی طرح سودی معاہدہ کرنا بھی حرام   ہے ،لہذا اگر بالفرض  کارڈ ہولڈر  اس میں وقت پر ادائیگی کر بھی دے اور سود ادا نہ کرے تب بھی صرف اس معاہدے کی وجہ سے اس کارڈ کا بنوانا اور استعمال کرنا ناجائز و حرام ہوگا اور اگر وہ وقت پر ادائیگی نہ کرنے کی وجہ سے سود ادا کردے تو پھر اس صورت میں اس کی حرمت میں کوئی شبہ نہیں ہوگا،لہذا یہ کارڈ بنانا اور استعمال کرنا ہر حال میں ناجائز اور حرام ہے، چاہے وقت پر ادائیگی کرکے سود ادا نہ کرے یا وقت پر ادائیگی نہ کرنے کی صورت میں سود ادا کرے۔تفسیرقرطبیمیں ہے:"قال الله عزوجل  « إنكم إذا مثلهم » فكل من جلس في مجلس معصية ولم ينكر عليهم يكون معهم في الوزر سواء ........ إن الرضا بالمعصية معصية ." (الجامع لأحكام القرآن للقرطبي ، سورة النساء الآية ۱۴۰, ۵/۴۱۸ ط: دارالکتب العلمية)فتاوی شامی میں ہے:"[مطلب كل قرض جر نفعا حرام].(قوله: كل قرض جر نفعا حرام) أي ذا كان مشروطا كما علم مما نقله عن البحر، وعن الخلاصة وفي الذخيرةوإن لم يكن النفع مشروطا في القرض، فعلى قول الكرخيّ لا بأس به ويأتي تمامه."(كتاب البيوع،باب المرابحة و التولية، فصل في القرض،166/5،ط: سعید)الاشباہ والنظائر میں ہے:"‌‌القاعدة الرابعة عشرة: ما حرم أخذه حرم إعطاؤه ..ويقرب من هذا قاعدة: ما حرم فعله حرم طلبه."(القاعدة الرابعة عشر،ص:132،ط:دار الكتب العلمية)البحر الرائق میں ہے:"ولا يجوز قرض جر نفعا بأن أقرضه دراهم مكسرة بشرط رد صحيحة أو أقرضه طعاما في مكان بشرط رده في مكان آخر..وفي الخلاصة :القرض بالشرط حرام."(كتاب البيع،باب المرابحة  والتولية ،فصل في بيان التصرف في المبيع والثمن قبل القبض ،133/6،ط:دار الكتاب الإسلامي)فقط والله أعلم
                                                  
عنوان: اسکول میں غیر حاضری پر جرمانہ لینا
سوال: ہمارے ہاں ایک پرائیویٹ سکول ہے،جس میں ایک غیرحاضری پرپچاس روپےجرمانہ لیتےہیں، براہِ کرم مہربانی فرمائیں کہ مذہبِ احناف میں تعزیربالمال جائز ہے یا نہیں؟ زید کا موقف ہے کہ ان دوشرطوں کے ساتھ تعزیر بالمال جائز ہے ۔(1) اگر پہلے سے شرائط میں ڈسپلن کے لیے موجود ہو۔(2) یہ پیسے سکول کےرفاہِ عامہ میں استعمال ہوتےہوں ،یعنی سکول کے بچے اس سے فائدہ اٹھاسکتے ہوں،کیوں کہ امام ابویوسف کےنزدیک تعزیربالمال جائز ہے۔بکرکاموقف ہے کہ احناف کےہاں کسی بھی صورت میں تعزیر بالمال جائز نہیں ،یہی قول مذہب احناف میں راجح ہے ۔ راہ نمائی فرمائیں کہ مذہب احناف میں راجح قول کس کا ہے؟امام ابوحنیفہ کا یا امام ابویوسف کا؟اور اس مسئلہ میں امام ابو یوسف کے قول کے مطابق گنجائش ہے یا نہیں؟
جواب: واضح رہے کہ تعزیر بالمال  فقہائے کرم کے نزدیک مختلف فیہ ہے ،احناف میں سے امام ابویوسف رحمہ اللہ جواز کے قائل ہیں اور امام ابوحنیفہ اور امام محمد رحمہما اللہ عدم جواز کے قائل ہیں اور علامہ شامی نے بھی اسی کو ترجیح دی ہے اور اس  کی وجہ یہ ذکر کی ہے  کہ مالی جرمانہ  ابتدائے اسلام میں  جائز تھا بعد میں منسوخ ہوگیا اور منسوخ حکم  پر عمل جائز نہیں ،دوسری وجہ یہ ہے کہ حدیث شریف میں ہے کہ کسی انسان کا مال دوسرے انسان کے لیے اس کی طیب ِ نفس کے بغیر لینا شرعا حلال نہیں ہے اور مالی  جرمانہ  چوں کہ جبراً لیا جاتا ہے جس میں دینے والے کی طرف سے طیب ِ نفس نہیں پایا جاتا ،لہذا مذکورہ حدیث کی رو سے بھی اس کی اجازت نہیں اور تیسری وجہ یہ ہے کہ مالی جرمانہ کو جائز رکھنے میں ظالموں کے لیے ظلماً مال لینے کا دروازہ کھل جائے گا جس کی شریعت میں قطعا ً اجازت نہیں ہے ۔لہذا صورت ِ مسئولہ میں بکر کا موقف درست ہے کہ   اسکول میں غیر حاضری کرنے پر پچاس روپے جرمانہ لینا  کسی بھی صورت میں شرعاً جائز نہیں ،جن طلبہ سے مالی جرمانہ لیا گیا ہو، وہ ان کو واپس کرنا یا ان پیسوں کو بالغ طلبہ سے بذاتِ خود اور نابالغ طلبہ کے سرپرستوں سے معاف کرانا ضروری ہے، اور جب تک طلبہ کو ان کے پیسے نہ دئیے جائیں، یا ان سے مذکورہ طریقے پر معاف نہ کرائے جائیں، اس وقت تک ان پیسوں کو استعمال کرنا جائز نہیں ہوگا۔فتاوی شامی میں ہے :"مطلب في التعزير بأخذ المال(قوله لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز. اهـ. ومثله في المعراج، وظاهره أن ذلك رواية ضعيفة عن أبي يوسف. قال في الشرنبلالية: ولا يفتى بهذا لما فيه من تسليط الظلمة على أخذ مال الناس فيأكلونه اهـ ومثله في شرح الوهبانية عن ابن وهبان (قوله وفيه إلخ) أي في البحر، حيث قال: وأفاد في البزازية أن معنى التعزير بأخذ المال على القول به إمساك شيء من ماله عنه مدة لينزجر ثم يعيده الحاكم إليه، لا أن يأخذه الحاكم لنفسه أو لبيت المال كما يتوهمه الظلمة إذ لا يجوز لأحد من المسلمين أخذ مال أحد بغير سبب شرعي.وفي المجتبى لم يذكر كيفية الأخذ وأرى أن يأخذها فيمسكها، فإن أيس من توبته يصرفها إلى ما يرى. وفي شرح الآثار: التعزير بالمال كان في ابتداء الإسلام ثم نسخ. اهـ".(کتاب الحدود ،باب التعزیر،ج:4،ص:61،سعید)فقط واللہ اعلم
                                                  
عنوان: بینک میں سونا پیسے وغیرہ رکھنے کا حکم
سوال: بینک میں سونا اور پیسے وغیرہ رکھنا جائز ہے یا حرام؟
جواب: واضح رہے کہ اپنی رقم  ہو یا کسی اور کی امانت رکھی ہوئی رقم ہو کسی بھی بینک کے منافع بخش  اکاؤنٹ میں رکھوانا جائز نہیں ہے  کیوں کہ اس  پر جو نفع ملتا ہے وہ سود  ہے، جو کہ ناجائز اور حرام ہے،لہذا صورتِ مسئولہ میں اگر بینک کے بغیر پیسوں کی   حفاظت ہو سکتی ہو تو بینک میں رقم نہ رکھی جائے اور اگر بینک کے بغیر حفاظت مشکل ہو تو حفاظت کی نیت سے کرنٹ اکاؤنٹ میں رقم رکھی جا سکتی ہے۔البتہ  سونے کو حفاظت   کی خاطربینک کے لاکر میں رکھنا جائز ہے اور اس کی حفا ظت کے بدلہ میں بینک جو پیسہ  کرایہ کے طور پر  وصول کرے گاوہ پیسہ دینابھی  جائز ہےیہ سود کے زمرے میں نہیں آتا۔درر الحکام میں ہے :"لأن الثابت بالضرورة ‌يتقدر ‌بقدرها."(باب الإعتکاف،ج:1،ص:213،داراحیاء الکتب العربیة)فتاوی عالمگیری میں ہے:"(أما تفسيرها شرعًا) فهي عقد على المنافع بعوض، كذا في الهداية." (کتاب الإجارۃ،الباب الأول في تفسیرالإجارۃ،ج:4،ص:409،ط:مکتبه رشیدیه)فقط والله تعالى أعلم
                                                  
عنوان: قادیانی کی کمپنی میں کام کرنا
سوال: کسی قادیانی شخص کی کمپنی میں کام کرنے کا کیا حکم ہے؟
جواب: قادیانی نہ صرف کافر ہیں، بلکہ مرتد و زندیق بھی ہیں، لہذا  تمام مکاتبِ فکر کا متفقہ فتوی ہے کہ قادیانیوں/مرزائیوں سے خریدوفروخت، تجارت، لین دین، سلام و کلام،  ملنا جلنا، کھانا پینا، شادی و غمی میں شرکت، ان کی تجہیز و تکفین میں یا  نماز جنازہ اور تدفین وغیرہ میں شرکت، تعزیت، عیادت، ان کے ساتھ تعاون یاملازمت سب شریعتِ اسلامیہ میں سخت ممنوع اور حرام ہیں، لہٰذا کسی بھی مسلمان کے لیے کسی قادیانی کی کمپنی میں  ملازمت کرنا   جائز نہیں ہے۔فقط واللہ اعلم
                                                  
عنوان: حرام مال والے سے صدقہ یا ہدیہ لینا
سوال: اگر کسی کاپیسہ حرام ہو اور وہ کسی کوصدقہ یا ہدیہ دیتا ہے تو اس سے صدقہ  اور ہدیہ  لیناکیسا ہے؟
جواب: اگر كسي شخص كے مال كے متعلق یقینی طور پر معلوم ہو کہ اس کا  مال  حرام ہے، تو  ایسے شخص سے صدقہ لینا اور  اس كا ہدیہ قبول کرنا جائز نہیں ہے، باقی اگر لینے والا غریب اور مستحقِ زکوٰۃ ہو تو لے سکتاہے۔فتاوی عالمگیری میں ہے:"أهدى إلى رجل شيئاً أو أضافه إن كان غالب ماله من الحلال فلا بأس إلا أن يعلم بأنه حرام، فإن كان الغالب هو الحرام ينبغي أن لا يقبل الهدية، ولا يأكل الطعام إلا أن يخبره بأنه حلال ورثته أو استقرضته من رجل، كذا في الينابيع."(الفتاوى الهندية، كتاب الكراهية،  الباب الثانی  عشر فی الھدایا والضیافات،5 / 342، ط: رشیدیہ)وفیه أیضاً:"آكل الربا وكاسب الحرام أهدى إليه أو أضافه وغالب ماله حرام لا يقبل، ولا يأكل ما لم يخبره أن ذلك المال أصله حلال ورثه أو استقرضه، وإن كان غالب ماله حلالاً لا بأس بقبول هديته والأكل منها، كذا في الملتقط."(الفتاوى الهندية، کتاب الکراہیة، الباب الثانی  عشر فی الھدایا والضیافات، 5 / 343, ط: رشیدیة)"الاختيار لتعليل المختار"میں ہے:"و الملك الخبيث سبيله التصدق به ، و لو صرفه في حاجة نفسه جاز، ثم إن كان غنيًّا تصدق بمثله، و إن كان فقيرًا لايتصدق."(كتاب الغصب، ج:3، ص:70، ط:دار الكتب العلمية)فقط واللہ أعلم
                                                  
عنوان: کمیٹی نکلنے کی صورت میں منتظم کو جوڑا تحفہ دینے کی شرط لگانا
سوال: دس آدمی مل کر بچت کمیٹی (بی سی) ڈالتے ہیں۔بیس بیس ہزار فی کس، دو لاکھ ہر ماہ ان میں سے ہر ایک کو ملتے ہیں، بعض اوقات منتظم خود بھی اس کمیٹی میں شامل ہوتا ہے اور بعض اوقات خود شامل نہیں ہوتا ،لیکن ایک شرط یہ ہے کہ پہلے چار شرکاء میں سے جو کمیٹی لے گا وہ منتظم کو کپڑے کا ایک جوڑا تحفتادے گا اس کا شرعی حکم کیا ہے؟
جواب: واضح رہے کہ بی سی (کمیٹی) میں تمام شرکاء برابر رقم جمع کرائیں، اور انہیں برابر رقم دی جائے اورتمام شرکاءاخیرتک شریک رہیں (ایسانہ ہوکہ جس کی کمیٹی نکلتی جائےوہ بقیہ اقساط سے بری الذمہ ہوتاجائے) اور بولی لگا کر فروخت نہ کی جائے تو اس طرح کی بی سی (کمیٹی) ڈالنا جائزہے۔اگر اس میں غلط شرائط لگائی جائیں، مثلاً: کسی کو کم، کسی کو زیادہ دینے کی شرط یا بولی لگاکر فروخت کی جائے یا جس کی کمیٹی نکلتی جائے وہ بقیہ اقساط سے بری الذمہ قرار پائے تو یہ صورتیں جائز نہیں ہیں،  بعض صورتیں سود  اور بعض جوے  اور سود کے زمرے میں داخل ہوں گی۔اسی طرح یہ بھی ضروری ہے کہ ہر شریک کو ہر وقت بطورِ قرض دی ہوئی اپنی رقم واپس لینے کے مطالبہ کا پورا حق ہو، اس پر جبر نہ ہو۔لہذا صورت مسئولہ میں کمیٹی میں یہ شرط لگانا کہ شروع میں  جن چار ممبران کی کمیٹی نکلے گی وہ منتظم کو جو ڑا تحفہ میں دیں گےیہ شرط لگانا  سود اور رشوت کے زمرے میں داخل ہونے کی وجہ سے ناجائز ہےلہذا ایسی کمیٹی ڈالنا جائز نہیں ہے۔فتاوی شامی میں ہے:"(قوله ‌كل ‌قرض جر نفعا حرام) أي إذا كان مشروطا كما علم مما نقله عن البحر."(کتاب البیوع ، باب المرابحة و التولیة جلد ۵ ص: ۱۶۶ ط: دارالفکر)مشکاۃ المصابیح میں ہے:"وعن عبد الله بن عمرو قال: لعن رسول الله صلى الله عليه وسلم ‌الراشي والمرتشي. رواه أبو داود وابن ماجه."(کتاب الإمارۃ و القضاء ، باب رزق الولاۃ و هدایاهم جلد ۲ ص: ۱۱۰۸ط: المکتب الاسلامي)فقط و اللہ اعلم
                                                  
عنوان: کیا نبی علیہ السلام نے کبھی کسی پرحدِ قذف لگائی ہے ؟
سوال: حضرت محمد صلی اللہ علیہ وسلم نے کبھی کسی پر  حدِ قذف لگائی ہے؟
جواب: واضح رہے کہ رسول اللہ صلی اللہ علیہ وسلم کے زمانے میں شرعی حدود اور تعزیرات کا نفاذ آپ صلی اللہ علیہ وسلم کے حکم پر ہوتا تھا،رسول اللہ صلی اللہ علیہ وسلم کے زمانے میں حدِ قذف کے نفاذ کے چند واقعات رویات  میں مذکور ہیں،جس میں آپ صلی اللہ علیہ وسلم نے حدِ قذف جاری کرنے کاحکم فرمایا ،جیسا کہ حضرت عائشہ رضی اللہ عنہا کے واقعۂ افک میں آپ علیہ السلام کے حکم سے دو مردوں اور ایک عورت پر حدِقذف جاری کی گئی تھی اور اسی طرح ایک دوسرا واقعہ بھی کتبِ حدیث میں موجود ہے۔ابو داؤد شریف میں ہے:"عن عمرة عن عائشة، قالت: لما نزل عذري قام النبي -صلى الله عليه وسلم- على المنبر فذكر ذلك، وتلا -تعني القرآن- فلما نزل من المنبر أمر بالرجلين والمرأة فضربوا حدهم."(كتاب الحدود ، باب في حد القاذف ،268/2،ط:رحمانية)معرفۃ السنن والآثار للبیھقی میں ہے:"قال أحمد: روينا عن سعيد بن المسيب أنه سمع ابن عباس ، يقول: " بينا رسول الله صلى الله عليه وسلم يخطب أتاه رجل فقال: يا رسول الله صلى الله عليه وسلم أقم علي الحد. فذكر الحديث في إنهاره مرتين ، ثم قال الثلاثة: «ما حدك» ، قال: أتيت امرأة حراما ، فقال النبي صلى الله عليه وسلم لرجال من أصحابه: " انطلقوا به فاجلدوه مائة جلدة ، ولم يكن تزوج ، ثم ذكر الحديث في إنكار المرأة ، فقال النبي صلى الله عليه وسلم: «من شهودك أنك خبيث بها فإنها تنكر ، فإن كان لك شهداء جلدتها وإلا جلدتك حد الفرية؟» فقال يا رسول الله: والله ما لي شهداء ، فأمر به فجلد حد الفرية ثمانين " أخبرناه علي بن أحمد بن عبدان ، حدثنا إسماعيل بن إسحاق ، حدثنا علي بن المديني ، حدثنا هشام بن يوسف ، حدثنا القاسم بن أبي خلاد ، عن خلاد بن أبي عبد الرحمن ، عن سعيد بن المسيب. . . فذكره."(باب حد القذف، 351 /12، ط: جامعة دراسات الإسلامية ،كراتشي )فقط والله أعلم
                                                  
عنوان: کوئی بینک اسلامی اصولوں کے مطابق نہیں ہے
سوال: کس بینک کی ہر پالیسی شریعت کے مطابق ہے؟ اور اس پر یقین رکھتے ہوئے کسی بھی قسم کا اکاؤنٹ کھلوا سکتے ہیں؟
جواب: کسی بھی بینک  کا طریقہ کار شرعی اصولوں کے مطابق نہیں ہے،   تاہم  ضرورت کے وقت بامر مجبوری کسی بھی بینک میں کرنٹ اکاؤنٹ کھلوانے کی اجازت ہے۔مسنداحمد میں ہے:"عبد الرحمن ابن عبد الله بن مسعود عن أبيه عن النبي - صلى الله عليه وسلم - قال: "‌لعن ‌الله اكل الربا، وموكله، وشاهديه، وكاتبه."(مسندعبدالله ابن مسعود رضي الله عنه، ج:4، ص:43 ، الرقم:3808، ط: دار الحديث)الدرالمختار مع الردالمحتار ميں هے:"(قوله كل قرض جر نفعا حرام) أي إذا كان مشروطا كما علم مما نقله عن البحر ... الخ."(کتاب البیوع ، باب المرابحة والتولیة، فصل في القرض، مطلب کل قرض جرّ نفعًا حرام، ج: 5، ص: 166، ط: سعید)فقط واللہ اعلم
                                                  
عنوان: اسٹیٹ لائف انشورنس کمپنی میں ملازمت کرنے کا حکم
سوال: میں نے صحت انصاف کارڈ (جو کہ اسٹیٹ لائف انشورنس کا ایک شعبہ ہے ) کے محکمے میں بطور سینئر کلیم آفیسر ایک جاب شروع کی ہے ،اس جاب میں مختلف ہسپتالوں میں صحت انصاف کارڈ پر کیے جانے والے علاج کے کلیمز کی بطور ڈاکٹر جانچ پڑتال کرنا ہوتی ہے،آیا کہ ہسپتال جس علاج کے پیسے کلیم کر رہا وہ ہوا بھی ہے یا نہیں؟اور اگر علاج ہوا ہے تو وہ علاج بنتا بھی تھا یا نہیں  ؟کلیم اپرو کرنے پر اس ہسپتال کو پیسے ملتے ہیں کیا ایسی جاب کرنا جائز ہے؟
جواب: واضح رہے کہ انشورنس کی تمام کمپنیوں میں ملازمت کرنا جائز نہیں ہے ،کیوں کہ اس میں سود اور جوئے کے کام میں معاونت ہوتی ہے اور گناہ کے کام میں معاونت کرنا ناجائز وحرام ہے۔لہذاصورتِ مسئولہ میں اگر واقعۃًمذکورہ کارڈ انشورنس پر مبنی علاج کےلیے ہے، اور سائل اس کارڈ کی بنیادپر کیے جانے والے علاج کےکلیمز کی بطورِ ڈاکٹر جانچ کرتاہے، تو اس کےلیے یہ ملازمت کرنا اور اس سے آمدن کمانا حلال نہیں ہے۔تفسیر ابن کثیر میں ہے:"{ولا تعاونوا على الاثم و العدوان}، یأمر تعالی عبادہ المؤمنین بالمعاونة علی فعل الخیرات وهوالبر و ترك المنکرات و هو التقوی، و ینهاهم عن التناصر علی الباطل و التعاون علی المآثم والمحارم".(تفسيربن كثير،ج:2،ص:12،ط:دارطيبة للنشر والتوزيع)وفيہ أیضاً:"شرع في ذكر أكلة الربا وأموال الناس بالباطل وأنواع الشبهات، فأخبر عنهم يوم خروجهم من قبورهم وقيامهم منها إلى بعثهم ونشورهم، فقال: {الذين يأكلون الربا لا يقومون إلا كما يقوم الذي يتخبطه الشيطان من المس} أي: لا يقومون من قبورهم يوم القيامة إلا كما يقوم المصروع حال صرعه وتخبط الشيطان له؛ وذلك أنه يقوم قياما منكرا. وقال ابن عباس: آكل الربا يبعث يوم القيامة مجنونا يخنق. رواه ابن أبي حاتم."(تفسیرابن کثیر،ج:1،ص:708،ط:دارطیبۃ للنشر والتوزیع)فقط واللہ أعلم
                                                  
عنوان: بینک کے ذریعہ تنخواہ وصول کرنا
سوال: سوال یہ ہے کہ بینک جو بھی ہو   کاروبار کے لیے ہے  اورکاروبار پیسوں کا ہے جو ہر کسی کو پتہ ہے کہ یہ سود کا کاروبار ہے اب حکومت نے عالمی کاروبار کی وجہ سے یہ سسٹم چلا رکھا ہے اب اس میں ملازمین کو مجبور کیا ہے اکاؤنٹ کھولنے کا ورنہ تنخواہ نہیں  مل سکتی یہاں تک تو چلتا ہے مجبوری ہے، لیکن سوال یہ ہے کہ نمازی اور حلال روزی کمانے والا اپنا پیسہ بینک میں رکھ سکتا ہے یا نہیں ؟ کیوں کہ بینک میں پیسہ پڑا ہو تو کچھ مدت کے بعد بینک فائدہ بھی سود کی شکل میں ڈال دیتا ہے کیونکہ وہ سود لیتا بھی ہے اور دیتا بھی آپ کے پوچھنے کے بغیر تو جو بندہ حلال پیسے بینک میں رکھتا ہے تو اس حلال پیسوں میں اگر بینک اپنی طرف سے فائدہ یعنی سود ڈالتا ہے تو کیا وہ جو اصل رقم۔۔ حلال پیسے تھے وہ سود کی وجہ سے حرام نہیں  ہوئے ایک عالم سے سوال کیا کسی نے کہ میں جس شخص کے گھر میں ٹیوشن پڑھاتا ہوں وہ شخص بینک میں ملازم ہے کیا میرے لیے ٹیوشن فیس حلال ہے یا حرام تو اس عالم نے کہا نہیں یہ آپ کے لیے حرام ہے کیوں کہ بینک کا ٹوٹل کاروبار سود ہے جو ملازمین کو تنخواہ ملتی ہے وہ بھی اسی سود سے ملتی ہے اور آپ کو وہ اسی تنخواہ سے اگر فیس دیتا ہے تو حرام ہے؟
جواب: واضح رہے کہ بینک  ایک سودی ادارہ ہے جس طرح سود لینا اور استعمال کرنا ناجائز ہے،  اپنی رضامندی اور اختیار سے سود کا معاہدہ کرنا بھی ناجائز ہے۔  لہذا کسی بھی بینک میں سیونگ اکاؤنٹ کھلوانے میں چوں کہ سودی معاہدہ ہوتا ہےاور اس میں جمع شدہ رقم پر بینک کی طرف سے نفع کے نام سے سود ملتا ہے جو کہ قرض پر نفع ملنے کی وجہ سے حرام ہے ؛ لہذا سیونگ اکاؤنٹ کھلوانا ہی جائز نہیں ہے، شدید مجبوری ہو تو کرنٹ اکاونٹ کھلوانے کی شرعاً اجازت ہےشدید مجبوری مثلاً:رقم کی حفاظت مقصد ہو یا تنخواہ کے لیے اکاونٹ کھلوانے کی مجبوری ہو ؛ اس لیے کہ کرنٹ اکاونٹ  ہولڈر ، بینک کے ساتھ کوئی سودی معاہدہ نہیں کرتا، اور اسے یہ اختیار ہوتاہے کہ وہ جب چاہے اور جتنی چاہے اپنی رقم بینک سے نکلوالے گا، اور بینک اس کا پابند ہوتا ہے کہ اس کے مطالبہ پر رقم ادا کرے، اور اکاؤنٹ ہولڈر اس بات کا پابند نہیں ہوتا کہ وہ رقم نکلوانے سے پہلے بینک کو پیشگی اطلاع دے، اور اس اکاؤنٹ پر بینک کوئی نفع یا سود بھی نہیں دیتا، بلکہ اکاؤنٹ ہولڈر حفاظت وغیرہ  کی غرض سے اس اکاؤنٹ میں رقم رکھواتے ہیں۔ نیز  بینک اس اکاؤنٹ میں رکھی گئی رقم کا ایک حصہ اپنے پاس محفوظ بھی رکھتے ہیں؛ تاکہ اکاؤنٹ ہولڈر جب بھی رقم کی واپسی کا مطالبہ کرے  تو اس کی ادائیگی کی جاسکے، اس ساری صورتِ حال میں اکاؤنٹ ہولڈر کے لیے اس کرنٹ اکاؤنٹ میں رقم رکھوانے کی گنجائش ہے۔ اور جو بینک اس سے سودی کام کرے گا اس کا گناہ متعلقہ ذمہ داران کو ہوگا، نہ کہ اکاؤنٹ ہولڈر کو۔اور  اگر لاعلمی میں سیونگ اکاؤنٹ کھول لیا ہو یا اپنے اختیار کے بغیر ادارے نے کھول دیا ہو جیسا کہ آج کل ملازمین کو تنخواہ بینک کے ذریعے ملتی ہے تو اگر اس میں سیونگ اکاونٹ کھولا گیا تو اولاً اسے کرنٹ اکاؤنٹ میں تبدیل کردیا جائے اور  اصل رقم پر اضافہ وصول نہ کیا جائے۔ اور اگر فی الحال کرنٹ اکاؤنٹ میں تبدیل کرنا ممکن نہ ہو تو سودی/ منافع کی رقم وصول ہی نہ کی جائے اور اگر وصول کرلیا ہے تو ثواب کی نیت کے بغیر فقراء پر صدقہ کرلیا جائے ۔اگر کوئی شخص کسی بینک کے ملازم کے گھر اُس کے بچے کو ٹیوشن پڑھاتا ہے ،تو اس آدمی کے لیے اس آدمی سے فیس وصول کرنا جائز ہے ،البتہ اگر وہ آدمی یہ کہہ کر فیس دیتا ہے  کہ یہ بینک کی رقم ہے تو اس سے وہ رقم نہ لے بلکہ یہ کہے کہ حلال رقم سے فیس ادا کریں ۔فتاوی شامی میں ہے :"وإن كانا مما لايتعين فعلى أربعة أوجه: فإن أشار إليها ونقدها فكذلك يتصدق (وإن أشار إليها ونقد غيرها أو) أشار (إلى غيرها) ونقدها (أو أطلق) ولم يشر (ونقدها لا) يتصدق في الصور الثلاث عند الكرخي قيل: (وبه يفتى) والمختار أنه لايحلّ مطلقًا، كذا في الملتقى. و لو بعد الضمان هو الصحيح، كما في فتاوى النوازل. و اختار بعضهم الفتوى على قول الكرخي في زماننا لكثرة الحرام، و هذا كله على قولهما."(کتاب الغصب ،ج:6،ص؛189،سعید)درر الحکام میں ہے :"لأن الثابت بالضرورة ‌يتقدر ‌بقدرها".(باب الاعتکاف،ج:1،ص:213،داراحیاء الکتب العربیۃ)فقط واللہ اعلم
                                                  
عنوان: ماں کے بعد پنشن کے پیسہ کا حق دار کون ہے؟
سوال: ماں کی موجودگی میں باپ کی پنشن کے پیسے لیتا تھا،  ماں کی وفات کے بعد پینشن کےپیسے لے سکتا ہوں؟
جواب: واضح رہےکہ پنشن کی رقم حکومت یا کسی  ادارہ  کی طرف سے عطیہ ہوتی ہے  اور پنشن کی رقم کا حق دار وہی ہوتا ہےجس کے نام پر یہ رقم جاری ہو،مذکورہ تفصیل کی روسےصورت مسئولہ میں  والدہ  کے انتقال کے بعد ادارہ کی طرف سےپنشن کی رقم جس کے نام پر جاری ہو شرعاً اسی کا حق ہے۔شرح المجلۃ میں ہے:"فالتبرع هو إعطاء الشيء غير الواجب، إعطاؤه إحسانا من المعطي."(المادۃ، 58،ج:1،ص:57،ط:دارالجیل)امداد الفتاویٰ میں ہے :’’چوں کہ میراث اَموالِ مملوکہ میں جاری ہوتی ہے اور یہ وظیفہ محض تبرع واحسان سرکار کا ہے  بدون قبضہ مملوک نہیں ہوتا ،لہذا آئندہ جو وظیفہ ملے گا اس میں  میراث جاری نہیں ہوگی ،سرکار کو اختیار ہے جس طرح چاہے  تقسیم کردے۔‘‘(کتاب الفرائض  ج 4 ص 342 ط:مکتبہ دارالعلوم کراچی)فقط واللہ اعلم
                                                  
عنوان: ڈیجٹل کرنسی کا کیا حکم ہے؟
سوال: ڈیجیٹل کرنسی کا کیا حکم ہے؟
جواب: ’’بٹ کوائن‘‘  محض ایک فرضی کرنسی ہے، اس میں حقیقی کرنسی کے بنیادی اوصاف اور شرائط بالکل موجود نہیں ہیں، لہذا موجودہ  زمانے میں " کوئن" یا "ڈیجیٹل کرنسی" / "کرپٹو کرنسی" کی خرید و فروخت کے نام سے انٹرنیٹ پر اور الیکٹرونک مارکیٹ میں جو کاروبار چل رہا ہے وہ حلال اور جائز نہیں ہے، وہ محض دھوکا ہے، اس میں حقیقت میں کوئی مادی چیز نہیں ہوتی، اور اس میں قبضہ بھی نہیں ہوتا صرف اکاؤنٹ میں کچھ عدد آجاتے ہیں، اور یہ فاریکس ٹریڈنگ کی طرح سود اور جوے کی ایک شکل ہے، اس لیے " بٹ کوائن" یا کسی بھی " ڈیجیٹل کرنسی" کے نام نہاد کاروبار میں پیسے لگانا اور خرید و فروخت میں شامل ہونا جائز نہیں ہے۔( تجارت کے مسائل کا انسائیکلوپیڈیا: 2/ 92) فقط واللہ اعلم
                                                  
عنوان: کیا کوئی بینک اسلامی اصولوں کے مطابق ہے؟
سوال: کوئی ایسا بینک جو شرعی شرائط کے مطابق قسطوں پر گاڑی دیتے ہوں؟ میں بینک سے قسطوں پر گاڑی نکالنا چاہتا ہوں لیکن آپ کے فتوے کے مطابق بینک سے گاڑی نکلوانا شرعاً درست نہیں، لہذا مجھے کوئی ایسا بینک بتا دیں جن کے شرعی شرائط درست ہوں اور گاڑی نکالنے میں بھی کوئی مسئلہ نا ہو۔
جواب: مروجہ غیر سودی بینکوں  کا اگرچہ یہ دعویٰ ہے کہ وہ علماءِ کرام کی نگرانی میں  شرعی اصولوں کے مطابق کام کرتے ہیں،اور اس طرح بعض بینک جو اسلامک بینکنگ کادعویٰ کرتے ہیں لیکن   ان  بینکوں کا طریقہ کار بھی  شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً ایک جیسے ہیں، لہذا روایتی بینکوں سے معاملات کرنا جائز نہیں ہے  ،اسی طرح ہمارے علم کے مطابق تاحال  پاکستان میں کوئی بھی بینک صحیح شرعی اصولوں کے مطابق نہیں ہے۔مسنداحمد میں ہے:"عبد الرحمن ابن عبد الله بن مسعود عن أبيه عن النبي - صلى الله عليه وسلم - قال: "‌لعن ‌الله اكل الربا، وموكله، وشاهديه، وكاتبه"(مسندعبدالله ابن مسعودرضي الله عنه،ج:4،ص:43،الرقم:3808،ط:دارالحديث)الدرالمختار مع الردالمحتار ميں هے:"«(قوله كل قرض جر نفعا حرام) أي إذا كان مشروطا كما علم مما نقله عن البحر ... الخ»."(کتاب البیوع ، باب المرابحة والتولیة، فصل في القرض، مطلب کل قرض جرّ نفعًا حرام، ج: 5، ص: 166، ط: سعید)فقط واللہ اعلم
                                                  
عنوان: بینک کو زمین یا کوئی اور چیز فروخت کرنا یا کرایہ پر دینا
سوال: 1۔میزان بینک (اسلامی بینک) یا کنویشنل بینک کو اپنی زمین فروخت کرنا یا کرایہ پردینا کیسا ہے؟2۔بینک کو زمین کے علاوہ دیگر چیزیں مثلًا کرسیاں، اے سی وغیرہ فروخت کرنا کیسا ہے؟3۔ایک تجارتی زمین میں تین لوگ شریک ہیں، اب دو شریک اس مشترکہ زمین کا ایک حصہ میزان بینک کو فروخت کرنا چاہتے ہیں ، لیکن ایک شریک اس پر راضی نہیں ہورہا ہے، تو کیا میزان بینک کو زمین فروخت کرنا چاہیے یا نہیں؟
جواب: 1۔واضح رہے کہ مروجہ اسلامی  بینکوں کا طریقِ کار شرعی اصولوں کے مطابق نہیں ہے،  اوراسلامی بینک اور  روایتی بینک کے بہت سے  معاملات درحقیقت ایک جیسے ہیں، لہذا روایتی بینک کی طرح  کسی بھی مروجہ غیر سودی بینک کو بھی زمین فروخت کرنا   یا کرایہ پر دینا جائز نہیں، یہ گناہ کے کام میں تعاون کے زمرے میں آتا ہے، اس سے بچنا لازم ہے۔2۔اگر خریدنے والا اس بات کی تصریح کردے کہ وہ یہ کرسیاں اور اے سی وغیرہ بینک کے لیے خرید رہا ہے، یا بیچنے والے کو پہلے سے معلوم ہو کہ یہ اشیاء بینک میں استعمال ہونے کے لیے خریدی جارہی ہیں اور رقم بھی بینک کی کہہ کر دیتا ہے  تو ایسی صورت میں بینک کےلئے  اِن چیزوں کا فروخت کرنا جائز نہیں ہے اور اگر خریدنے والا اس بات کی تصریح نہ کرےکہ وہ یہ اشیاء بینک کے لیے خریدرہا ہے اور نہ ہی بیچنے والے والے کو پہلے سے یہ معلوم ہو کہ یہ اشیاء بینک میں استعمال ہونے کے لیے خریدی جارہی ہیں تو ایسی صورت میں یہ اشیاء فروخت کرنا جائز ہے۔3۔سوال نمبر 1 کے جواب سے واضح ہوچکا ہے کہ کسی بھی بینک کو زمین فروخت کرنا یا کرایہ پر دینا جائز نہیں ہے، لہٰذا مذکورہ تینوں پارٹنروں کے لیے اپنی مشترکہ زمین بینک فروخت کرنا ناجائز ہے، اس سے احتراز کرنا چاہیے۔اللہ تعالٰی کا ارشاد ہے:"وَلَا تَعَاوَنُوْا عَلَى  الْإِثْمِ وَالْعُدْوٰنِۚ وَٱتَّقُوْا اللّٰهَۖ إِنَّ اللّٰهَ شَدِيدُ الْعِقَابِ." (سورةالمائدۃ: 2)ترجمہ:"اور گناہ اور زیادتی میں ایک دوسرے کی اعانت مت کرو اور اللہ سے ڈرا کرو بلاشبہ اللہ سخت سزا دینے والے ہیں۔"تفسیر ابن کثیر میں ہے:"(وَتَعَاوَنُوا عَلَى الْبِرِّ وَالتَّقْوَى وَلا تَعَاوَنُوا عَلَى الإثْمِ وَالْعُدْوَانِ)يأمر تعالى عباده المؤمنين بالمعاونة على فعل الخيرات، وهو البر، وترك المنكرات وهو التقوى، وينهاهم عن التناصر على الباطل."(سورةالمائدۃ،12/2،ط: دار طیبة)بحوث فی قضایا فقہیۃ معاصرۃ میں ہے:"وبيع العصير ممن يتخذه خمرا، ‌وبيع ‌الأمرد ممن يعصي به، وإجارة البيت ممن يبيع فيه الخمر، أو يتخذها كنيسة أو بيت نار وأمثالها، فكله مكروه تحريما، بشرط أن يعلم به البائع والآجر من دون تصريح به باللسان؛ فإنه إن لم يعلم كان معذورا، وإن علم وصرح كان داخلا في الإعانة المحرمة وإن كان سببا بعيدا، بحيث لا يفضي إلى المعصية على حالته الموجودة، بل يحتاج إلى إحداث صنعة فيه، كبيع الحديد من أهل الفتنة وأمثالها، فتكره تنزيها."(أحكام الودائع المصرفية، ص: 361، ط: دار القلم)وفیہ ایضًا:"والقسم الثاني من السبب القريب، ما ليس بمحرك للمعصية في نفسه، بل تصدر المعصية بفعل فاعل مختار، مثل بيع ممن يتخذه خمرا، أو إجارة الدار لمن يتعبد فيها للأصنام، فإن هذا البيع أو الإجارة وإن كان سببا قريبا للمعصية، ولكنه ليس جالبا أو محركا للمعصية في نفسه … وحكم هذا النوع من السبب القريب أن البائع أو المؤجر إن قصد بذلك إعانة المشتري أو المستأجر على معصيته، فهو حرام قطعا. أما إذا لم ينو بذلك المعصية، فله حالتان: الحالة الأولى أنه لا يعلم أن المشتري يتخذ من العصير خمرا. وفي هذه الحالة يجوز البيع بلا كراهة. أما إذا علم أنه يتخذه خمرا، فإن البيع مكروه … فإن كان المبيع يستعمل للمعصية بعينه، من غير احتياج إلى تغيره، فالكراهة تحريمية، وإلا فهي تنزيهية."(أحكام الودائع المصرفية، ص: 362، ط: دار القلم)المحیط البرہانی میں ہے:"وإذا استأجر الذمي من المسلم بيعة يصلَي فيها فإن ذلك لا يجوز؛ لأنه استأجرها ليصلي فيها وصلاة الذميّ معصية عندنا وطاعة في زعمه، وأي ذلك ما اعتبرنا كانت الإجارة باطلة ...... وإذا استأجر رجل من أهل الذمة مسلماً يضرب لهم الناقوس فإنه لا يجوز لما ذكرنا، وإذا استأجر مسلماً ليحمل له خمراً ولم يقل ليشرب، أو قال ليشرب جازت الإجارة في قول أبي حنيفة خلافاً لهما، وكذلك إذا استأجر الذمي بيتاً من مسلم ليبيع فيه الخمر، جازت الإجارة في قول أبي حنيفة خلافاً لهما."(کتاب الإجارۃ، فصل في مایجوز من الإجارۃ ومالایجوز، 482/7، ط: دارالکتب العلمیة)فقط واللہ اعلم
                                                  
عنوان: آفس کے اخراجات کے لئے قرض پر سروس چارجز لینے کا حکم؟
سوال: ایک شخص بڑا مالدار ہے ۔ وہ چاہتا ہے کہ لوگوں کی خدمت کریں،اس کے پاس مال بہت ہے  لہذا وہ چاہتا ہے کہ کچھ لوگوں کو ایک آفس میں بٹھا کر، انکی تنخواہ مقرر کرے،اور جن لوگوں کو قرض کی ضرورت ہو وہ ان بندوں سے رابطہ کرے، وہ ان کو قرضہ دیدینگے،اور ساتھ ہی قرض دار کودوشرطیں قبول کرنی ہونگیں،ایک یہ کہ قرضہ صرف ایک ہفتے کیلیے ملےگا اور اور قرضہ کی جتنی رقم ہوگی وہ جب لوٹائےگا تو  پانچ فیصد سروس چارجز دیگا-اب کیا اس کیلئے قرضہ سے بڑھ کر پانچ فیصد لینا؛ تاکہ وہ ان لوگوں کی تنخواہ دے پائے اور ساتھ ہی اس آفس کا کرایہ اور باقی اخراجات نکالیں ،کیا اس کے لیے یہ پانچ فیصد صحیح ہوگا اور اس قرضہ کا کیا حکم ہے؟
جواب: آفس کے اخراجات وانتظامات کے لئے قرضہ پر پانچ فیصد سروس چارجز  لینا سود ہے؛ اس لئے  ایسا قرضہ جائز نہیں۔"وفي الخلاصة: القرض بالشرط حرام ، والشرط لغو بأن يقرض على أن يكتب به إلى بلد كذا ليوفي دينه،  وفي الأشباه:  كل قرض جر نفعا حرام".(وفي رد المحتار:)   " قوله: ( كل قرض جر نفعا حرام) أي: إذا كان مشروطا كما علم مما نقله عن البحر وعن الخلاصة وفي الذخيرة".(الدر المختار مع رد المحتار: كتاب البيوع، باب المرابحة والتولية، فصل في القرض (5/ 166)، ط. سعيد)فقط والله أعلم
                                                  
عنوان: بینک کے سوفٹ وئیربنانے والی کمپنی میں ملازمت کا حکم
سوال: میرےشوہر کی جاب ایسی کمپنی میں ہوئی ہے جو بینک کے لئےسوفٹ وئر بناتی ہے تو ان کی کمائی حلال ہوگی؟
جواب: صورت مسئولہ میں  بینک اورانشورنس کمپنی کے لیے سافٹ ویئر بنانا ناجائز ہے اور اس کی آمدنی حلال نہیں؛اس لیے کہ یہ گناہ کےکاموں میں تعاون ہے اور شرعاً کسی بھی قسم کی معصیت اور گناہ کے کام میں معاون بننا جائز نہیں ۔ اس کے علاوہ باقی دیگر حلال اور جائز کاموں والے اداروں کے لیے سوفٹ وئیر بنانا جائز ہے ۔ قرآن میں ارشاد باری تعالیٰ ہے:"{وَلَا تَعَاوَنُوْا عَلَي الْاِثْمِ وَالْعُدْوَان}." (المائدہ:2)ترجمہ:"    اور گناہ اور زیادتی میں ایک دوسرے کی اعانت مت کرو۔ "(بیان القرآن)حدیث شریف میں ہے:"حدثنا محمد بن الصباح، وزهير بن حرب، وعثمان بن أبي شيبة، قالوا: حدثنا هشيم، أخبرنا أبو الزبير، عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه»، وقال: «هم سواء»"(صحيح مسلم، با ب لعن آکل الربا، ومؤکله،ج: 3، صفحہ: 1219، رقم الحدیث: 1598، ط: دار إحياء التراث العربي - بيروت)ترجمہ: "حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے۔ اور ارشاد فرمایا: یہ سب (سود کے گناہ میں) برابر ہیں۔"الدرالمختاروحاشية ابن عابدين میں ہے: "(لا تصح الإجارة لعسب التيس) وهو نزوه على الإناث (و) لا (لأجل المعاصي مثل الغناء والنوح والملاهي) ولو أخذ بلا شرط يباح وفي المنتقى: امرأة نائحة أو صاحبة طبل أو زمر اكتسبت مالا ردته على أربابه إن علموا وإلا تتصدق به، وإن من غير شرط فهو لها: قال الإمام الأستاذ لا يطيب، والمعروف كالمشروط اهـ. قلت: وهذا مما يتعين الأخذ به في زماننا لعلمهم أنهم لا يذهبون إلا بأجر ألبتة ط."(كتاب الإجارة، شروط الإجارة، مطلب في إجارة البناء،ج: 6، صفحہ: 55، ط: ایچ، ایم، سعید)بدائع الصنائع میں ہے :"ومن استأجر حمالا يحمل له الخمر فله الأجر في قول أبي حنيفة,وعند أبي يوسف ومحمد لا أجر له كذا ذكر في الأصل، وذكر في الجامع الصغير أنه يطيب له الأجر في قول أبي حنيفة، وعندهما يكره لهما أن هذه إجارة على المعصية؛ لأن حمل الخمر معصية لكونه إعانة على المعصية، وقد قال الله عز وجل {ولا تعاونوا على الإثم والعدوان} [المائدة: 2] ولهذا لعن الله تعالى عشرة: منهم حاملها والمحمول إليه…………… وبه نقول: إن ذلك معصية، ويكره أكل أجرته."(فصل فی انواع شرائط رکن الإجارۃ،ج :4،ص:190   ط:سعید)فقط والله اعلم
                                                  
عنوان: قسطوں پر لین دین کا حکم
سوال: قسطوں پر جو لین دین ہوتا ہے اس کے متعلق کیا فتویٰ ہے؟ کیا یہ جائز ہے یا نہیں؟
جواب: قسطوں پر  کوئی چیز خریدنا شرعًا جائز ہے بشرطیکہ قسطوں پہ خرید وفروخت  کرتے وقت بیع صحیح ہونے  کی تمام  شرائط کی رعایت رکھی جائے ، خریداری کے وقت عاقدین اس چیز  کی حتمی قیمت اور ادائیگی کی مدت مقرر کرلیں،معاملہ متعین ہو کہ نقد پر لے رہے ہیں یا ادھار پر لے رہے ہیں  اور کسی قسط کی ادائیگی میں تاخیر  کی وجہ سے کسی قسم کے  اضافے کی شرط نہ ہو ،اگر اضافہ (جرمانہ) کی شرط ہوگی تو پورا معاملہ ہی فاسد ہوجائے گا اور قسط کی جلدی ادائیگی کی صورت میں قیمت کی کمی مشروط  بھی نہ ہو۔مجلۃ الاحکام العدلیہ میں ہے :"‌البيع ‌مع ‌تأجيل ‌الثمن وتقسيطه صحيح  يلزم أن تكون المدة معلومة في البيع بالتأجيل والتقسيط".(الفصل الثانی فی بیان المسائل المتعلقۃ فی البیع  بالتاجیل والنسیئۃ،ص:50،نور محمد کارخانہ)البحر الرائق میں ہے :"‌ويزاد ‌في ‌الثمن ‌لأجله إذا ذكر الأجل بمقابلة زيادة الثمن قصدا".(باب المرابحۃوالتولیۃ،ج:6،ص:125،دارالکتاب الاسلامی)فتاوی شامی میں ہے :"وفي شرح الآثار: ‌التعزير ‌بالمال كان في ابتداء الإسلام ثم نسخ. اهـ والحاصل أن المذهب عدم التعزير بأخذ المال".(کتاب الحدود ،باب التعزیر،ج:4،ص:62،سعید)مبسوط  سرخسی میں ہے :"وإذا كان لرجل على رجل دين إلى أجل، وهو من ثمن مبيع فحط عنه شيئا ‌على ‌أن ‌يعجل ‌له ما بقي فلا خير فيه ولكن يرد ما أخذ والمال كله إلى أجله، وهو مذهب عبد الله بن عمر - رضي الله عنهما - وكان زيد بن ثابت - رضي الله عنه - يجوز ذلك ولسنا نأخذ بقوله؛ لأن هذا مقابلة الأجل بالدراهم ومقابلة الأجل بالدراهم ربا، ألا ترى أن في الدين الحال لو زاده في المال ليؤجله لم يجز فكذلك في المؤجل إذا حط عنه البعض ليعجل له ما بقي والذي روي أن النبي - صلى الله عليه وسلم - «لما أجلى بني النضير فقالوا: إن لنا ديونا على الناس فقال - صلى الله عليه وسلم - ضعوا وتعجلوا» فتأويل ذلك ضعوا وتعجلوا من غير شرط أو كان ذلك قبل نزول حرمة الربا".(باب العیوب اللتی یطعن المشتری بہا،ج:13،ص:126،دارالمعرفۃ)فقط واللہ اعلم
                                                  
عنوان: پرسنل ایزی پیسہ اکاؤنٹ سے کاروبار کرنے کا حکم
سوال: ایزی پیسہ کے پرسنل اکاؤنٹ سے کاروبار کرنا کیسا ہے؟ مثال کے طور پرمیرا پرسنل اکاؤنٹ ہے،اب کچھ بندے مجھےپیسےبھیجتےہیں،میرےپاس کیش ہوتاہےمیں انہیں کیش دے دیتاہوں،اور وہ پیسے میرے اکاؤنٹ میں پڑے رہتے ہیں، پھر بوقتِ ضرورت میں اسے استعمال کرتا ہوں، اب کیا میں ان کو ایک ہزار  کیش دینے پر 20 روپےلے سکتا ہوں یا نہیں؟جو کہ عام طور پر کسی دکان والےکے ایزی پیسہ اکاؤنٹ سے 1000 روپے نکلوانے پر 20روپے کٹوتی ہوتی ہے۔
جواب: واضح رہے کہ ایزی پیسہ کے بعض اکاؤنٹس ایسے ہوتے ہیں کہ جس میں اکاؤنٹس ہولڈرزکوکمپنی کی طرف سے یہ اختیار ہوتا ہے کہ وہ اپنے اکاؤنٹس کے ذریعے سے بھیجی گئی رقوم نکلوائیں ،اس   نکلوانےپر کمپنی کسٹمرزحضرات سے اس سہولت کی مد میں  ایک مخصوص رقم کاٹتی ہے ،جس میں سے اکاؤنٹس ہولڈر زکو بھی مخصوص ومتعین نفع دیا جاتا ہے مثلاًکمپنی 200روپے کاٹتی ہے اور اس میں سے 20روپے اکاؤنٹس ہولڈرزکو دیتی ہے،اس قسم کے اکاؤنٹس میں کمپنی کا اکاؤنٹس ہولڈرز سے یہ معاہدہ ہوتا ہے کہ اکاؤنٹ ہولڈرز مذکورہ مخصوص رقم(20روپے)کے علاوہ مزیداضافی رقم کسٹمرز حضرات سے وصول نہیں کریں گے  اور باقاعدہ ہر بار رقم نکلوانے کے بعد کمپنی کی طرف سے کسٹمرزکو یہ میسیج بھی بھیجا جاتا ہے کہ اکاؤنٹس ہولڈرز کوکاٹی گئی رقم کے علاوہ  مزید اضافی رقم  نہ دی جائے،یہاں تک کہ اضافی رقم لینے کی شکایت کی صورت میں اکاؤنٹ ہولڈرکا لائسنس بھی منسوخ کیا جاتاہے۔اوران میں سے بعض اکاؤنٹس  ایسے ہوتے ہیں کہ جس  میں اکاؤنٹس ہولڈرزکو اتنا اختیار ہوتا ہے کہ وہ ایک اکاؤنٹ سے دوسرے اکاؤنٹ کی طرف رقوم  منتقل کرسکتے ہیں یا اپنے اکاؤنٹ سے اپنے آپ کو یا کسی اور کوایزی لوڈ کرسکتے ہیں ،باقی بھیجی گئی رقوم نکلوانے کا اختیار نہیں ہوتا،اس  قسم کے اکاؤنٹس میں مذکورہ سہولت کی مد میں کمپنی کی طرف سے کوئی رقم نہیں کاٹی جاتی ۔لہذا صورتِ مسئولہ میں سائل کا ایزی پیسہ کا اکاؤنٹ چونکہ پرسنل ہےاور اس صورت میں  رقم کی منتقلی میں اکاؤنٹ ہولڈر کا کوئی عمل نہیں ہوتا بلکہ منتقلی کا یہ عمل توکمپنی کی طرف سے مفت کیاجاتا ہے ،تواس اکاؤنٹ ہولڈر(سائل)کا گاہک کونقد رقم (کیش)فراہم کرکے اس سے اس پر 20روپےیا کم وپیش  اضافہ وصول کرنا جائز نہیں ہے۔موسوعۃ القواعد الفقھیۃ میں ہے:"لا رجوع فيما تبرع به عن غيره التبرع: هو إعطاء مجاني دون مقابل.فمن دفع مالا عن غيره بغير إذنه أو أوامره، فلا حق له في الرجوع على من دفع عنه؛ لأنه متبرع."            (حرف لا،القاعدۃ الثالثۃ والثلاثون:التبرع،ج8 ،ص868،ط:مؤسسۃ الرسالۃ۔بیروت)العقود الدریۃ فی تنقيح الفتاوى الحامدیۃ میں ہے:  "وفي العمادية من أحكام السفل والعلو ‌المتبرع لا يرجع بما تبرع به على غيره كما لو قضى دين غيره بغير أمره. اهـ"(کتاب المداینات،2/226،ط:دارالمعرفۃ)الدرمع الرد میں ہے:"هو لغة: مطلق الزيادة وشرعا (فضل) ولو حكما ۔۔۔(خال عن عوض)۔۔۔ (بمعيار شرعي)۔۔۔(مشروط) ذلك الفضل (لأحد المتعاقدين)۔۔۔(في المعاوضة)."(کتاب البیوع،باب الربوا،5/168۔170،ط:سعید)فتاوٰی ہندیہ میں ہے:"وهو في الشرع عبارة عن فضل مال لا يقابله عوض في معاوضة مال بمال."(کتاب البیوع، الباب التاسع فيما يجوز بيعہ وما لا يجوز، الفصل السادس في تفسير ‌الربا وأحكامہ،177/3،ط:رشیدیہ)فقط واللہ اعلم
                                                  
عنوان: نیشنل سیونگ اکاؤنٹ میں رقم رکھ کر نفع لینا
سوال: کیا قومی بچت بینک NATIONAL SAVING BANK میں پنشن اکاؤنٹ کھولنا جائز ہے؟ جو کہ گورنمنٹ نے صرف پنشنرز کے لئے بنایا ہے اور ان کو خاص منافع دیتا ہے!؟
جواب: قومی بچت بینک میں سیونگ اکاؤنٹ کھلوا کر اس پر نفع لینا سودی معاملہ ہونے کی بناء پر ناجائز ہے،لہذا مذکورہ اکاؤنٹ کھلوانا اور نفع لینا جائز نہیں ہے۔سورہ بقرہ میں ارشاد باری تعالٰی ہے:" يَا أَيُّهَا الَّذِينَ آمَنُوا اتَّقُوا اللَّهَ وَذَرُوا مَا بَقِيَ مِنَ الرِّبَا إِن كُنتُم مُّؤْمِنِينَ (278) فَإِن لَّمْ تَفْعَلُوا فَأْذَنُوا بِحَرْبٍ مِّنَ اللَّهِ وَرَسُولِهِ ۖ وَإِن تُبْتُمْ فَلَكُمْ رُءُوسُ أَمْوَالِكُمْ لَا تَظْلِمُونَ وَلَا تُظْلَمُونَ (279) وَإِن كَانَ ذُو عُسْرَةٍ فَنَظِرَةٌ إِلَىٰ مَيْسَرَةٍ ۚ وَأَن تَصَدَّقُوا خَيْرٌ لَّكُمْ ۖ إِن كُنتُمْ تَعْلَمُونَ ."(280)ترجمہ:" اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگےتو تم کو تمہارے اصل اموال مل جائیں گے، نہ تم کسی پر ظلم کرنے پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔"(بیان القرآن ) فقط واللہ اعلم
                                                  
عنوان: امتحانی فیس جمع کرنے کے بعد امتحان میں حاضر نہ ہونے کی صورت میں اس کی واپسی کا حکم
سوال: بعض مدارس میں امتحان کیلئے طلبہ سے امتحانی فیس لی جاتی ہے، امتحانی فیس جمع کرانے کے بعد اگر طالب علم کو کسی عذر کے پیش آنے کی وجہ سے یا بغیر کوئی عذر کے وہ امتحان میں شریک نہ ہو سکے تو کیا جمع کرائی گئی امتحانی فیس واپس کرنا مدرسہ کے ذمہ لازم ہے؟ وہ طالب علم اس فیس کی واپسی کا مطالبہ کر سکتا ہے؟
جواب: صورتِ مسئولہ میں اگر فیس لینے کا مقصد امتحان کے دوران امتحانی سہولیات، صفحات،نگران و عملہ  اور دیگر ضروریاتِ امتحان کے اخراجات پورے کرنا ہو تو مدرسہ كے ليے یہ فیس لینا جائز ہے، امتحانی فیس جمع کرنے کے بعد جب منتظم نے اس فیس کے ذریعے  سے ساری سہولتیں فراہم کی ہو تو اگر کوئی طالب علم کسی عذر کی وجہ سے یا بلاعذر امتحان میں شرکت نہیں کرپاتا تو اس کے لیے  امتحانی فیس کی واپسی کا مطالبہ کرنا درست نہیں ہے، اور نہ مدرسہ کے ذمہ اس کی واپسی  لازم ہے، کیوں کہ مدرسہ نے طلبہ کے لیے امتحانی سہولیات فراہم کرکے اپنی ذمہ داری پوری کردی ہے، اس لیے فیس کی ادائیگی لازم ہوچکی ہے۔بدائع الصنائع ميں ہے :"وأما ركن الإجارة، ومعناها أما ركنها فالإيجاب والقبول وذلك بلفظ دال عليها وهو لفظ الإجارة، والاستئجار، والاكتراء، والإكراء فإذا وجد ذلك فقد تم الركن."(كتاب الإجارة، فصل فی رکن الإجارۃ ومعناھا، ط: دار الكتب العلمية)تبیین الحقائق میں ہے :"‌المسلمون ‌على ‌شروطهم"، والصلح شرط، فلزمه الوفاء به حتى يثبت التحريم."(کتاب الصلاح، ج:3، ص:194، ط:دار البشائر)فقط واللہ اعلم
                                                  
عنوان: گوگل پر اشتہار کی فیس کا حکم
سوال: زید نے گوگل ایڈ سیکھا ہوا ہے ، یعنی وہ گوگل پر پیسے ادا کرکے اپنے پروڈکٹ کی تشہیر کرنا جانتا ہے ، لیکن بکر یہ نہیں جانتا ، اب بکر کو اپنے پروڈکٹ کی گوگل پر تشہیر کرانی ہے، تو زید اسے آفر کرتا ہے ، کہ میں تمہارا یہ کام بخوبی کر سکتا ہوں لیکن میں فیس وصول کروں گا، تو معلوم یہ کرنا ہے کہ گوگل پر اشتہارات چلانے کے عوض زید کا فیس وصول کرنا جائز ہے یا نہیں ۔
جواب: گوگل کی طرف سے لگائے جانے والے  اشتہار ات میں جاندار کی تصاویر، میوزک  سمیت بے شمار خرابیاں پائی جاتی ہیں، نیز ویب سائٹ بناتے وقت گوگل انتظامیہ کو جب ایڈ چلانے کی اجازت دی جائے تو اس کے بعد وہ  مختلف ڈیوائسز کی سرچنگ بیس یا لوکیشن یا ملکوں کے حساب سے مختلف ایڈ چلاتے ہیں، مثلاً اگر  پاکستان میں اسی ویڈیو پر وہ کوئی اشتہار چلاتے ہیں، مغربی ممالک میں اس پر وہ کسی اور قسم کا اشتہار چلاتے ہیں،  اور پاکستان میں ہی ایک شخص کی ڈیوائس پر الگ اشتہار  چلتاہے تو دوسرے شخص کی ڈیوائس پر دوسری نوعیت کا اشتہار چل سکتاہے، جس   میں اکثر  حرام اور  ناجائز چیزوں کی تشہیر پر مشتمل اشتہارات ہوتے ہیں ، ان مفاسد کے پیشِ نظر ویب سائٹ پر اشتہار نشر کرکے پیسے کمانا ا ورفیس لینا شرعًا جائز نہیں ہے۔فتاوى هندية میں ہے:"ومنها أن يكون مقدور الاستيفاء - حقيقة أو شرعًا فلايجوز استئجار الآبق ولا الاستئجار على المعاصي؛ لأنه استئجار على منفعة غير مقدورة الاستيفاء شرعا.... ومنها أن تكون المنفعة مقصودة معتادًا استيفاؤها بعقد الإجارة و لايجري بها التعامل بين الناس فلايجوز استئجار الأشجار لتجفيف الثياب عليها. .... ومنها أن تكون الأجرة معلومةً."(کتاب الاجارۃ ج :4ص:411،دار الفکر)فتاوی شامي ميں ہے:"(لا تصح الإجارة لعسب ‌التيس) وهو نزوه على الإناث (و) لا (لأجل المعاصي مثل الغناء والنوح والملاهي)".(کتاب الجارۃ ، باب الاجارۃ الفاسدۃ، ج:6،  ص:55،  ط:سعید)وفیہ ایضاً:"قال ابن مسعود: صوت اللهو والغناء ينبت النفاق في القلب كما ينبت الماء النبات. قلت: و في البزازية: إستماع صوت الملاهي كضرب قصب و نحوه حرام ؛لقوله عليه الصلاة والسلام: استماع الملاهي معصية، و الجلوس عليها فسق، والتلذذ بها كفر؛ أي بالنعمة".(ج:6،ص:348، ط: سعيد)فقط واللہ اعلم
                                                  
عنوان: ایزی پیسہ میں دکاندار کا مزید چارجز لینے کا حکم
سوال: کیا فرماتے ہیں علماء کرام ومفتیان عظام درج ذیل مسئلہ سے متعلق کہ: ایزی پیسہ شاپ کیپر اپنے کسٹمر سے کسی بھی ٹرانزیکشن کی ،کمپنی کی جانب سے ملنے والے کمیشن کے علاوہ ایک خاص اضافی فیس (کیش کی شکل میں یا اکاؤنٹ سے ہی کٹوتی کی شکل میں) وصول کرتا ہے حالاں کہ کمپنی بھی کسٹمر سے ایک مخصوص سروس چارج وصول کر رہی ہوتی ہے، یہی وجہ ہے کہ کمپنی پالیسی کے مطابق شاپ کیپر کسٹمر سے کسی قسم کےاضافی چارجز لینے کا مجاز نہیں ہوتا، بلکہ پہلے تو اطلاع ملنے پر کمپنی کی طرف سے کاروائی بھی ہو جایا کرتی تھی اور شاپ کیپر کا اکاونٹ بند کر دیا جاتا تھا، لیکن اب چونکہ کمپنی نے کمیشن آدھے سے بھی کم کر دیا ہے جس کی وجہ سے اضافی چارجز نہ لینے میں شاپ کیپر کانقصان ہے اور اکاؤنٹ بند کرنے میں کمپنی کا نقصان اس وجہ سے اب کمپنی بار بار کی شکایات کے باوجود بھی اکاؤنٹ بند نہیں کرتی اور پابندی کے باوجود اس معاملہ پر زیادہ توجہ نہیں دیتی، شاپ کیپرز اپنے اکاؤنٹ میں کسٹمرز کی سہولت کی غرض سے لاکھوں روپے رکھتے ہیں تاکہ کسی بھی وقت کسٹمر کو اس کی مطلوب سہولت، مطلوب مقدار کے ساتھ فراہم کی جا سکے، لہذا اگرصرف کمپنی کے کمیشن پر ہی اکتفاء کیا جائے تو منافع بہت کم رہ جاتا ہےاور چوں کہ کئی لوگوں کا تو روزگار ہی صرف اس کاروبار پر منحصر ہوتا ہے تووہ اگر اضافی چارجز نہ لیں تو ان کی محنت اور تگ ودو کا جائز حق بھی وصول نہ ہو بلکہ اس طور پر الٹا نقصان ہو کہ دوکان کا کرایہ اور دیگر ضروری اخراجات بھی نہ نکل سکیں ۔ اب سوال یہ ہے کہ:1. کیا یہ اضافی فیس شاپ کیپر کی سروسز کا چارج/ اجرت بن سکتی ہے؟2. کسٹمر کو تو عموما 10، 20 روپے اضافی چارجز سے کوئی فرق نہیں پڑتا جبکہ شاپ کیپر کا اچھا خاصا بھلا ہو جاتا ہے،تو کیا اس بنیاد پر شاپ کیپر، کسٹمرسے شرعا اضافی چارجز (کیش کی شکل میں یا اکاؤنٹ سے کٹوتی کی شکل میں) وصول کر سکتاہے یا نہیں، اگرنہیں تو اس مسئلہ کے کسی شرعا جائز متبادل کی طرف رہنمائی فرما دیں تاکہ مملکتِ خداداد کے طول وعرض میں پھیلے، اس کاروبار سے منسلک افراد حرام آمدن سے بچ سکیں اور عوام الناس اس سہولت سے محروم نہ ہوں۔
جواب: صورتِ مسئولہ میں ایزی پیسہ میں کمپنی کی طرف سے دکان دار کو کسٹمر سے مزید چارجز لینے پر پابندی ہوتی ہے اور باقاعدہ کسٹمر کے پاس مزید چارجز نہ دینے کا میسیج بھی آتا ہے ،لہذا اس صورت میں کمپنی کے قوانین کا لحاظ کرتے ہوئے کسٹمر سے اضافی چارجز لینا جائز نہیں،  چاہے وہ رقم نکالنے کی صورت میں لیں یا  صارف کے اکاونٹ میں رقم سینڈ کروانے کی صورت میں لیں، جب کہ دوسرے کے اکاونٹ میں رقم سینڈ کرنے پر دکان دار سے رقم کی کوئی کٹوتی بھی نہیں ہوتی۔فتاوی شامی میں ہے:"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه كدخول الحمام وعنه قال: رأيت ابن شجاع يقاطع نساجا ينسج له ثيابا في كل سنة."(کتاب الاجارۃ ، باب الاجارۃ الفاسدۃ جلد ۶ ص: ۶۳ ط: دارالفکر)فقط و اللہ اعلم
                                                  
عنوان: جازکیش والوں کا چالان جمع کرنےپرزائدرقم وصول کرنےکاحکم
سوال: ٹریفک پولیس والے چالان کرتے ہیں اور اس چالان کو جمع کروانے لوگ جاز کیش والی دکان میں آتے ہیں، دکان دار چالان جمع کرنے پر 20روپےزائد وصول کرتے ہیں، یہ جو20روپے زائد وصول کرتے ہیں یہ جائز ہےیاسود کے زمرے میں آتے ہیں؟
جواب: واضح رہےکہ جودکان دار   بل یا چالان وغیرہ  جمع کرتے ہیں، جس پر کمپنی انہیں ہر بل اورچالان جمع کرنے  پر پیسے دیتی ہے،  وہ دکان دار کمپنی کے نمائندے ہوتے ہیں اور کمپنی  کی جانب سے ان پر اضافی چارجز لینے کی پابندی بھی ہوتی ہے، اس لیے ان دکان داروں کا کسٹمر اور صارفین سے بل یا چالان وغیرہ جمع کرنے پر الگ سے چارجز لینا جائز نہیں ہے؛ لہذا صورتِ  مسئولہ  میں دکان دار کے لیے لوگوں سےچالان  جمع کرنے پرالگ سے20روپے زائد وصول کرناجائزنہیں ہے۔ فتاوی شامی میں ہے:"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا، فذاك حرام عليهم."(مطلب في أجرة الدلال، ج:6، ص:63، ط:ايج سعيد)فقط والله اعلم
                                                  
عنوان: پگڑی کا مکان کسی دوسرے کو پگڑی پر دینا
سوال: آدمی نے پگڑی کی صورت میں مالک مکان سے مکان لیا کیا وہ اس مکان کو آگے پگڑی کی صورت میں فروخت کرسکتا ہے؟
جواب: واضح رہے کہ مروجہ پگڑی کا  معاملہ شرعاً درست نہیں ہے، اس لیے کہ پگڑی    نہ تو مکمل   خرید وفروخت کا معاملہ ہے، اور نہ ہی مکمل اجارہ(کرایہ داری) ہے، بلکہ دونوں کے درمیان کا  ایک  ملا جلامعاملہ ہے، پگڑی پر لیا گیا مکان یا دکان  بدستور مالک کی ملکیت میں برقرار رہتے ہیں  البتہ پگڑی پر لینے والا شخص صرف اپنی رقم کا مالک ہوتاہے،لہذا پگڑی کا لین دین شرعاً جائز نہیں ہے لہذا صورت مسئولہ میں پگڑی پر لی گئی دکان آگے کسی دوسرے شخص کو پگڑی پر فروخت کرناجائز نہیں ہےالبتہ اگر پگڑی پر مکان یا دکان لینے کے بعد پگڑی پر لینے والے شخص نے اپنی ذاتی رقم سے اس میں کوئی اضافی کام کروایا ہو مثلا لکڑی فرنیچر وغیرہ کا کام رنگ و روغن یا بجلی وغیرہ کا کام تو اس صورت میں باہمی رضامندی سے کوئی قیمت مقرر کرکے اسے آگے فروخت کرسکتے ہیں یا اسی طرح باہمی رضامندی سے کوئی قیمت مقرر کرکے آگے کسی اور کو آگے یہ پگڑی منتقل کرسکتے ہیں بشرطیکہ کوئی اضافی کام کروایا ہو۔فتاوی شامی میں ہے:"وفي الأشباه لا يجوز الاعتياض عن الحقوق المجردة كحق الشفعة وعلى هذا لا يجوز الاعتياض عن الوظائف بالأوقاف (قوله: لا يجوز الاعتياض عن الحقوق المجردة عن الملك) قال: في البدائع: الحقوق المفردة لا تحتمل التمليك ولا يجوز الصلح عنها."(کتاب البیوع جلد ۴ ص: ۵۱۸ ط: دارالفکر)فتاوی عالمگیری میں ہے:"أما تعريفه فمبادلة المال بالمال بالتراضي كذا في الكافي."(کتاب البیوع جلد ۳ ص: ۲ ط: دارالفکر)فقط و اللہ اعلم
                                                  
عنوان: ملٹی لیول مارکیٹنگ کا  کیا حکم ہے؟
سوال: ملٹی لیول مارکیٹنگ کا  کیا حکم ہے؟
جواب: ہماری معلومات کے مطابق   ملٹی لیول مارکیٹنگ میں بہت سےمفاسد ہونے کی وجہ سے ان سے منسلک ہونا  ناجائز ہے،  چند ایک کا یہاں ذکر کیا جاتا ہے:اس میں مصنوعات  بیچنا اصل مقصد نہیں ہے، بلکہ ممبر سازی کے ذریعے  کمیشن در کمیشن کاروبار چلانا  اصل مقصد ہے جو  کہ جوئے کی ایک نئی شکل ہے،  اس کی تفصیل یہ ہے کہ جیسے جوئے میں پیسے لگاکر  یہ امکان بھی ہوتا ہے کہ اسے کچھ نہ ملے اور یہ امکان بھی ہوتا ہے کہ اسے بہت سارے پیسے مل جائیں، اسی  طرح مذکورہ کمپنی سے منسلک ہونے کے بعد کام کرنے میں یہ امکان بھی ہے کہ مذكوره شخص  کو کچھ نہ ملے ،انفرادی طور پر مطلوبہ پوائنٹس تک نہ پہنچنے کی وجہ سے اور یہ امکان بھی ہے کہ اسے بہت سے پوائنٹس مل جائیں،انفرادی طور پر اور ٹیم کی شکل میں مطلوبہ پوائنٹس تک پہنچنے کی وجہ سے۔نیز شرعی طور پر دلال (ایجنٹ) کو اپنی دلالی کی جو اجرت (کمیشن) ملتی ہے وہ کسی اور کی محنت کے ساتھ مشروط نہیں ہوتی، لیکن مذکورہ کمپنی کے ممبر کی اجرت دوسرے  ما تحت ممبران کی محنت پر مشروط ہوتی ہے جو کہ  شرعاً درست نہیں؛       لہذا ملٹی لیول مارکیٹنگ کے ساتھ منسلک ہونا اور دوسروں کو اس میں شامل کراکے کمیشن وصول کرنا ناجائز ہے۔البنایہ شرح الہدایۃ میں ہے:"وقد نهى النبي صلى اللَّه عليه وسلم عن بيع الملامسة والمنابذة. ولأن فيه تعليقًا بالخطر". (تعليقًا) ش: أيتعليق التمليكم: (بالخطر)،وفي " المغرب "،الخطر: الإشراف على الهلاك، قالت الشراح: وفيه معنى القمار؛ لأن التمليك لايحتمل التعليق لإفضائه إلى معنى القمار." (باب البيع الفاسد،ج:8،ص:158،ط: دار الكتب العلمية)في الموسوعة الفقهية:"وقال المحلي: صورة القمار المحرم التردد بين أن يغنم وأن يغرم." (حرف الميم،ج:39،ص:404،ط:وزارة الأوقاف والشئون الإسلامية،الكويت)فتاوی شامی میں ہے:"لأن ‌القمار ‌من ‌القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الحظر والاباحة،فصل فی البیع،ج: 6،ص:403، ط: سعید)وفیه أیضا:"(هو) لغة الزيادة. وشرعا (بيع الثمن بالثمن) أي ما خلق للثمنية ومنه المصوغ (جنسا بجنس أو بغير جنس) كذهب بفضة."(‌‌كتاب البيوع، باب الصرف،ج:5،ص:257، ط: سعید)فقط والله أعلم
                                                  
عنوان: تکافل کی شرعی حیثیت
سوال: جیسا کہ آپ کو معلوم ہے کہ ہمارے ملک پاکستان کے حالات آئے دن گرتے جا رہے ہیں،  اس مہنگائی کے دور میں ہر بندہ یہ چاہتا ہے کہ جہاں تک ہو سکے کچھ نہ کچھ بچت ہو جائے جو کہ آئے دن مشکل ہو پا رہی ہے اور جتنی رقم انسان کے پاس بچت کی صورت میں پڑی ہو وہ آئے دن کم ہو رہی ہے، اسی سلسے میں میری ملاقات اسٹیٹ لائف کے نمائندے سے ہوئی، جس نے مجھے بتایا کہ اسٹیٹ لائف کا ونڈو تکافل اور گولڈن اینڈومنٹ تکافل/بیمہ پالیسی پروگرام کو علماءکرام نے جائز قرار دیا ہے اور یہ بھی کہا ہےکہ آپ کسی بھی دارلافتاء سے تصدیق کر سکتے ہیں،  آپ علماء کرام سے میری درخواست ہے کہ برائے کرم اس بارے میں ہماری راہ نمائی فرمائیں کہ  اس تکافل کی پالیسی سے فائدہ اٹھانا جائز ہے یا نہیں؟
جواب: صورتِ مسئولہ میں کسی بھی قسم کی بیمہ (انشورنس) پالیسی، سود اور قمار (جوا) کا مرکب ومجموعہ ہونے کی وجہ سے ناجائز اور حرام ہے اور  مروجہ انشورنس کے متبادل کے طور پر  بعض ادارے  جو "تکافل" کے عنوان سے نظام  چلارہے ہیں ، یہ نظام بھی سود اور جوئے کے عنصرسے پاک نہیں ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔ارشاد ِباری تعالیٰ ہے:"{يَا أَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصابُ وَالْأَزْلامُ رِجْسٌ مِنْ عَمَلِ الشَّيْطانِ فَاجْتَنِبُوهُ لَعَلَّكُمْ تُفْلِحُونَ}." [المائدة: 90] ترجمہ:"اے ایمان والو بات یہی ہے کہ شراب اور جوا اور بت وغیرہ اور قرعہ کے تیر یہ سب گندی باتیں ہیں، شیطانی کام ہیں، سو ان سے بالکل الگ رہو تاکہ تم کو فلاح ہو۔"(بیان القران)مسلم شریف میں ہے:"عن جابر، قال: لعن رسول الله صلى الله عليه وسلم ‌آكل ‌الربا، ومؤكله، وكاتبه، وشاهديه وقال: هم سواء."(کتاب المساقاۃ، باب لعن آكل الربا ومؤكله، 1219/3، ط: دارإحیاءالتراث العربي)ترجمہ:" حضرت جابر  رضی اللہ عنہ  سے روایت  ہے کہ رسول اللہ صلی اللہ علیہ وسلم نے سود کھانے والے ، کِھلانے والے ، سودی معاملہ لکھنے والے اور سودی معاملے کے گواہ بننے والوں پر لعنت فرمائی ہے، اور فرمایا کہ  یہ سب (گناہ میں) برابر (کے شریک) ہیں۔"فتاوٰی شامی میں ہے:"وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(کتاب الکراھیة، فصل في البیع، 6/403، ط: سعید)فقط واللہ اعلم
                                                  
عنوان: رقم جمع کرنا اور بینک میں رکھوانا
سوال: ضرورت کی نیت سے رقم جمع کرنا اور بینک میں رکھنا جائز ہے یا نہیں ؟
جواب: صورتِ مسئولہ میں اگر بینک کے بغیر حفاظت ہو سکتی ہو تو بینک میں رقم نہ رکھی جائے اور اگر بینک کے بغیر حفاظت مشکل ہو تو حفاظت کی نیت سے کرنٹ اکاؤنٹ میں رقم رکھی جا سکتی ہے۔درر الحکام میں ہے :"لأن الثابت بالضرورة ‌يتقدر ‌بقدرها".(باب الاعتکاف،ج:1،ص:213،داراحیاء الکتب العربیۃ)فقط واللہ اعلم
                                                  
عنوان: لاٹری کے ذریعے قرعہ اندازی میں ملنے والے پیسوں کا حکم
سوال: ایک شخص کو قرعہ اندازی میں کچھ رقم ملی ہے،   اب سوال یہ ہے کہ: 1۔کیا اس شخص کا ازخود اس رقم کا کچھ حصہ کارِ خیر یعنی مسجد کی تعمیر وغیرہ میں استعمال کرنا کیسا ہے؟2۔ایسے شخص سے مسجد کی تعمیر میں اس رقم کے کچھ حصے کے استعمال کرنے کا مطالبہ کیسا ہے؟اور دونوں صورتوں میں متعلقہ شخص اور مطالبہ کرنے والوں کو اجر ملے گا یا نہیں؟وضاحت:قرعہ اندازی میں پیسے نکلنے کی یہ صورت تھی کہ  چند لوگوں نے مل کر  مخصوص قیمت پر لاٹری لی تھی،یعنی جس جس شخص نے رقم ادا کی وہ لاٹری کے امیدواروں میں اس کا اندراج ہوگیا، اور پھر قرعہ اندازی کے ذریعے لاٹری لینے والوں میں سے ایک شخص کا نام نکل آیا جس کو لاٹری  کی جمع شدہ رقم تن تنہا  دےدی گئی، جو نام نکلنے والے شخص کی ملکیت بن گئی اورلاٹری کے لیے اندراج کروانے والے دیگر امیدواروں میں سے کسی کو بھی کسی قسم کی رقم واپس نہیں دی گئی، اور مذکورہ لاٹری  کے معاملے میں خارج میں کسی چیز کا وجود نہیں ہوتا،یعنی  کوئی چیز مبیع نہیں ہوتی۔
جواب: صورتِ مسئولہ میں چندلوگوں نے مل کر جو مذکورہ لاٹری لی ہے،اور اس پر قرعہ اندازی میں جو انعام نکلا ہےاس کا حکم یہ ہے کہ اس لاٹری کی خریداری میں جتنے لوگوں  نے اپنی اپنی جتنی رقم شامل کی تھی ہر ایک کو اس کی رقم واپس لوٹا دی جائے، اسی طرح قرعہ اندازی میں جس کا نام نکلا ہے،اس کے لیے اس کی اپنی اصل رقم حلال ہے، اس قدر رقم کسی بھی جائز مصرف اور کارِ خیر میں لگا سکتا ہے، البتہ  اصل رقم سے جو زائد رقم ملی ہے اسے مالک کو لوٹانا لازمی ہے، اگر  مالک کو  مذکورہ  رقم  لوٹانا ممکن نہ ہوتو بلانیتِ ثواب غرباء اور فقراء میں وہ رقم  صدقہ کرنالازم ہے،کیوں کہ وہ زائد رقم حرام اور ناجائز ہے،اور حرام رقم کسی بھی کارِ خیر میں نہیں لگائی جاسکتی۔قرآن  کریم میں ہے:"إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ." [المائدة:90]مسند احمد میں ہے:"عن علقمة بن مرثد، عن سليمان بن بريدة، عن أبيه، أن رسول الله صلى الله عليه وسلم قال لرجل أتاه: " اذهب؛ فإن ‌الدال ‌على ‌الخير كفاعله ."(مسند احمد، ج:38، ص:132، ط:مؤسسة الرسالة)مبسوط سرخسی میں ہے:"و السبيل ‌في ‌الكسب ‌الخبيث التصدق."(كتاب البيوع، ج:12، ص:172، ط:دار المعرفة)فتاوی شامی میں ہے:"القمار من القمر الذي يزداد تارة وينقص أخرى، وسمي القمار قمارا لأن كل واحد من المقامرين ممن يجوز أن يذهب ماله إلى صاحبه، ويجوز أن يستفيد مال صاحبه وهو حرام بالنص."(كتاب الحظر والإباحة، فصل في البيع، ج:6، ص:403، ط:سعيد)وفيه ايضا:"قوله ‌الحرام ‌ينتقل) أي تنتقل حرمته وإن تداولته الأيدي وتبدلت الأملاك."(كتاب البيوع، باب البيع الفاسد، ج:5، ص:98، ط:سعيد)وفيه ايضا:"والحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه."(کتاب البیوع ، باب البیع الفاسد، ج:5، ص:99، ط:سعيد)معارف السنن میں ہے:"قال شیخنا: و یستفاد من کتب فقهائنا کالهدایة وغیرها: أن من ملك بملك خبیث، ولم یمكنه الرد إلى المالك، فسبیله التصدقُ علی الفقراء ... قال: و الظاهر أن المتصدق بمثله ینبغي أن ینوي به فراغ ذمته، ولایرجو به المثوبة."(أبواب الطهارة، باب ما جاء: لاتقبل صلاة بغیر طهور، ج:1، ص:34، ط: المکتبة الأشرفیة)فقط واللہ اعلم
                                                  
