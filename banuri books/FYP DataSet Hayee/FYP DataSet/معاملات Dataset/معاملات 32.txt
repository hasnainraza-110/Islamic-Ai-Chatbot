عنوان: میزان بینک سے گاڑی قسطوں پر خریدنے کا حکم
سوال: جو بینک اس بات کے دعوے دار ہیں کہ وہ سودی لین دین نہیں کرتے (جیسا کہ بینک اسلامی اور میزان بینک وغیرہ) ان بینکوں سے قسطوں پر گاڑی وغیرہ لینا جائز ہے یا نہیں؟ اور یہی (قسطوں والا) عقد اگر سودی لین دین کرنے والے بینکوں کے ساتھ کیا جائے تو پھر کیا حکم ہے؟ یہ مسئلہ دو تین علماء سے پوچھا ہے مگر انکی رائے میں باہم اتفاق نہ ہونے کی بناء پر تسلی نہیں ہو رہی. براہ مہربانی وضاحت فرما دیں۔
جواب: صورتِ مسئولہ میں میزان بینک سمیت کسی بھی مروجہ اسلامی بینک سے قسطوں پر گاڑی لینا جائز نہیں ہے؛ کیوں کہ مروجہ اسلامی بینکوں کا قسطوں پر گاڑی دینے کا معاملہ شرعی اصولوں کے مطابق نہیں ہے، بلکہ اس معاملہ میں متعدد شرعی احکام کی خلاف ورزی لازم آتی ہے، مثلاً: مروجہ اسلامی بینکوں سے قسطوں پر گاڑی خریدتے وقت دو عقد بیک وقت ہوتے ہیں، ایک عقد ”بیع“ کا ہوتا ہے جس کی بنا پر قسطوں کی شکل میں ادائیگی خریدار پر واجب ہوتی ہے اور اسی کے ساتھ ہی ”اجارہ“ (کرائے) کا معاہدہ بھی ہوتا ہے، جس کی بنا پر ہر ماہ کرائے کی مد میں بینک خریدار سے کرایہ بھی وصول کرتا ہے، اور یہ دونوں عقد صورۃً یا حکمًا ایک ساتھ ہی کیے جاتے ہیں ، جو شرعی طور پر ممنوع ہے۔تحفة الأحوذي شرح جامع الترمذيمیں ہے:"قوله: (نهى رسول الله صلى الله عليه وسلم عن بيعتين في بيعة) أي صفقة واحدة وعقد واحد ويأتي تفسير هذا عن المصنف.قوله: (وقد فسر بعض أهل العلم قالوا: بيعتين في بيعة أن يقول: أبيعك هذا الثوب بنقد بعشرة وبنسيئة بعشرين ولا يفارقه على أحد البيعين) قال في شرح السنة بعد ذكر هذا التفسير: هو فاسد عند أكثر أهل العلم؛ لأنه لا يدرى أيهما جعل الثمن. انتهى. وقال في النيل: والعلة في تحريم بيعتين في بيعة عدم استقرار الثمن في صورة بيع الشيء الواحد بثمنين انتهى.  (فإذا فارقه على أحدهما فلا بأس إذا كانت العقدة على واحد منهما) بأن قال البائع: أبيعك هذا الثوب بنقد بعشرة وبنسيئة بعشرين، فقال المشتري: اشتريته بنقد بعشرة ثم نقد عشرة دراهم فقد صح هذا البيع وكذلك إذا قال المشتري: اشتريته بنسيئة بعشرين وفارق البائع على هذا صح البيع؛ لأنه لم يفارقه على إيهام وعدم استقرار الثمن بل فارقه على واحد معين منهما، وهذا التفسير قد رواه الإمام أحمد في روايته عن سماك، ففي المنتقى عن سماك عن عبد الرحمن بن عبد الله بن مسعود عن أبيه قال: نهى النبي صلى الله عليه وسلم عن صفقتين في صفقة. قال سماك: هو الرجل يبيع البيع فيقول: هو بنسأ بكذا وهو بنقد بكذا، وكذا قال الشوكاني في النيل: قوله: من باع بيعتين في بيعة، فسره سماك بما رواه المصنف يعني صاحب المنتقى عن أحمد عنه، وقد وافقه على مثل ذلك الشافعي فقال: بأن يقول بعتك بألف نقدا أو ألفين إلى سنة، فخذ أيهما شئت أنت وشئت أنا، ونقل ابن الرفعة عن القاضي: أن المسألة مفروضة على أنه قبل على الإبهام، أما لو قال قبلت بألف نقد أو بألفين بالنسيئة صح ذلك انتهى.واعلم أنه قد فسر البيعتان في بيعة بتفسير آخر: وهو أن يسلفه دينارا في قفيز حنطة إلى شهر فلما حل الأجل وطالبه بالحنطة قال: بعني القفيز الذي لك علي إلى شهرين بقفيزين، فصار ذلك بيعتين في بيعة؛ لأن البيع الثاني قد دخل على الأول فيرد إليه أوكسهما وهو الأول. كذا في شرح السنن لابن رسلان، فقد فسر حديث أبي هريرة المذكور بلفظ نهى رسول الله صلى الله عليه وسلم عن بيعتين في بيعة بثلاثة تفاسير فاحفظها."(باب ما جاء في النهي عن بيعتين في بيعة، ج:4، ص:357، ط:دارالكتب العلمية)فقط والله أعلم
                                                  
عنوان: مرحوم کی دینی کتب کسی عالم کو دینا
سوال: اگر میت کی میراث میں دینی کتب ہو اور وہ کتب ان کے ماں باپ  ثواب کی نیت سے کسی عالم کو دیتے ہیں اور حال یہ ہے کہ ان کے اولاد بھی ہیں؟ تو اس کا کیا حکم ہے؟
جواب: صورتِ مسئولہ میں اگر تمام ورثاء عاقل، بالغ ہیں اور سب خوشی سے اس بات کی اجازت دیتے ہیں کہ مرحوم کی دینی کتب ان کے  ایصالِ ثواب کی خاطر کسی عالم دین  کو دے دیں  تو مرحوم کے والدین  ایسا کرسکتے ہیں، بس شرط یہی ہے کہ تمام ورثہ عاقل بالغ ہوں اور دل سے اس پر راضی ہوں۔کیوں کہ یہ کتابیں بھی مرحوم کے باقی ترکہ کی طرح  ترکہ ہونے میں شامل ہے اور تمام ورثاء کا اس پر حق ہے۔ اگر بالغ ورثاء کتابیں  دینے پر راضی ہوں لیکن ورثاء میں نابالغ بھی ہوں، تو یہ صورت اختیار کی جاسکتی ہے کہ بالغ ورثاء یا والدین ان کتابوں کی مالیت لگاکر اپنے حصے میں لے لیں، پھر وہ خود دے دیں، اور بچوں کو ان کا حصہ پورا دیں تو یہ بھی جائز ہے۔فتاوی شامی میں ہے: "لأن تركه الميت من الأموال صافياً عن تعلق حق الغير بعين من الأموال، كما في شروح السراجية."(6/759،  کتاب الفرائض، ط: سعید)فقط واللہ اعلم
                                                  
عنوان: بیوہ، ایک بیٹا اور سات بیٹیوں میں وراثت کی تقسیم
سوال: ایک شخص نے اپنی وراثت میں ایک مکان چھوڑا ،جس کی قیمت اس وقت 15000000 روپے ہے ،اس کے ورثاء میں ایک بیوی ، 7 بیٹیاں اور ایک بیٹا ہے ،ان سب کو کتنے کتنے پیسے ملیں گے؟
جواب: صورت مسئولہ میں ميت  کے حقوق متقدمہ ادا کرنے کے بعد باقی ترکہ کو  72 حصوں میں تقسیم کرکے  9 حصے  بیوہ کو ،14 حصے  بیٹے کو اور 7،7 حصے  ہر ایک بیٹی کو ملیں گے۔صورت تقسیم یہ ہے :میت:72/8بیوہبیٹابیٹیبیٹیبیٹیبیٹیبیٹیبیٹیبیٹی 17914777777 7اگر کل ترکہ 15000000(ڈیڑھ کروڑ )روپے ہوں، تو اس میں سے 1875000روپے مرحوم کی بیوہ کو ، 2916666.66روپے مرحوم کے بیٹے کو ،اور 1458333.33روپے مرحوم کی ہر ایک بیٹی کو ملیں گے۔فقط واللہ اعلم
                                                  
عنوان: ایزی پیسہ اکاؤنٹ پر موجود فری منٹس جو پیکج کے ذریعے خریدے گئے ہوں ان کا حکم
سوال: ایزی پیسہ میں مخصوص رقم رکھنے سے جو فری منٹ وغیرہ ملتے ہیں اس کا استعمال تو جائز نہیں ہے۔ لیکن اگر کوئی شخص اپنا ماہانہ کال SMS وغیرہ پیکج کرے اور ا س پیکج کے منٹ موجود ہو اور اس دوران وہ اکاؤنٹ میں رقم جمع کرنا چاہتے ہیں تو کیا یہ جائز ہے ؟ اس پر جو منٹ ملتے ہیں اس کو استعمال نہیں کرے بلکہ اپنے پیکج والے منٹ استعمال کرے تو  اس کا کیا حکم ہے ؟
جواب: ’’ایزی پیسہ اکاؤنٹ‘‘ ایک ایسی سہولت ہے جس میں آپ اپنی جمع کردہ رقوم سے کئی قسم کی سہولیات حاصل کرسکتے ہیں، مثلاً: بلوں کی ادائیگی، رقوم کا تبادلہ، موبائل وغیرہ میں بیلنس کا استعمال، وغیرہ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، جس کا نام: ’’Telenor Micro-Financing bank‘‘ ہے، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے اور چوں کہ قرض دے کر اس سے کسی بھی قسم کا نفع اُٹھانا جائز نہیں ہے، اس لیے قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہٰذا کمپنی اکاؤنٹ ہولڈر کو اس مخصوص رقم جمع کرانے کی شرط پر یومیہ فری منٹس اور میسچز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو اُن کا استعمال جائز نہیں ہوگا، اس لیے کہ اس اکاؤنٹ میں رقم رکھوانا در حقیقت قرض ہے اور قرض دینا تو فی نفسہٖ جائز ہے، لیکن کمپنی اس پر جو مشروط منافع دیتی ہے یہ شرعاً ناجائز ہے، اس لیے کہ قرض پر شرط لگاکر نفع کے لین دین کو نبی کریم صلی اللہ علیہ وسلم نے سود قرار دیا ہے۔نیز چونکہ اس صورت میں مذکورہ اکاؤنٹ کھلوانا ناجائز معاملے کے ساتھ مشروط ہے، اس لیے یہ اکاؤنٹ کھلوانا یا کھولنا بھی جائز نہیں ہوگا۔اگر کوئی ’’ایزی پیسہ اکاؤنٹ‘‘ کھلواچکا ہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے یا صرف جمع کردہ رقم کے برابر استفادہ کرسکتا ہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔واضح رہے کہ عموماً ایزی پیسہ اکاؤنٹ پہلی صورت والا ہوتا ہے، اس لیے ’’ایزی پیسہ اکاؤنٹ‘‘ کھلوانے سے اجتناب کیا جائے۔فتاویٰ شامی میں ہے:"وفي الأشباہ: کل قرض جر نفعًا حرام، فکرہ للمرتہن سکنی المرہونۃ بإذن الراہن."(کتاب البیوع، باب فی القرض، مطلب کل قرض جر نفعا، ج :۶، ص:۱۶۶، ط:سعید)وفیة أیضا:"وفي الخانیۃ: رجل استقرض دراہم وأسکن المقرض في دارہ، قالوا: یجب أجر المثل علی المقرض لأن المستقرض إنما أسکنہ في دارہ عوضًا عن منفعۃ القرض لامجانا."(کتاب الاجارۃ، باب الاجارۃ الفاسدۃ، مطلب فی استئجار الماء ۔۔۔، ج: 6، ص:63،ط:سعید)البتہ اگر مذکورہ صور ت میں  سائل   کو   ملنے والے منٹ کسی رقم رکھنے کے ساتھ مشروط نہیں ہے بلکہ پیکج کے عوض ملے ہے ، تو اسکو استعمال کرنا سائل کے لیے درست ہوگا ۔ لیکن اگر سوال کا تعلق  ایزی پیسہ اکاؤنٹ پر  ملنے والے فری منٹس سے ہو تو اس صورت میں مذکورہ فری منٹس سود ہونے کی وجہ سے استعمال کرنا جائز نہیں۔فقط واللہ اعلم
                                                  
عنوان: صحت کارڈ کے استعمال کا حکم
سوال: کیا صحت  انصاف کارڈ کے  ذریعے سے علاج کروا سکتے ہیں شرعی طور پر کیا حکم ہے ؟کیوں کہ صحت انصاف کارڈ کا اسٹیٹ لائف انشورنس والوں سے معاہدہ ہے معاہدہ کی تفصیل کا علم نہیں ہے۔
جواب: واضح رہے کہ صحت کارڈ کے حامل کو علاج کوسہولت جس رقم سے دی جاتی ہے  اس میں دو قسم کی رقوم شامل ہوتی ہیں:1۔  وہ رقم جو حکومت یا کسی نجی ادارے  نے پریمیم کی شکل میں انشورنس ادارے کو دی ہے۔2۔ وہ رقم جو انشورنس ادارہ  معاہدہ  کے تحت اپنی جانب سے خرچ کرتا ہے۔کارڈ کا حامل اگر مال دار ہے تو اس کے لیے صرف پہلی قسم کی رقم کی مقدار   کے بقدر علاج کی گنجائش ہے (بشرطیکہ یہ رقم زکات کی مد میں سے نہ ادا کی گئی ہو)،  اس سے زائد رقم سے علاج کی گنجائش نہیں۔            اگر کارڈ  کا حامل غریب مستحقِ زکات  ہے تو  اس  کے لیے دونوں قسم کی رقوم سے علاج کرانے کی گنجائش ہے۔الاختیار لتعلیل المختار میں ہے:"والملك الخبيث ‌سبيله ‌التصدق به، ولو صرفه في حاجة نفسه جاز. ثم إن كان غنيا تصدق بمثله، وإن كان فقيرا لا يتصدق."(كتاب  الغصب ,ج:3،ص:61،ط:دارالفكر)فقط واللہ اعلم
                                                  
عنوان: پگڑی/ہبہ غیر تام/قضا شدہ نمازوں اور روزوں کے فدیہ کا حکم
سوال: 1۔ہماری نانی گزشتہ تین سال قبل انتقال کر گئی، انہوں نے ورثاء میں پانچ بیٹیاں چھوڑی ہیں، جب کہ دو بیٹیوں  اور ہمارے نانا  کا انتقال ان کی زندگی میں ہو گیا تھا،نانی کے سامان میں کچھ نقد رقم ، سونا(زیور کی شکل میں)کپڑے اور برتن وغیرہ ہیں، ایک بلڈنگ ہے، اس میں چار پانچ فلور ہیں جو   پگڑی  پر ہیں، نانی نے اپنی زندگی میں  بلڈنگ  اپنی تمام بیٹیوں کے نام لکھ دی تھی، لیکن ان کے حوالے نہیں کی تھی اور  کرایہ نانی کے پاس آتا تھا ، لہذا ان حالات میں ان تمام چیزوں کی تقسیم کا شرعی طریقہ کیا ہوگا؟2۔بلڈنگ  جب بیٹیوں کے نام کی تھی  تو  اس میں  چوتھے نمبر کی خالہ کا نام بھی تھا اور کاغذات پر ان کے دستخط بھی ہوئے،  مگر کچھ عرصے کے بعد نانی کی زندگی میں ہی وفات پاگئیں ۔کیا اس کی اولاد بھی اس مال میں حق دار ہوگی اور بلڈنگ کے علاوہ وہ گھر جس کا کرایہ ہر ماہ وصول ہوتا ہے،  کیا وہ بھی تمام ورثاء میں تقسیم ہوگا؟3۔مرحومہ کے دو بھائی تھے جو ان کی زندگی میں انتقال کر گئے تھے، مگر ان کی اولاد میں چھ بیٹے جو کہ اس وقت حیات ہیں ،  وہ بھی اس سارے میں کس شرح سے حق دار ہوں گے؟4۔ انہوں نے اپنی بیٹیوں کی شادی پر ان کو سونا دیا جب کہ ایک بیٹی جو کہ غیر شادی شدہ تھی، اور ان کے لیے رکھ دیا ،لیکن زندگی میں وہ بیٹی کے حوالے نہیں کیاتھا، کیاوہ ورثاء میں تقسیم ہوگا، یا علیحدہ کر لیا جائے گا، صرف اس بیٹی کا حق ہوگا۔5۔ واضح رہے کہ گزشتہ کئی برس سے مسلسل ذہنی اور جسمانی طور پر علیل رہنے کی وجہ سے ان کی نمازوں اور روزوں کی ادائیگی نہیں ہوسکی،گزشتہ کئی برسوں سے صحیح طور پر زکوۃ کی ادائیگی کا بھی کسی وارث کو کوئی علم نہیں ہے، لہذا اس صورت میں فدیہ اور زکوۃ کی ادائیگی تقسیم سے قبل ورثاء کے ذمہ ہے یا نہیں ؟اور کتنے عرصے کے حساب سے فدیہ اور زکوۃ دینی ہوگی؟واضح رہے کہ مرحومہ نے نماز ، روزہ کے فدیہ اور زکوۃ کے بارے میں کوئی وصیت نہیں کی ۔
جواب: واضح رہے کہ مروجہ پگڑی کا معاملہ شرعاً ناجائز ہے، اس لیے  کہ پگڑی نہ تو مکمل بیع(خرید و فروخت) میں داخل ہے اور نہ ہی مکمل اجارہ میں داخل ہے،  بلکہ ان دونوں کے درمیان ایک غیر شرعی معاملہ ہے ۔ پگڑی پر اگر کوئی جائیداد دی جائے تو اس میں اصل مالک کی ملکیت ختم نہیں ہوتی،  بلکہ وہ بدستور جائیداد کے اصل مالک کی ملکیت میں رہتی ہے، پگڑی پر لینے والا شخص صرف اپنی رقم کا مالک اور حقدار ہوتا ہے۔نیز واضح رہے کہ ہبہ (گفٹ) کے درست ہونے کے لیے واہب (گفٹ کنندہ)کی طرف سے موہوب لہ(جسے ہبہ کیا گیا)کو مالکانہ قبضہ و تصرف کے ساتھ دیا جانا ضروری ہے صرف نام کردینا کافی نہیں ۔1۔مذکورہ تفصیل کے  پیش نظر صورتِ مسئولہ میں مذکورہ بلڈنگ جو کہ نانی نے پگڑی پر دی ہے تو پگڑی پر دینا جائز نہیں تھا اور پگڑی پر دینے کی وجہ سے اس بلڈنگ سے نانی کی ملکیت ختم نہیں ہوئی ۔2۔باقی زیرِ نظر  مسئلہ میں مذکورہ  بلڈنگ سائل کی نانی نے اپنی  بیٹیوں کے صرف  نام پر کی  تھی، مکمل مالکانہ  قبضہ و تصرف دے کر ان کے حوالے نہیں کی، جس کی وجہ سے ہبہ(گفٹ)مکمل نہیں ہوا، لہذا اب پوری  بلڈنگ  اور جو  گھر کا کرایہ آرہا ہے،سب تمام ورثاء میں شرعی حصوں کے اعتبار سے تقسیم ہوگی۔سائل کی جس خالہ کا نانی کی زندگی میں انتقال ہو گیا تھا، اس کی اولاد کا مرحومہ نانی  کے ترکہ میں کوئی حق و حصہ نہیں ہوگا۔3۔مرحومہ کے بھائیوں کے بیٹے مرحومہ کے ورثاء میں شامل ہیں ، لہذا ترکہ میں وہ بھی شریک ہیں، آئندہ سطور میں تقسیم ِ ترکہ  کی تفصیل آرہی ہے۔4۔ چوں کہ مرحومہ نے یہ سونا زندگی میں اپنی بیٹی کے حوالے نہیں کیا تھا، لہذا اب وہ  سونا دیگر ترکہ کے ساتھ مل کر تمام ورثاء میں تقسیم ہوگا، البتہ تمام عاقل بالغ ورثاء اپنی خوشی و رضامندی سے یہ سونا بیٹی کو دینا چاہیں تو دے سکتے ہیں، وہ لے سکتی ہے۔5۔مرحومہ نے چوں کہ نماز ، روزوں کے فدیہ کی وصیت نہیں کی تھی، لہذا ورثاء پر مرحومہ کی فوت شدہ  نماز وں اور روزوں کا فدیہ ادا کرنا لازم نہیں ہے، اسی طرح اگر مرحومہ نے گزشتہ سالوں میں زکوۃ ادا نہیں کی تو اب ورثاء پر اس کی ادائیگی لازم نہیں ہے، البتہ اگر تمام ورثاء عاقل بالغ ہوں اور اپنی رضامندی سے مرحومہ کی فوت شدہ نمازوں اور روزوں کا فدیہ دینا چاہیں تو دے سکتے ہیں اور یہ ان کی طرف سے مرحومہ کے حق میں احسان اور نیکی ہوگی ، نماز ،روزہ کے فدیہ دینے کا طریقہ یہ ہے کہ ہر نماز ،روزہ کے عوض میں پونے دو سیر گندم یا اس کی قیمت اداکی جائے،اور وتر کی نماز کابھی علیحدہ فدیہ دیا جائے گا۔سائل کی  مرحومہ نانی کی میراث کی تقسیم کا  شرعی طریقہ یہ ہے کہ   مرحومہ کے ترکہ  میں سے حقوقِ متقدمہ یعنی تجہیز وتکفین کا خرچ نکالنے  کے بعد ، اگر مرحوم پر کوئی قرض   ہو تو اسے ادا کرنے کے بعد،    اگر مرحوم نے کوئی جائز وصیت کی ہو تو باقی مال  کے ایک تہائیمیں اسے نافذ کرنے کے بعد ،باقی متروکہ جائیداد منقولہ و غیر منقولہ  کے کل 90  حصے کئے جائیں گے، جس میں سے بارہ  حصے ہر بیٹی کو اور پانچ حصے ہر بھتیجے کو ملیں گے۔صورتِ تقسیم یہ ہے:میت: نانی، مسئلہ: 3 / 90بیٹی بیٹی بیٹی بیٹی بیٹی بھتیجا بھتیجا بھتیجا بھتیجا بھتیجا بھتیجا 2 1 12 12 12 12 12 5 5 5 5 5 5 یعنی سو روپے میں سے  ہر بیٹی کو13.3333روپے اور ہر بھتیجے کو5.555روپے ملیں گے۔لسان الحكام  في معرفۃ الأحكام ميں ہے:"إن قال جعلته له يكون هبة وإن قال جعلته باسمه لا."(الفصل التاسع عشر في الهبة:371،ط: البابي الحلبي - القاهرة)فتاوی  شامی میں ہے:"(وتتم) الهبة (بالقبض) الكامل."  (كتاب الہبة،5 /690/692،ط:سعید)فتاوی قاضیخان میں ہے:"رجل مات وعليه صلوات فإنه يعطي لكل صلاة نصف صاع من الحنطة وفي الصوم يعطي لكل يوم نصف صاع."(فصل في الكفارة:1 / 545،ط:دار الکتب العلمیۃ)فقط و اللہ اعلم
                                                  
عنوان: آن لائن اشتہارات کی ویڈیوز دیکھ کر پیسے کمانا
سوال: آن لائن ارننگ میں جو ویڈیوز دیکھ کر پیسےکماتے  ہیں اس کے بارے میں کیا حکم ہے؟
جواب: آن لائن ایڈز کے ذریعے پیسے کمانے کے لیے اگر آپ کو مختلف اشتہارات پر کلک کرنا پڑتا ہے اور ان کلک کے بقدر آپ کو معاوضہ ملتا ہے تو یہ درج ذیل وجوہات کی بنا  پر ناجائز ہے:(الف) اس میں ایسے لوگ  اشتہارات کو دیکھتے ہیں  جن کایہ چیزیں لینے کا کوئی ارادہ ہی نہیں، بائع کو ایسے دیکھنے والوں کی تعداد میں اضافہ دکھانا جو کہ کسی طرح بھی خریدار نہیں، یہ بیچنے والے کے ساتھ  ایک قسم کا دھوکہ ہے۔(ب) ان اشتہارات میں جان دار کی تصاویر بھی موجود ہوتی ہیں اور جان دار کی تصویر  کسی بھی طرح کی ہو اس کا دیکھنا جائز نہیں؛ لہذا اس پر جو اجرت  لی جائے گی وہ بھی جائز نہ ہوگی۔(ج) ان اشتہارات میں  خواتین کی تصاویر بھی ہوتی ہیں جن کا دیکھنا بدنظری کی وجہ سے مستقل گناہ ہے۔الموسوعة الفقهية الكويتية  (1/ 290):"الإجارة على ‌المنافع ‌المحرمة كالزنى والنوح والغناء والملاهي محرمة وعقدها باطل لا يستحق به أجرة. ولا يجوز استئجار كاتب ليكتب له غناء ونوحا؛ لأنه انتفاع بمحرم ۔۔۔ ولا يجوز الاستئجار على حمل الخمر لمن يشربها، ولا على حمل الخنزير."(الإجارة، الإجارة على المعاصي والطاعات)فقط واللہ اعلم
                                                  
عنوان: M&P کورئیر کمپنی کے ساتھ کام کرنے کا حکم
سوال: میں  M&P کورئیر سروس میں ڈیوٹی سرانجام دے رہا ہوں،بعض لوگ کہتے ہیں کہ یہ قادیانیوں کی ہے،برائے مہربانی اس مسئلہ کے بارے میں میری راہنمائی کریں کہ واقعی یہ کورئیر کمپنی قادیانیوں کی ہے یا نہیں؟ اور میں اس کمپنی کے ساتھ ڈیوٹی کرسکتا ہوں یا نہیں۔
جواب: عالمی مجلس تحفظ ختمِ نبوت  کے نمائندہ سے حاصل شدہ  معلومات کے مطابق  M&Pکورئیر سروس کا پرانا نام OCS تھا ،اور اُس کا مالک قادیانی تھا ،پھر  اس کورئیر کمپنی کو ایک مسلمان شخص  نے خرید لیا اور اس کا نام   تبدیل کر کے M&Pکورئیر سروس رکھ دیا ،لہذا  اب یہ کمپنی قادیانیوں کی نہیں ہے ،اور آپ اس کمپنی کے تحت کام کر سکتے ہیں ۔ فقط واللہ اعلم
                                                  
عنوان: ایزی پیسہ میں رقم نکالنے کی صورت میں کٹوتی کا حکم
سوال: میرا ایزی پیسہ ( EASYPAISA ) اکاؤنٹ ہے، کبھی کبھار دوست احباب اس پر رقم بھیجتے ہیں، اب اگر یہی رقم میں دکاندار کے ذریعہ نکلوانا چاہوں تو 1000 روپے پر تقریبا 20 روپے تک کٹوتی ہوتی ہے، اور اگر یہی رقم میں میزان اکاؤنٹ ( بینک اکاؤنٹ ) میں منتقل کردوں اور بینک سے نکلوانا چاہوں تو کوئی کٹوتی نہیں ہوتی۔ اب سوال یہ ہے کہ کیا میرے لئے یہ جائز ہے کہ وہ رقم میں اپنے بینک اکاونٹ میں منتقل کرکے اپنے دوست کو جیب سے یا بینک سے وہ رقم نکلواکر دوں اور اس سے وہ کٹوتی کرلوں جو دوکاندار کرتا ہے یا اس کو پوری رقم دینا لازمی ہے، اسی طرح بعض دوکاندار اکاؤنٹ میں رقم جمع کروانے پر اضافی چارجز مثلا 1000 پر 10 روپے لیتے ہیں جس کی اجازت کمپنی کی طرف سے نہیں ہوتی، تو کیا شرعا اس طرح جائز ہے ؟
جواب: صورتِ  مسئولہ میں ایزی پیسہ میں کمپنی کی طرف سے دکان دار کو کسٹمر سے مزید چارجز لینے پر پابندی ہوتی ہے اور باقاعدہ کسٹمر کے پاس مزید چارجز نہ دینے کا میسیج بھی آتا ہے ،لہذا اس صورت میں کمپنی کے قوانین کا لحاظ کرتے ہوئے  کسٹمر سے اضافی چارجز لینا چاہے وہ رقم نکالنے کی صورت میں لیں یا اکاونٹ میں رقم جمع کروانے کی صورت میں لیں شرعاً جائز نہیں ،اسی طرح سائل کے لیے بھی اس طرح کرنا جائز نہیں ۔فتاوی شامی میں ہے :"مطلب في أجرة الدلال [تتمة]قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا فذاك حرام عليهم. وفي الحاوي: سئل محمد بن سلمة عن أجرة السمسار، فقال: أرجو أنه لا بأس به وإن كان في الأصل فاسدا لكثرة التعامل وكثير من هذا غير جائز، فجوزوه لحاجة الناس إليه كدخول الحمام وعنه قال: رأيت ابن شجاع يقاطع نساجا ينسج له ثيابا في كل سنة."(کتاب الاجارۃ،ج:۶،ص:۶۳،سعید)فقط واللہ اعلم
                                                  
عنوان: دکاندار کے لیے سلنڈر میں باقی بچ جانے والی گیس کے استعمال کا حکم
سوال: ہمارا کمرشل گیس سلینڈر سپلائی کاکام ہے، مختلف ہوٹلوں اور دیگر جگہوں پر ہم گیس سلینڈر مہیا کرتے ہیں، جس کا وزن 45 کلو 400گرام ہوتاہے۔جب ان جگہوں سے سلینڈر واپس ہوتا ہے تو کبھی بالکل خالی ہوکر آتا ہے، کبھی اس میں تھوڑی بہت گیس واپس آجاتی ہے،مثلاً ایک ، ڈیڑھ کلو کے قریب یا کبھی کم زیادہ۔اب کسٹمر اپنے تئیں اس کو خالی کرچکا ہوتاہے، یا بعض اوقات انہیں معلوم ہوتا ہے کہ کچھ گیس سلینڈر میں باقی ہے، لیکن باوجود کوشش کے وہ اس کے استعمال پر قادر نہیں ہوتے، کیونکہ اب وہ بقیہ گیس بذریعہ مخصوص مشین تو نکالی جاسکتی ہے ،لیکن چولہا جلنا اس سلینڈر سے بند ہوجاتاہے، اب یہی سلینڈر جب ہم گیس بنانے والی کمپنی کو واپس کردیتے ہیں تو نہ وہ بقیہ گیس کے پیسے دیتے ہیں، اور نہ ہی جب وہ سلینڈر دوبارہ بھر کر دیتے ہیں تو اس کے پیسے منہا کرتے ہیں، بلکہ ہم سے پورے 45کلو400گرام کے پیسے لیتے ہیں، کمپنی کہتی ہے کہ گیس خالی کرکے سلینڈر واپس کردیا کرو،ورنہ بقیہ گیس کی نہ ہم کٹوتی کرسکتے ہیں نہ اس کے عوض کوئی رقم دے سکتے ہیں۔اب سوال یہ ہے کہ کمپنی کے اس طرز عمل کی شرعی حیثیت کیا ہے؟اور اگر ہم دکاندار اس گیس کو بذریعہ مشین نکال کر اپنے استعمال میں لائیں تو کیا حکم ہے ؟
جواب: صورت مسئولہ میں جب گیس کمپنی والے ابتداءًہی دکاندار کو 45کلو 400گرام کا سلینڈر دے کر مذکورہ مقدار کی رقم وصول کرتے ہیں اور اس سے یہ معاہدہ کرتے ہیں کہ سلینڈر خالی کرکے واپس کرے ،سلینڈر میں گیس باقی رہ جانے کی صورت میں کمپنی نہ اس باقی ماندہ گیس کی رقم ادا کرے گی اور نہ اگلی بار سلینڈر بھرنے کی صورت میں باقی ماندہ گیس کی رقم اس میں سے منہا کرے گی، تو اس معاہدے کی رو سے دکاندار کمپنی کو سلینڈر خالی کرکے واپس کرنے کا پابندہے، سلینڈر میں گیس باقی رہ جانے کی صورت میں اس کی رقم کا مطالبہ نہیں کرسکتا۔اور جب ہوٹلوں اور دیگر مقامات پرسپلائی کرنے والا سلینڈر فراہم کرتا ہے اوران مقامات پر خریداروں سے اس سلسلہ میں ان کا کوئی معاہدہ نہیں ہے تو اس صورت میں جب سلینڈر واپس آئے اور اس میں گیس باقی ہو تو چونکہ دکاندار(سپلائی کرنے والا) اس گیس کی قیمت خریدار (مختلف ہوٹل والے وغیرہ)سے وصول کرچکا ہے لہذا دکاندار کو چاہیے کہ مذکورہ خریدار کو بتلا کراس کی جانب سے واپس کردہ اس سلینڈر میں سے باقی ماندہ گیس بذریعہ مشین نکال سکتا ہے،اگر خریدار تبرعاً یہ گیس دکاندار کو دیدے تو دکاندار اسے بذریعہ مشین نکال کر استعمال کرسکتا ہے ، اور اگر خریداراس گیس کے نکالنے  کی صورت میں اس کی کوئی قیمت طلب کرے تو دکاندار اس قیمت کی ادائیگی کا پابند ہوگا۔فتاوی شامی میں ہے :"المسلمون عند شروطهم."( باب المستأمن أي الطالب للأمان،ج:۴،ص:۱۶۶،ط:سعید)تنقيح الفتاوى الحامديةمیں ہے : "المتبرع لايرجع بما تبرع به على غيره."(کتاب المداینات،ج:۲،ص:۳۹۱ ط: قدیمی)فقط واللہ اعلم
                                                  
عنوان: امام شافعی رحمہ اللہ کے نزدیک ربا کی علت
سوال: امام شافعی رحمہ اللہ کے نزدیک ربا کی علت کیا ہے؟
جواب: امام شافعی رحمہ اللہ تعالیٰ کے نزدیک ربا کی علت مطعومات میں طعم اور اثمان میں ثمنیت ہے، یعنی کھانے کی چیزوں میں ان کا کھایا جانے والا ہونا اور نقدی چیزوں میں ان کا نقدی ہونا ہے اور امام شافعی رحمہ اللہ کے نزدیک جنسیت ربا کے تحقق کے لیے شرط ہے۔ہدایہ میں ہے:"وعند الشافعي رحمه الله: الطعم في المطعومات والثمنية في الأثمان، والجنسية شرط."(كتاب البيوع، باب الربا، ج: 3، ص: 61، ط: دار إحياء التراث العربي)فقط والله أعلم
                                                  
عنوان: بینک میں کریڈٹ کارڈ بنانے کی ملازمت
سوال: کیا بینک میں کریڈٹ کارڈ بنانے کی ملازمت جائز ہے؟
جواب: بینک  اپنے ملازمین کو تنخواہ سودی کمائی سے ادا کرتا ہے، نیز بینک کی ملازمت میں سودی معاملات میں تعاون ہے؛ اس لیے بینک میں کسی بھی قسم کی ملازمت  حلال نہیں، نیز کسی بھی صارف کا کریڈٹ کارڈ کا معاملہ کرنا بھی جائز شرعاً جائز نہیں۔"عن جابر قال: لعن رسول اﷲ صلی اﷲ علیه وسلم آکل الربا، وموکله، وکاتبه، وشاهدیه، وقال: هم سواء".(الصحيح لمسلم، با ب لعن آکل الربا، ومؤکله، النسخة الهندیة، ۲/۲۷)ترجمہ:" حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔"فقط واللہ اعلم
                                                  
عنوان: سرکاری ادارے میں ملازمت حاصل کرنے کے لیے رشوت دینا
سوال: سوال یہ ہے کہ آج کل سرکاری نوکری بغیر رشوت کے ملتی ہی نہیں ہے،  جس ادارے میں جاؤں پہلے کچھ مانگتے ہیں بغیر رشوت کے کوئی کام نہیں ہوتا،  کیا اب ایسا کرنا صحیح ہے؟ یہ مسئلہ بہت  عام ہو گیا ہے تو  کیا عمومِ  بلویٰ کی وجہ سے اس میں کوئی جواز آتا ہے یا  پھر جواز کی کوئی اور صورت ہے تو  اس کے متعلق کچھ رہنمائی  فرمائیں؟
جواب: رشوت لینے اور دینے والے پر حضورِ اکرم ﷺ نے لعنت  فرمائی ہے، چناں چہ رشوت لینا اور دینا دونوں ناجائز ہیں، اس لیے حتی الامکان  رشوت  دینے  سے بچنا بھی واجب ہے، البتہ اگر کوئی  جائز کام تمام قانونی تقاضوں کو پورا کرنے اور حق ثابت ہونےکے باوجود صرف رشوت نہ دینے کی وجہ سے  نہ ہورہا  ہو تو ایسی صورت میں حق دار  شخص کو چاہیے  اولاً وہ اپنی پوری کوشش کرے کہ رشوت دیے  بغیر کسی طرح (مثلاً حکامِ بالا کے علم میں لاکر یا متعلقہ ادارے میں کوئی واقفیت نکال کر)  کسی طرح اس کا کام ہوجائے،اور جب تک کام نہ ہو  اس وقت تک صبر کرے اور صلاۃ الحاجۃ پڑھ کر اللہ تعالیٰ سے مسئلہ حل ہونے کی دعا مانگتا رہے، لیکن اگر شدید ضرورت ہو اور  کوئی دوسرا متبادل راستہ نہ ہو تو  اپنے جائز ثابت شدہ حق کے حصول کے  لیے مجبوراً  رشوت دینے کی صورت میں  دینے والا گناہ گار نہ ہوگا، البتہ رشوت لینے والے شخص کے حق میں رشوت کی وہ رقم ناجائز ہی رہے گی اور اسے اس رشوت لینے کا سخت گناہ ملے گا۔البتہ  صورتِ  مسئولہ میں اولاً ملازمت  کے لیے سرکاری اداروں   کے علاوہ غیر سرکاری محکموں میں ملازمت اور روزگار کے مواقع تلاش کیے جائیں ، اس  لیے کہ  مذکورہ رقم کی ادائیگی اپنے ثابت شدہ حق کے حصول اور تحفظ کے جواز کے تحت نہیں آتی، لہٰذا اس اس کام  کے لیے رشوت  لینا اور دینا دونوں حرام ہیں۔ہاں اگر  کوئی شخص اس موقع پر رشوت دے کر ملازمت حاصل کرچکا ہو اور وہ اس نوکری کا اہل بھی ہو،تو ایسے   شخص کے لیے یہ ملازمت ،تنخواہ اور اس پر ملنے والی  مراعات جائز شمار ہوں گی، بشرطیکہ وہ اس ملازمت کو امانت داری کے ساتھ پورا کرے، نیز اس پر رشوت دینے کی وجہ سے  توبہ و استغفار بھی لازم ہوگی۔ مرقاة المفاتيح شرح مشكاة المصابيح میں ہے:"وعن عبد الله بن عمرو رضي الله عنهما، قال: «لعن رسول الله ‌الراشي والمرتشي» رواه أبو داود، وابن ماجه. (وعن عبد الله بن عمرو رضي الله عنهما) : بالواو (قال: «لعن رسول الله صلى الله عليه وسلم الراشي والمرتشي» ) : أي: معطي الرشوة وآخذها، وهى الوصلة إلى الحاجة بالمصانعة. وأصله من الرشاء الذي يتوصل به إلى الماء، قيل: الرشوة ما يعطى لإبطال حق، أو لإحقاق باطل، أما إذا أعطى ليتوصل به إلى حق، أو ليدفع به عن نفسه ظلماً فلا بأس به، وكذا الآخذ إذا أخذ ليسعى في إصابة صاحب الحق فلا بأس به، لكن هذا ينبغي أن يكون في غير القضاة والولاة ; لأن السعي في إصابة الحق إلى مستحقه، ودفع الظالم عن المظلوم واجب عليهم، فلايجوز لهم الأخذ عليه."(کتاب الأمارۃ و القضاء، باب رزق الولاۃ و هدایاهم،  ج نمبر ۶ ص نمبر ۲۴۳۷، دار الفکر)فتاوی شامی میں ہے:"دفع المال للسلطان الجائر لدفع الظلم عن  نفسه و ماله و لاستخراج حقّ له ليس برشوة يعني في حق الدافع اهـ." (6/ 423،  کتاب الحظر والإباحة، فصل في البیع، ط: سعید)الموسوعة الفقهیة الکویتیةمیں ہے:"ويحرم طلب الرشوة، وبذلها، وقبولها، كما يحرم عمل الوسيط بين الراشي والمرتشي.غير أنه يجوز للإنسان - عند الجمهور - أن يدفع رشوة للحصول على حق، أو لدفع ظلم أو ضرر، ويكون الإثم على المرتشي دون الراشي ۔ قال أبو الليث السمرقندي: لا بأس أن يدفع الرجل عن نفسه وماله بالرشوة ... واستدلوا من الأثر بما ورد عن ابن مسعود رضي الله عنه أنه كان بالحبشة فرشا بدينارين، حتى خلي سبيله. وقال: إن الإثم على القابض دون الدافع. وعن عطاء والحسن: لا بأس بأن يصانع الرجل عن نفسه وماله إذا خاف الظلم."فقط والله اعلم
                                                  
عنوان: ہنڈی کے کاروبار کا حکم
سوال: میں یہاں کراچی میں حوالے کے طور پر کسی سے ایک لاکھ روپے مثلًا لے کر کوئٹہ میں اسے دیتا ہوں،  لیکن فیصد  کے اعتبار سے میں اس پر تقریبا پندرہ سو لیتا ہوں۔ شریعت کی روشنی میں اس کا کیا حکم ہے ؟
جواب: حوالہ / ہنڈی کا کاروبار  ملکی و بین الاقوامی قوانین کے مطابق سے ممنوع ہے؛  پکڑے جانے کی صورت میں  جان و مال کے  نقصان کا خطرہ ہوتا ہے، مباح امور میں اسلام چوں کہ ملکی قوانین   کی پاسداری کا حکم دیتا ہے،  لہذا رقم کی ترسیل کے لیے  قانونی  راستہ  اختیار کرنا چاہیے،  تاہم اگر کوئی حوالہ کے ذریعہ سے رقم بھیجتا ہے  تو   اس کے  لیے   ضروری ہوگا کہ  جتنی رقم دی جائے اتنی ہی رقم آگے پہنچائی جائے، اصل رقم  میں کمی کرکے حوالہ کی فیس کاٹنا جائز نہیں ہوگا، کیوں کہ مروجہ حوالہ / ہنڈی  کی شرعی حیثیت  قرض کی ہے، اور قرض کی جتنی رقم واجب الادا  ہوتی ہے، اتنی ہی لوٹانا شرعًا ضروری ہوتا ہے، البتہ بطورِ فیس/ اجرت الگ سے طے شدہ اضافی رقم کی صورت میں وصول  کی جاسکتی ہے۔تنقیح الفتاوی الحامدیة   میں ہے:"الدیون تقضیٰ بأمثالها".(کتاب البیوع، باب القرض،١ / ٥٠٠، ط: قديمي)فتاویٰ شامی میں ہے:"و في الأشباه: کل قرض جر نفعاً حرام".( کتاب البیوع، فصل فی القرض،  ٥ / ١٦٦، ط: سعید ) رد المحتار على الدر المختار میں ہے:"وفي شرح الْجواهر: تجب إطاعته فيما أباحه الشرْع، وهوما يعود نفْعه على الْعامّة، وقدنصّوا في الْجهاد على امْتثال أمْره في غيْر معْصيةٍ."( كتاب الأشربة، ٦ / ٤٦٠، ط: دار الفكر)احكام القرآن لظفر احمد عثماني میں ہے:"و هذا الحكم أي وجوب طاعة الأمير يختص بما إذا لم يخالف أمره الشرع، يدل عليه سياق الآية فإن الله تعالي أمر الناس بطاعة أولي الأمر بعد ما أمرهم بالعدل، في الحكم تنبيها علي أن طاعتهم واجبة ماداموا علي العمل."(طاعة الأمير فيما لايخالف الشرع، النساء: ٥٩، ٢ / ٢٩١ - ٢٩٢، ط: إدارة القرآن)الفقہ الاسلامی و ادلتہ میں ہے:"ويتم التعبير عن هذا القرض بتسليم المقرض وصلاً (وثيقة)، يثبت حقه في بدل القرض، ويكون المقترض وهو الصراف أو البنك ضامناً لبدل القرض، ولكنه يأخذ أجراً أو عمولةً على تسليم المبلغ في بلد آخر مقابل مصاريف الشيك أوأجرة البريد أو البرقية أو التلكس فقط؛ لتكليف وكيل الصراف بالوفاء أو السداد. وهذان العقدان: الصرف والتحويل القائم على القرض هما الطريقان لتصحيح هذا التعامل، فيما يبدو لي، واللہ اعلموأما الحوالة البريدية في داخل الدولة بدون صرافة فجائزة بلا خلاف:أـ فإن سلم المبلغ للموظف أمانة جاز بلا كراهة، ولا يضمنه إلا بالتعدي أو التقصير في الحفظ، لكن إذا خلطت المبالغ والحوالات ببعضها وهو مايتم بالفعل كانت مضمونة على المؤسسة.ب ـ وإن أعطي المبلغ قرضا دون شرط دفعه إلى فلان، ثم طلب من الموظف ذلك بعد القرض؛ جاز.جـ ـ وإن أعطي المبلغ قرضا بشرط دفعه إلى فلان في بلد كذا، فإن لم يقصد المقرض ضمان المقترض خطر الطريق، جازت الحوالة بالاتفاق، وإن قصد بذلك ضمان خطر الطريق لم يصح العقد عند الجمهور كالسفتجة كما بينت في بحث القرض، وجازت المعاملة عند الحنابلة. "( ما يترتب على اشتراط قبض البدلين في مجلس عقد الصرف قبل الافتراق، ٥ / ٣٦٧٣، ط: دار الفكر - سوريَّة - دمشق)فقط واللہ اعلم
                                                  
عنوان: انشورنس اور قومی بچت اسکیم میں پیسے رکھنے کا حکم
سوال: کیا فرماتے ہیں ان مسائل کے بارے میں کہ :1۔کیا انشورنس جائز ہے؟2۔کیاقومی بچت میں پیسے رکھنا جائز ہے یا نہیں؟ ، اور ان پیسوں کے استعمال کرنے کا حکم کیا ہے؟
جواب: 1- واضح  رہے کہمروجہ انشورنس  کی تمام کمپنیوں کا معاملہ بھی  بینک کے کاروبار کی طرح ایک سودی معاملہ ہے،  دونوں میں صرف شکل وصورت کا فرق ہے، نیز انشورنس کے اندر  "سود" کے ساتھ " جوا" بھی پایا جاتا ہے، اور اسلام میں یہ دونوں حرام ہیں، ان کی حرمت قرآنِ کریم کی واضح اور قطعی نصوص سے ثابت ہے۔انشورنس میں   "سود" اس اعتبار سے ہے کہ وصولی کے وقت جمع شدہ رقم سے زائد  رقم ملتی ہے اور زائد رقم سود ہے،  اور "جوا" اس اعتبار سے ہے کہ بعض صورتوں  میں اگر حادثہ وغیرہ نہ ہوتو  جمع شدہ رقم بھی واپس نہیں ملتی، انشورنس کمپنی اس رقم کی مالک بن جاتی ہے۔اسی طرح اس میں  جہالت اور غرر ( دھوکا) بھی  پایا جاتا ہے،  اور جہالت اور غرر والے معاملہ کو شریعت نے  فاسد قرار دیا ہے، لہذا کسی بھی قسم کا  انشورنس کرنا  اور کرانا اور انشورنس کمپنی کا ممبر بننا شرعاً ناجائز  اور حرام ہے۔2-قومی بچت سکیم میں پیسے رکھنا اور اس سے ملنے والا نفع سود ہے ،اس کا استعمال حرام ہے۔قرآنِ کریم میں ہے:﴿ يَآ أَيُّهَا الَّذِينَ اٰمَنُوآ اِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِّنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُون﴾ [المائدة: 90]ترجمہ: "اے ایمان والوں بات یہی ہے کہ شراب اور جوا  اور بت وغیرہ اور قرعہ کے تیر یہ سب گندی باتیں ہیں ، شیطانی کام ہیں سو ان سے بالکل الگ رہو، تاکہ تم فلاح ہو"۔(بیان القرآن)وفیہ ایضا:"يَا أَيُّهَا الَّذِينَ آمَنُواْ اتَّقُواْ اللّهَ وَذَرُواْ مَا بَقِيَ مِنَ الرِّبَا إِن كُنتُم مُّؤْمِنِينَ فَإِن لَّمْ تَفْعَلُواْ فَأْذَنُواْ بِحَرْبٍۢ مِّنَ ٱللَّهِ وَرَسُولِهِۦ ۖ وَإِن تُبْتُمْ فَلَكُمْ رُءُوسُ أَمْوَٰلِكُمْ لَا تَظْلِمُونَ وَلَا تُظْلَمُونَ وَإِن كَانَ ذُو عُسْرَةٍ فَنَظِرَةٌ إِلَىٰ مَيْسَرَةٍ ۚ وَأَن تَصَدَّقُوا خَيْرٌ لَّكُمْ ۖ إِن كُنتُمْ تَعْلَمُونَ۔"(البقرة )ترجمہ:" اے ایمان والو اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو  اشتہار سن لو جنگ کا اللہ کی طرف سے اور اس کے رسول کی طر ف سے اور اگر تم توبہ کرلوگے تو  تم کو تمہارے اصل اموال مل جائیں گے، نہ تم کسی پر ظلم کرنے  پاؤگے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو اور زیادہ بہتر ہے تمہارے لیے اگر تم کو خبر ہو۔"(بیان القرآن )حدیث  مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»". (الصحیح لمسلم، 3/1219، باب لعن آكل الربا ومؤكله، ط: دار إحیاء التراث ، بیروت. مشکاة المصابیح،  باب الربوا، ص: 243، قدیمی)ترجمہ: حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔مصنف ابن ابی شیبہ میں ہے:"عن ابن سیرین قال: کل شيء فیه قمار فهو من المیسر".(4/483، کتاب البیوع  والأقضیة، ط: مکتبة رشد، ریاض)فتاوی شامی میں ہے:"وسمی القمار قمارا؛ لأن كل واحد من المقامرين ممن يجوز أن يذهب ماله إلى صاحبه، ويجوز أن يستفید مال صاحبه وهو حرام بالنص".(6 / 403، کتاب الحظر والاباحۃ، ط: سعید) وفیہ ایضا:"(قوله كل ‌قرض جر نفعا حرام) أي إذا كان مشروطا كما علم مما نقله عن البحر."(166/5،مطلب كل ‌قرض جر نفعا حرام، ط :سعید)فقط و اللہ اعلم
                                                  
عنوان: میراث کی تقسیم
سوال: میری پھوپھیوں کی حیات میں میرے دادا انتقال ہوا ہے  اور میری پھوپھيوں کے انتقال کے بعد میرے دادا کے ترکہ میں میر ے کزن  کا شرعا حصہ بنتا هے  کہ نہیں؟
جواب: صورتِ مسئولہ میں   جب سائل کے دادا کےانتقال کےوقت ان کی بیٹیاں حیات تھیں ،پھر بعد میں فوت ہوئیں ،اس لیے  سائل کے دادا کی میراث میں ان پھوپھیوں کا شرعی حصہ بن چکا تھا ،پھر ان  کے انتقال کے بعد ان کے حصے کی  حق دار ان کی اولاد وغیرہ ہوں گی۔فتاوی شامی میں ہے :"وشروطه ثلاثة: موت مورث حقيقةً أو حكمًا كمفقود أو تقديرًا كجنين فيه غرة، ووجود وارثه عند موته حيًّا حقيقةً أو تقديرًا كالحمل، والعلم بجهل إرثه".  ( كتاب الفرائض ٦/ ۷۵٦ ط:سعيد)فقط واللہ اعلم
                                                  
عنوان: بینک انٹرسٹ کی رقم غریب کو دینے کا حکم
سوال: کیابنک کی انٹرسٹ کی رقم غریب مسلمان کو دے سکتے ہیں؟
جواب: صورتِ  مسئولہ  میں  اوّلًا بینک سے مذکورہ رقم  مت لیں،  لاعلمی میں یا غیر اختیاری طور پر حاصل ہونے  والی سود   کی رقم  بھی حرام ہے، اسے ثواب کی نیت کے بغیر کسی غریب شخص کو دینا واجب ہے۔ردــ المحتار میں ہے:"رجل دفع اإلى فقير من المال الحرام شيئا يرجو به الثواب يكفر،ولو علم الفقير بذالك فدعا له و أمّن المعطي كفرا جميعاّ و نظمه في الوهبانيّة وفي شرحها: ينبغي أن يكون كذالك لو كان الموئمنا أجنبيّا غير المعطي  والقابض و كثير من الناس عنه غافلون ومن الجهّال فيه واقعون ، قلتُ :الدفع اِلى الفقير غيرقيد بل مثله فيما يظهر لو بنى من الحرام بعينه مسجداّ و نحوه ممّا يرجو به التقرّب لانّ العلّة رجاء الثوب فيما فيه العقاب ولا يكون ذالك إلّا باعتقاد حله." (رد المحتار، كتاب الزكاة، باب زكاة الغنم، مطلب في التصدق من مال االحرام، ج : 2، ص : 292، ط: سعید)فتاوی عالمگیری میں ہے:"وفي المنتقي اِبراهيم عن محمد رحمه الله في إمراة نائحة او صاحب طبل او مزمار اكتسب مالا،قال إن كان علي شرط ردّه على أصحابه إن عرفهم (يريد بقوله علي شرط) إن شرطوا لها في اوّله مالا بازاءالنياحة، أو بازاء الغناء، و هٰذا لأنه اذا كان الأخذ علي الشرط كان المال بمقابلة المعصية فكان الأخذ معصية والسبيل في المعاصي ردّ ،وذالك هٰهنا بردّ المأخوذ اإن تمكّن من ردّه باَن عرف صاحبهوبالتصدق به اإن لم يعرفه ليصل اليه نفع ماله إن كان لايصل اليه عين ماله،اَمّا اذا لم يكن الأخذ علي شرط لم يكن الأخذ معصية والدفع حصل من المالك برضاه فيكون له ويكون حلالا." ( كتاب الكراهية: الباب الخامس عشر في الكسب ،ج: 5 ،ص: 349 , ط: سعيد)البحر الرائق میں ہے:"وعلى هٰذا لو مات رجل و كسبه من الباذق و الظلم أو أخذ الرشوة تعود الورثة ولا ياخذون منه شيئاً و هو الأولى لهم ويردّونه على أربابه ان عرفوهم و اِلّا يتصدّقوا به لأنّ سبيل الكسب الخبيث التصدّق،إذا تعذّر الرّد."(فصل في البیع ،ج:8، ص: 379، ط: دارالکتب العلمية)فقط واللہ اعلم
                                                  
عنوان: مال حرام کا حکم
سوال: میں  نے اپنے بینک اکاؤنٹ میں فکس ڈپازٹ سے سود وصول کیا اور یہ  رقم کسی دوسرےشخص کو بطور قرض دے دی، قرض لینے والے نے کچھ عرصے بعد قرض واپس کر دیا، مجھے قرض لینے والے سے جو رقم ملی وہ حلال ہے یا حرام ہے؛ کیوں کہ  یہ سودی آمدنی تھی؟
جواب: صورتِ  مسئولہ میں سائل کےلیےسودی رقم جس طرح قرض پردینےسےپہلےاستعمال کرنا ناجائز و  حرام تھا، اسی طرح وہ رقم قرض پردینے کےبعدبھی  اس کےلیے ناجائز وحرام ہے، لہذا سائل پر بغیرنیتِ ثواب کے اس رقم کوصدقہ کرنالازم ہے۔شامی میں ہے:"مطلب فيمن ورث مالًا حرامًا... و الحاصل: أنه إن علم أرباب الأموال وجب رده عليهم، و إلا فإن علم عين الحرام لايحلّ له و يتصدق به بنية صاحبه."(باب البیع الفاسد،ج:5،ص:99،ط:سعید)فقط واللہ اعلم
                                                  
عنوان: میزان بینک کےاور دیگر مروجہ اسلامی بینکوں کے سیونگ اکاؤنٹ اور اس سے ملنے والے منافع کا حکم
سوال: میزان اسلامک بینک اور دیگر اسلامی بینکوں میں سیونگ اکاؤنٹ کھلوانے کا شرعی حکم کیا ہے؟ اور اکاؤنٹ میں موجود رقم پر منافع  ملنے کو استعمال کرنا جائز ہے یا نہیں؟
جواب: صورتِ مسئولہ میں میزان بینک،اسلامک بینک یادیگر اسلامی بینکوں میں سیونگ اکاؤنٹ کھولنا شرعاًجائز نہیں اور اس اکاؤنٹ میں موجود رقم پر منافع حاصل کرنااور اس کا استعمال کرنا شرعاً جائزنہیں ہے۔الجامع لاحکام القرآن (تفسير القرطبي )میں ہے:"يا أيها الذين آمنوا اتقوا الله وذروا ما بقي من الربا إن كنتم مؤمنين (278) فإن لم تفعلوا فأذنوا بحرب من الله ورسوله وإن تبتم فلكم رؤس أموالكم لا تظلمون ولا تظلمون (279)قوله تعالى: (الذين يأكلون الربا) يأكلون يأخذون، فعبر عن الأخذ بالأكل، لأن الأخذ إنما يراد للأكل. والربا في اللغة الزيادة مطلقا، يقال: ربا الشيء يربو إذا زاد، ومنه الحديث:" فلا والله ما أخذنا من لقمة إلا ربا من تحتها" يعني الطعام الذي دعا فيه النبي صلى الله عليه وسلم بالبركة، خرج الحديث مسلم رحمه الله. وقياس كتابته بالياء للكسرة  في أوله، وقد كتبوه في القرآن بالواو. ثم إن الشرع قد تصرف في هذا الإطلاق فقصره على بعض موارده، فمرة أطلقه على كسب الحرام، كما قال الله تعالى في اليهود:" وأخذهم الربوا وقد نهوا عنه  ". ولم يرد به الربا الشرعي الذي حكم بتحريمه علينا وإنما أراد المال الحرام، كما قال تعالى:" سماعون للكذب أكالون للسحت  " يعني به المال الحرام من الرشا، وما استحلوه من أموال الأميين حيث قالوا:" ليس علينا في الأميين سبيل  ". وعلى هذا فيدخل فيه النهي عن كل مال حرام بأي وجه اكتسب. والربا الذي عليه عرف الشرع شيئان: تحريم النساء، والتفاضل في العقود وفي المطعومات على ما نبينه. وغالبه ما كانت العرب تفعله، من قولها للغريم: أتقضي أم تربي؟ فكان الغريم يزيد في عدد المال ويصبر الطالب عليه. وهذا كله محرم باتفاق الأمة. الثانية- أكثر البيوع الممنوعة إنما تجد منعها لمعنى زيادة إما في عين مال، وإما في منفعة لأحدهما من تأخير ونحوه. ومن البيوع ما ليس فيه معنى الزيادة، كبيع الثمرة قبل بدو صلاحها، وكالبيع ساعة النداء يوم الجمعة، فإن قيل لفاعلها، آكل الربا فتجوز وتشبيه."(تفسیر القرطبی،سورة البقرة، رقم الآية:278-279، ج:4، ص:381-382، ط:دارالرسالة العالمية)فقط واللہ اعلم
                                                  
عنوان: پاک دامن عالمہ حافظہ کی عزت نفس کو مجروح کرنا اور اس کی سزا کے بارے میں حکم
سوال: ایک سسر اپنی بہو جوکہ عالمہ،حافظہ ہے اس کے بارے میں لوگوں کوکہتاہے کہ میری بہوایک خبیث فاحشہ اور کذاب عورت ہے۔ ایسے نازیباالفاظ استعمال کرنےوالے شخص کےلیے شریعت میں کیاحکم ہے؟،اور ایک شریف پاک دامن عورت کی عزت ِنفس کومجروح کرنے کی وجہ سے یہ عورت مالی تعزیر کادعوی کرسکتی ہے یانہیں ؟،کیوں کہ اسلامی حکومت نہ ہونےکی وجہ سےاس شخص پر حدِقذف جاری نہیں ہوسکتی ۔
جواب: واضح رہےکہ کسی مسلمان کو گالی دینا اور اس کی عزت کو پامال کرنا  گناہِ کبیرہ اور حرام ہے،اس سے متعلق  قرآن وحدیث میں سخت وعیدیں وارد ہوئی ہیں، خاص طور پر کسی پاک دامن، حافظہ اور عالمہ خاتون کو ایسے الفاظ "فاحشہ" وغیر ہ جو "زنا کی تہمت" کے زمرے میں آسکتے ہوں استعمال کر کے گالی دینا اور اس  کی عزتِ نفس كو مجروح کرنا عام لوگوں کی بہ نسبت زیادہ  سنگین جرم اور حرام ہے،اس کا مرتکب فاسق اوراس پر اسلامی ریاست میں "حدِ قذف" یعنی اسّی (80) کوڑے لگانے کی سزا جاری ہوسکتی ہے۔لیکن شرعی سزائیں جاری کرنا اسلامی حکومت کی ذمہ داری ہے، عام افراد کو اس کا  اختیار حاصل نہیں ہے۔جہاں تک مالی جرمانہ کاسوال ہےتومالی جرمانہ لیناشرعاًجائزنہیں ہے،اس لئےبصورتِ صدقِ واقعہ اگرمذکورہ شخص اپنی اس بدزبانی سےبازنہیں آتاتوعدالت سےایسےشخص کوتعزیری سزادلوائی جاسکتی ہے۔قرآن کریم میں ہے:{وَالَّذِينَ يَرْمُونَ الْمُحْصَنَاتِ ثُمَّ لَمْ يَأْتُوا بِأَرْبَعَةِ شُهَدَاءَ فَاجْلِدُوهُمْ ثَمَانِينَ جَلْدَةً وَلَا تَقْبَلُوا لَهُمْ شَهَادَةً أَبَدًا ۚ وَأُولَٰئِكَ هُمُ الْفَاسِقُونَ}  [سورة النور:4]ترجمہ:"اور جو لوگ (زنا کی) تہمت لگائیں پاک دامن عورتوں کو اور پھر چار گواہ (اپنے دعوے پر) نہ لاسکیں تو ایسے لوگوں کو اَسی درے لگاؤ اور ان کی گواہی قبول مت کرو (یہ تو دنیا میں ان کی سزا ہوئی) اور یہ لوگ (آخرت میں بھی) مستحق سزا ہیں اس وجہ سے کہ فاسق ہیں ۔"(بیان القرآن){ إنَّ الَّذِينَ يَرْمُونَ الْمُحْصَنَاتِ الْغَافِلاتِ الْمُؤْمِنَاتِ لُعِنُوا فِي الدُّنْيَا وَالآخِرَةِ وَلَهُمْ عَذَابٌ عَظِيمٌ }[سورة النور: 23]ترجمہ:" وہ لوگ بہتان لگاتے ہیں ان عورتوں کوجو پاک دامن ہیں اور ایسی باتوں کے کرنے سے بالکل بے خبر ہیں اور ایمان والیاں ہیں ان پر دنیا اور آخرت میں لعنت کی جاتی ہے اور آخرت میں ان کو بڑا عذاب ہوگا"۔(بیان القرآن)بخاری میں ہے:"عن ‌أبي هريرة رضي الله عنه عن النبي صلى الله عليه وسلم قال: اجتنبوا السبع ‌الموبقات قالوا: يا رسول الله وما هن قال: الشرك بالله والسحر وقتل النفس التي حرم الله إلا بالحق وأكل الربا وأكل مال اليتيم والتولي يوم الزحف وقذف المحصنات المؤمنات الغافلات."(باب قول الله تعالى: {إن الذين يأكلون أموال اليتامى ظلما، إنما يأكلون في بطونهم نارا وسيصلون سعيرا4/10 ط:دار طوق النجاة)ترجمہ: "حضرت ابو ہریرہ رضی اللہ عنہ سے روایت ہے کہ رسول اللہ صلی اللہ علیہ و سلم نے ارشاد فرمایا: (لوگو) سات ہلاک کردینے والی باتوں سے بچو۔ پوچھا گیا یا رسول اللہ! وہ سات ہلاک کرنے والی باتیں کون سی ہیں؟ فرمایا: (1)کسی کو اللہ کا شریک ٹھہرانا، (2)جادو کرنا، (3)جس جان کو مار ڈالنا اللہ نے حرام قرار دیا ہے اس کو ناحق قتل کرنا، (4)سود کھانا، (5)یتیم کا مال کھانا، (6)جہاد کے دن دشمن کو پیٹھ دکھانا، (7)پاک دامن ایمان والی اور بے خبر عورتوں کو زنا کی تہمت لگانا"۔ (مظاہر حق جدید)فتاوی شامی میں ہے:"‌‌باب حد القذف هو لغة الرمي. وشرعا الرمي بالزنا، وهو من الكبائر بالإجماع فتح."(کتاب الحدود،باب القذف،ج:4/ص:43 ط: سعید)وفیہ ایضاً:"قال في الدر:(لا بأخذ مال في المذهب) بحر. وفيه عن البزازية: وقيل يجوز، ومعناه أن يمسكه مدة لينزجر ثم يعيده له۔۔۔۔۔ وفي المجتبى أنه كان في ابتداء الإسلام ثم نسخ.قال في الرد:مطلب في التعزير بأخذ المال (قوله لا بأخذ مال في المذهب) قال في الفتح: وعن أبي يوسف يجوز التعزير للسلطان بأخذ المال. وعندهما وباقي الأئمة لا يجوز. اهـ. ومثله في المعراج، وظاهره أن ذلك رواية ضعيفة عن أبي يوسف. قال في الشرنبلالية: ولا يفتى بهذا لما فيه من تسليط الظلمة على أخذ مال الناس فيأكلونه اهـ ومثله في شرح الوهبانية عن ابن وهبان."(ردالمحتار،کتاب الحدود،باب التعزيز،ج:4/ص:62،61 ط:سعيد)فقط واللہ اعلم
                                                  
عنوان: وزنی چیزبیچتے وقت دوبارہ وزن کرنے کا حکم
سوال: میں نے کمپنی سےایک چیز لی ہے  ،اس کا وزن ہوا ہے ،میں اس کو  بیچوں گا تو  کیا دوبارہ وزن کرنا لازمی ہے؟
جواب: صورتِ مسئولہ میں اگر کمپنی خریدار  یا اس کے وکیل کے سامنے وزن  کرکے فروخت کرے، یا کمپنی  کسی  مخصوص تھیلے یا برتن یا پیکٹ میں کوئی چیز فروخت کرے تو  سائل پربیچتے وقت دوبارہ اس کا  وزن کرنا لازم  نہیں ہے ، بصورتِ دیگر  دوبارہ وزن کرنا لازمی ہے۔تنویر الابصار  میں ہے :"اشترى مكيلًا بشرط الكيل حرم بيعه و أكله حتى يكيله و مثله الموزون و المعدود."بدائع الصنائع میں ہے:"و لو كاله البائع، أو وزنه بحضرة المشتري كان ذلك كافيا، ولا يحتاج إلى إعادة الكيل؛ لأن المقصود يحصل بكيله مرة واحدة بحضرة المشتري، وما روي عن رسول الله صلى الله عليه وسلم أنه "نهى عن بيع الطعام حتى يجري فيه صاعان صاع البائع، وصاع المشتري" محمول على موضع مخصوص، وهو ما إذا ‌اشترى ‌مكيلًا مكايلة فاكتاله ثم باعه من غيره مكايلة لم يجز لهذا المشتري التصرف فيه حتى يكيله، و إن كان هو حاضرًا عند اكتيال بائعه فلايكتفى بذلك."(فصل فی حکم البیع،245/5،ط:دار الکتب العلمیۃ)العنایۃ بشرح الہدایۃ میں ہے:"قال: (ومن ‌اشترى ‌مكيلًا مكايلةً أو موزونًا موازنة إلخ) إذا اشترى المكيل والموزون كالحنطة والشعير والسمن والحديد وأراد التصرف فذلك على أربعة أقسام: اشترى مكايلة وباع مكايلة، أو اشترى مجازفة وباع كذلك، أو اشترى مكايلة وباع مجازفة، أو بالعكس من ذلك. ففي الأول لم يجز للمشتري من المشتري الأول أن يبيعه حتى يعيد الكيل لنفسه كما كان الحكم في حق المشتري الأول كذلك لأن النبي صلى الله عليه وسلم "نهى عن بيع الطعام حتى يجري به صاعان صاع البائع، وصاع المشتري" ولأنه يحتمل أن يزيد على المشروط وذلك للبائع. والتصرف في مال الغير حرام فيجب التحرز عنه و هو بترك التصرف، وهذه العلة موجودة في الموزون فكان مثله."(العنایۃ ،515/6،ط:دارالفکر ،لبنان)فقط واللہ اعلم
                                                  
عنوان: پیسوں کے بدلہ پیسہ ادھار پر لینا
سوال: اگر کوئی ایرانی تومان  (یعنی ایرانی کرنسی) کیش پر  لینا  چاہتاہے تو1تومان کا ریٹ کیش پر 140 روپے اور  اگر کوئی آدھا پیسہ کیش اور آدھا ادھار پر  دے گا یا تیسرا حصہ ادھار مانگے  تو  پھر تومان کا ریٹ  140 کی بجائے 139 کردیتے ہیں، یہ کیسا ہے؟  ریٹ کو دنوں کے حساب سے تبدیل کردیتے ہیں کیش پر 1 تومان 140روپے  کا ملے گا دس دن ادھار پر 139روپے پر  ملے گا،1تومان کاریٹ بیس دن ادھار پر  138  میں ملے گا، 1 تومان کا ریٹ اس طرح سے فرق  کرتے رہیں گے؟
جواب: صورت مسئولہ میں دو مختلف الجنس کرنسیوں  کے لین دین نقد  میں کمی بیشی کے ساتھ کریں تو جائز ہے لیکن ادھار  پر جائز نہیں،  اس لئے کہ یہ بیع صرف ہے کرنسی کی خرید وفروخت ادھار پر کرنے سے بیع فاسد ہو جاتی ہے لہذا ادھا ر کا معاملہ کرنا جائز نہیں ہے ،اسی طرح ایرانی کرنسی کے بدلہ ایرانی کرنسی  ہی کی خرید وفروخت ہے تو اس میں یہ بھی ضروری ہے کہ برابر سرابر  ہو کمی زیا دتی جائز نہیں ہے ۔  الدر المختار وحاشية ابن عابدين (رد المحتار) (5/ 257):''(هو) لغةً: الزيادة. وشرعاً: (بيع الثمن بالثمن) أي ما خلق للثمنية ومنه المصوغ (جنساً بجنس أو بغير جنس) كذهب بفضة، (ويشترط) عدم التأجيل والخيار و (التماثل) أي التساوي وزناً، (والتقابض) بالبراجم لا بالتخلية (قبل الافتراق)، وهو شرط بقائه صحيحاً على الصحيح، (إن اتحد جنساً وإن) وصلية (اختلفا جودةً وصياغةً) ؛ لما مر في الربا (وإلا) بأن لم يتجانسا (شرط التقابض) لحرمة النساء، (فلو باع) النقدين (أحدهما بالآخر جزافاً أو بفضل وتقابضا فيه) أي المجلس (صح)." فقط واللہ اعلم
                                                  
عنوان: شادی کے لیے سودی قرضہ لینے کا حکم
سوال: میری عمر 22 سال ہے، میں پولیس میں ملازم ہو ں،  اللہ کا شکر ہے، بات یہ ہے کہ  مجھے اپنے  نکاح کے لیے کچھ پیسوں کی ضرورت ہے،  بہت  کوشش کی ، مگرمجھے کسی نے نہیں دیے، بہت سے بندوں سے ادھار مانگا،  مگر کچھ نہیں ہوا،  آخر میں نے  سوچا بینک سے لون اٹھا لوں ،  بینک کا لون سود ہوتا ہے،  مگر میں کیا کروں؟   کوئی  مجھے دیتا نہیں،  مجبور ہوں کیا کروں؟  سود حرام ہے،  کیا کروں میں؟
جواب: واضح رہے کہ سود لینا اور سود دینا دونوں قرآن و حدیث کی قطعی نصوص سے حرام ہیں، حدیثِ مبارک میں  سودی لین دین کرنے والوں پر لعنت کی  گئی ہے، اور بینک  سے    ملنے والاقرض  سراسر سود پر مشتمل ہوتا ہے، اور بینک سے قرض لینا سودی معاملہ ہے،  اور سودی قرض  لینا جائز نہیں  ۔نیز  شدید مجبوری  کی صورت میں سودی قرض لینے  کی اجازت ہے، معمولی مجبوری میں یہ گنجائش نہیں ہے، اس لیے  شدید مجبوری  کے بغیر بینک سے قرض  لینا شرعًا جائز نہیں ہوگا،اور شادی کے  لیے سودی قرضہ لینا شدید مجبوری میں داخل نہیں ہے ۔لہذا صورتِ مسئولہ میں  شادی کے  لیے سودی قرضہ لینا جائز نہیں ہے ۔ شادی  کے لیے رشتہ دار  یا دوست وغیرہ سے بلا سود  قرضہ لے لیں،  اگر وہ نہ  دیں تو ان کو راضی کر نے کی کوشش کریں اور اگر کوئی بندوبست نہ ہو تو اللہ تعالیٰ پر توکل کرتے ہوئے قناعت کرنا چاہیے، کیوں کہ قرض لینے کے بعد اس قرض کی ادائیگی کا بھی تو انتظام کرنا ہوگا، اس وقت جیسے محنت کرکے حلال رقم سے ادائیگی کا انتظام کیا جائے گا، ابھی سے کوشش کرلی جائے؛  تاکہ سودی قرض لینے کی ہی نوبت نہ آئےاور شادی کے  لیے مروجہ رسم  و رواج اور فضول خرچی سے اجتناب کریں،  ضرورت کے بقدر ہی اخراجات کریں ، اور اگر بعد میں ادائیگی میں حلال کا اہتمام نہ ہو تو یہ  گناہ در گناہ ہوجائے  گا، کہیں اس سے زیادہ پریشانی نہ ہوجائے، اور سودی قرضہ اتارنے کے لیے  پھر سودی قرضے لینے کا سلسلہ   نہ کرنا   پڑجائے، اور آدمی  اگر حرام سے بچنے  کے لیے ہمت بلند رکھے اور اللہ تعالیٰ پر بھروسہ رکھے تو اللہ کی طرف سے مدد ہوتی ہے، اور اللہ تعالی ایسی جگہ سے بندوبست کرتے ہیں جو اس کے وہم و گمان میں بھی نہیں ہوتی۔ارشادِ باری تعالیٰ ہے:"{وَمَنْ يَتَّقِ اللَّهَ يَجْعَلْ لَهُ مَخْرَجًا،  وَيَرْزُقْهُ مِنْ حَيْثُ لَا يَحْتَسِبُ وَمَنْ يَتَوَكَّلْ عَلَى اللَّهِ فَهُوَ حَسْبُهُ إِنَّ اللَّهَ بَالِغُ أَمْرِهِ قَدْ جَعَلَ اللَّهُ لِكُلِّ شَيْءٍ قَدْرًا}"[سورة الطلاق: 2، 3]حدیث مبارک میں ہے:"عَنْ جَابِرٍ، قَالَ: لَعَنَ رَسُولُ اللهِ صَلَّى اللهُ عَلَيْهِ وَسَلَّمَ آكِلَ الرِّبَا، وَمُؤْكِلَهُ، وَكَاتِبَهُ، وَشَاهِدَيْهِ» ، وَقَالَ: «هُمْ سَوَاءٌ".(الصحیح لمسلم، 3/1219، کتاب المساقات، دار احیاء التراث ، بیروت۔مشکاۃ المصابیح،  باب الربوا، ص: 243، قدیمی)      مشكاة المصابيح  میں ہے:"وعن أبي هريرة قال: قال رسول الله صلى الله عليه وسلم: «الربا سبعون جزءا أيسرها أن ینکح الرجل أمه."(1/246، باب الربوا ، ط؛ قدیمی)اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو ھدیة  فأسلف على ذلك إن أخذ الزیادة علی ذلك ربا".(14/513، باب کل قرض جر  منفعۃ، کتاب الحوالہ، ط؛ ادارۃ القرآن)      الاشباہ والنظائر میں ہے:  "وفي القنية والبغية: يجوز للمحتاج الاستقراض بالربح (انتهى)".(ص؛93، الفن الاول، القاعدة الخامسة، ط:قدیمی)فقط والله أعلم
                                                  
عنوان: جی پی فنڈ پر ملنے والے منافع کاحکم
سوال: میں نے مختلف فتاوی جات میں پڑھا ہے کہ گورنمنٹ اپنے ملازمین کو جی پی فنڈ دیتی ہے یہ فنڈ اس کی تنخواہ سے کاٹے جاتے ہیں۔ مگر اس پر سالانہ کے حساب سے کچھ فیصد اضافہ ہوتا ہے۔میں نے مختلف فتاوی جات میں پڑھا ہے کہ اس کو لینا جائز ہے اور جواز کی  صورت یہ بتاتے ہیں کہ یہ گورنمنٹ کی ملکیت ہوتی ہے؛  اس لیے جائز ہے۔ اس پر میں بھی متفق تھا، لیکن اب پشاور میں گورنمنٹ نے ایک فارم  نکالا ہےکہ اگر کوئی اس فارم کو پر کرے گا تو اس کے جی پی فنڈ پر سود نہیں ملی گی تو اب کیا حکم  ہوگا؟
جواب: صورتِ  مسئولہ میں جی پی فنڈ میں ملازم کی   ماہانہ تنخواہ سے جو رقم کاٹی  جاتی ہے اگر یہ جبری ہے،منع کرنے کے باوجود کاٹی   جاتی ہے تو ملازمت ختم ہونے کے بعد اس فنڈ سے ملازم کوجتنی بھی رقم ملے گی وہ اس ملازم  کے  لیے حلال ہوگی،سود نہیں ہوگی ،اس کو لینا اور استعمال کرنا جائز ہوگا ۔  اوراگر یہ کٹوتی اختیاری ہے تو  جو رقم ملازم  نے اپنے اختیار سے کٹوائی ہے اور اس پر محکمہ نے اپنے جانب سے جو اضافہ کیا ہے  ان دونوں قسموں کی رقم کا وصول کرنا تو جائز هے، البتہ اس پر سود کے نام سے ملنے والی رقم کا لینا جائز نہیں ہے۔ پشاور گورنمٹنٹ نے جو فارم  نکالا ہے ،جسے پرکرنے کی صورت میں ملازم کو اضافی رقم جو سودی ذرائع سے حاصل کی جاتی  ہے،  نہیں ملے گی،  اگر یہ فنڈ جبری ہے تو ملازم کے  لیے اس فارم کو پرکرکے اس اضافی رقم کو بندکرادیناضروری نہیں ،اور اگر کٹوتی اختیاری ہے تو مذکورہ فارم کو پر کر کے اس اضافی رقم کو بند کر دینا  چاہیے۔جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"جبری پراویڈنٹ فنڈ پہ سود کے نام پر جو رقم ملتی ہے  ،وہ شرعًا سود نہیں ، بلکہ اجرت(تنخواہ) ہی کا ایک حصہ ہے،  اس کا لینا اور اپنے استعمال میں لانا جائز  ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)البحر الرائق میں  ہے :"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها".(البحر الرائق 7/ 300، ط: دارالكتاب الإسلامي)ردالمحتار میں ہے:"(قوله:كل قرض جر نفعًا حرام) أي إذا كان مشروطًا، كما علم مما نقله عن البحر۔"(کتاب البیوع ،مطلبكل قرض جر نفعا حرام5/ 166، ط: سعيد)الدرالمختار میں ہے:"(خال عن عوض)۔۔۔(بمعيار شرعي) وهو الكيل والوزن فليس الذرع والعد بربا (مشروط) ذلك الفضل (لأحد المتعاقدين) أي بائع أو مشتر ۔۔۔(في المعاوضة) ۔"(کتاب البیوع ،مطلب في الإبراء عن الربا5/ 1698/ 170، ط: سعيد)فقط واللہ اعلم
                                                  
عنوان: گندم کی کٹائی سے ایک مہینہ پہلے قرض لے کر گندم کی فصل کٹائی کے بعد قرض خواہ کو دینا
سوال: ہمارے علاقے میں ایک رواج ہے کہ گندم کٹائی سے تقریبًا ایک مہینہ پہلے ایک دوسرے سے قرض لیتے ہیں اس شرط پر کہ ایک مہینہ کے بعد میری فصل کی کٹائی ہوجائے گی تو میں آپ کو دے دوں گا،  کیا یہ تبادلہ جائز  ہے؟
جواب: صورتِ  مسئولہ میں اگر  رقم  ایک مہینہ کے لیے قرض لے کر ، اس کی ادائیگی گندم کے ذریعے کی جائے  تو جس دن قرض ادا کیا جارہا ہے اس دن  اتنی رقم کی مارکیٹ ویلیو کے مطابق گندم دی جائے تو  یہ جائز ہے، اور اگر  قرض دینے کی صورت میں یہ  وعدہ ہو کہ ایک مہینہ کے بعد جو گندم کی فصل تیار ہوگی وہ آپ کو فروخت کروں گا، تو اس صورت میں قرض دینے والے کا اس گندم کو مارکیٹ ویلیو کے حساب سے خریدنا جائز ہوگا،  لیکن  دونوں صورتوں میں مارکیٹ ویلیو سے کم میں گندم کی خرید وفروخت جائز نہیں  ہوگی، اس لیے  کہ یہ قرض کی  وجہ سے نفع لیا جارہا ہے، اور قرض پر مشروط لینا شرعًا سود ہے، اس لیے جائز نہیں ہے۔فتاوی شامی میں ہے:"وفي الحاوي: سئل محمد بن سلمة عن أجرة السمسار، فقال: أرجو أنه لا بأس به و إن كان في الأصل فاسدًا؛ لكثرة التعامل، و كثير من هذا غير جائز، فجوزوه لحاجة الناس إليه كدخول الحمام."(6/63،مطلب فی اجرۃ الدلال، کتاب الاجارۃ، ط؛سعید)         وفیہ ایضا:"و في الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضا عن منفعة القرض لا مجانًا."(6/63،مطلب أسكن المقرض في داره يجب أجر المثل ، کتاب الاجارۃ، ط؛سعید) وفیہ ایضا:"و في الأشباه: كلّ قرض جرّ نفعًا حرام؛ فكره للمرتهن سكنى المرهونة بإذن الراهن."(5/166، مطلب کل قرض جر نفعًا، ط؛ سعید)فقط واللہ اعلم
                                                  
عنوان: گھر کا کرایہ کم ہونے کی صورت میں ملازم کو ملنے والے ہاؤس رینٹ سے بچ جانے والی رقم کا حکم
سوال: گورنمنٹ اپنے ملازم کو گھر کے کرایہ کی مد میں پیسے دیتی ہے۔ ذاتی مکان والے  ملازم کو گھر  کا کرایہ اسی کے نام پر ملتا ہے  اور  کرایہ کے گھر میں کرایہ  مالکِ  مکان کو ملتا ہے۔  ملازم کو ایک مخصوص رقم ملتی ہے جو  اس کے  اسکیل کے حساب سے ملتی ہے،  مثال کے طور پر گریڈ 17 اور18 کے ملازم کو 27000 روپے اور 19 کے ملازم کو 37000 ملتی ہے۔ اگر ملازم کم کرایہ والا گھر  لے جس کا کرایہ کم ہو تو کیا وہ مالک مکان سے اضافی رقم لے سکتا ہے،  کیا اس کے لیے لینا جائز ہے؟
جواب: صورتِ  مسئولہ میں اگر حکومت کی طرف سے  ملازم کے گریڈ کے حساب سے گھر کا کرایہ مقرر ہو، مثلًا  گریڈ 17 اور18 کے ملازم کے لیے 27000 روپے اور 19 کے ملازم کو 37000 مقرر ہوں، اور گھر کا کرایہ کم ہو یا زیادہ سرکار کو اس سے غرض نہ ہو تو  اس صورت میں وہ کرایہ ملازم کی ملکیت ہے، کرایہ سے جتنی رقم بچ جائے  وہ  اس کو استعمال کرسکتا ہے۔اور اگر  کرایہ  کے اعتبار سے رقم مقرر ہو اور  یہ طے ہو کہ جتنا کرایہ  ہوگا اتنا ہی  ملے گا تو  کرایہ کم ہونے کی صورت میں زیادہ رقم حکومت کو لوٹانا ضروری ہوگا۔مشكاة المصابيح  میں ہے:"و عن عمرو بن عوف المزني عن النبي صلى الله عليه وسلم قال: «الصلح جائز بين المسلمين إلا صلحًا حرم حلالًا أو أحل حرامًا، و المسلمون على شروطهم إلا شرطًا حرم حلالًا أو أحل حرامًا» . رواه الترمذي وابن ماجه وأبو داود وانتهت روايته عند قوله: «شروطهم»."(1/253، باب الافلاس والانظار، الفصل الثانی، ط؛ قدیمی)فقط واللہ اعلم
                                                  
عنوان: زندگی میں انتقال ہونے والی اولاد کا مرحوم کے ترکہ میں حصے کا حکم
سوال: پہلے آپ کی طرف سے فتوی جاری ہوچکا ہے کہ no share for daughter of deceased daughter اب وہ خاتون بھی فوت ہوچکی ہے مگر اب بھی اس کے ورثاءوراثت کے طلب گار ہیں ،جب کہ آپ کے فتوے کے مطابق وہ خاتون بھی حقدار نہ تھی براہ کرم قرآن اور حدیث کے حوالہ جات ارسال کیجیے تاکہ مدعیان کو مطمئن کیا جاسکے۔پہلا فتوی بابت" نواسی کا وراثت میں حصہ" یہ تھا۔ فتوی نمبر 144112200247، کتاب: معاملات ،باب: وراثت ، وصیت، فصل :ورثاء اور ان کے حصص ۔سوال یہ تھا ایک شخص کی صرف ایک ہی بیٹی تھی ،1928 میں  اس کا انتقال اپنے والد صاحب کی زندگی میں ہوگیا تھا، اس مرحومہ بیٹی کی صرف ایک ہی بیٹی تھی ۔پھر وہ شخص 1955ء میں فوت ہوا تو اس کے ورثاء میں صرف اس کا ایک بھائی زندہ تھا ، کیا ساری وراثت بھائی کو جاۓ گی یا نواسی یعنی daughter of deceased daughter مرحومہ بیٹی کی بیٹی اپنے نانا کی وراثت میں حصہ دار ہو سکتی ہے؟ اسلامی اور پاکستانی قانون کا حوالہ دیجیے۔جواب: مذکورہ صورت میں چوں کہ مرحوم کے انتقال کے وقت اس کا ایک بھائی زندہ تھا. لہذا مرحوم کی نواسی کو مرحوم کی جائیداد میں بطورِ میراث حصہ نہیں ملے گا، البتہ میراث کی تقسیم کے وقت مرحوم کا بھائی اپنی مرضی اور خوشی سے اپنے مرحوم بھائی کی نواسی کو کچھ دینا چاہے تو شرعاً یہ پسندیدہ اور باعثِ ثواب ہے، سورہ نساء میں ہے:﴿ وَاِذَا حَضَرَ الْقِسْمَةَ اُولُو الْقُرْبٰی وَالْیَتٰمٰی وَالْمَسٰکِیْنُ فَارْزُقُوْهُمْ مِّنْهُ وَقُوْلُوْا لَهُمْ قَوْلاً مَّعْرُوْفاً ﴾[النساء:8] ترجمہ: اور جب میراث کی تقسیم کے وقت (وہ) قریبی رشتہ دار (جن کا میراث میں شرعی حصہ مقرر نہیں ہو) اور یتیم اور مساکین حاضر ہوں تو انہیں ترکے میں سے کچھ بطورِ رزق دے دو اور ان سے اچھی بات کہو۔السراجی فی المیراث میں ہے:"الأقرب فالأقرب یرجحون بقرب الدرجۃ أعني أولاہم بالمیراث جزء المیت أي البنون ثم بنوہم۔"(السراجي في المیراث ص: 22)فقط و الله أعلم
جواب: مذکورہ سوال کا جواب وہی ہے جو پہلے دیا جاچکا ہے، کہ جس بیٹی کا انتقال اپنے والدین کی زندگی میں ہوجائے اور والدین کی اس کےعلاوہ کوئی نرینہ اولاد ہو ،یا نرینہ اولاد نہ ہو لیکن مرحومین  کے عصبات  میں سے کوئی موجود ہو تو اس صورت میں مرحومہ بیٹی کا  یا اس کی اولاد کا  مرحومین  کی جائیداد میں کوئی حصہ نہیں ہوتا، کیوں کہ  قریب والےوارث  کی موجودگی میں دور والے وارث کو میراث میں حصہ نہیں ملتا، شریعت کا یہی حکم ہے۔  جب کہ پاکستانی آئین 1961ء کے دفعہ 4 میں یہ بات ذکر ہےکہ :"ان یتیم پوتا، پوتی اور نواسہ نواسی کو دادا اور نانا کی میراث میں سے حصہ ملے گا، جن کےوالد یا والدہ اپنے والد  کی زندگی میں فوت ہوگئے ہوں۔"مذکورہ قانون شرعی اعتبار سے درست نہیں ہے،نيز اس بارے میں جامعہ کے "ماہنامہ بینات "رسالے ميں بعنوان "عائلی قوانین"بابت رجب المرجب ۱۳۸۲ھ بمطابق دسمبر 1962ء میں مفصل بحث کی گئی ہے، اسے دیکھ لیا جائے۔قرآن مجید میں ہے:" اٰبَاۗؤُكُمْ وَاَبْنَاۗؤُكُمْ لَا تَدْرُوْنَ اَيُّھُمْ اَقْرَبُ لَكُمْ نَفْعًا  ۭ فَرِيْضَةً مِّنَ اللّٰهِ  ۭاِنَّ اللّٰهَ كَانَ عَلِيْمًا حَكِـيما"(النساء:11)ترجمہ:"تمہارے اصول و فروع جو ہیں تم پورے طور پر یہ نہیں جان سکتے ہو کہ ان میں کونسا شخص تم کو نفع پہنچانے میں نزدیک تر ہے۔ یہ حکم منجانب اللہ مقرر کردیا گیا بالیقین اللہ تعالیٰ بڑے علم اور حکمت والے ہیں۔"(بیان القرآن)الموسوعۃ الفقھیۃالکویتیۃ میں ہے:"(وللإرث ‌شروط ‌ثلاثة) :۔۔۔۔۔۔۔ ثانيها: تحقق حياة الوارث بعد موت المورث."(شروط المیراث، ج:3،ص:22،ط:دار السلاسل)''صحیح بخاری'' میں ہے:''وقال زيد: ولد الأبناء بمنزلة الولد، إذا لم يكن دونهم ولد ذكرهم كذكرهم، وأنثاهم كأنثاهم، يرثون كما يرثون، ويحجبون كما يحجبون، ولا يرث ولد الابن مع الابن."(8/ 151،باب میراث ابن الابن، ط: دار طوق النجاہ)''البحر الرائق  '' میں ہے:''وأما بيان الوقت الذي يجري فيه الإرث، فنقول: هذا فصل اختلف المشايخ فيه، قال مشايخ العراق: الإرث يثبت في آخر جزء من أجزاء حياة المورث، وقال مشايخ بلخ: الإرث يثبت بعد موت المورث." ( کتاب الفرائض،ج:9، ص:346 ، ط:رشیدیہ)فقط واللہ اعلم
                                                  
عنوان: سودی قرضہ کا معاملہ ختم کرتے ہوئے سود کی رقم ادا کرنا
سوال: ایک صاحب نے ہندو سے سود پر قرض لیا،  اب ان کو معلوم ہوا کہ سود کتنا بڑا گناہ ہے تو چاہتے ہیں کہ مزید سود ادا نہ کریں صرف اصل رقم ادا کریں،  لیکن ہندو کہتا ہے کہ آپ نے معاہدہ کیا ہوا ہے  سود ادا کرنے کا؛  اس لیے ادا کریں۔ اسلام اس بارے کیا کہتا ہے کہ کیا ایسے معاہدے کی پاسداری کرنی چاہیے؟
جواب: سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺکے ساتھ اعلان جنگ قرار دیاگیا ہے، اور سودی معاملہ ختم کرکے صرف اصل رقم لینے کو جائز قرار دیا ہے۔قرآنِ کریم میں ہے:﴿ يَا أَيُّهَا الَّذِيْنَ آمَنُوا اتَّقُوا الله َ وَذَرُوْا مَا بَقِيَ مِنَ الرِّبَا إِنْ كُنْتُمْ مُؤْمِنِيْنَ فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللهِ وَرَسُوْلِه وَإِنْ تُبْتُمْ فَلَكُمْ رُءُوْسُ أَمْوَالِكُمْ لَاتَظْلِمُوْنَ وَلَا تُظْلَمُوْنَ وَإِنْ كَانَ ذُوْ عُسْرَةٍ فَنَظِرَة إِلٰى مَيْسَرَةٍ وَأَنْ تَصَدَّقُوْا خَيْر لَّكُمْ إِنْ كُنْتُمْ تَعْلَمُوْنَ﴾ [البقرة : ۲۷۸ إلى ۲۸٠ ]ترجمہ: اے ایمان والو ! اللہ سے ڈرو اور جو کچھ سود کا بقایاہے اس کو چھوڑ دو اگر تم ایمان والے ہو، پھر اگرتم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے۔ اور اگر تم توبہ کرلوگے تو تم کو تمہارے اصل اموال مل جائیں گے، نہ تم کسی پر ظلم کرنے پاؤ گے اور نہ تم پر ظلم کرنے پائے گا، اور اگر تنگ دست ہو تو مہلت دینے کا حکم ہے آسودگی تک اور یہ کہ معاف ہی کردو  زیادہ بہتر ہے تمہارے لیے اگر تم کو خبر ہو۔ (بیان القرآن ) سود کا انجام تباہی اور بربادی ہی ہے۔ سودی معاملے کی سنگینی کا اندازہ اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت  کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، عموماً جو لوگ سود پر قرض لے کر کاروبار کرتے ہیں، ساری زندگی سود سے پیچھا چھڑانے میں گزرجاتی ہے، بلکہ بکثرت ایسے واقعات پیش آتے ہیں کہ سرمایہ مع نفع سب سے ہاتھ دھونا پڑجاتاہے۔ صورت مسئولہ میں مذکورہ شخص کا  سودی معاہدہ کرنا اور سود کی بنیاد پر قرضہ لینا جائز نہیں تھا،  اب ایسے معاملہ کو جلد از جلد ختم کرنا واجب ہے، اور صرف اصل رقم واپس کرنا لازم ہے ، اس کے اوپر سود دینا جائز نہیں ہے؛  لہذا اگر سود سے جان چھڑواسکتے   ہیں تو بہتر،  ورنہ مجبوراً جان چھڑانے کی جو بھی صورت ہو اس کو اختیار کرکے جان چھڑالیں ؛تاکہ سودی معاملہ کی مدت میں اضافہ نہ ہو۔ فقط واللہ اعلم
                                                  
عنوان: مرحوم والد کا اپنی زندگی میں مکان اپنے کسی بچے کے نام کردینے کے بعد اس میں  دیگر ورثاء کا حق وحصہ
سوال: اگر اپنی زندگی میں والد نے اپنا گھر کسی ایک بچے کے نام پر کر دیا تو والد کی وفات کے بعد دوسرے بہن بھائی اس گھر کے حق دار ہیں یا نہیں؟
جواب: واضح رہے کہ انسان کا اپنی زندگی میں اپنی جائیداد میں سے کسی کو کچھ دینا ہبہ (گفٹ) کہلاتا ہے، اور   ہبہ (گفٹ) کے مکمل ہونے کے لیے ضروری ہے کہ واہب (ہبہ کرنے والا) موہوبہ چیز (جس چیز کا ہبہ کیا جارہاہے)  کو موہوب لہ (جس کو ہبہ کررہا ہے) کے نام کرنے کے ساتھ اس کا مکمل  قبضہ اور تصرف بھی دے دے، اور ہبہ کے وقت موہوبہ چیز سے اپنا تصرف مکمل طور پر ختم کردے، ورنہ قبضہ اور مالکانہ حقوق دیے  بغیر صرف کوئی  چیز نام کرنے سے   شرعاً ہبہ (گفٹ)مکمل نہیں ہوتا۔لہذا صورتِ  مسئولہ میں اگر مرحوم والد نے اپنا مکان کسی ایک بالغ بچے  کے نام کردیا ہو ، لیکن اس کا قبضہ اور اس میں تصرف کا اختیار تاحیات اپنے پاس ہی رکھا ہو تو صرف کسی اولاد کے نام کردینے سے وہ اس مکان کا مالک  نہیں ہوگا، بلکہ  مرحوم کے انتقال کے بعد یہ ان کا ترکہ ہوگا، جس میں تمام ورثاء کا حق وحصہ ہوگا۔ اور اگر مرحوم والد نے اپنی زندگی میں ہی  مذکورہ مکان اپنے کسی بچے کے نام کرنے کے ساتھ ساتھ اس کا قبضہ اور تصرف بھی اس کو دے دیا تھا تو یہ مکان اسی کے ملکیت ہوگا، اس صورت میں والد  کے انتقال کے بعد دیگر ورثاء کا اس میں حق وحصہ نہیں ہوگا۔یہ تفصیل اس صورت میں تھے جب والد نے اپنے  کسی بالغ بچے کے نام مکان کیا ہو، لیکن اگر والد نے اپنی کسی نابالغ  بچے کو مکان گفٹ کیا تھا  اور  اسے بچے کی طرف سے والد نے اپنے پاس ہی رکھا ہو تب بھی یہ گفٹ مکمل ہوجائے گا، اگرچہ والد نے اس کا قبضہ نہ دیا ہو ، اور یہ مکان اسی بچے کی ملکیت شمار ہوگا۔فتاویٰ عالمگیری میں ہے:"لايثبت الملك للموهوب له إلا بالقبض هو المختار، هكذا في الفصول العمادية."(4/378،  الباب الثانی فیما یجوز من الھبۃ وما لا یجوز، ط؛ رشیدیہ)      فتاوی شامی میں ہے:"(وهبة من له ولاية على الطفل في الجملة) وهو كل من يعوله فدخل الأخ والعم عند عدم الأب لو في عيالهم (تتم بالعقد) لو الموهوب معلوما وكان في يده أو يد مودعه، لأن قبض الولي ينوب عنه، والأصل أن كل عقد يتولاه الواحد يكتفى فيه بالإيجاب(قوله: على الطفل) فلو بالغا يشترط قبضه، ولو في عياله تتارخانية (قوله: في الجملة) أي ولو لم يكن له تصرف في ماله (قوله: بالعقد) أي الإيجاب فقط كما يشير إليه الشارح كذا في الهامش، وهذا إذا أعلمه أو أشهد عليه، والإشهاد للتحرز عن الجحود بعد موته والإعلام لازم لأنه بمنزلة القبض بزازية."(5/694، کتاب الھبۃ، ط ؛ سعید)فقط واللہ اعلم
                                                  
عنوان: ڈی ایس پی فنڈ پر منافع کاحکم
سوال: میں آرمی سے ریٹائرڈ ہوں،  ہماری تنخواہ سے ڈی ایس پی فنڈ کاٹا جاتا ھے۔ اور ہر سال حکومت ہم کو کبھی 7% کبھی 10% کبھی 12% اس فنڈ پر منافع دیتی ہے۔ اب چوں کہ ہم کو یہ پیسے  ملتے ہیں۔ شریعت میں یہ پیسے ہمارے لیئے جائز ہیں یا نہیں؟ کیوں کہ یہ پیسے حکومت اپنی مرضی سے دیتی ہے۔ ہم نے کوئی ایگریمنٹ نہیں کیا ہے حکومت کے ساتھ  کہ ہمیں اتنا منافع  دیں گے!
جواب: صورتِ مسئولہ میں  سائل کی تنخواہ میں سے ڈی ایس پی  فنڈ کی مد میں مذکورہ کٹوتی اگر جبری ہو  تی ہے،  سائل کےکہنے اور مرضی سے نہیں ہو تی  تو اس صورت میں ریٹائر منٹ کے بعد اصل کٹوتی شدہ رقم اور اس کے ساتھ منافع کے عنوان سے جتنی رقم ملتی ہے، تمام رقم کا لینا اور استعمال کرنا جائز ہے۔  اور اگر "ڈی ایس پی فنڈ "اختیاری ہے تو  سالانہ منافع کے نام پر جو رقم دی جاتی ہے وہ سود ہے، اور سود لینا جائز نہیں ہوگا۔البحر الرائق شرح كنز الدقائق"میں ہے: قال رَحِمَهُ اللَّهُ: ( وَالْأُجْرَةُ لَاتُمْلَكُ بِالْعَقْدِ بَلْ بِالتَّعْجِيلِ أو بِشَرْطِهِ أو بِالِاسْتِيفَاءِ أو بِالتَّمَكُّنِ منه ) يَعْنِي الْأُجْرَةَ لَا تُمْلَكُ بِنَفْسِ الْعَقْدِ سَوَاءٌ كانت عَيْنًا أو دَيْنًا وَإِنَّمَا تُمْلَكُ بِالتَّعْجِيلِ أو بِشَرْطِهِ أو بِاسْتِيفَاءِ الْمَعْقُودِ عليه وَهِيَ الْمَنْفَعَةُ أو بِالتَّمَكُّنِ من الِاسْتِيفَاءِ بِتَسْلِيمِ الْعَيْنِ الْمُسْتَأْجَرَةِ في الْمُدَّةِ اه ۔ (8 / 5) فقط واللہ اعلم
                                                  
عنوان: صرف بیعانہ دے کر خریدی گئی زمین کو آگے فروخت کرنے کا حکم
سوال: کیا صرف بیعانہ دے کر زمین خریدنے کے بعد اس زمین کو آگے نفع پر فروخت کرسکتے ہیں؟
جواب: اگر کسی شخص نے کوئی زمین خریدی اور اس کی مکمل قیمت ادا نہیں کی، بلکہ صرف بیعانہ ادا کیاہے تو ایسی صورت میں زمین خریدنے والا اس زمین کا مالک بن چکا اور اس کی قیمت خریدار کے ذمہ دین ہوئی،  اب اگر خریدار اس زمین کو آگے نفع کے ساتھ یا جس طرح چاہے، فروخت کرسکتا ہے۔البحر الرائق میں ہے:"قوله: (صح بيع العقار قبل قبضه) أي عند أبي حنيفة وأبي يوسف، وقال محمد: لا يجوز لإطلاق الحديث، وهو النهي عن بيع ما لم يقبض، وقياسا على المنقول وعلى الإجارة، ولهما أن ركن البيع صدر من أهله في محله ولا غرر فيه، ‌لأن ‌الهلاك ‌في ‌العقار نادر، بخلاف المنقول، والغرر المنهي غرر انفساخ العقد، والحديث معلول به عملا بدلائل الجواز."(ج:6، ص:126، كتاب البيع، باب المرابحة والتولية، ط:دار الكتاب الإسلامي)بدائع الصنائع میں ہے:"(وأما) ‌بيع ‌المشتري ‌العقار قبل القبض، فجائز عند أبي حنيفة وأبي يوسف استحسانا، وعند محمد وزفر والشافعي - رحمهم الله - لا يجوز قياسا، واحتجوا بعموم النهي الذي روينا؛ ولأن القدرة على القبض عند العقد شرط صحة العقد لما ذكرنا، ولا قدرة إلا بتسليم الثمن، وفيه غرر، ولهما عمومات البياعات من الكتاب العزيز من غير تخصيص، ولا يجوز تخصيص عموم الكتاب بخبر الواحد عندنا أو نحمله على المنقول توفيقا بين الدلائل صيانة لها عن التناقض؛ ولأن الأصل في ركن البيع إذا صدر من الأهل في المحل هو الصحة، والامتناع لعارض الغرر، وهو غرر انفساخ العقد بهلاك المعقود عليه. ولا يتوهم هلاك العقار، فلا يتقرر الغرر، فبقي بيعه على حكم الأصل ..... وفقه هذا الأصل ما ذكرنا: أن الأصل هو الصحة في التصرف الصادر من الأهل المضاف إلى المحل والفساد بعارض غرر الانفساخ، ولا يتوهم ذلك في هذه التصرفات؛ لأنها لا تحتمل الفسخ، فكان القول بجواز هذه التصرفات عملا بالأصل، وأنه واجب."(ج:5، ص:181، كتاب البيوع، فصل في شرائط الصحة في البيوع، ط:سعيد)فقط والله أعلم
                                                  
عنوان: پراویڈنٹ فنڈ پر سود کے نام سے ملنے والی رقم کا حکم
سوال: میں ایک سرکاری محکمہ میں ملازمت کرتا ہوں ہم کو ہمارے فنڈ پر جی پی فنڈ پر انٹرسٹ ملتا ہے کیا ہم کیا وہ ہم پر جائز ہے یا نہیں؟ برائے مہربانی مجھے واضح بتایا جائے، اگر یہ غلط ہے تو میں اپنے محکمے میں اپنے فنڈ پر یہ انٹرسٹ ہٹانے کی درخواست دے کر ختم کرواؤں؟
جواب: صورتِ  مسئولہ میں سائل کی ماہانہ تنخواہ سے جو رقم کاٹی جاتی ہے اگر یہ جبری ہے،منع کرنے کے باوجود کاٹی جاتی ہے تو ملازمت ختم ہونے کے بعد اس فنڈ سے سائل کوجتنی بھی رقم ملے گی وہ سائل کے  لیے حلال ہوگی،سود نہیں ہوگی ،اس کو لینا اور استعمال کرنا جائز ہوگا ۔  اوراگر یہ کٹوتی اختیاری ہے تو جو رقم سائل نے اپنے اختیار سے کٹوائی ہے اور اس پر محکمہ نے اپنے جانب سے جو اضافہ کیا ہے  ان دونوں قسموں کی رقم کا وصول کرنا تو جائز هے، البتہ اس پر سود کے نام سے ملنے والی رقم کا لینا جائز نہیں ہے۔جواہر الفقہ میں حضر ت مفتی محمد شفیع عثمانی صاحب رحمہ اللہ اس مسئلہ سے متعلق لکھتے ہیں:"         جبری پراویڈنٹ فنڈ پہ سود کے نام پر جو رقم ملتی ہے  ،وہ شرعا سود نہیں  بلکہ اجرت(تنخواہ)ہی کا ایک حصہ ہے اس کا لینا اور اپنے استعمال میں لانا جائز ہے  ، البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے اور ذریعہ  سود بنا لینے کا خطرہ بھی ہے ، اس لیے اس سے اجتناب کیا جائے۔"(ج:3،ص:257،ط:مکتبہ دار العلوم کراچی)البحر الرائق میں ہے:"قوله:(بلبالتعجيلأو بشرطه أو بالاستيفاء أو بالتمكن) يعني لا يملك الأجرة إلا بواحد من هذه الأربعة والمراد أنه لا يستحقها المؤجر إلا بذلك كما أشار إليه القدوري في مختصره لأنها لو كانت دينا لا يقال أنه ملكه المؤجر قبل قبضه وإذا استحقها المؤجر قبل قبضها فله المطالبة بها وحبس المستأجر عليها وحبس العين عنه وله حق الفسخ إن لم يعجل له المستأجر كذا في المحيط لكن ليس له بيعها قبل قبضها."(ج:7،ص:300،ط:دار الکتاب الاسلامی)فقط واللہ اعلم
                                                  
عنوان: قرض پر نفع کا مطالبہ کرنا
سوال: ایک شخص نے میرے بیٹے کو مختلف لوگوں سے قرضہ دلوایا، کسی سے بارہ لاکھ، کسی سے 6 لاکھ وغیرہ اور ہر ایک سے معاہدہ بھی کروایا کہ مثلا 12 لاکھ پر 650000 روپے منافع دے گا، اور ہر ماہ 70 سے 75 ہزار قسط بھرے گا 12 ماہ تک اور پھر تین میں جو رقم باقی رہ گئی ہے وہ اصل رقم منافع سمیت پوری واپس کرے گا، اب حقیقت میں نہ میرا بیٹا کاروبار کرتا ہے اس کے پاس اپنا کچھ بھی نہیں ہے اور نہ ہی ان لوگوں سے کوئی کاروباری معاملہ ہے، بلکہ صرف قرض کا معاملہ ہے، اب میرے بیٹے  پر بہت قرضہ چڑھ گیا ہے اور قرض دینے والے زائد رقم کا بھی مطالبہ کر رہے ہیں آیا ایسا معاملہ کرنا سود میں داخل نہیں؟ اور اگر ہے تو سودی معاملہ کرنے کا کیا حکم ہے؟
جواب: صورتِ مسئولہ میں مذکورہ شخص کا سائل کے بیٹے کو نفع پر قرضہ دلانا اور ان قرضہ دینے والوں کا اس قرض پر مزید مشروط نفع کا مطالبہ کرنا شرعاً ناجائز و حرام ہے اور سود میں داخل ہے، لہذا سائل کے بیٹے نےجتنی رقم قرض لی ہے اس کے ذمہ بس وہی لوٹانا واجب ہے۔ فتاوی شامی میں ہے:"(قوله: کلّ قرض جرّ نفعًا حرام) أي: إذا کان مشروطًا کما علم مما نقله عن البحر."(مطلب کل قرض جر نفعًا حرام، فصل في القرض، باب المرابحة والتولیة، ص:166، ج:5، ط:سعید)تنویر الابصار میں ہے:    "هو فضل خال عن عوض بمعیار شرعي مشروط لأحد المتعاقدین في المعاوضة."(باب الربا، کتاب البیوع، ص:168، 169، ج:5،  ط:سعید)فتاوی تاتارخانیہ میں ہے:"قال محمد فی كتاب الصرف: إنّ أبا حنیفة كان یكرہ كل قرض جر منفعة، قال الكرخي: هذا إذا كانت المنفعة مشروطة في العقد بأن أقرض غلةً لیردہ علیه صحاحًا أو ما أشبه ذلك."(الفصل الرابع والعشرون فی القروض،کتاب البیوع، ص:388، ج:9، ط:فاروقیه)فقط واللہ اعلم
                                                  
عنوان: مکان بطور گروی (رہن) لینے کا شرعی حکم
سوال: مکان گروی (رہن) کے طور پر لینا شرعًا کیسا ہے؟
جواب: قرض کے لین دین کے وقت بطورِ وثیقہ  (گروی) رکھنا یا رکھنے کا مطالبہ کرنا جائز ہے۔اگر آپ کے سوال کا مقصد یہ ہے کہ مثلاً: آپ سے کوئی شخص قرض لیتا ہے اور آپ کے پاس مکان گروی رکھتا ہے تو یہ مکان مرہون (گروی)ہے، آپ کے لیے قرض کی رقم کے بدلہ گروی میں مقروض سے مکان لے کر اپنے پاس رکھنا جائز ہے، اس صورت میں آپ  مرتہن ہیں، اور  جس کے پاس  کوئی چیز  گروی رکھی جائے وہ اس کا مالک نہیں ہوتا، نہ اس کو استعمال کرنے کی اجازت ہے، اگر اس دوران گروی رکھی ہوئی چیز سے استفادہ کیا تو یہ سود کے حکم میں اور ناجائزہوگا۔ لہذا اس مکان سے (جو گروی کی صورت میں آپ کے پاس رکھوایاگیا ہے) فائدہ اٹھانا آپ کے لیے جائز نہ ہوگا، البتہ اگرمرتہن  (قرض دینے والا)رہن کے مکان میں راہن کی اجازت سے کرایہ پر رہنا چاہے تو  رہ سکتاہے ، لیکن پہلا معاملہ (عقدِ رہن) کا ختم ہوجائے گا، اور اس پر اِجارہ (کرایہ داری) کے احکام جا ری ہوں گے، تاہم قرض کی وجہ سے کرایہ میں کمی نہیں کی جائے گی۔ اور اگر گروی کے عوض ہی اس میں رہائش رکھی گئی  کرایہ  ادا نہ کیا گیا  تو  یہ اپنے قرض سے نفع اٹھانا ہے جو  شرعاً سود کے حکم میں ہے۔اور اگر سوال کا مقصد یہ ہے کہ مکان کرایہ پر لینے کے لیے سیکورٹی کے طور پر کچھ  رکھوانا جائز ہے یا نہیں؟ تو شرعاً یہ جائز ہے، البتہ  سیکورٹی کی رقم میں اضافہ کرکے کرایہ معروف کرایہ سے بہت کم کرنا  شرعًا جائز نہیں، خواہ فریقین کی باہمی رضا مندی سے ہی کیوں نہ ہو ۔ اگر سوال سے کچھ اور مقصود ہے تو واضح کرکے دوبارہ سوال کیجیے۔’’أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون.الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلك القرض، أو تجر إلیه وهو أن یبیعه المستقرض شيئًا بأرخص مما یباع أو یوٴجره أو یهبه…، ولو لم یكن سبب ذلك (هذا ) القرض لما کان (ذلك) الفعل، فإن ذلك رباً، وعلی ذلك قول إبراهیم النخعي: کل دین جر منفعةً لا خیر فیه.‘‘(النتف في الفتاوی ، ص ۴۸۴، ۴۸۵)حاشية رد المحتار على الدر المختار (5/ 166):’’لا يحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملاً فتبقى له المنفعة فضلاً؛ فتكون رباً، وهذا أمر عظيم، قلت: وهذا مخالف لعامة المعتبرات من أنه يحل بالإذن إلا أن يحمل على الديانة وما في المعتبرات على الحكم.ثم رأيت في جواهر الفتاوى: إذا كان مشروطاً صار قرضاً فيه منفعة وهو رباً، وإلا فلا بأس به ا هـ ما في المنح ملخصاً‘‘. ’’وَالْغالِبُ مِنْ اَحْوَالِ النَّاسِ اَنَّهَمْ اِنَّمَا یُرِیْدُونَ عِنْدَ الْدَفْعِ اَلاِنْتِفَاعَ وَلَولَاه لَمَا اَعْطَاه الْدَّرَاهمَ وَهذا بِمَنْزِلَةِ الْشَرْطِ؛ لِأَنَّ الْمَعْرُوفَ کَالْمَشْرُوطِ وَهوَ یُعِیْنُ الْمَنْعَ‘‘.(الدر المختار مع ردالمحتار، ج۵/ ص۳۱۱) فقط واللہ اعلم
                                                  
عنوان: کوئلہ نکلنے سے پہلے اسے فروخت کرنا/ نیز مجبوری کی وجہ سے کم دام پر فروخت کرنا
سوال: ہمارے علاقے میں کوئلہ کی صنعت ہے۔ یہاں کے کچھ لوگ مائن یعنی الج لگاتے ہیں ،الج پر ایک سال یا 6 مہنے بعد کوئلہ نکلنے کی امید ہوتی ہےلیکن الج مالک کوئلہ نکلنے سے پہلے بیچ دیتا ہے دوسرا ان کی مجبوری کا فائدہ اٹھا کر مارکیٹ سے بہت نیچے قیمت پر دے دیتا ہے اگر مارکیٹ 12000 فی ٹن هو تو اگلے7  ہزار فی ٹن ان سے لے گا اور رقم ادا کرے گا۔دوسرا ایک بندے کی الج پر کوئلہ نکلتا ہے،  لیکن وہ مارکیٹ میں قرض دار اور مجبوری کی وجہ سے پہاڑ کے اندر کوئلہ بھی ایڈوانس میں کم قیمت پر بیچتا ہے اور اگلا خریدتا ہے کیا ایسی خرید و فروخت جائز ہے؟
جواب: واضح رہے کہ  کسی چیز کی بیع اس کے وجود سے پہلے شرعا ناجائز ہے۔سوال میں ذکرکردہ پہلی صورت میں الج لگنے کے ایک سال یا چھ ماہ بعد کوئلہ نکلنے کی امید ہوتی ہے، کوئلہ  موجود نہیں ہوتا اور الج مالک اسے آگے فروخت کردیتاہے،لہذا مذکورہ صورتشرعا ناجائز ہے۔دوسری صورت میں بھی الج سےکوئلہ نکلنے سے پہلے اسے آگے فروخت کردیا جاتاہے، لہذامذکورہ صورت بھی شرعا ناجائز ہے۔البتہ اس کی جائز صورت یہ ہے کہ کوئلہ نکلنے سے پہلے بیع  کا معاملہ نہ کیا جائے  بلکہ عاقدین  آپس میں وعدۂ بیع کرلیں، کہ آرڈر دینے والاالج کے مالک کے ساتھ یہ وعدہ کرے کہ میں آپ سے اتنا کوئلہ جس کی یہ صفات ہوں  خریدوں گا۔اور وعدۂ بیع کے وقت شیئ کا موجود ہونا ضروری نہیں، جب کوئلہ نکل آئے  اس وقت بیع کرلیں۔باقی مالک کاضرورت کی وجہ سے اپنی کوئی چیز بہت کم قیمت پر بیچناجائز ہے ،اس لیے کہ اس میں اس کی رضامندی شامل ہوتی ہے ،لیکن خریدنے والے کے لیے  مالک کی مجبوری سے فائدہ اٹھاکرکم قیمت پر خریدنااسلامی تعلیمات کے خلاف ہے۔فتاوی ہندیہ میں ہے:"ومنها في المبيع وهو أن يكون موجودا فلا ينعقد بيع المعدوم وما له خطر العدم۔"(كتاب البيوع ، البابالأول  في تفسير البيع:3/ 2،ط:در الفكر)در مختار میں ہے:"ولو بعده على وجه الميعاد جاز لزم الوفاء به؛ لأن المواعيد قد تكون لازمة لحاجة الناس، وهو الصحيح۔"(كتاب البيوع ، باب الصرف:5/ 277،ط:سعيد)فقط والله أعلم
                                                  
عنوان: بیٹے کا والد کی زندگی میں حصہ لینے کی صورت میں والد کے انتقال کے بعد دوبارہ حصہ طلب کرنا
سوال: ہم تین بھائی  اور پانچ بہنیں ہیں، میرے والد  نے اپنی حیاتی میں ہی میرے بڑے بھائی کو اپنی کل جائیداد میں سے جو ان کا حصہ بنتا تھا وہ دے دیا اور ایک اسٹامپ پیپر پر دستخط کردیئے ،جس پر لکھا ہے میں نے اپنا مکمل حصہ لے لیا  ہے ، اب جب کہ میرے والد  کے انتقال  کو عرصہ گزر چکا ہے وہ وہ (بڑا بھائی) چاہتا ہے کہ مجھے دوبارہ حصہ دیا جائے،  اس سلسلے میں ہماری رہنمائی فرمائیں ۔
جواب: صورتِ مسئولہ میں اگر  واقعۃ سائل کے بڑے بھائی نے والد سے حصے لیتے وقت یہ معاہدہ کرلیا تھا کہ وہ اس شرط پر یہ حصہ لے رہا ہے کہ والد کے انتقال کے بعد وہ والد کے ترکے میں سے حصہ نہیں لے گا  تو اب والد کے انتقال کے بعد وہ والد مرحوم کے ترکے میں سے دوبارہ حصہ لینے کا حق دار نہیں ہے اور اس کا دوبارہ حصے کا مطالبہ کرنا غلط ہے۔فتاویٰ شامی میں ہے:"قال القهستاني: واعلم أن الناطفي ذكر عن بعض أشياخه أن المريض إذا عين لواحد من الورثة شيئا كالدار على أن لا يكون له في سائر التركة حق يجوز، وقيل هذا إذا رضي ذلك الوارث به بعد موته فحينئذ يكون تعيين الميت كتعيين باقي الورثة معه كما في الجواهر اهـ. قلت: وحكى القولين في جامع الفصولين فقال: قيل جاز وبه أفتى بعضهم وقيل لا اهـ".  (كتاب الوصايا،6/ 655، ط: سعید)فقط واللہ اعلم
                                                  
عنوان: بینک سے قسط لینے میں کسی کا ضامن بننا
سوال: بینک میں کسی کی طرف سےقسط کاضامن بنناکیساہے؟
جواب: واضح رہے کہ جس طرح سود لینا اوردینا ناجائز اور حرام ہے اسی طرح سودی معاملہ پر معاونت کرنابھی ناجائز ااور حرام ہے لہذاصورت مسئولہ میں بینک اور صارف کے درمیان اگر غیر شرعی اور سودی معاملہ ہوا اور شرط فاسد کی وجہ سے دونوں کے درمیان ہونے والا معاملہ فاسد ہو تو ایسے فاسد معاملہ  میں کسی کی طرف سے قسط کا ضامن بننا بھی ناجائز  ہے۔اللہ تعالی کا ارشاد ہے:"وتعاونوا على البر والتقوى ولا تعاونوا على الإثم والعدوان واتقوا الله إن الله شديد العقاب"(المائدۃ:۲)ترجمہ:"اور ایک دوسرے کی نیک کام اور پرہیزگاری میں مدد کیا کرو اور گناہ اور زیادتی پر مدد نہ کیا کرو اور اللہ سے ڈرتے رہا کرو۔ بیشک اللہ کا  عذاب سخت ہے۔"مرقاۃ المفاتیح میں ہے:"قال النووي: فيه تصريح بتحريم كتابة المترابيين والشهادة عليهما وبتحريم الإعانة على الباطل".(کتاب البیوع ، باب الربا جلد ۵ ص:۱۹۱۶ط:دارالفکر)فتاوی شامی میں ہےـ:"وما كان سببا لمحظور فهو محظور".(کتاب الحظر و الاباحة جلد ۶ ص : ۳۵۰ ط : دارالفکر)فقط واللہ اعلم
                                                  
عنوان: مالی جرمانہ کا حکم
سوال: زیرو فنڈ اکثر سرکاری اسکولوں میں بچوں سے غیرحاضری پر مالی جرمانہ اور اس کے ساتھ زائد رقم وصول کی جاتی ہے اور سالانہ داخلہ میں اضافی رقم وصول کی جاتی ہے جو جمع ہو جاتی ہے اسے زیرو فنڈ کا نام دیا جاتا ہے اس فنڈ کو ہیڈ ماسٹر اپنے اختیار کے مطابق اسکول میں خرچ کرتا ہے حالانکہ حکومت ہرسال اسکول کی ضروریات کے لیے فنڈز فراہم کرتا ہے۔ کیا اسلام میں ایسا کرنا شرعاً جائز ہے؟
جواب: غیر حاضر طلبہ  سے  جرمانہ وصول کرنا  جائز نہیں ہے، جن سے جرمانے کی رقم وصول کی گئی ہے ان ہی کو مذکورہ رقم واپس کرنا لازم ہے۔ اگر کسی ادارے میں مالی جرمانہ وصول کرنے کا معمول ہو تو اسے فوراً ختم کردینا چاہیے.  جو چیز شرعاً جائز نہ ہو، اس سے حاصل شدہ آمدن میں کبھی برکت نہیں ہوسکتی۔ اس کے بجائے کوئی ایسی جائز صورت اختیار کی جائے جس سے بچے پابندی سے حاضری دیں، اسی طرح سالانہ داخلہ فیس میں بھی اضافی رقم لینا درست نہیں۔ اگر لاعلمی یا دینی ماحول نہ ہونے کی وجہ سے کسی ادارے میں جرمانے کی رقم جمع ہوگئی ہو  تو اس کا حکم یہ ہے کہ اگر اس کے مالکان معلوم ومتعین ہوں تو  انہیں واپس کردی جائے، پھر  وہ جہاں چاہیں صرف کردیں، ان پر کسی قسم کا اخلاقی دباؤ یا جبر نہ ہو، پھر اگر رقم کا مالک بالغ طالبِ علم ہو یا نابالغ طالبِ علم کا سرپرست ہو اور وہ خوشی سے یہ رقم ادارے کے اخراجات میں دے دے تو  اس کے استعمال کی اجازت ہوگی۔اور اگر کسی طریقے سے بھی اصل حق دار معلوم نہ ہو تو  یہ رقم اسکول میں لگانےکے بجائے ثواب کی نیت کے بغیر صدقہ کرنا ضروری ہوگا۔."ولایکون التعزیر بأخذ المال من الجاني في المذهب". (مجمع الأنهر، کتاب الحدود / باب التعزیر ۱؍۶۰۹ بیروت)."وفي شرح الآثار: التعزیر بأخذ المال کانت في ابتداء الإسلام ثم نسخ". (البحر الرائق /باب التعزیر41/5 )."والحاصل أن المذهب عدم التعزیر بأخذ المال". (شامي، باب التعزیر، مطلب في التعزیر بأخذ المال،ج: ۴، ص: ۶۱)."لایجوز لأحد من المسلمین أخذ مال أحد بغیر سبب شرعي".  (شامي، باب التعزیر، مطلب في التعزیر بأخذ المال،ج: ۴، ص: ۶۱)فقط واللہ اعلم
                                                  
عنوان: forever living آن لائن کاروبار کا حکم
سوال: کیا فرماتے ہیں مفتیانِ کرام اس مسئلے کے بارے میں کہ ایک  انٹرنیشنل کمپنی ہے forever living کے نام سے، اس میں آن لائن کلاس لینی پڑتی ہے جس کی فیس 2400 ہے۔ کلاس لینے کے بعدانوسٹمنٹ کرنی  پڑتی ہے 75,000   کی، اس کے بعد آپ کا  assistant supervisor کا عہدہ مکمل ہوجاتا ہے اور آپ کو دو پوائنٹس  ملتے ہیں، مثلا زید نے انوسٹمنٹ کی، پھر  عمر کو بتایا اور عمر نے بھی انوسٹمنٹ کی ، عمر کو بھی وہی عہدہ ، وہی پوائنٹس ملیں گے جو زید کو ملے، مگر چونکہ زید عمر کو لایا تو زید کو بھی دو پوائنٹس ملیں گےجس سے زید کے چار پوائنٹس ہوجائیں گے  اور آگے یہی سلسلہ چلتا رہے گا۔ دوسری صورت اس کمپنی میں کام کی  یہ ہے کہ  لوگوں کو لانا ہے اور آگے بڑھانا ہے، کمپنی میں انوسٹمنٹ  کرنے کے بعد وہ خود آپ کی آئی ڈی 170 ممالک میں activate کردیتی ہے جس سے لوگ خود رابطہ کرتے ہیں، اس میں آپ اپنی ٹیم بناتے ہیں اور ٹیم چار لوگوں کی ہوتی ہے، اگر ایک بندہ دو لوگوں کو لاتا   ہے تو فی بندہ کو لانے کیلئے 313 دراھم ملتے ہیں جو تنخواہ ہوتی ہے، پھر جیسے جیسے آپکے پوائنٹس بڑھتے ہیں ویسے عہدہ ملتا رہتا ہے، supervisor کے عہدہ پر پہنچ کر پھر bonus ملتا ہے۔  bonus کی صورت یہ ہے کہ اگر آپ کسی کو اس کمپنی میں لاتے ہیں اور  اپنا وقت صرف کرکے محنت کرتے ہیں تو مختلف عہدوں پر مختلف فیصد کا bonus ملتا ہے، مثلا 3 ٪، 5٪، 8٪ کا ۔ ایک اور صورت یہ ہے کہ اگر آپ کسی کو لاتے ہیں اور اس کی تنخواہ 84000 ہوجاتی ہے  تو کمپنی اس 84000 کا 30٪ آپ کو دیتی ہے۔ اسی طرح جیسے جیسے آپ ترقی کرتے ہیں ویسے ویسے کمپنی آپ کو آپ کی محنت کی بناء پر سہولت دیتی ہے۔ اس کے بعد اس میں دو راستے ہیں، دوسرا یہ ہے کہ کمپنی کی پروڈکٹس خرید و  اور بیچو۔ پروڈکٹس میں   cosmetics اور روز مرہ استعمال ہونے والی اشیاء ہیں۔برائے کرم نظر  فرماکر کرم فرمائیں۔
جواب: صورتِ مسئولہ میں اس کمپنی کے کاروبار کی روح ممبر سازی کے ذریعے کمیشن حاصل کرنا ہے،جس کی دو حیثیتیں ہیں:1۔ بلاواسطہ ممبران کا کمیشن ( یعنی ہر اول ممبر کو اپنے ماتحت جو دو یا تین آدمیوں کی ممبر سازی پر ملنے والا)، یہ دلالی چونکہ بنیادی طور پر محنت کے عنصر سے خالی ہوتی ہے کہ اس میں محض کام کی راہنمائی ہوتی ہے، اصل کام اور محنت نہیں ہوتی ہے، اس لیے اصولا اس کو ناجائز ہی ہونا چاہئے تھا، البتہ عوام الناس کے تعامل اور ان کی حاجات کی بناء پر بقدر ضرورت اس اجرت دلالی کی گنجائش دی ہے۔2۔ بالواسطہ ممبران کا کمیشن (یعنی ممبر اول کے ماتحت دو یا تین ممبران نے آگے اپنے ماتحت جو دویا تین ممبر بنائے تھے)، اور اسی طرح یہ سلسلہ آگے لا محدود چلتا ہے۔ اس کمیشن میں ممبر اول  کی کوئی محنت شامل نہیں ہوتی اور نہ ہی ممبر اول کے کمیشن کے حصول کے لیے اس کی محنت  اور دلالی شرط ہے،بلکہ ممبر اول کے ماتحت ممبران کی محنت کا ثمرہ ہوتا ہے، کاروبار کی یہ نوعیت انسانی محنت سے اصولا و قانونا خارج ہے،  جبکہ اسلامی  تجارت میں اجرت   مال و محنت  کے بدلے میں  ہوتی ہے ۔لہذا اس صورت میں  ملنے والا کمیشن قمار اور سود کی تعریف میں داخل ہو کر حرام ہے۔نیز اس کمپنی کی ویب سائٹ پر  تمام شرعی شرائط کی رعایت کرنے کی صورت میں خرید و فروخت کرنا  جائز  ہوگا۔فتاوی ہندیہ میں ہے: "ھی عبارۃ عن عقد علی الشرکۃ فی ا؛ربح بمال من احد الجانبین و العمل من الجانب الآخر"۔(الفتاوی الھندیہ، کتاب المضاربۃ،  285/4، ط: رشیدیہ کوئٹہ)تفسیر منیر میں ہے:"الربا: ھو مجرد کسب من غیر عوض و الشرع یحرم اخذ المال ظلما بغیر حق شرعی"۔(التفسیر المنیر فی العقیدۃ و الشریعۃ و المنھج لوھبۃ الزحیلی، سورۃ البقرۃ، 99/3، دارالفکر بیروت)مجلۃ الاحکام العدلیہ میں ہے:الإجارة باعتبار المعقود عليه على نوعين: النوع الأول: عقد الإجارة الوارد على منافع الأعيان، النوع الثاني: عقد الإجارة الوارد على العمل(کتاب الاجارات، ص: 81، ط: نور محمد)خلاصۃ الفتاوی میں ہے:"و فی الاصل اجرۃ السمسار و المغازی و الحمامی و الصکاک و ما لا تقدیر فیہ للوقت و لا مقدار لما یستحق بالعقد لکن فیہ حاجۃ جاز و ان کان فی الاصل فاسدا"۔(خلاصۃ الفتاوی، کتاب الاجارات، جنس آخر فی المتفرقات، 116/3، رشیدیہ کوئٹہ) فقط واللہ اعلم
                                                  
عنوان: دس درہم کی مقدار
سوال: فقہ کی کتابوں میں چور کے ہاتھ کاٹنے کی مقدار احناف کے نزدیک دس درہم بیان کی گئی ہے،تو دس درہم فی الحال پاکستانی روپیہ کے حساب سے کتنی بنے گی؟
جواب: موجودہ اوزان کے حساب سے ایک درہم کی مقدار3.0618گرام  چاندی ہے ،اس حساب سے دس درہم کی مقدار 30.618گرام چاندی ہے۔چاندی کی قیمت میں چوں کہ تفاوت ہوتا رہتا ہےاس لیے اس کی متعین قیمت نہیں بتائی جاسکتی؛لہٰذا جس دن  آپ کو قیمت معلوم کرنی ہو ،اس دن چاندی کےایک گرام کی قیمت معلوم کرکے30.618 میں ضرب دے دیا جائے تو دس درہم  کی قیمت معلوم ہوجائے گی۔مثلا آج بتاریخ 9مارچ 2022ء کراچی میں چاندی کی ایک گرام کی قیمت 145.493روپے ہے تواس کو 30.618میں ضرب دیا جائے تو دس درہم چاندی کی4454.704 قیمت بنتی ہے۔فقط واللہ اعلم
                                                  
عنوان: ایزی پیسہ اکاؤنٹ کے استعمال کا حکم
سوال: کیا Easy paisa Account کو صرف اپنی ضرورت کے لیے استعمال کرنا جائز ہے؟ مثلاً بجلی وغیرہ کا بل جمع کروانے کے لیے یا کسی کو پیسہ بھیجنے کے لیے۔ اگر کسی بھی سودی اسکیم کو استعمال نہ کیا جائے۔
جواب: ’’ایزی پیسہ اکاؤنٹ ‘‘   ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر  بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔"ایزی پیسہ اکاؤنٹ" کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی  ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے  تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے ؛ اس لیے کہ قرض پر شرط لگا کر نفع  کے لین  دین  کو نبی کریم ﷺ نے سود قرار دیا ہے ۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے  ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی  شخص’’ایزی پیسہ اکاؤنٹ‘‘  کھلواچکا ہو تو اس کے لیے یہ  حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم  پر ملنے  والے اضافی فوائد حاصل کرنا اس کے لیے  جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ  تفصیل  ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں ، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کمپنی  کی جانب سے "ایزی پیسہ اکاؤنٹ" کی سہولت رقم جمع کروانے سے مشروط نہ ہو،ا  ور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں اور سائل بھی  اپنے  "ایزی پیسہ اکاؤنٹ "کو ہر قسم کے سودی  معاملات سے بچاتے ہوئے صرف ضرورت کی حد تک جائز امور میں استعمال کرے  تو اس  کی گنجائش ہے ۔الدر المختار مع رد المحتار (فتاوی شامی ) میں ہے :"وفي الخلاصة القرض بالشرط حرام والشرط لغو بأن يقرض على أن يكتب به إلى بلد كذا ليوفي دينه. وفي الأشباه ‌كل ‌قرض ‌جر نفعا حرام فكره للمرتهن سكنى المرهونة بإذن الراهن۔[مطلب ‌كل ‌قرض ‌جر نفعا حرام] (قوله ‌كل ‌قرض ‌جر نفعا حرام) أي إذا كان مشروطا كما علم مما نقله عن البحر، وعن الخلاصة وفي الذخيرة وإن لم يكن النفع مشروطا في القرض، فعلى قول الكرخي لا بأس به ويأتي تمامه (قوله فكره للمرتهن إلخ) الذي في رهن الأشباه يكره للمرتهن الانتفاع بالرهن إلا بإذن الراهن اهـ سائحاني۔"( الدر المختار مع رد المحتار ، ج: 5  ،ص:166، ط:ایچ ایم سعید )فقط واللہ اعلم
                                                  
عنوان: ادھار بیچ کر نقد خریدنا
سوال: میرا سوال یہ ہے کہ ایک شخص نے مجھ سے ادھار پر ایک گاڑی لی اور اسی وقت نقد رقم کی غرض سے واپس بیچنا چاہتا ہے کیا میں اپنی دی ہوئی گاڑی اس وقت کی مارکیٹ قیمت پر ان سے انکی مرضی کے مطابق واپس نقد پر لے سکتا ھوں ، شرعی کی حکم ہے اس حوالے سے ؟؟
جواب: صورتِ مسئولہ میں جو صورت آپ نے بتائی ہے اسے شریعت کی اصطلاح میں ’’بیع عینہ‘‘  کہتے ہیں جوکہ حرام ہے، اور سود خوری کا ہی ایک راستہ ہے، اور رسولِ اکرم صلی اللہ علیہ وسلم نے اس قسم کے عقد کو رسوائی اور ذلت کا سبب قرار دیا ہے، جیسا کہ ’’سنن ابی داؤد‘‘ میں بروایت حضرت عبد اللہ بن عمر رضی اللہ عنہما رسولِ اکرم صلی اللہ علیہ وسلم کا فرمان منقول ہے کہ جب تک تم بیع عینہ کرتے رہوگے اور جانوروں کی دیکھ بھال میں لگے رہوگے اور زراعت میں گم ہوجاؤ گے اور جہاد چھوڑ دوگے تو اللہ تم پر ذلت و رسوائی مسلط کردے گا، یہاں تک کہ تم دوبارہ دین کی طرف نہ لوٹ آؤ۔اگر اس طرح کا عقد کرلیا ہے تو اسے فوری طور پر ختم کر دینا چاہیے اور اللہ رب العزت سے اپنے اس عمل پر سچے دل سے فوری طور پر توبہ کرنا ضروری ہے۔سنن ابی داؤد میں ہے:"عن ابن عمر، قال: سمعت رسول الله -صلى الله عليه وسلم- يقول: "إذا تبايعتم بالعينة، وأخذتم أذناب البقر، ورضيتم بالزرع، وتركتم الجهاد، سلط الله عليكم ذلا لا ينزعه حتى ترجعوا إلى دينكم۔"(کتاب البیوع ، باب فی النہی عن العینۃ جلد ۵ ص:۳۲۲ ط:دار الرسالۃ العالمیۃ )فتاوی شامی میں ہے:"(قوله: في بيع ‌العينة) اختلف المشايخ في تفسير ‌العينة التي ورد النهي عنها. قال بعضهم: تفسيرها أن يأتي الرجل المحتاج إلى آخر ويستقرضه عشرة دراهم ولا يرغب المقرض في الإقراض طمعا في فضل لا يناله بالقرض فيقول لا أقرضك، ولكن أبيعك هذا الثوب إن شئت باثني عشر درهما وقيمته في السوق عشرة ليبيعه في السوق بعشرة فيرضى به المستقرض فيبيعه كذلك، فيحصل لرب الثوب درهما وللمشتري قرض عشرة. وقال بعضهم: هي أن يدخلا بينهما ثالثا فيبيع المقرض ثوبه من المستقرض باثني عشر درهما ويسلمه إليه ثم يبيعه المستقرض من الثالث بعشرة ويسلمه إليه ثم يبيعه الثالث من صاحبه وهو المقرض بعشرة ويسلمه إليه، ويأخذ منه العشرة ويدفعها للمستقرض فيحصل للمستقرض عشرة ولصاحب الثوب عليه اثنا عشر درهما، كذا في المحيط، وعن أبي يوسف: ‌العينة جائزة مأجور من عمل بها، كذا في مختار الفتاوى هندية. وقال محمد: هذا البيع في قلبي كأمثال الجبال ذميم اخترعه أكلة الربا. وقال - عليه الصلاة والسلام - «إذا تبايعتم بالعينة واتبعتم أذناب البقر ذللتم وظهر عليكم عدوكم»۔"(کتاب البیوع ، باب الصرف جلد ۵ ص : ۲۷۳ ط : دار الفکر)فتاوی شامی میں ہے:"(و) فسد (شراء ما باع بنفسه أو بوكيله) من الذي اشتراه ولو حكما كوارثه (بالأقل) من قدر الثمن الأول (قبل نقد) كل (الثمن) الأول. صورته: باع شيئا بعشرة ولم يقبض الثمن ثم شراه بخمسة لم يجز وإن رخص السعر للربا خلافا للشافعي۔"(کتاب البیوع ، باب البیع الفاسد جلد ۵ ص : ۷۴ ط : دارالفکر)فقط و اللہ اعلم
                                                  
عنوان: میزان بینک میں انویسٹمنٹ کا حکم
سوال: اسلامک انویسٹمنٹ کرنا ٹھیک ہے میزان بینک میں؟
جواب: صورتِ مسئولہ میں مروجہ اسلامک بینکنگ جیسے میزان بینک، الفلاح، وغیرہ کا طریقہ کار اور نظام عام روایتی سودی بینکوں سے مختلف نہیں، صرف نام کا فرق ہے، طریقہ کار اور نظام سب کا یکساں ہے،لہذا کسی بھی قسم کے بینک میں سرمایہ کاری کرنا اور کسی بھی قسم کا تمویلی معاملہ کرنا شرعاً جائز نہیں۔البتہ کرنٹ اکاؤنٹ کھلوانا درست ہے۔اللہ تعالی کا ارشاد ہے:يَٰٓأَيُّهَا ٱلَّذِينَ ءَامَنُواْ ٱتَّقُواْ ٱللَّهَ وَذَرُواْ مَا بَقِيَ مِنَ ٱلرِّبَوٰٓاْ إِن كُنتُم مُّؤۡمِنِينَ ٢٧٨ فَإِن لَّمۡ تَفۡعَلُواْ فَأۡذَنُواْ بِحَرۡبٖ مِّنَ ٱللَّهِ وَرَسُولِهِۦۖ وَإِن تُبۡتُمۡ فَلَكُمۡ رُءُوسُ أَمۡوَٰلِكُمۡ لَا تَظۡلِمُونَ وَلَا تُظۡلَمُونَ ٢٧٩  [البقرة: 278-279] ترجمہ: اے ایمان والوں، اللہ سے ڈرو اور جو کچھ سود کا بقایا ہے اس کو چھوڑ دو اگر تم ایمان والے ہو۔ پھر اگر تم نہ کرو گے تو اشتہار سن لو جنگ کا اللہ کی طرف سے اور اس کے رسول کی طرف سے اور اگر تم توبہ کر لو گے تو تم کو تمہارے اصل مل جاویں گے نہ تم کسی پر ظلم کرنے پاؤ گے اور نہ تم پر کویہ ظلم کرنے پائے گا۔ (از بیان القرآن)سننِ ترمذی میں ہے:"حدثنا ‌قتيبة، قال: حدثنا ‌أبو عوانة ، عن ‌سماك بن حرب، عن ‌عبد الرحمن بن عبد الله بن مسعود ، عن ‌ابن مسعود قال: «لعن رسول الله صلى الله عليه وسلم آكل ‌الربا وموكله وشاهديه وكاتبه»"(باب ما جاء في أكل الربا، ج:2، ص:496، ط: دار الغرب الإسلامي - بيروت).       سنن ابنِ ماجہ میں ہے:"حدثنا نصر بن علي الجهضمي قال: حدثنا خالد بن الحارث قال: حدثنا سعيد، عن قتادة، عن سعيد بن المسيب، عن عمر بن الخطاب، قال: «إن آخر ما نزلت آية ‌الربا، وإن رسول الله صلى الله عليه وسلم قبض ولم يفسرها لنا، فدعوا ‌الربا والريبة»"(باب التغليظ في الربا، ج:2، ص:764، ط:  دار إحياء الكتب العربية)فقط اللہ اعلم
                                                  
عنوان: جی پی فنڈ سود ہے یا نہیں ؟
سوال: سرکاری ملازمین کا جی پی فنڈ سودہے یا نہیں ؟
جواب: جی پی فنڈ کی دو صورتیں ہیں: (1) اختیاری (2) جبری۔اگر جی پی فنڈ کا جمع کرنا ملازم کے اختیار میں ہو اور ملازم اپنے اختیار سے کٹوتی کروائے اور اس رقم پر اضافہ مل جائے کمپنی یا ادارہ کی طرف سے کہ ہم اس کو ڈبل کرکے واپس کریں یا چالیس فیصد زیادہ کرکے دیں یا انشورنس میں ڈال کر اس پر اضافہ دیں گے تو اس اختیاری جی پی فنڈ کا حکم یہ ہے کہ اصل رقم حلال ہے، اصل رقم کے علاوہ کمپنی  اپنی طرف سے جو رقم شامل کررہی ہے اس کا لینا بھی جائز ہے۔ لیکن  اصل اور کمپنی کی طرف سے شامل کردہ رقم کو کمپنی یا ادارہ، انشورنس کمپنی یا بینک میں جمع کرے تو اس انشورنس یا سود والی اضافی رقم کا حکم یہ ہے کہ  چوں کہ یہ جی پی فنڈ اختیاری ہے، اس صورت میں کمپنی یا ادارہ ملازم کے لیے وکیل بن جائے گا،  اور وکیل کا قبضہ موکل کا قبضہ ہوتاہے، لہٰذا بیمہ کمپنی یا بینک میں رقم منتقل ہونے کے بعد ملازم اس رقم کا مالک بن جائے گا، اب اس رقم پر جو اضافہ کے ملے گا وہ شرعاً سود ہی ہے، اس کا استعمال ملازم کے لیے ناجائز ہے۔اگر جی پی فنڈ کا جمع کرنا آدمی کے اختیار میں نہ ہو اور کمپنی یا ادارہ جی پی فنڈ کی مد میں پیسے کاٹے اور اصل پیسے کے بجائے دوگنے پیسے دے یا اس سے زیادہ دے تو یہ  اصل رقم حلال ہے اور اس پر اضافہ سود کے زمرے میں نہیں آتا، اس میں ملازم کا عمل دخل بھی نہیں ہے لہذا یہ ملازم کے لیے عطیہ کی طرح ہے، اس کا لینا ملازم کے لیے جائز ہے۔البحر الرائق میں ہے:"(قوله: بل بالتعجيل أو بشرطه أو بالاستيفاء أو بالتمكن) يعني لايملك الأجرة إلا بواحد من هذه الأربعة، والمراد أنه لايستحقها المؤجر إلا بذلك، كما أشار إليه القدوري في مختصره، لأنها لو كانت دينًا لايقال: إنه ملكه المؤجر قبل قبضه، وإذا استحقها المؤجر قبل قبضها، فله المطالبة بها وحبس المستأجر عليها وحبس العين عنه، وله حق الفسخ إن لم يعجل له المستأجر، كذا في المحيط. لكن ليس له بيعها قبل قبضها". (البحر الرائق ج: 7، ص: 300، ط: دارالكتاب الإسلامي)فتاویٰ شامی میں ہے:"مطلب: كل قرض جر نفعًا حرام(قوله:كل قرض جر نفعًا حرام) أي إذا كان مشروطًا، كما علم مما نقله عن البحر". (رد المحتار ج: 5، ص: 166، ط: سعيد)فتاویٰ شامی میں ہے:"فضل خال عن عوض بمعيار شرعي وهو الكيل والوزن فليس الذرع والعد بربًا مشروط ذلك الفضل لأحد المتعاقدين في المعاوضة".(الدر المختار ج:5، ص: 128/ 129، ط: سعيد)جواہر الفقہ میں ہے:’’جبری  پراویڈنٹ فنڈ  پر جو سود کے نام پر رقم ملتی ہے ،وہ شرعا سود نہیں  بلکہ اجرت (تنخواہ ) ہی کا ایک حصہ ہے اس کا لینا اور اپنے استعمال  میں لانا جائز ہے ،البتہ پراویڈنٹ فنڈ میں رقم اپنے اختیار سے کٹوائی جائے تو اس میں تشبہ بالربوا بھی ہے  اور ذریعہ سود بنالینے کا خطرہ بھی، اس لیے اس سے اجتناب کیا جائے‘‘۔ (پراویڈنٹ فنڈ پر زکوٰۃ اور سود کا مسئلہ: 3/258، ط: دارالعلوم کراچی)فقط واللہ اعلم
                                                  
عنوان: Jazz Cash سے لون لینا
سوال: Mobilink Jazz والے لون دیتے ہیں اور اُس پر ہفتہ وار چارجز لیتے ہیں مثال کہ طور پہ آپ نے 5000 لیے ہیں تو ایک  مہینے بعد  6000 ادا کرنے ہیں،  جتنے  ہفتے  بڑھتے جائیں گے  پیسے بڑھتے جائیں گے،  کیا یہ سود کے زمرے میں آتا ہے؟ کیا یہ لون لینا جائز ہے ؟
جواب: واضح رہے کہ ضرورت کے موقع پر قرض لینا فی نفسہ جائز ہے،لیکن    قرض کا ضابطہ یہ ہے کہ جتنا قرض دیا یا لیا  جائے اتنا ہی  واپس کیا  جائے،  اس پر کسی  بھی نام سے کسی قسم کا مشروط نفع لینایا دینا سود ہے، اور سود کا لینا، دینا اور اس میں کسی قسم کی معاونت کرنا حرام اور ناجائز ہے، سودی لین دین کرنے والوں سے اللہ اور اس کے رسول کی طرف سے جنگ کا اعلان  ہے۔لہذا جب    مذکورہ کمپنی   کی طرف سے قرض دے کر    اس  پر مشروط  اضافی رقم لی جاتی ہے تو اس سے قرض لینا جائز نہیں ہے۔اعلاء السنن میں ہے:"قال ابن المنذر: أجمعوا على أن المسلف إذا شرط على المستسلف زیادة أو هدیة  فأسلف على ذلك إن أخذ الزیادة علی ذلك ربا".(14/513، باب کل قرض جرّ منفعة، کتاب الحوالة، ط: إدارۃ القرآن)فقط واللہ اعلم
                                                  
عنوان: موبائل کے ذریعہ دوسرے ملک پیسے بھیجنے کی صورت میں بینک کی طرف سے ملنے والے کیش بیک کا حکم
سوال: ایک شخص سعودی عرب سے پاکستان پیسا بھیجتا هے، بینک سے موبائل کے ذریعے سے، تو وه جتنا پیسا بھیجتا هے، اسے پانچ   پرسنٹ واپس ملتا ہے کیش بیک کی صورت میں، مثال کے طور پر اگر ایک هزار ریال بیجھے تواسےپچاس ریال واپس ملتےہے۔کیا یه پیسے لینا جائز ہے؟ یہ آفربینک کی طرف سے محدود مدت کے لیے ہے۔
جواب: صورت مسئولہ  میں مذکورہ شخص کے لیےکیش بیک کی صورت میں ملنے والے پیسے لینا  جائز نہیں ہے؛ کیوں کہ  یہ  رعایت   بینک کی طرف سے مذکورہ شخص کو اس قرض کی وجہ سے مل رہی ہے،  جو اس نے اکاؤنٹ کی صورت میں  بینک میں رکھوایا ہے اورہر وہ  فائدہ جو  قرض کی وجہ سے حاصل ہو وہ  سود کے زمرے میں آتا ہے۔فتاوی شامی  میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن..."(کتاب البیوع،باب المرابحة والتولية،مطلب کل قرض جر نفعا،5 /166، ط: سعید)اعلاء السنن میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا ..."( کتاب الحوالة، باب کل قرض جر منفعة فهو ربا،14 /513، ط: إدارة القرآن)فقط واللہ اعلم
                                                  
عنوان: میڈی کئیر میں ایک سے زائد کلینک ہونے کی صورت میں ہونے اخراجات(بل وغیرہ) کا حکم
سوال: ہم ایک میڈی کئیر میں کرایہ دار کی حیثیت سے ہیں ،اس میڈی کئیر میں چار کلینک ہیں،جس میں سے تین کلینکوں کی  اونر کے ساتھ پارٹنر شپ ہے اور ہم  صرف کرایہ دار کی حیثیت سے ہیں،شروع میں کرایہ پانچ ہزار تھا اور اب بڑھتے بڑھتے ساڑھے سترہ ہزار ہوگیا ہے،جس وقت ہم نے کلینک کرایہ پر لیا تھا ،اس وقت فقط دو کلینک تھے،اور یہ معاہدہ ہوا تھا کہ بجلی کا بل آدھا آدھا تقسیم کیا جائے گا یعنی آدھا ہم دیں گے اور آدھا اونر دیں گے ،لیکن بعد میں انہوں نے دو کلینک بڑھا دیےاور ان تینوں کو اپنا پارٹنر بنالیا،لیکن اس کے باوجود ہم سے پچاس فیصد ہی بل وصول کیا جاتا ہے،حالانکہ کہ شروع میں پچاس فیصد اس لیے طے ہوا تھا کہ دو ہی کلینک تھے۔دریافت یہ کرنا ہےکہ1۔اونر کا اب بھی ہم سے پچاس فیصد بل وصول کرنا درست ہے؟2۔کلینک میں کبھی کوئی خرچہ ہو ،مثلاً "اے سی "کی ریپئرنگ ،جنریٹر کا خرچہ،سائن بورڈ وغیرہ جو کلینک کے باہر لگوایا گیا،ان سب چیزوں میں اونر  ہم سے  پچاس فیصد وصول کرتے ہیں ،جب کہ ان چیزوں سے سب برابر استفادہ حاصل کرتے ہیں،کیا یہ درست ہے؟3۔اونر کوئی بھی نئی چیز خریدیں(مثلا جنریٹر) تو اس میں بھی ہمیں پچاس فیصد کا پابند کرتے ہیں خواہ  ہماری اس کو خریدنے کی استطاعت ہو یا نہ ہو،ہمیں اس کی ضرورت ہو یا نہ ہو،کیا اونر کا ہمیں اس بات کا پابند کرنا شرعاً درست ہے؟
جواب: 1۔صورتِ مسئولہ میں سائل کے ساتھ اونر کا پچاس فیصد بل ادا کرنے کا معاہدہ اس صورت میں ہوا تھا جب صرف دو کلینک تھے،لہٰذا کل چار کلینک ہونے کی صورت میں بھی اونر کا سائل کو پچاس فیصد بل ادا کرنے کا پابند کرنا درست نہیں ہے،جب کہ  سب اس کو مشترکہ طور پر استعمال کرتے ہیں۔2۔اونر کا کلینک میں ہونے والے اخراجات (اے سی کی ریپئرنگ،جنریٹر کا خرچہ،سائن بورڈ کا خرچہ وغیرہ) میں سائل کو پچاس فیصد کا پابند کرنا بھی درست نہیں ہے،مذکورہ چیزیں جب سب مشترکہ طور پر برابر استعمال کرتے ہیں تو ان کے اخراجات برداشت کرنا بھی ہر ایک پر برابر لازم ہے۔3۔اونر کا ہر چیز کی خریداری میں سائل کو اس بات کا پابند کرنا کے آپ پچاس فیصد ادا کریں،جب کے سائل کو اس چیز کی ضرورت بھی نہ ہو شرعا جائز نہیں ہے۔درر الحكام في شرح مجلة الأحكاممیں ہے:"الخلاصة: إن نفقات الأموال المشتركة تعود على الشركاء بنسبة حصصهم في تلك الأموال حيث إن الغرم بالغنم ......"(الكتاب العاشر الشركات،الباب الخامس في بيان النفقات المشتركة ،3/ 310،ط:دار الجيل) سنن أبي داود میں ہے:"وقال رسول الله صلى الله عليه وسلم: المسلمون ‌على ‌شروطهم."(كتاب القضاء،باب في الصلح،3/ 333 ط:المطبعة الأنصارية بدهلي) شرح المجلة  میں ہے:"(المادة:97)لا يجوز لأحد أن يأخذ مال أحد بلا سبب شرعي."(المقالة الثانية،1/51،ط:رشیدية)فقط واللہ اعلم
                                                  
عنوان: بے گناہ شخص کے خلاف جھوٹے مقدمات کرنے والے کا حکم
سوال: ایک شخص عرصہ تین سال پہلے کسی بے گناہ فرد کو پھنسانے کے لیے جھوٹا مقدمہ کرتا ہے، جو کہ عدالت میں ثابت بھی نہیں کر  سکا ، جس پر عدالت نے اس کے خلاف تحریری حکم نامہ جاری کرکے اس کو جھوٹا قرار دیا ،  اس شخص کا بیٹا کچھ عرصہ بعد وہی ڈامائی انداز میں تحریری درخواستیں جس میں" قرآن پاک کی قسم کھاکر تحریر  کر ہا ہوں "کا ذکر کرتا ہے ، جس کی انکوائری  IJسندھ کی ہدایت پر DSP ناظم آباد کرتا ہے اور الزام لگانے والے کو جھوٹا قرار دیتا ہے،و ہی فرد کورٹ روم میں کلمہ کی قسم کھا کر جھوٹا بیان ریکارڈ کرواتا ہے، جو کہ حقائق سے منافی ہے، جس کی سزاابھی باقی ہے۔ایسا شخص جو صرف اپنے مفاد کی خاطر بے گناہ کو پھنسانے کی کوشش کرے، جب کہ وہ شخص اپنی ہی بیٹی کی  FIR کٹوائے اور دیگر لوگوں کو  بلیک میل کرے، اسکے بارے میں شریعت کا  کیا حکم ہے؟
جواب: صورتِ مسئولہ میں اگر سائل کا بیان واقعۃ ً صحیح اور درست ہے کہ مذکورہ شخص  بے گناہ لوگوں کو پھنسانے کے لیے جھوٹے  مقدمے  کرتا ہے ، جھوٹی قسمیں کھاتا ہے اور عدالت میں اپنے مدعیٰ کو  ثابت نہیں کر پاتا،نیز  صرف اپنے مفاد کی خاطر بے گناہ کو پھنسانے کی کوششیں کرتا ہے تو ایسا شخص شرعًا فاسق ، فاجر، ظالم اور گناہ گار ہے،اس کی یہ حرکت انتہائی مذموم اور بد ترین ہے،نیز جھوٹ بولنا گناہ کبیرہ ہے ، قرآن کریم میں جھوٹوں پر لعنت ہوئی ہے،آپ علیہ الصلوۃ و السلام سے پوچھا گیا کہ: کیا مؤمن جھوٹا ہو سکتا ہے؟ آپ علیہ الصلوۃ و السلام نے فرمایا: نہیں،دوسری روایت میں ہےکہ :"جب آدمی جھوٹا بولتا ہے تو اس سے جو بد بو آتی ہے، اس کی وجہ سے فرشتہ اس سے ایک میل دور ہوجاتا ہے"، لہذا مذکورہ شخص  کو چاہیے کہ یہ حرکات چھوڑ کر توبہ و استغفار کرے اور جن کے ساتھ ظلم و زیادتی کی ہے، ان سے بھی  معافی مانگے، ورنہ آخرت میں سخت پکڑ ہوگی۔مشكاة المصابيح میں ہے:"عن أبي ذر رضي الله عنه قال: قال رسول الله صلى الله عليه وسلم فيما يروي عن الله تبارك وتعالى أنه قال: «يا عبادي إني حرمت ‌الظلم على نفسي وجعلته بينكم محرما فلا تظالموا۔"(باب الاستغفار و التوبۃ، الفصل الاول: 2 / 719، ط: المکتب الاسلامی)صحيح مسلم میں ہے:"عن أبي هريرة، أن رسول الله صلى الله عليه وسلم، قال: «أتدرون ما المفلس؟» قالوا: المفلس فينا من لا درهم له ولا متاع، فقال: «إن المفلس من أمتي يأتي يوم القيامة بصلاة، وصيام، وزكاة، ويأتي قد شتم هذا، وقذف هذا، وأكل مال هذا، وسفك دم هذا، وضرب هذا، فيعطى هذا من حسناته، وهذا من حسناته، فإن فنيت حسناته قبل أن يقضى ما عليه أخذ من خطاياهم فطرحت عليه، ثم طرح في النار۔"(کتاب البر و الصلۃ،باب تحریم الظلم: 4 / 1997، ط: مطبعة عيسى البابي الحلبي وشركاه، القاهرة )سنن الترمذی میں ہے:"عن ابن عمر، أن النبي صلى الله عليه وسلم قال: «إذا كذب العبد تباعد عنه الملك ميلا من نتن ما جاء به۔"(أبواب البر والصلة عن رسول الله صلى الله عليه وسلم، ‌‌باب ما جاء في الصدق والكذب: 4  /348، ط:شركة مكتبة ومطبعة مصطفى البابي الحلبي - مصر)و فيه ايضاً:"عن عبد الله بن مسعود قال: قال رسول الله صلى الله عليه وسلم: «عليكم بالصدق فإن الصدق يهدي إلى البر، وإن البر يهدي إلى الجنة، وما يزال الرجل يصدق ويتحرى الصدق حتى يكتب عند الله صديقا، وإياكم والكذب فإن الكذب يهدي إلى الفجور، وإن الفجور يهدي إلى النار، وما يزال العبد يكذب ويتحرى الكذب حتى يكتب عند الله كذابا۔"(أبواب البر والصلة عن رسول الله صلى الله عليه وسلم، ‌‌باب ما جاء في الصدق والكذب: 4  /348، ط:شركة مكتبة ومطبعة مصطفى البابي الحلبي - مصر)مسند احمد میں ہے:"عن عبد الله بن عمرو، عن النبي صلى الله عليه وسلم، أنه قال: " أربع من كن فيه كان منافقا، أو كانت فيه خصلة من الأربع، كانت فيه خصلة من النفاق حتى يدعها: إذا حدث كذب، وإذا وعد أخلف، وإذا عاهد غدر، وإذا خاصم فجر ۔"(‌‌مسند المكثرين من الصحابة، ‌‌مسند عبد الله بن عمرو بن العاص  رضي الله عنهما: 11 / 380، ط: الرسالۃ)مشكاة المصابيح میں ہے:"عن عائشة رضي الله عنها قالت: قال رسول الله صلى الله عليه وسلم: إن العبد إذا اعترف ثم تاب تاب الله عليه۔"(باب الاستغفار و التوبۃ، الفصل الاول: 2 / 721، ط: المکتب الاسلامی)فقط و اللہ اعلم
                                                  
عنوان: جوبلی تکافل کا حکم
سوال: Jubilee Takaful پروگرام جائز ہے یا نا جائز؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ  ہونے کی وجہ سے ناجائز اور حرام ہے، اور  مروجہ انشورنس کے  متبادل کے طور پر  بعض ادارے   ”تکافل“ کے عنوان سے  جو نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔فقط واللہ اعلممزید دیکھیے:پاک قطر تکافل کی پالیسی خریدنا اور اس ادارے میں ملازمت کرنے کا حکم
                                                  
عنوان: قسطوں پر اشیاء مہیا کرنے کا حکم / طالبِ قرض کو قسطوں پر اشیاء دینے کا حکم
سوال: 1- ہم قسطوں کا کاروبار کرتے ہیں، جس آدمی کو جو چیز بھی ضرورت ہو تو وہ ہم اس کو قسطوں پر دے دیتے ہیں، لیکن بعض اوقات گاہک جو چیز ہم سے مانگتے ہیں وہ مطلوبہ چیز ہمارے پاس نہیں ہوتی، جیسے سونا، چاندی، سریا، بجری  اور جہیز سے متعلق جو بھی مطلوب ہو تو ہم اس مطلوبہ سامان کو دوسری دوکان سے خرید کر اور کبھی کبھار ادھار خرید کر اپنے گاہک کو قسطوں پر دے دیتے ہیں، کیا ہمارا اس طرح کاروبار کرنا درست ہے؟2- بعض لوگ ہم سے قرض کا مطالبہ کرتے ہیں، تو ہم ان کو کہتے ہیں کہ ہم قسطوں کا کاروبار کرتے ہیں، ہم آپ کو نقد رقم قرض دینے کے بجائے آپ کو سامان قسطوں پر دیتے ہیں، آپ کی مرضی ہے اس کو استعمال میں لائیں یا اس کو فروخت کریں، لہذا قرض کا طالب بھی سمجھ جاتا ہے  کہ قرض ملنے والا نہیں ہے، تو وہ قسطوں پر سامان خرید لیتا ہے، کیا اس طرح کاروبار کرنا جائز ہے؟
جواب: 1- صورت مسئولہ میں شریعت مطہرہ کے اندر بیع بالتقسیط چند شرائط کے ساتھ جائز ہے، اگر ایک شرط بھی مفقود ہو تو بیع بالتقسیط جائز نہیں ہوگا، اور بیع بالتقسیط کی شرائط یہ ہے:قسطوں پر خرید و فروخت کرتے وقت نقد اور ادھار کی قیمت بتانے کے بعد اسی مجلس میں نقد یا ادھار قیمت میں سے کسی ایک قیمت پر فیصلہ کرنا ضروری ہے ، مثلاً ادھار لینا اور دینا ہے تو ادھار کی کل قیمت طے کرلینا ضروری ہے۔کل قسطیں بھی متعین کرلینا ضروری ہیں ، اور ہر قسط میں رقم کی مقدار بھی مقرر کرنا ضروری ہے۔ادائیگی کا وقت بھی مقرر کرلینا ضروری ہے ، مثلاً تین مہینے کی مدت ہے وغیرہ، ان شرائط کے ساتھ قسطوں کا کاروبار کرنا جائز ہے ، اور ادھار کی وجہ سے قیمت میں جو زائد رقم دینی پڑتی ہے ، وہ سود نہیں ہے حلال ہے۔قسط کی ادائیگی میں تاخیر پر کسی بھی عنوان سے اضافی رقم وصول نہ کی جائے، اسی طرح وقتِ مقرر سے پہلے قسط یا کل قیمت کی ادائیگی کی صورت میں مجموعی قیمت میں کمی مشروط نہ ہو۔البتہ سونا اور چاندی شریعت کی رو سے ان اشیاء میں شامل ہے جن کی ادھار خرید و فروخت ممنوع ہے، لہذا مذکورہ صورت میں شرعاً سونا اور چاندی کی قسطوں میں خرید و فروخت چاہے بذات خود قسطوں میں دے یا کسی دوسرے دکاندار سے لے کر قسطوں پر دے، بہر صورت ناجائز ہے، ان کے علاوہ دیگر اشیاء جیسا کہ سریا، بجری وغیرہ کا شرائط کے ساتھ قسطوں میں کاروبار کرنا جائز ہے، اس میں کوئی مضائقہ نہیں، تاہم اشیاء کی عدم موجودگی کی صورت میں جب کسی دوسرے دکاندار سے خریدار کی مطلوبہ چیز مہیا کر رہا ہو تو اس صورت میں اس شیئ میں قبضہ ضروری ہے، قبضہ کے بعد گاہک / کسٹمر کو قسطوں پر دینا درست ہوگا، بغیر قبضہ کے عقد کرنا جائز نہیں ہوگا۔شرح المجلة لسلیم رستم باز میں ہے:"البیع مع تاجیل الثمن وتقسیطه صحیح…، یلزم أن تکون المدة معلومة فی البیع بالتاجیل والتقسیط."(رقم المادة: (245، 246) البیوع، الباب الثالث: فی بیان المسائل المتعلقة بالثمن، الفصل الأول: فی بیان المسائل المترتبة علی أوصاف الثمن وأحواله: 125، مکتبة حنفیة کوئٹه)الهدایہ میں ہے:"لأنّ للأجل شبها بالمبیع، الا تری أنّه یزاد فی الثمن لأجل الاجل."(کتاب البیوع، باب المرابحة والتولیة: 3/ 76 ، ط: شرکة علمیة ملتان)بحوث فی قضایا فقهیة معاصرة:"أمّا الأئمة الأربعة وجمهور الفقهاء والمحدثین فقد أجازوا البیع المؤجل بأکثر من سعر النقد، بشرط أن یبتّ العاقدان بأنّه بیع مؤجل بأجل معلوم وبثمن متفق علیه عند العقد."(ص: 7، ط: مکتبه دار العلوم کراچی)فتاوی ہندیہ میں ہے:"فنقول من حکم المبیع إذا کان منقولا أن لایجوز بیعه قبل القبض… وأمّا إذا تصرف فیه مع بائعه، فإن باعه منه لم یجز بیعه أصلاً قبل القبض."(کتاب البیوع، الباب الأول، الفصل الثانی فی معرفة المبیع والثمن والتصرف فیهما قبل القبض: 3/ 13، ط:رشیدیه)2- اور دوسری صورت جس میں سائل طالب قرض کو قرض دینے کے بجائے قسطوں پر سامان خریدنے کے لئے کہتا ہے، تو قرض کے بجائے سامان قسطوں پر دینے کی یہ صورت بیع عینہ کی ہے اور اس کی چند صورتیں ہیں، جو درج ذیل ہیں:عمرزید کے پاس گیا اور اس سے دس ہزار کا قرضہ طلب کیا، زید نے قرض  دینے سے انکار کیا اور یہ کہاکہ: "میرے پاس مشین ہے، اس کی قیمت دس ہزار ہے، وہ آپ تیرہ ہزار میں خرید لیں، اور چھ ماہ کے بعد مجھے قیمت اَداکردیں"، عمر نے مشین خریدلی،اور بازار میں یاپھرواپس زید کو دس ہزار نقد میں فروخت کردی تو یہ بیع عینہ کہلائے گی۔اگر زید، عمر کو مشین فروخت کرتے وقت یہ شرط رکھے کہ مشین واپس مجھے دس ہزار میں فروخت کریں گے، تویہ صورت دو وجہ سے ناجائزہے: 1- شرط کی وجہ سے۔ 2- بائع نے زیادہ قیمت پربیچا اور ثمن وصول ہونے سے پہلے کم قیمت میں خریدا، یہ جائزنہیں ہے۔ اس کو "شراء ماباع بأقل مما باع قبل نقد الثمن" کہتے ہیں۔تیسری صورت یہ ہے کہ: شرط کے بغیر فروخت کردے اور واپس فروخت کرنے کا وعدہ لے یا بیع ہونے کے بعد واپس فروخت کرنے کی شرط لگادے، یہ صورت بھی ناجائزہے؛ کیوں کہ اس میں بھی زیادہ قیمت میں فروخت کرنے کے بعد قیمت وصول ہونے سے پہلے کم قیمت پرخریدنا لازم آتاہے۔ البتہ قیمت کی ادائیگی کے بعد کم قیمت پرخریدنا جائزہے۔زید ، عمر کو وہ چیز تیرہ ہزار میں فروخت کردے ،پھر عمر اس کو بکر کے ہاتھ فروخت کردے اور بکر اس کوپھرزید کے ہاتھ فروخت کردے، تویہ صورت امام محمد رحمہ اللہ کے نزدیک ناجائز۔اور امام ابویوسف رحمہ اللہ کے نزدیک جائز ہے۔زید ، عمر کو مشین فروخت کرے ،اور عمر اس کو بازار میں بکرکے ہاتھ فروخت کرے ،اور زید کے پاس واپس ہی نہ آئے یہ صورت جائزہے۔(ماخوذ از تجارت کے مسائل کا انسائیکلوپیڈیا: 2/ 204-206)لہذا صورت مسئولہ میں سائل نے سوال میں جو صورت لکھی ہے وہ مکروہ تحریمی ہے، اس سے بچنا ضروری ہے۔مجمع الأنهر میں ہے:"يستقرض ‌من ‌تاجر عشرة فيأبى عنه ويبيع منه ثوبا يساوي عشرة بخمسة عشر مثلا نسيئة في نيل الزيادة ليبيعه المستقرض بعشرة ويتحمل خمسة، سمي به لما فيه من الإعراض عن الدين إلى العين."(کتاب الکفالة، فصل دفع الأصيل المال إلى كفيله: 3/ 194، ط: دار الکتب العلمیة)الموسوعۃ الفقہیۃ میں ہے:"والكمال بن الهمام يرى أنه سمي بيع العينة: لأنه من العين المسترجعة."(حرف الباء، بیع العینۃ: 9/ 95، ط: وزارة الأوقاف والشئون الإسلامية الكويت)البحرالرائق میں ہے:"قوله: أو أمة علی أن یعتق المشتري… أو یقرض المشتري درهمًا أو یهدي له أو یسلم إلی کذا أو ثوب علی أن یقطعه البائع أو یخیطه قمیصًا) أي لم یجز بیع أمة بشرط منها، وهو فاسد؛ لأنّه بیع و شرط، وقد نهی النّبي صلی الله علیه وسلم عن بیع و شرط."(کتاب البیوع، باب البیع الفاسد، مطلب: في البیع بشرط فاسد: 6/ 84، 85، ط: سعید)وفیه ایضا:(قوله: وشراء ما باع بالأقلّ قبل نقد الثمن) أي لم یجز شراء البائع ما باع بأقلّ مما باع قبل نقد الثمن."(کتاب البیع ، باب البیع الفاسد: 6/ 82، ط: سعید)الدر مع الرد میں ہے:"(أمر) الأصیل (کفیله ببیع العینة) أي بیع العین بالربح نسیئة لیبعها المستقرض بأقلّ لیقضي دینه، اخترعه أکلة الربا، وهو مکروه مذموم شرعًا لما فیه من الإعراض عن مبرة الإقراض۔ قال ابن عابدین: (قوله: وهو مکروه) أي عند محمد، وبه جزم في الهدایة، قال في الفتح: وقال أبو یوسف: لایکره هذا البیع؛ لأنّه فعله کثیر من الصحابة… و قال محمد: هذا البیع في قلبي کأمثال الجبال ذمیم اخترعه أکلة الربا، وقد ذمّهم رسول الله صلی الله علیه وسلم فقال: إذا تبایعتم بالعینة وابتعتم أذناب البقر ذللتم وظهر علیکم عدوکم أي شغلتم بالحرث عن الجهاد، وفي روایة ’’سلط علیکم شرارکم فیدعوا خیارکم فلایستجاب لکم، وقیل: إیاک والعینة فإنّه العینة، ثم قال في الفتح ما حاصله: إنّ الّذي یقع في قلبه أنّه إن فعلت صورة یعود فیها إلی البائع جمیع ما أخرجه أو بعضه کعود الثوب إلیه في الصورة المارة، وکعود الخمسة في صورة إقراض الخمسة عشر فیکره یعني تحریمًا، فإن لم یعد کما إذا باعه المدیون في السوق فلا کراهة فیه بل خلاف الأولیٰ؛ فإنّ الأجل قابله قسط من الثمن والقرض غیر واجب علیه دائمًا بل هو مندوب، و مالم ترجع إلیه العین الّتي خرجت منه لایسمّی بیع العینة؛ لأنّه من العین المسترجعة لا العین مطلقًا… وجعله السید أبو السعود محمل قول أبي یوسف، وحمل قول محمد والحدیث علی صورة العود."(کتاب الکفالة، مطلب: بیع العینة: 5/ 325، 326 ، ط: سعید)فقط واللہ اعلم
                                                  
