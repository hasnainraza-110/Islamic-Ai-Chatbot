عنوان: موبائل میں ایڈوانس بیلنس لینے کا حکم
سوال: کیا موبائل میں  ایڈوانس بیلنس لینا جائز ہے؟
جواب: موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے، بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلم
                                                  
عنوان: کمپنی کے ملازم کا کمپنی کا کام کرواکر اپنا کمیشن بل میں لکھوانا
سوال: میں ایک کمپنی میں ملازمت کرتاہوں، مجھے مال خریدنے کے لیے ایک ریٹ دیتے ہیں کہ اس پر مال خریدیں، مثلاً: 50 پر کلو گرام۔  کیا میں یہ کرسکتا ہوں کہ 49روپے میں خرید کر کمپنی کو 50کا دے دو ں، یہ ایک روپے اپنے لیے رکھنا کیسا ہے؟
جواب: آپ کمپنی کے ملازم ہیں، اور اس کے وکیل کی حیثیت سے سامان خریدتے ہیں ، تو آپ کو جتنے کی چیز ملے گی اتنے کا بتانا لازم ہے، اپنے  لیے پیسے رکھنا جائز نہیں۔درر الحکام في شرح مجلة الأحکاممیں ہے:" أما لو قال الموكل: اشتر لي الدار الفلانية بعشرة آلاف درهم واشترى الوكيل بأقل من عشرة آلاف، فيكون قد اشترى للموكل. وقد عينت الدار التي ستشرى (بقيد الفلانية)؛ لأنه إذا لم تعين كقولك: (اشتر لي داراً في الحي الفلاني بعشرة آلاف درهم) واشترى الوكيل داراً في ذلك الحي بأقل من عشرة آلاف درهم، فإذا كانت قيمة تلك الدار عشرة آلاف درهم نفذ الشراء في حق الموكل. أما إذا كانت قيمتها أقل من عشرة آلاف درهم فلاينفذ في حق الموكل". (الکتاب الحادي عشر الوکالة، الباب الثالث، الفصل االثاني، المادة:۱۴۷۹ ،ج:۳؍۵۸۷،ط:دارالجیل)وفیه أیضاً:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعاً. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل... لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة". (الکتاب الحادي عشر الوکالة، الباب الثالث، الفصل االأول، المادة:۱۴۶۷ ،ج:۳؍۵۷۳،ط:دارالجیل)فقط واللہ اعلم
                                                  
عنوان: ایزی پیسہ اکاؤنٹس سے ملنے والے فری میسجز اور منٹس استعمال کرنے کا حکم
سوال: ایزی پیسہ اکاؤنٹ میں1000 کا بیلنس رکھنے پر جوفری منٹ وغیرہ دیتے ہیں، کیا یہ واقعی ربوا  کے زمرے میں آتے ہیں؟ دلائل کے ساتھ بتائیں،  ہمارے کچھ ساتھی ہیں  وہ یہ نہیں مانتے۔
جواب: واضح رہے کہ ایزی پیسہ اکاؤنٹ میں جمع کردہ رقم قرض ہے، اور  احادیث کی روشنی میں یہ ضابطہ بھی مسلم ہے کہ   قرض دے کر اس سے کسی بھی قسم کا نفع اٹھانا جائز نہیں ہے، بعض احادیث میں اسے صراحتاً ربا کہا گیا ہے اور بعض صحیح احادیث میں اسے ربا میں شامل کیا گیا ہے؛ اس لیے اکاؤنٹ ہولڈر کا  قرض کے بدلے کمپنی  کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے۔   "عَنْ سَعِيدِ بْنِ أَبِي بُرْدَةَ عَنْ أَبِيهِ أَتَيْتُ الْمَدِينَةَ فَلَقِيتُ عَبْدَ اللَّهِ بْنَ سَلَامٍ رَضِيَ اللَّهُ عَنْهُ، فَقَالَ: أَلَا تَجِيءُ فَأُطْعِمَكَ سَوِيقًا وَتَمْرًا وَتَدْخُلَ فِي بَيْتٍ، ثُمَّ قَالَ: إِنَّكَ بِأَرْضٍ الرِّبَا بِهَا فَاشٍ، إِذَا كَانَ لَكَ عَلَى رَجُلٍ حَقٌّ فَأَهْدَى إِلَيْكَ حِمْلَ تِبْنٍ أَوْ حِمْلَ شَعِيرٍ أَوْ حِمْلَ قَتٍّ فَلَا تَأْخُذْهُ فَإِنَّهُ رِبًا ". ( صحیح البخاری 3814)
ترجمہ: سعید بن ابی بردہ اپنے والد سے روایت کرتے ہیں کہ میں مدینہ منورہ حاضرہوا تو میں نے عبداللہ بن سلام رضی اللہ عنہ سے ملاقات کی ، انہوں نے کہا:  کیا آپ (ہمارے پاس) آئیں گے تاکہ میں آپ کو  ستواورکھجورکھلاؤں اورآپ ایک ( باعظمت ) مکان میں داخل ہوں (جس میں رسول صلی اللہ علیہ وسلم بھی تشریف لے گئے تھے)  پھر آپ نے فرمایا: تمہارا قیام ایک ایسے ملک میں ہے جہاں سودی معاملات بہت عام ہیں، اگر تمہارا کسی شخص پر کوئی حق ہو اورپھروہ تمہیں ایک تنکے یاجوکے ایک دانے یا ایک گھاس کے برابربھی ہدیہ دے تو اسے قبول نہ کرنا؛ کیوں کہ وہ بھی سود ہے۔مصنف ابن أبي شيبة (4/ 327):
"عن إبراهيم، قال: «كل قرض جر منفعة، فهو ربا»".   فقط واللہ اعلم
                                                  
عنوان: کرسچن سے گھر کا کام کروانا
سوال: کیا گھر میں کرسچن سے کام کرانا صحیح ہے؟
جواب: جائز ہے۔بدائع الصنائع (4/ 176):
" وإسلامه ليس بشرط أصلاً فتجوز الإجارة والاستئجار من المسلم، والذمي، والحربي المستأمن؛ لأن هذا من عقود المعاوضات فيملكه المسلم، والكافر جميعاً كالبياعات". فقط واللہ اعلم
                                                  
عنوان: کریڈٹ کارڈ سے خریداری کی مگر بینک نے رقم کی ادائیگی میرے اکاؤنٹ میں شامل نہیں کی
سوال: میں نے گزشتہ دنوں chase departmental store کریڈٹ کارڈ سے خریداری کی تھی، انہوں  نے خریداری کی رسید میرے دستخط کے ساتھ اپنے پاس رکھ لی، مگر انہوں نے اب تک بینک سے کلیم نہیں کی، جس کی وجہ سے بینک نے بھی اب تک اس کو میرے بل میں شامل نہیں کیا ہے، میں نے chase جاکر بھی بولا ہے کہ آپ لوگوں نے فلاں تاریخ کی اتنی اماؤنٹ کی رسید اب تک کلیم نہیں کی ہے، مگر ان کا کہنا ہے کہ ہمارے حساب میں کچھ کمی نہیں ہے، ایسی صورتِ حال میں میرے لیے  کیا حکم ہے؟
جواب: صورتِ مسئولہ میں اگر مذکورہ سامان کی قیمت بینک نے آپ سے وصول نہیں کی ہے، اور مذکورہ اسٹور کے حساب میں کسی قسم کی کمی بھی نہیں پائی جارہی ہے، تو اس صورت میں آپ اپنے بینک سے رابطہ کریں اورکارڈ استعمال کرنے کی رسید دے کر بینک سے  تحقیق کروالیں، غلطی سامنے آنے کے بعد مذکورہ رقم بینک کو ادا کرلیں، اور اگر بینک کے ریکارڈ میں غلطی ثابت نہ ہو، بلکہ مذکورہ اسٹور نے اب تک بینک سے کلیم نہ کیا ہو تو مذکروہ رقم مذکورہ اسٹور کو جا کر ادا کردیں، اور اسٹور کو پابند کردیں کہ مستقبل میں اس رسید کی کے عوض رقم بینک سے وہ کلیم نہیں کریں گے۔واضح رہے کہ کریڈٹ کارڈ(Credit  Card)کااستعمال اوراس کے ذریعہ خریدوفروخت درست نہیں ہے؛ اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔شریعت میں  جس طرح سود لینا حرام ہے اسی طرح اس کا معاہدہ کرنا بھی حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے  کی وجہ سے اصولی طور پر کریڈٹ کارڈ کا استعمال نا جائز ہے ، اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے؛ اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا ہی ناجائز ہے؛ لہٰذا آپ جلد از جلد کریڈٹ کارڈ کے سودی معاملے سے جان خلاصی کی کوشش کیجیے۔فقط واللہ اعلم
                                                  
عنوان: گھر یا مسجد میں بچوں کو قرآن پڑھانے کی اجرت لینے کا حکم
سوال: گھر یا مسجد میں بچوں کو قرآن پڑھانے  پہ اس کی اجرت لینا کیسا ہے؟
جواب: پہلے تو یہ  کوشش کرنی چاہیے  کہ  بچوں کے گھر جاکر قرآن پڑھانے کے بجائے بچوں کو اپنے گھر یا مدرسہ بلاکر وہاں ان کو قرآن پڑھایا جائے، تاکہ بچوں کے دل میں قرآنِ کریم کی تعلیم  اور اس کے پڑھانے والے استاذ  کی عظمت باقی رہے،  چوں کہ عام طور سے گھر گھر جاکر قرآن کی ٹیوشن پڑھانے سے لوگوں کے دلوں میں قرآن کے معلم اور قرآنی تعلیم کی عظمت باقی نہیں رہتی؛ اس لیے علمائے کرام نے گھر گھر جاکر قرآن کریم کی ٹیوشن پڑھانے کو پسندیدہ قرار نہیں دیا ہے، لیکن  اگر کسی عذر کی وجہ سے کوئی شخص گھر جاکر قرآن کریم پڑھاتا ہے تو اس پر لازم ہے کہ وہ چند باتوں کی رعایت رکھے:(۱) گھر جاکر قرآن پڑھانے کے دوران اپنا دینی تشخص اور دینی وقار برقرار رکھے اور استغنا کا مظاہرہ کرے۔ کوئی ایسا طرزِ عمل نہ اپنائے جس کی وجہ سے لوگوں کے دلوں سے قرآن پڑھانے والوں کی عظمت و اہمیت ختم ہوجائے، مثلاً ایسا نہ ہو کہ اسے صرف اپنی فیس لینے سے مطلب ہو اور بچے جب چاہیں چھٹی کرلیں،  اور جتنا چاہیں اسے بٹھا کر انتظار کرواتے رہیں، اور خود کھیل کود میں مصروف ہوں، لیکن قاری صاحب کو اس پر کوئی اعتراض نہ ہو۔ اسی طرح مقررہ مشاہرے کے علاوہ گھر والوں سے صراحتاً یا اشارۃً  سوال نہ کرے۔(۲)کسی بالغہ یا قریب البلوغ لڑکی کو نہ پڑھائے۔(۳)لوگوں کے گھر آتے جاتے پردہ کا بہت زیادہ خیال رکھے  اور نگاہوں کی خوب حفاظت کرے کہ کسی اجنبی عورت پر نگاہ نہ پڑ جائے، اور گھر والوں کو بھی تلقین کرے کہ وہ اس کے آنے جانے کے اوقات میں پردہ کا خیال رکھا کریں۔  اب رہی بات اس پر اجرت لینے کی تو تعلیمِ قرآن یعنی قرآنِ کریم کی تعلیم دینے، حفظ و ناظرہ پڑھانے پر اجرت لینے کو متأخرینِ احناف نے بوجہ ضرورت جائز قرار دیا ہے، لیکن یہ اجرت اصل میں قرآن پڑھانے کی نہیں ہوتی، بلکہ ان کاموں کے لیے  اپنے آپ کو محبوس  اور دیگر کاموں سے فارغ رکھ کر وقت دینے کی ہے، لہٰذا اگر کوئی شخص اللہ کی رضا کے لیے بچوں کو قاعدہ اور سپارہ پڑھاتا ہے، پیسے لینا مقصود نہیں ہو تو وہ اگر اپنے اس وقت کے بدلہ جو وہ دیتا ہے اور بچوں کے گھر آنے جانے کی مشقت کے بدلے بطورِ اجرت کچھ پیسے لے لے تو اس میں کوئی حرج نہیں ہے، البتہ مسجد میں اجرت لے کر  قرآن پڑھانے کو فقہاء نے مکروہ قرار دیا ہے، بلکہ اتنے چھوٹے بچے جو مسجد کے آداب اور پاکی کو خیال نہ رکھ سکیں ان کو تو بلا اجرت بھی مسجد میں قرآن پڑھانا مکروہ ہے۔الدر المختار وحاشية ابن عابدين (رد المحتار) (6/ 55 ):"(و) لا لأجل الطاعات مثل (الأذان والحج والإمامة وتعليم القرآن والفقه)، ويفتى اليوم بصحتها لتعليم القرآن والفقه والإمامة والأذان. (قوله: ولا لأجل الطاعات) الأصل أن كل طاعة يختص بها المسلم لا يجوز الاستئجار عليها عندنا؛ لقوله عليه الصلاة والسلام : «اقرءوا القرآن ولا تأكلوا به»، وفي آخر ما عهد رسول الله صلى الله عليه وسلم  إلى عمرو بن العاص: «وإن اتخذت مؤذناً فلا تأخذ على الأذان أجراً»؛ ولأن القربة متى حصلت وقعت على العامل، ولهذا تتعين أهليته، فلا يجوز له أخذ الأجرة من غيره كما في الصوم والصلاة، هداية. مطلب تحرير مهم في عدم جواز الاستئجار على التلاوة والتهليل ونحوه مما لا ضرورة إليه.(قوله: ويفتى اليوم بصحتها لتعليم القرآن إلخ) قال في الهداية: وبعض مشايخنا - رحمهم الله تعالى - استحسنوا الاستئجار على تعليم القرآن اليوم؛ لظهور التواني في الأمور الدينية، ففي الامتناع تضييع حفظ القرآن، وعليه الفتوى اهـ، وقد اقتصر على استثناء تعليم القرآن أيضاً في متن الكنز ومتن مواهب الرحمن وكثير من الكتب، وزاد في مختصر الوقاية ومتن الإصلاح تعليم الفقه، وزاد في متن المجمع الإمامة، ومثله في متن الملتقى ودرر البحار".البحر الرائق شرح كنز الدقائق ومنحة الخالق وتكملة الطوري (8/ 22):
قال - رحمه الله -: "(والفتوى اليوم على جواز الاستئجار لتعليم القرآن) ، وهذا مذهب المتأخرين من مشايخ بلخ استحسنوا ذلك، وقالوا: بنى أصحابنا المتقدمون الجواب على ما شاهدوا من قلة الحفاظ ورغبة الناس فيهم؛ ولأن الحفاظ والمعلمين كان لهم عطايا في بيت المال وافتقادات من المتعلمين في مجازات التعليم من غير شرط، وهذا الزمان قل ذلك واشتغل الحفاظ بمعائشهم فلو لم يفتح لهم باب التعليم بالأجر لذهب القرآن فأفتوا بالجواز، والأحكام تختلف باختلاف الزمان".فقط واللہ اعلم
                                                  
عنوان: گھر میں پرندے پالنا
سوال: گھر میں کبوتر بلی کا  پالنا کیسا ہے؟
جواب: اگر پرندوں کی خوراک اور ضروریات وغیرہ کا خیال رکھا جاتا ہے تو انہیں پالنا اور ان  کی خرید وفروخت درست ہےاور آمدنی حلال ہے۔ البتہ کبوتر یا دیگر پرندے اڑانےکو مشغلہ بنانا، ہر وقت ان ہی کے ساتھ شوقیہ مصروف رہنا اور پرندے لڑانادرست نہیں ہے، احادیث سے اس کی ممانعت ثابت ہے۔ نیزبلی کو پالنابھی  جائز ہے، اس میں شرعاً  کوئی حرج نہیں۔فقط واللہ اعلم
                                                  
عنوان: بلا ضرورت قرض لینے سے اجتناب کرنا چاہیے
سوال: میری تنخواہ  10000 ہے اور میں 30000 قرض لے رہا ہوں، اس کے علاوہ  میرا خرچ میرے والد اٹھاتے ہیں، کیا مجھے پھر بھی قرض لینا چاہیے؟
جواب: صورتِ مسئولہ میں جب آپ کی ضرورت آپ کے والد صاحب پوری کر دیتے ہیں تو ایسی صورت میں قرض لینے سے اجتناب کرنا چاہیے، البتہ اگر آپ کسی ضرورت کے لیے قرض لے رہے ہوں اور اُسے جلد ادا کرنے کی نیت بھی ہو تو قرض لے سکتے ہیں۔ فقط واللہ اعلم
                                                  
عنوان: کاروباری رقوم بذریعہ بینک منتقل کرنا
سوال: کاروباری لین دین میں بینک کے ذریعہ پیمنٹ کرنی پڑتی ہے، چاہے کوئی بھی کاروبار ہو،  چاول کا ہو یا کسی اور چیز کا، کوئی کہاں بیٹھا ہوتا ہے اور کوئی کہاں، جس کی وجہ سے بینک کے ذریعہ رقوم منتقل کرنی پڑتی ہیں، اس صورتِ حال میں بینک سے کیسے بچا جائے؟
جواب: صورتِ مسئولہ میں اگر کاروباری افراد کے لیے نقد پیمنٹ کرنا ممکن نہ ہو یا غیر محفوظ ہو، تو  بینک میں کرنٹ اکاؤنٹ کھلوا کر اس کے ذریعہ رقوم منتقل یا وصول کر سکتے ہیں، البتہ بینک سے پیمنٹ بطورِ قرض کروانا اور طے شدہ مارک اَپ کے مطابق بینک کو رقم واپس کرنا جائز نہیں۔ نیز سونا چاندی یا نقود کی خرید وفروخت میں چیک وغیرہ کے ذریعے ادائیگی میں چوں کہ مجلس میں قبضہ نہیں پایا جاتا، اس لیے یہ درست نہیں ہوگا۔ فقط واللہ اعلم
                                                  
عنوان: کیا اولاد کی موجودگی میں پوتے کا میراث میں حصہ ہوگا؟
سوال: اگروالد کی حیاتی میں بیٹے کا انتقال ہوجائے، تواس کے بچوں  کا وراثت میں کیا حق ہے؟
جواب: والد کی حیات (زندگی) میں جس بیٹے کا انتقال ہوجائے اس بیٹے کی اولاد کا اپنے دادا کی میراث میں شرعی حصہ نہیں ہوتا جب کہ دادا کی وفات کے وقت کوئی اور بیٹا زندہ ہو۔ البتہ آدمی کے لیے اپنے مال میں ایک تہائی ترکہ تک وصیت کی شرعاً اجازت ہوتی ہے، لہٰذا پوتوں کے ضرورت مند ہونے کی صورت میں دادا کو ایسے پوتوں اور پوتیوں کے حق میں ایک تہائی کے اندر اندر کچھ وصیت کر کے جانا چاہیے۔ فقط واللہ اعلم
                                                  
عنوان: کاروبار میں متعین نفع ملنے کی صورت میں کاروبار میں پیسہ لگانے کا حکم
سوال: ضلع بھکر میں ایک گروپ جس کا نام FS Links ہے، نے ایک کاروبار شروع کیا ہے. اس میں وہ اپنے کلائنٹ سے 130000 روپے وصول کرتی ہے.جس کی مدت ایک سال ہے. جس کے بدلہ میں کمپنی ماہانہ 7سے 9 ہزار روپے منافع دیتی ہے. اور ایک سال بعد دی گئی رقم 130000 روپے کمپنی واپس کر دیتی ہے. بقول کمپنی وہ روپیہ مختلف کاروبار میں استعمال کرتی ہے. اس سے جو منافع ملتا ہے وہ ہر ماہ کلائنٹ کو دیتی ہے. کاروبار میں ٹنل فارمنگ، پراپرٹی، جنرل سٹور، کاروں اور موٹر سائیکلوں کی بارگیننگ وغیرہ. جب کہ کمپنی کہتی ہے کہ نقصان کی صورت میں کلائنٹ بھی برابر کا شریک ہو گا. کیا یہ درست ہے.؟ جائز ہے؟ انٹرنیٹ پر FS Links لکھ کے سرچ کیا جا سکتا ہے.
جواب: آپ نے سوال میں جو تفصیل ذکر کی ہے اس سے معلوم ہوتا ہے کہ اس کمپنی میں پیسہ لگانے پر پیسہ لگانے والے کو نفع کی مد میں ہر ماہ کچھ متعین رقم دی جاتی ہے جو کہ شرکت کے شرعی اصول کے خلاف ہے؛ اس لیے اس گروپ میں پیسہ لگانا شرعاً جائز نہیں ہو گا۔ فقط واللہ اعلم
                                                  
عنوان: بیوہ کا اپنا زیور بیٹی کو جہیز میں دینا
سوال: کیا ایک بیوہ اپنا زیور اپنی لڑکی کو  شادی کے حوالہ سے جہیز میں دے سکتی ہے؟ جب کہ اس کے بیٹے بر سرِ روزگار ہیں۔
جواب: مذکورہ بیوہ کی اگر صرف ایک ہی بیٹی ہے تو اس کے لیے بیٹی کو اپنا مملوکہ زیور جہیز میں دینا بہرصورت جائز ہے۔اور اگر اس کے علاوہ بھی اولاد ہے تو  واضح رہے کہ والدین کے لیے شرعی حکم یہ ہے کہ وہ اولاد کو ہدیہ دینے (گفٹ کرنے) میں برابری کریں، اولاد میں سے بعض کو محروم کرنے کی نیت سے اپنا سارا مال بعض اولاد کو دینا جائز نہیں ہے، البتہ اگر کسی معقول وجہ (مثلاً زیادہ خدمت گزار ہونےکی وجہ) سے کسی کو کچھ  اضافی دے دیں تو اس میں حرج نہیں۔ لہٰذا اگر مذکورہ بیوہ کی اس بیٹی کے علاوہ اور بھی اولاد ہے تو اسے چاہیے کہ بلاوجہ ایک بیٹی کو زیادہ نہ دے، سب میں برابری کرے، اور اگر مالی استطاعت ہے تو جتنا زیور اس بیٹی کو دے رہی ہے اتنا دوسری اولاد کو بھی دے۔ فقط واللہ اعلم
                                                  
عنوان: بڑا ایڈوانس دے کر مکان کم قیمت میں کرایہ پر لینا
سوال: بحالتِ مجبوری زیادہ رقم جمع کرکے کم کرایہ پر مالکِ مکان کی مرضی کےساتھ مکان کرایہ پرلینا جائز ہے یا نہیں؟
جواب: صورتِ مسئولہ میں ایڈوانس کی مد میں زیادہ رقم لینے یا دینے  کی شرط پر  مالکِ مکان کا مکان کا کرایہ  مارکیٹ ویلیو سے کم لینا جائز نہیں ہے، یہ قرض پر نفع کی صورت ہے جو کہ سود ہے، اسی طرح اگر عقد میں شرط نہ ہو لیکن اس علاقے کا عرف ہو تو بھی مشروط سمجھی جائے گی اور معاملہ ناجائز ہوگا۔البتہ اگر اس کی شرط نہ ہو ، بلکہ دونوں معاملے الگ الگ ہوں، اور اس علاقہ کا یہ عرف بھی نہ ہو ، اور ایک مخصوص رقم ایڈوانس کی مد میں دے دی جائے، اور باہمی رضامندی سےالگ سے  کچھ بھی  کرایہ طے کرلیا جائے تو اس کی گنجائش ہوگی۔النتف في الفتاوی :"أنواع الربا: وأما الربا فهو علی ثلاثة أوجه:أحدها في القروض، والثاني في الدیون، والثالث في الرهون. الربا في القروض: فأما في القروض فهو علی وجهین:أحدهما أن یقرض عشرة دراهم بأحد عشر درهماً أو باثني عشر ونحوها. والآخر أن یجر إلی نفسه منفعةً بذلک القرض، أو تجر إلیه وهو أن یبیعه المستقرض شيئا بأرخص مما یباع أو یوٴجره أو یهبه…، ولو لم یکن سبب ذلک (هذا ) القرض لما کان (ذلک )الفعل، فإن ذلک رباً، وعلی ذلک قول إبراهیم النخعي: کل دین جر منفعةً لا خیر فیه.‘‘ ( ، ص: ٤٨٤، ٤٨٥)الدر المختار وحاشية ابن عابدين (رد المحتار) (6/ 63):
"وفي الخانية: رجل استقرض دراهم وأسكن المقرض في داره، قالوا: يجب أجر المثل على المقرض؛ لأن المستقرض إنما أسكنه في داره عوضاً عن منفعة القرض لا مجاناً، وكذا لو أخذ المقرض من المستقرض حماراً ليستعمله إلى أن يرد عليه الدراهم اهـ وهذه كثيرة الوقوع، والله - تعالى - أعلم". فقط واللہ اعلم
                                                  
عنوان: شراکت داری میں نفع کی تقسیم کس طرح سے طے کرنی چاہیے؟
سوال: میں انوسٹمنٹ لے کر کاروبار کرنا چاہتا ہوں،  اس میں کیا صورت صحیح ہوگی کہ جس میں میں اسے نفع بھی دیا جائے اور تقسیم نفع کا طریقہ بھی صحیح ہو؟
جواب: صورتِ مسئولہ میں نفع و نقصان کی تقسیم فی صدی اعتبار سے طے کی جائے، مثلاً  40 و 60 کے تناسب سے نفع نقصان میں شراکت داری طے کرلی جائے، متعین نفع مقرر کر کے شراکت داری کرنا شرعاً ممنوع ہے۔فی صدی اعتبار سے نفع کی شرح طے کرنے کا مطلب یہ ہے کہ  مثلاً جو نفع حاصل ہو ، اس کا 30 فی صد انویسٹر/ انویسٹرز کو اور 70 فی صد ورکنگ پارٹنر کو دیا جائے گا۔ یا دونوں طرف سے سرمایہ شامل کرکے کاروبار ہوتو بھی حاصل ہونے والے نفع میں شرح فی صد کے اعتبار سے تقسیم ہوگی۔ اور اگر خدانخواستہ نقصان ہوگیا تو اولاً نفع سے خسارہ پورا کیا جائے گا، اگر خسارہ میں مکمل نفع صرف ہوجائے تو پھر شرکاء کے حصص کے تناسب سے سرمایہ  سے وہ خسارہ پورا کیا جائے گا۔نفع کی تقسیم کل سرمایہ کی شرح فی صد کے اعتبار سے کرنا درست نہیں ہے، کیوں کہ اس میں نفع متعین ہوجاتاہے۔ مثلاً: زید نے دس لاکھ روپے انویسٹ کیے ہوں، تو یوں طے کرنا کہ زید کو سرمایہ کا دو فیصد ملے گا یہ درست نہیں ہے، کیوں کہ اس صورت میں سرمایہ کا دو فی صد (20,000 روپے) متعین ہیں۔فقط واللہ اعلم
                                                  
عنوان: افیون کی کاشت اور خریدوفروخت
سوال: کیا کسی کے لیے افیون (جس کو پشتو میں تریاق کہتے ہیں) کا کاروبار جائز ہے؟ اگر وہ اس کی زراعت یا لین دین کرتا ہو اس شرط کے ساتھ کہ وہ مسلم ممالک میں استعمال نہیں ہوتا ہو اور وہ صرف یورپی ممالک اور دوسرے کفری ممالک میں سپلائی ہوتا ہو؟
جواب: افیون کھانا حرام ہے، اور مقدارِ نشہ سے کم افیون کا دوا میں استعمال جائز ہے، اور اسی مقصد کے لیے اس کی خرید و فروخت بھی جائز ہے، اگر کسی شخص کے بارے میں معلوم ہو کہ وہ اس کو لہو لعب، اور تلہی کے لیے استعمال کرے گا تو  اس کو افیون بیچنا مکروہِ تحریمی ہوگا۔الدر المختار وحاشية ابن عابدين (رد المحتار) (6/ 454):
"(وصح بيع غير الخمر) مما مر، ومفاده صحة بيع الحشيشة والأفيون.  قلت: وقد سئل ابن نجيم عن بيع الحشيشة هل يجوز؟ فكتب لايجوز، فيحمل على أن مراده بعدم الجواز عدم الحل". وفیہ ایضا (6/ 457) :"(ويحرم أكل البنج والحشيشة) هي ورق القتب (والأفيون)؛ لأنه مفسد للعقل ويصد عن ذكر الله وعن الصلاة (لكن دون حرمة الخمر، فإن أكل شيئاً من ذلك لا حد عليه، وإن سكر) منه (بل يعزر بما دون الحد)، كذا في الجوهرة".  وفیہ ایضا (6/ 391) :"(و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لاتقوم بعينه بل بعد تغيره، وقيل: يكره؛ لإعانته على المعصية، ونقل المصنف عن السراج والمشكلات أن قوله: ممن أي من كافر، أما بيعه من المسلم فيكره، ومثله في الجوهرة والباقاني وغيرهما، زاد القهستاني معزياً للخانية: أنه يكره بالاتفاق.
(قوله: ممن يعلم) فيه إشارة إلى أنه لو لم يعلم لم يكره بلا خلاف، قهستاني، (قوله: لاتقوم بعينه إلخ) يؤخذ منه أن المراد بما لاتقوم المعصية بعينه ما يحدث له بعد البيع وصف آخر يكون فيه قيام المعصية وأن ما تقوم المعصية بعينه ما توجد فيه على وصفه الموجود حالة البيع كالأمرد والسلاح ويأتي تمام الكلام عليه (قوله: أما بيعه من المسلم فيكره) لأنه إعانة على المعصية، قهستاني عن الجواهر.
أقول: وهو خلاف إطلاق المتون وتعليل الشروح بما مر وقال ط: وفيه أنه لايظهر إلا على قول من قال: إن الكفار غير مخاطبين بفروع الشريعة، والأصح خطابهم، وعليه فيكون إعانة على المعصية، فلا فرق بين المسلم والكافر في بيع العصير منهما، فتدبر اهـ ولايرد هذا على الإطلاق والتعليل المار". فقط واللہ اعلم
                                                  
عنوان: سونے کا سکہ بطور قرض لینے کا حکم
سوال: ایک بندے سے 20گرام سونے کا سکہ لے کر اپنی ضرورت کے تحت اسے 116500 میں فروخت کر دیا، جب میرے  پاس گنجائش ہو جائے گی  میں اس بندے کو 20 گرام سونے کا سکہ لے کر دوں گا۔ پوچھنا ہے اس میں جائز نا جائز کا کوئی شک و شبہ ہے؟
جواب: سونے اور چاندی کو بطورِ قرض لینا اور دینا جائز ہے،  لہٰذا آپ کا کسی شخص سے 20  گرام کا سونے کا سکہ بطورِ قرض لینا جائز تھا،  اب آپ کے ذمہ 20  گرام سونے کا سکہ ہی اسے واپس کرنا لازم ہوگا، چاہے واپس کرتے وقت سونے کی قیمت میں فرق آیا ہو یا نہ  آیا ہو۔الدر المختار وحاشية ابن عابدين (رد المحتار) (5/ 161):"(وصح) القرض (في مثلي) هو كل ما يضمن بالمثل عند الاستهلاك (لا في غيره) من القيميات كحيوان وحطب وعقار وكل متفاوت لتعذر رد المثل ... (فيصح استقراض الدراهم والدنانير وكذا) كل (ما يكال أو يوزن أو يعد متقارباً". الدر المختار وحاشية ابن عابدين (رد المحتار) (5/ 177):"فإذا استقرض مائة دينار من نوع فلا بد أن يوفي بدلها مائة من نوعها الموافق لها في الوزن أو يوفي بدلها وزناً لا عدداً، وأما بدون ذلك فهو رباً؛ لأنه مجازفة".الدر المختار وحاشية ابن عابدين (رد المحتار) (5/ 265):"(وما غلب فضته وذهبه فضة وذهب)  ... و) كذا (لايصح الاستقراض بها إلا وزناً) كما مر في بابه".فقط واللہ اعلم
                                                  
عنوان: ہبہ بدون القبض میں وراثت جاری ہوگی یا نہیں؟
سوال: ایک باپ نے اپنی زندگی میں اپنا گھر بیچ کر اپنے بچوں پر تقسیم کیا اور اپنے لیے بھی کچھ پیسے رکھے، پھر کسی ایک بیٹے کے ساتھ رہنے لگا اور یہ کہا کہ میں نے اپنا حصہ اس بیٹے کو ہبہ کیا ہے، یعنی میرے مرنے کے بعد اس میں وراثت نہ ہو، بلکہ اکیلا وہ بیٹا ہی اس مال کو لے لے تو آیا اب باپ کے مرنے کے بعد اس مال میں وراثت جاری ہو گی یا اکیلے اس بیٹے ہی کو ملے گا?
جواب: اگر باپ اپنا حصہ مذکورہ بیٹے کے قبضہ  وتصرف میں بھی دے دے تو ہبہ(گفٹ) مکمل ہوجائے گا اور باپ کی وفات کے بعد  وہ مال ترکہ شمار نہ ہوگا، لیکن اگر باپ نے صرف زبانی ہبہ کیا اور وفات تک وہ حصہ اپنے قبضہ میں رکھا تو ہبہ نامکمل ہونے کی وجہ سے باپ کی وفات کے بعد وہ ترکہ شمار ہوگا اور اسے میراث میں تقسیم کیا جائے گا۔فقط واللہ اعلم
                                                  
عنوان: بچیوں کی شادی کی آسانی کی غرض سے بینک میں سودی اکاونٹ کھلوانا
سوال: میری 3 بیٹیاں ہیں، میں ان کے لیے بینک میں فکسڈ رقم جمع کرنا چاہتا ہوں کہ کل جب ان کی شادی ہو  تو  آسانی سے ہوجاۓ، بینک میں ہر ماہ کچھ رقم جمع کرتا رہوں؛ تا کہ پریشانی نا ہو اور وہ پیسے بڑھتے بھی رہیں، کیا یہ ٹھیک ہے؟
جواب: واضح رہے کہ بینک میں بوقتِ ضرورت  کرنٹ اکاؤنٹ  کھلوانے کی اجازت ہے، اس کے علاوہ کوئی اور اکاؤنٹ کھلوانا جائز نہیں ہے، اور اس پر منافع لینا سود لینا ہے جو کہ حرام ہے اور اللہ اور اس کے رسول سے اعلانِ جنگ کے مترادف ہے۔لہذا بچیوں کی شادی کی غرض سے پیسے جمع کرنے میں حرج نہیں، لیکن اس کےلیے آپ جو طریقہ اختیار کررہے ہیں وہ جائز نہیں ہے،اس کی بجائے کوئی جائز صورت اختیار کریں۔ارشادِ خداوندی ہے:{فَإِن لَّمْ تَفْعَلُواْ فَأْذَنُواْ بِحَرْبٍ مِّنَ اللَّهِ وَرَسُولِهِ وَإِن تُبْتُمْ فَلَكُمْ رُؤُوسُ أَمْوَالِكُمْ لاَ تَظْلِمُونَ وَلاَ تُظْلَمُونَ} (البقرة:279) ترجمہ آیت: پھر اگر (سود)نہیں چھوڑتے  تو تیار ہوجاؤ لڑنے کو اللہ اور اس کے رسول سے اور اگر توبہ کرتے ہو تو تمہارے واسطے ہے اصل مال تمہارا نہ تم کسی پر ظلم کرو اور نہ تم پر کوئی۔فقط واللہ اعلم
                                                  
عنوان: اسلامی فاریکس ٹریڈنگ کا حکم
سوال: اسلامی فاریکس ٹریڈنگ سے متعلق حکم کیا ہے؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں۔ لہٰذا ان معاملات سے مکمل اجتناب کیا جائے۔اگر آپ کے علم میں کوئی ’’اسلامی فاریکس ٹریڈنگ‘‘ بھی ہے تو اس کا طریقہ کار لکھ کر بھیج دیں؛ تاکہ اس کا حکم بتایا جاسکے۔ فقط واللہ اعلم
                                                  
عنوان: نقد خریداری پر کم قیمت اور قسطوں پر خریداری میں زیادہ قیمت مقرر کرنا
سوال: اگر کسی رکشہ کی قیمت 2لاکھ ہے،  اور قسطوں پر اسے 2لاکھ پچاس ہزار پر بیچا جاتاہے ، اور قسطوں کی میعاد  ایک سال تک ہو  تو یہ جائز ہے کیا؟
جواب: قسطوں پر خرید و فروخت کے جائز ہونے کے لیے ضروری یہ ہے کہ جس وقت سودا طے پا رہا ہو اس وقت باہمی رضامندی سے ایک قیمت مقرر کرلی جائے، مثلاً ڈھائی لاکھ، اور قسطوں کی ادائیگی میں تاخیر کی صورت میں کسی قسم کا جرمانہ نہ لگایا جائے، اور قسطیں جلد ادا کرنے کی صورت میں قیمت کم کرنے کی شرط نہ رکھی جائے۔ پس صورتِ مسئولہ میں اگر مذکورہ بالا شرائط کی رعایت رکھتے ہوئے رکشہ کا سودا کیا جائے تو یہ شرعاً جائز ہوگا۔ فقط واللہ اعلم
                                                  
عنوان: بینک میں کرنٹ اکاؤنٹ کھولنے کی اجازت کیوں؟
سوال: مجھے یہ بات سمجھائیں کہ جب بینک میں ملازمت کرنا اور بینک کی کمائی کرنا صحیح نہیں ہے تو پھر  ہم لوگ جو اپنے پیسے کرنٹ اکاؤنٹ میں رکھتے ہیں یعنی کسی نہ کسی طریقے سے ہم بینک کی خدمات لے رہے ہوتے ہیں تو پھر وہ کیسے جائز ہے؟
جواب: بینک میں ملازمت اور  بینک  میں سیونگ اکاؤنٹ کھلوانے کی ممانعت ہے اور اس کی بالکل اجازت نہیں دی جاتی،  جس کی وجہ یہ ہے کہ ملازمت کی صورت میں انسان سودی معاملات میں براہِ راست  معاون و مددگار بن رہا  ہوتا ہے جس سے ہمیں سختی سے روکا گیا ہے، نیز ملازمت کی صورت میں تنخواہ بھی سودی رقم ہی سے دی جاتی ہے، اس لیے بینک میں ملازمت کرنا جائز نہیں۔اسی طرح سیونگ اکاؤنٹ کھلوانے کی صورت میں بھی اکاؤنٹ ہولڈر منافع کی صورت میں کچھ  رقم وصول کرتا ہے جو سود سے حاصل شدہ ہوتی ہے اور سودی رقم حاصل کرنا سخت گناہ ہے؛ اس لیے اس کی بالکل گنجائش نہیں دی جا سکتی۔جب کہ کرنٹ اکاؤنٹ کھلوانے کی صورت میں اکاؤنٹ ہولڈر  نہ تو براہِ راست  سودی نظام میں معاون ہوتا ہے اور نہ ہی سودی رقم وصول کرتا ہے؛ اس لیے ضرورت کی وجہ سے بامرِ مجبوری اس کی اجازت دی جاتی ہے، گو بہتر یہ ہی ہے کہ اس سے بھی احتراز کیا جائے؛ کیوں کہ اس صورت میں بھی اکاؤنٹ ہولڈر کا پیسہ سودی نظام میں استعمال ہوتا ہے، لہذا احتیاط بہتر ہے۔خلاصہ یہ کہ بینک میں ملازمت اور سیونگ اکاؤنٹ کھلوانے کی اجازت نہیں دی جا سکتی جب کہ ضرورت کی وجہ سے کرنٹ اکاؤنٹ کھلوانے کی گنجائش دی جا سکتی ہے۔ فقط واللہ اعلم
                                                  
عنوان: بیٹیوں اور بہن بھائیوں کے درمیان تقسیم میراث کی ایک صورت
سوال: میرے بھائی کا انتقال ہوا اور وراثت میں 9لاکھ پاکستانی روپیہ اور ایک چھوٹا سا گھر چھوڑ گئے، جس میں ان کی دو بیوہ رہتی ہیں جن کی عمر کافی زیادہ ہے جو کہ شادی کرنے کے لائق نہیں ہیں۔ اور مرحوم کا کوئی بیٹا نہیں رہا اور باقی ورثاء  کی تفصیل ذیل ہے:مرحوم کی 2 بیوہ ہیں، مرحوم کی 5بیٹیاں ہیں جو کہ شادی شدہ اور بچوں والی ہیں،  مرحوم کی 3بہنیں ہیں جو کہ شادی شدہ اور بچوں  والی ہیں،  مرحوم کے 3بھائی ہیں جو کہ شادی شدہ اور بچوں والے ہیں ۔نوٹ :  مرحوم کے بھائی کافی عرصے سے الگ الگ زندگی کر رہے ہیں، یعنی ان کے اپنے اپنے گھر اور بچے ہیں، لہذا جناب سے التماس کی جاتی ہے کہ مرحوم کی میراث میں کون کون وارث ہے اور مرحوم کی وراثت کس کس وارث کو کس کس حصے میں تقسیم ہوگی؟
جواب: مرحوم کی کل جائیداد مکان اور نقد رقم کی تقسیم کا طریقہ کار یہ ہے کہ مرحوم بھائی  کے ذمہ اگر کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ سے نافذ کرنے کے بعد ما بقیہ کل ترکہ منقولہ و غیر منقولہ کو 2160 حصوں میں تقسیم کرکے 135 ، 135 حصے مرحوم کی ہر ایک بیوہ کو اور 288، 288 حصے مرحوم کی ہر ایک بیٹی کو، 100، 100 حصے مرحوم کے ہر ایک بھائی کو اور 50، 50 حصے مرحوم کی ہر ایک بہن  ملیں گے ۔یعنی 100 روپے میں سے 6.25 روپے ہر ایک زوجہ کو،13.33 روپے مرحوم کی ہر ایک بیٹی کو، 4.62 روپے مرحوم کے ہر ایک بھائی کو اور2.31 روپے مرحوم کی ہر ایک بہن  ملیں گے۔  فقط واللہ اعلم
                                                  
عنوان: نقد خرید کر قسطوں پر زائد قیمت پر فروخت کرنا
سوال: ایک شخص مارکیٹ سے مثلاً موبائل 11000 کا خریدتا ہے، اور پھر وہی موبائل مجھے وہ 1000 روپے ماہانہ قسطوں پر سال بھر کی قسطیں طے کر کے فروخت کر دیتا ہے، جس کے نتیجہ میں اسے 1000 روپے نفع ہوتا ہے، سوال یہ ہے کہ ایسا کرنا شرعاً جائز ہے؟ کیا یہ سود تو نہیں؟
جواب: صورتِ مسئولہ میں مذکورہ سودا درج ذیل شرائط کے ساتھ اگر کیا جائے تو شرعاً درست ہوگا:1۔ قسطوں پر فروختگی کے وقت قیمت متعین کرلی جائے، مثلاً کل قیمت 12000۔2۔ قسط کی ادائیگی میں تاخیر کی صورت میں کسی قسم کا مالی جرمانہ عائد نہ کیا جائے۔ فقط واللہ اعلم
                                                  
عنوان: حجام / نائی کی کمائی
سوال: حجام جو حجامت کرتاہے، اس کی کمائی حرام ہے یا حلال؟
جواب: حجامت یعنی بال کاٹنے والے کی اجرت کے حلال یا حرام ہونے میں تفصیل یہ ہے کہ جو کام حرام ہیں، یعنی داڑھی مونڈنا یا بھنویں بنانا، ان کاموں کی اجرت بھی حرام ہے، اور جو کام جائز ہیں جیسے سر کے بال کاٹنا یا ایک مشت سے زائد ڈاڑھی کو  شرعی طریقے پر درست کرنا، ان کاموں کی اجرت بھی حلال ہے، البتہ جیسے  خلافِ شرع بال (مثلاً: سر کے کچھ حصے کے بال چھوٹے اور کچھ کے بڑے) رکھنا ممنوع ہے اسی طرح خلافِ شرع بال کاٹنے کی اجرت بھی حلال طیب نہیں۔ فقط واللہ اعلم
                                                  
عنوان: ترکہ میں تمام ورثہ کو اپنے شرعی حصہ میں تصرف کا حق ہے
سوال: میرے والد صاحب کی ریٹائرمنٹ پر جو رقم وصول ہوئی ان کی بیماری کی وجہ سے وہ رقم میرے اور ا ن کے مشترکہ اکاؤنٹ میں جمع کروائی گئی۔ ان کی وفات کے بعد اس رقم سے مکان خریدا گیاجسے ہماری والدہ نے ہمارے ماموں کے مشورے سے اپنے نام لگوا لیا۔ ہم لوگ تین بہنیں اور دو بھائی ہیں۔ میں شادی شدہ ہوں اور والد کی وفات کے بعد سے اسی گھر  کی ذمہ داری نبھا رہا ہوں، باقی سب شادی کے بعد سے اپنے گھر بار والے ہیں ۔ صرف سب سے چھوٹی بہن غیر شادی شدہ ہے اور اس کی عمر ۳۵ سال ہے ۔  والدہ بہن اور میں فیملی سمیت اس گھر میں رہتے ہیں ۔ والدہ کہتی ہیں میں اپنی مرضی سے حصہ دوں گی چاہے برابر دوں یا کسی ایک کو دوں ۔ والد صاحب کی کوئی اور جائیداد یا رقم اس کے علاوہ نہیں ہے۔ ان احوال میں شرعی حکم کیا ہوگا؟
جواب: والد مرحوم کے ترکہ میں تمام ورثا کا حق ہے،  بیوہ اپنے حصہ 8/ 1  یعنی 12.5 فیصد میں تصرف کا حق رکھتی ہیں، اس کے علاوہ میں دیگر ورثا کی رضامندی کے بغیر  تصرف کا حق نہیں۔ اس لیے والدہ کا یہ کہنا کہ میں اپنی مرضی سے حصہ دوں گی، درست نہیں ہے۔ فقط واللہ اعلم
                                                  
عنوان: وراثت کی زمین کا قبضہ چھڑانے میں ایک وارث کا رقم خرچ کرنا
سوال: والد کی زمینوں پر قبضہ کر لیا گیا تھا، والد کی وفات کے بعد بیٹا اپنے خرچ پر واگزار کرا لیتا ہے،  زمین ورثاء میں مشترکہ سمجھی جائے گی؟
جواب: صورتِ مسئولہ میں مذکورہ زمین والد ہی کی ملک سمجھی جائے گی اور  ان کے انتقال کے بعد ان کا ترکہ شمار ہوگا اور ان کے تمام شرعی ورثاء  میں شرعی حصص کے تناسب سے تقسیم ہوگی، البتہ ایک وارث(بیٹے)نے بقیہ ورثاء کی اجازت سے اس زمین کو  چھڑانے کے لیے جو رقم خرچ کی تھی ،وہ  دیگر ورثاء سے ان کے حصص کے مطابق اس رقم کی وصولی کا مطالبہ کرسکتے ہیں۔فقط واللہ اعلم
                                                  
عنوان: شب برات  کو گلاب کے پھول کی پتیاں بیچنا
سوال: شب برات کی رات کو گلاب کے پھول کی پتیاں بیچنا کیسا ہے؟
جواب: گلاب کے پھول بیچنے والے کے لیے پھول بیچنا جائز ہے خواہ شبِ برات ہو، ان گلاب کے پھولوں  کے بے جا اور غلط استعمال کرنے کا گناہ ، استعمال کرنے والے پر ہوگا۔فقط واللہ اعلم
                                                  
عنوان: میزان بینک کے ذریعہ سے گھر خریدنا
سوال: آج کل جو میزان بینک نے پالیسی آفر کی ہے کہ وہ گھر دیتے ہیں اور بیس سال تک گھر کا کرایہ وصول کرتے ہیں اور بیس سال بعد آپ کو گھر کا مالک بنا دیتے ہیں۔ کیا اس طریقے کے مطا بق میزان بینک سے گھر لینا جائزہے یا نہیں؟
جواب: ملک کے جمہور علمائے کرام اور مفتیانِ عظام کی رائے کے مطابق جتنے مروجہ اسلامی بینک ہیں ان کے معاملات مکمل طور پر شرعی اصولوں کے مطابق نہیں ہیں۔ سوال میں مذکورہ معاملہ  اور طریقہ کار کے ذریعہ میزان بینک سے گاڑی یا گھر لینا بھی جائز نہیں ہے، کیوں کہ اس معاملے میں بھی بہت سے شرعی اصولوں کی خلاف ورزی لازم آتی ہے، مثلاً ایک ہی معاملہ میں اجارہ اور بیع کو جمع کرنا اور دونوں کو عملاً ایک دوسرے کے لیے شرط قرار دینا وغیرہ۔ تفصیلی معلومات کے لیے ہماری کتاب ’’مروجہ اسلامی بینکاری‘‘ کا مطالعہ مفید رہے گا۔ فقط واللہ اعلم
                                                  
عنوان: مشتری کے پاس خریداری کے گواہ موجود ہوں تو وہی مالک ہے
سوال: ایک شخص نے زمین فروخت کی، وہ  خود فوت ہو گیاہے،اس نے پیسے بھی لے لیے تھے،خریدار کے پاس کوئی  تحریر نہیں ہے، لیکن  گواہ موجود ہیں ، تو اب اس زمین کی ملکیت کس کی ہوگی؟
جواب: صورتِ مسئولہ میں جب خریدار کے پاس زمین کی خریداری کے سلسلہ میں گواہ موجود ہیں اور خریدار زمین کی قیمت بھی مرحوم کو ادا کرچکاہے تو شرعی طور پر  خریدار ہی اس زمین کا مالک ہے ،وہ زمین مرحوم کی وراثت  نہیں کہلائے گی۔فقط واللہ اعلم
                                                  
عنوان: والدہ کی طرف سے ملنے والے مال کی وراثت کا حکم
سوال: والدہ کی طرف سے ملنے  والی وراثت یا جائیداد پر کیا حکم ہے ؟ کیا یہ بھی اسی طرح اولاد میں تقسیم ہوگی جیسے والد کی جائیداد ہوتی ہے؟
جواب: شریعت میں مرد کی طرح عورت کی بھی شخصی ملکیت معتبر ہے، لہٰذا جس طرح مرد کی وفات کی صورت میں اس کے متروکہ مال میں وراثت کے احکام جاری ہوتے ہیں، اسی طرح کوئی عورت وفات پائے اور اس کی ملکیت میں مال وجائیداد ہو تو اس میں بھی وراثت جاری ہوگی، لہٰذا اگر والدہ نے وراثت چھوڑی ہے تو  ان کے شرعی ورثاء  (اولاد اور والدین، اگرہوں) میں تقسیم ہوگی۔ فقط واللہ اعلم
                                                  
عنوان: کریڈٹ کارڈ کا معاہدہ لکھنے پر سود لکھنے،گواہ بننے کی وعید صادق آتی ہے؟
سوال: جب کریڈٹ کارڈ بنوایا جاتا ہے تو جو ایگریمنٹ بنتا ہے اس میں یہ بھی لکھا جاتاہے کے اگر ادائیگی ایک مہینے تک نہ کی تو سود ادا کیا جائے گا تو کیا ہم سود دینے پر گواہ بننے کی وعید میں آتے ہیں؟
جواب: حدیثِ مبارک میں سود کھانے والے، کھلانے والے،سودی معاہدہ لکھنے والے اور اس پر گواہ بننے والے پر لعنت کی گئی ہے اور گناہ میں ان سب کو برابر قرار دیا گیا ہے، لہذا کریڈٹ کارڈ بنواتے وقت جو معاہدہ کیا جاتا ہے اسے لکھنے اور اس پر دستخط کرنے والے ،سود لینے اور دینے والے سب اس لعنت اور گناہ میں برابر کے شریک ہیں۔صحيح مسلم  (5 / 50):
" عن جابر قال: لعن رسول الله صلى الله عليه وسلم آكل الربا وموكله وكاتبه وشاهديه، وقال: هم سواء".فقط واللہ اعلم
                                                  
عنوان: فاریکس ٹریڈنگ کے ذریعہ کاروبار کرنا
سوال: فاریکس کاروبار جو انٹرنیٹ پر ہوتا ہے مثلاً  کرنسی ۔سونا وغیرہ کا شرعی حکم کیا ہے؟
جواب: فاریکس (forex) کے نام سے بین الاقوامی سطح پرجوکاروبار رائج ہے،اس کاروبار میں سونا، چاندی، کرنسی،کپاس، گندم، گیس، خام تیل،جانور اور دیگر بہت سی اشیاء کی خرید و فروخت ہوتی ہے۔ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم پائے جانے کی وجہ سے ناجائز ہیں، کیوں کہ  "فاریکس ٹریڈنگ" میں اگر سونا ، چاندی اور کرنسی کا کاروبار کیا جائے تو چوں کہ  شریعت نے سونا ،چاندی اور کرنسی کے تبادلے میں چند شرائط عائد کی ہیں، جن میں سے ایک اہم شرط اس معاملے کے دونوں عوضوں پر مجلسِ عقد میں قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں عموماً نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)، اور نہ ہی قبضہ اپنی شرائط کے ساتھ پایا جاتا ہے، اس لیے یہ کاروبار جائز نہیں ہوگا۔اور اگر فاریکس ٹریڈنگ میں سونا، چاندی اور کرنسی کے علاوہ دیگر اشیاء کا کاروبار کیا جائے تو بھی چوں کہ اس کاروبار میں عام طور پر خرید و فروخت صرف ایک کاغذی کاروائی ہوتی ہے، خریدی ہوئی اشیاء پر نہ تو قبضہ کیا جاتا ہے اور نہ ہی قبضہ کرنا مقصود ہوتا ہے، بلکہ محض نفع و نقصان برابر کیا جاتا ہے، گویا صرف سٹہ کھیلنا مقصود ہوتا ہے، ایسی صورت میں خریدی ہوئی چیز کو  واپس بیچنے کی صورت میں ’’بیع قبل القبض‘‘ لازم آتی ہے، جسے حدیث شریف میں منع کیا گیا ہے اس لیے فقہاء نے اس کو ناجائز قرار دیا ہے۔ فقط واللہ اعلممزید تفصیل کے لیے درج ذیل لنک پر ملاحظہ کریں۔فوریکس ٹریڈنگ کے ذریعے آن لائن پیسہ کمانا
                                                  
عنوان: سود کی رقم کو رفاہ عامہ میں خرچ کرنا
سوال: کیا سود کی رقم کو رفاہ عامہ میں خرچ کیا جا سکتا ہے یا نہیں؟
جواب: بینک کے سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے، اور جس طرح سودی رقم کا استعمال کرنا حرام ہے اسی طرح سودی رقم کو وصول کرنا بھی حرام ہے،  چناں چہ کسی بھی صورت اس سودی رقم کا اکاؤنٹ سے نکلوانا اور وصول کرنا ہی جائز نہیں ہے، چاہے اپنے استعمال کی نیت ہو یا کسی  ادارے کو دینے یا رفاہ عامہ میں خرچ  کی نیت ہو۔اور اس مقصد سے سیونگ اکاؤنٹ کھلوانا بھی ناجائز ہے۔البتہ اگر کسی شخص کو مسئلہ معلوم نہ تھا اور اس نے یہ رقم وصول کر لی ہو تو اس کے لیے یہ حکم ہے کہ پہلے تو وہ یہ کوشش کرے کے جہاں سے یہ سودی رقم لی ہے اسی کو واپس کردے، لیکن اگر باوجود کوشش کے اسی شخص یا ادارے کو واپس کرنا ممکن نہ ہو تو پھر کسی ضرورت مند مستحقِ زکاۃ غریب شخص کو یہ رقم ثواب کی نیت کے بغیر دے دے۔بہرحال سودی رقم وصول نہ کی جائے اگر وصول کرلی جائے تو پھر لوٹائی لی جائے اگر لوٹائی نہ جاسکے تو مستحق کو بطورِ ملکیت کے دی جائے، لیکن کسی کو مالک بنائے بغیر اسے رفاہ عام کے کاموں میں خرچ کرنا درست نہیں ہے۔ فقط واللہ اعلم
                                                  
عنوان: شرکت میں راس المال کا 3 فیصد بطورِ منافع ہر ماہ لینے کا حکم
سوال: کوئی آدمی دوسرے کے کاروبار میں پیسہ لگائے اور کام کرنے والا مال والے کو ہر ماہ راس المال کے 3 فی صدکے برابر نفع دے تو کیا یہ جائز ہے؟
جواب: اگر کوئی شخص کسی دوسرے شخص کے ساتھ شرکت کرتا ہے تو ایسی صورت میں منافع  کی جائز تقسیم کے لیے شرعاً ضروری ہے کہ منافع کو آپس میں فی صد کے اعتبار سے تقسیم کیا جائے، شرعاً منافع کی فی صدی تقسیم کا مطلب یہ ہے کہ جو نفع حاصل ہو اسے شرکاء کے درمیاں فی صد کے تناسب سے تقسیم کیا جائے، نہ کہ رأس المال (سرمایہ) کا فی صد طے کرکے اسی کے مطابق دیا جائے؛ کیوں کہ اس صورت میں ایک شریک کا حصہ فکس ہوگا جو کہ جائز نہیں ہے۔ مثلاً یوں طے کیا جائے کہ منافع کا 60 فیصد فلاں کا اور 40 فیصد فلاں کا ہو گا، راس المال کا فی صد طے کرنا درست نہیں۔فقط واللہ اعلم
                                                  
عنوان: ہنڈی اور حوالہ کا حکم
سوال: کیا ہنڈی یا حوالہ شرعی اعتبار سے جائز ہے ؟
جواب: ہنڈی کا کاروبار ملکی وبین الاقوامی قوانین کی رو سے ممنوع ہے؛ اس لیے رقم کی ترسیل کے لیے جائز قانونی راستہ ہی اختیار کرنا چاہیے ۔لیکن  اگر کسی نے ہنڈی کے ذریعے رقم بھجوائی تو جتنی رقم دی جائے اتنی ہی رقم آگے پہنچانا ضروری ہے، اس میں کمی بیشی جائز نہیں ہے، البتہ بطورِ اجرت الگ سے طے شدہ اضافی رقم لی جاسکتی ہے۔ فقط واللہ اعلم
                                                  
عنوان: کتے کی خرید و فروخت کا حکم کیا ہے؟
سوال: کتے کی خرید و فروخت کا حکم کیا ہے؟
جواب: کتے سے متعلق شریعتِ مطہرہ کا حکم یہ ہے کہ جس کتے کو پالنا جائز ہو اس کی خرید و فروخت بھی جائز ہے اور جس کو پالنا جائز نہیں اس کی خرید و فروخت بھی جائز نہیں، اور کتے کو پالنے کی اجازت شکار کے لیے ہے یا گھر اور کھیتی کی حفاظت کے لیے ہے؛ لہذا جو کتا مذکورہ امور کے لیے استعمال کیا جا سکتا ہو اس کی خرید و فروخت جائز ہے ورنہ نہیں۔ (احکامِ اسلام عقل کی نظر میں“ مولفہ حضرت تھانوی رحمہ اللہ ص: ۲۸۵، ۲۸۶، ط: مکتبہ دارالعلوم)الدر المختار وحاشية ابن عابدين (رد المحتار) (5/ 68):
’’لكن في الخانية: بيع الكلب المعلم عندنا جائز، وكذا السنور، وسباع الوحش والطير جائز معلماً أو غير معلم‘‘. الدر المختار وحاشية ابن عابدين (رد المحتار) (5/ 226):"(وصح بيع الكلب) ولو عقوراً (والفهد) والفيل والقرد (والسباع) بسائر أنواعها حتى الهرة وكذا الطيور (علمت أو لا) سوى الخنزير، وهو المختار، للانتفاع بها وبجلدها كما قدمناه في البيع الفاسد، والتمسخر بالقرد وإن كان حراماً لايمنع بيعه بل يكرهه، كبيع العصير، شرح وهبانية.[فرع] لاينبغي اتخاذ كلب إلا لخوف لص أو غيره، فلا بأس به، ومثله سائر السباع، عيني. وجاز اقتناؤه لصيد وحراسة ماشية وزرع إجماعاً. (قوله: ولو عقوراً) فيه كلام يأتي ... (قوله: علمت أو لا) تصريح بما فهم من عبارة محمد في الأصل، وبه صرح في الهداية أيضاً، لكن في البحر عن المبسوط: أنه لايجوز بيع الكلب العقور الذي لايقبل التعليم في الصحيح من المذهب، وهكذا نقول في الأسد إن كان يقبل التعليم، ويصطاد به يجوز بيعه، وإلا فلا، والفهد والبازي يقبلان التعليم، فيجوز بيعهما على كل حال اهـ. قال في الفتح: فعلى هذا لايجوز بيع النمر بحال؛ لأنه لشراسته لايقبل التعليم، وفي بيع القرد روايتان اهـ وجه رواية الجواز -وهو الأصح، زيلعي-: أنه يمكن الانتفاع بجلده، وهو وجه ما في المتن أيضاً. وصحح في البدائع عدم الجواز؛ لأنه لايشترى للانتفاع بجلده عادةً بل للتلهي به، وهو حرام اهـ بحر. قلت: وظاهره أنه لولا قصد التلهي به لجاز بيعه، ثم إنه يرد عليه ما ذكره الشارح عن شرح الوهبانية من أن هذا لايقتضي عدم صحة البيع بل كراهته.والحاصل: أن المتون على جواز بيع ما سوى الخنزير مطلقاً وصحح السرخسي التقييد بالمعلم منها (قوله: لاينبغي اتخاذ كلب إلخ) الأحسن عبارة الفتح، وأما اقتناؤه للصيد وحراسة الماشية والبيوت والزرع، فيجوز بالإجماع لكن لاينبغي أن يتخذه في داره إلا إن خاف لصوصاً أو أعداءً؛ للحديث الصحيح: «من اقتنى كلباً إلا كلب صيد أو ماشية نقص من أجره كل يوم قيراطان»".الفتاوى الهندية (3/ 114):"بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان.وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي".البحر الرائق شرح كنز الدقائق ومنحة الخالق وتكملة الطوري (6/ 187):"(صح بيع الكلب والفهد والسباع والطيور) لما رواه أبو حنيفة - رضي الله تعالى عنه - «أنه صلى الله عليه وسلم رخص في ثمن كلب الصيد»؛ ولأنه مال متقوم آلة الاصطياد فصح بيعه كالبازي؛ بدليل أن الشارع أباح الانتفاع به حراسةً واصطياداً؛ فكذا بيعاً، وهذا على القول المفتى به من طهارة عينه، بخلاف الخنزير؛ فإنه نجس العين، وأما على رواية أنه نجس العين كالخنزير فقال في فتح القدير: ولو سلم نجاسة عينه فهي توجب حرمة أكله لا منع بيعه، بل منع البيع بمنع الانتفاع شرعاً، ولهذا أجزنا بيع السرقين والبعر مع نجاسة عينهما لإطلاق الانتفاع بهما عندنا ... أطلقه فشمل المعلم وغيره العقور وغيره، هكذا أطلق في الأصل فمشى القدوري على هذا الإطلاق، ونص في نوادر هشام عن محمد في جواز بيع العقور وتضمين من قتله قيمته، وعن أبي يوسف منع بيع العقور، وذلك في المبسوط: أنه لايجوز بيع الكلب العقور الذي لايقبل التعليم، وقال: هذا هو الصحيح من المذهب". فقط واللہ اعلم
                                                  
عنوان: کیا سفر عمرہ میں ساتھ لایا مال فروخت کرکے کمانے کی اجازت ہے؟
سوال: ایک ساتھی عمرہ پر جا رہا ہے، اس کا سوال یہ ہے کہ کیا وہ یہاں سے سگریٹ اور تمباکو اپنے ساتھ لے جاکر وہاں فروخت کر سکتا ہے؟ اور اس آمدن سے وہاں اپنی رہائش و دیگر اخراجات نکال سکتا ہے؟ کیوں کہ یہ اشیاء سعودیہ میں مہنگے داموں فروخت ہو جائیں گی!
جواب: اگر قانوناً جرم نہ ہو تو گنجائش ہوگی۔ فقط واللہ اعلم
                                                  
عنوان: فکس منافع کی شرط پر سرمایہ کاری کا حکم
سوال: اگر میں کسی بندہ سے کچھ پیسے بزنس کے لیے لے لوں اور ہر ماہ اس کو فکس منافع دوں  تو کیا فکس منافع دینا صحیح ہے؟  یا میں اس کے ساتھ کس طرح شرط لگاؤں؟  جب کہ میری اس ڈیل  میں اس کا اصل سرمایہ محفوظ رہتا ہے.
جواب: صورتِ مسئولہ میں فکس منافع دینے کی شرط پر انوسٹمنٹ کرانا شرعاً جائز نہیں، تاہم فی صدی بنیادوں پر  (مثلاً ہر ماہ ہونے والے منافع کا تیس فی صد منافع دینے کی شرط پر) سرمایہ کاری کرانے کی اجازت ہوگی۔  نیز شرکت / مضاربت میں نفع و نقصان دونوں میں شراکت ہوتی ہے، اگر کسی کے سرمایہ کے بہرصورت محفوظ رہنے کی شرط لگائی جائے تو یہ عقد بھی درست نہیں ہوگا۔فقط واللہ اعلم
                                                  
عنوان: ایزی پیسہ ایپ کی وجہ سے ملنے والی مراعات کا حکم
سوال: ایزی پیسہ ایپ کو استعمال کرنے کے بارے میں پوچھنا تھا کہ جائز ہے یا نہیں؟ کیوں کہ اس میں ہم پیسے ڈالتے ہیں، اس پر ہمیں کچھ مراعات ملتی ہیں، جیسا کہ ریچارج اگر اس ایپ کے ذریعے کروائیں تو کچھ پیسے واپس ملیں گے، واضح رہے کہ کچھ مراعات مخصوص مقدار میں پیسے رکھنے پر ملتی ہیں اور کچھ مراعات ویسے ہی ملتی رہتی ہیں یعنی اگرچہ صرف ایک ٹرانزیکشن کے لیے  پیسے کافی ہو‌ں گے، لیکن اس پر بھی کچھ پیسے واپس ملتے ہیں!
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ،  نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ:1-  اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر بونس  وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی "ایزی پیسہ اکاؤنٹ"  کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ 2-   اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرے تو یہ بھی درست ہوگا، اور ایسی صورت میں اگر ایزی پیسہ اکاؤنٹ سے اپنے بجلی، فون وغیرہ کے بل یا ٹکٹ کی رقم کی ادائیگی کرنے پر اکاؤنٹ میں کچھ پیسے اکاؤنٹ میں آتے ہوں تو اس کے استعمال کی بھی گنجائش ہوگی۔ واضح رہے کہ عموماً "ایزی پیسہ اکاؤنٹ"  پہلی صورت  کا ہوتاہے ؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کمپنی دوسری  صورت کے مطابق "ایزی پیسہ اکاؤنٹ"  کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔ فقط واللہ اعلم
                                                  
عنوان: ذاتی یا امانت رکھی ہوئی رقم سیونگ اکاؤنٹ میں رکھوانا
سوال: اگر کوئی رقم امانت رکھوائے بنا کسی شرط کے صرف حفاظت کے لیے اور اگر اس کو بندہ آگے میزان اسلامی بینک میں سیونگ اکاؤنٹ میں حفاظت کی غرض سے رکھے تو جو اس پر منافع ملے گا وہ استعمال کرنا جائز ہو گا یا نہیں ، جب کہ غرض منافع نہیں تھا، بلکہ صرف اپنے اکاؤنٹ میں حفاظت کی غرض سے رکھا تھا جس میں میرے اپنے پیسے بھی تھے اور یہ رقم بھی رکھ دی تھی تو اب یہ منافع میرے لیے جائز ہوا کہ نہیں؟
جواب: اپنی رقم ہو یا کسی اور کی امانت رکھی ہوئی رقم ہو کسی بھی بینک کے سیونگ اکاؤنٹ میں رکھوانا جائز نہیں ہے اور اس  کا  منافع بھی  حلال نہیں ہے.نیز یہ  کہ  مروجہ غیر سودی (اسلامی) بینکوں  کا اگرچہ یہ دعویٰ ہے کہ وہ علماء کرام کی نگرانی میں  شرعی اصولوں کے مطابق کام کرتے ہیں ،  لیکن ملک کے اکثر جید اور مقتدر علماء کرام  کی رائے یہ ہے کہ  ان  بینکوں کا طریقہ کار شرعی اصولوں کے مطابق نہیں ہے،  اور مروجہ غیر سودی بینک اور  روایتی بینک کےبہت سے  معاملات  تقریباً  ایک جیسے ہیں، لہذا روایتی بینکوں کی طرح ان میں بھی سرمایہ کاری کرنا جائز نہیں ہے  ،اور اس سے حاصل ہونے والا نفع  حلال نہیں ہے۔فقط واللہ اعلم
                                                  
عنوان: میراث کی تقسیم
سوال: اکبرفوت ہوا، اس کے ورثاء میں دو بیویاں ایک بھائی اور ایک بہن ہیں، ان کے درمیان جائیداد  کی تقسیم کس طرح ہو گی؟
جواب: صورتِ مسئولہ میں مرحوم کے کے ترکہ کی تقسیم کا شرعی طریقہ کار یہ ہے کہ سب سے پہلے مرحوم کی کل جائے داد  منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو (مثلاً بیوی کا مہر وغیرہ) تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائے داد  منقولہ و غیر منقولہ کو 8 حصوں میں تقسیم کر کے اس میں سے 1،1 حصہ مرحوم کی ہر بیوہ کو، 4 حصے مرحوم کے بھائی  کو اور 2 حصے مرحوم کی بہن  کو ملیں گے۔فی صد کے اعتبار سے 100  فیصد میں سے 12.5 فی صد  مرحوم کی ہر  بیوہ کو، 50 فی صد مرحوم کے بھائی کو اور25 فی صد حصہ مرحوم کی بہن کو ملے گا۔نوٹ: یہ طریقہ تقسیم اس صورت میں ہے جب کہ مرحوم کے والدین مرحوم کے انتقال کے وقت حیات نہ ہوں، اگر والدین دونوں یا ان میں سے کوئی ایک حیات تھا تو پھر جواب مختلف ہوگا۔ فقط واللہ اعلم
                                                  
عنوان: میراث: والدہ، بیوہ، ایک بیٹا اور چار بیٹیاں، پاؤنڈ اور روپوں کی تقسیم
سوال: ایک آدمی کا ایک بیٹا 4 بیٹیاں اور اہلیہ اور والدہ حیات ہیں اور آدمی نے ترکہ میں 905 پونڈ اور 63420 روپے ترکہ میں چھوڑے  ہیں، اب شریعت کے مطابق ہر ایک کا حصہ بتادیں روپے میں بھی ۔پونڈ میں بھی!
جواب: مذکورہ مرحوم شخص کے ترکہ کی تقسیم کا شرعی طریقہ کار یہ ہے کہ  کہ  سب سے پہلے مرحوم کی کل جائیداد منقولہ و غیر منقولہ میں سے مرحوم کے   حقوقِ متقدمہ یعنی تجہیز و تکفین کے اخراجات نکالنے اور اگر مرحوم کے ذمہ کوئی قرضہ ہو  تو قرضہ کی ادائیگی کے بعد، اور اگر مرحوم نے کوئی جائز وصیت کی ہو تو ایک تہائی مال میں سے وصیت کو نافذ کرنے کے بعد باقی کل جائیداد منقولہ و غیر منقولہ کو۱۴۴ حصوں میں تقسیم کر کے اس میں سے 24 حصے مرحوم کی والدہ کو، 18 حصے مرحوم کی بیوہ کو، 34 حصے مرحوم کے بیٹے کو اور 17،17 حصے مرحوم کی ہر بیٹی کو ملیں گے۔905 پاؤنڈمیں سے 150.83 پاؤنڈ مرحوم کی والدہ کو، 113.125 پاؤنڈ مرحوم کی بیوہ کو، 213.68 پاؤنڈ مرحوم کے بیٹے کو اور 106.84 پاؤنڈ مرحوم کی ہر بیٹی کو ملیں گے۔63420 روپے میں سے 10570 روپے مرحوم کی والدہ کو، 7927.5 روپے مرحوم کی بیوہ کو، 14974.16 روپے مرحوم کے بیٹے کو اور 7487 روپے مرحوم کی ہر بیٹی کو ملیں گے۔ فقط واللہ اعلم
                                                  
عنوان: کیا ریٹائرڈ ملازمین کا بینیولنٹ فنڈ لینا جائز ہے؟
سوال: کیا ریٹائرڈ ملازمین کا بینیولنٹ (benevolent) فنڈ لینا جائز ہے؟
جواب: اگر مذکورہ فنڈ  کی کٹوتی کا ملازم کو اختیار ہوتا ہو کہ اگر وہ نہ چاہے تو اس فنڈ  کی مد میں کٹوتی ہی نہیں ہوگی ،تو اس  صورت میں اصل رقم جو محکمہ تن خواہ سے وضع کرتا ہے اور جو اضافی رقم ادارہ اپنی طرف سے اس میں شامل کرتاہے ان دونوں کا لینا جائزہے۔ البتہ ان دونوں رقموں کے اوپر جو سود ملتاہے اسے لینا جائز نہیں ہوگا۔ اور جن محکموں میں بہر صورت اس فنڈ  کی مد میں کٹوتی ہوتی ہے ان میں اصل اور اضا فہ دونوں کا لینا جائز اور حلال ہے۔ فقط واللہ اعلم
                                                  
عنوان: قرضہ کی واپسی پر زائد رقم کی شرط لگانا
سوال: 1۔اگر میں کسی دوست سے رقم ادھار لے کر گاڑی خریدوں اور ایک معینہ مدت میں رقم واپس کرنے کی یقین دہانی کروا دوں، مگر وہ کہے کہ تم واپسی پر کچھ رقم زیادہ دو گے تو کیا یہ طریقہ جائز ہے؟2۔   آج کل موٹرسائیکل یا دیگر گھریلو اشیاء اقساط پر مل جاتی ہیں، مگر وہ ایک معینہ مدت میں اصل رقم سے کچھ زیادہ بھی مانگتے ہیں تو کیا یہ طریقہ جائز ہے؟
جواب: 1۔ صورتِ مسئولہ میں قرضہ کی واپسی پر زائد رقم کی ادائیگی کی شرط لگانا سودی شرط ہونے کی وجہ سے حرام ہے۔2۔ قسطوں پر خرید و فروخت صحیح ہونے کی یہ شرط ہے کہ سودا  کردے وقت قیمت متعین کر دی جائے، اور قسط کی ادائیگی میں تاخیر کی صورت میں کسی قسم کا مالی جرمانہ نہ لگایا جائے۔ملحوظ رہے کہ پہلی اور دوسری صورت کے حکم میں فرق کی وجہ یہ ہے کہ قرض کی واپسی کے وقت زائد رقم کی ادائیگی کی شرط لگانا اور وصول کرنا شرعاً  سود  کی قبیل سے ہے، جب کہ دوسری صورت میں خرید وفروخت کا معاملہ ہے جس میں شریعت نے عاقدین کو اس بات کی اجازت دی ہے کہ وہ باہمی رضامندی سے قیمت کی تعیین کر سکتے ہیں، پس اگر وہ باہمی رضامندی سے نقد خریداری کی صورت میں کم قیمت مقرر کرنا چاہیں اور  ادھار خریداری کی صورت میں زیادہ قیمت مقرر کرنا چاہیں تو وہ کرسکتے ہیں، تاہم نقد یا ادھار کی صورت عقد کے وقت متعین کرنا ضروری ہے۔نیز صورتِ مسئولہ میں اگر سائل کا دوست  رقم قرض دینے کے بجائے مطلوبہ گاڑی خود اپنے لیے نقد خرید لے اور  شرعی طور پر قبضہ کرنے کے بعد سائل کو ادھار زیادہ قیمت پر فروخت کردے، تو اس کی اجازت ہوگی۔ فقط واللہ اعلم
                                                  
عنوان: کسی حنفی المسلک کا کسی شافعی المسلک کو قرآنِ کریم کی تلاوت پر اجرت دینے کا حکم
سوال: کیا حنفی شافعی مقلدین کو تلاوتِ قرآن پاک پر اجرت دے سکتے ہیں؟
جواب: احناف کے نزدیک قرآنِ کریم کی تلاوت پر اجرت لینا اور دینا دونوں ناجائز ہیں، اس لیے اگر شوافع کے نزدیک قرآنِ کریم کی تلاوت پر اجرت لینا جائز بھی ہو تب بھی حنفی مسلک سے تعلق رکھنے والوں کے لیے قرآنِ کریم کی تلاوت پر کسی شافعی المسلک کو بھی اجرت دینا جائز نہیں ہوگا۔الدر المختار وحاشية ابن عابدين (رد المحتار) (6/ 56):"واختلفوا في الاستئجار على قراءة القرآن مدة معلومة. قال بعضهم: لايجوز: وقال بعضهم: يجوز وهو المختار اهـ والصواب أن يقال: على تعليم القرآن، فإن الخلاف فيه كما علمت لا في القراءة المجردة فإنه لا ضرورة فيها، فإن كان ما في الجوهرة سبق قلم فلا كلام، وإن كان عن عمد فهو مخالف لكلامهم قاطبة، فلايقبل. وقد أطنب في رده صاحب تبيين المحارم مستنداً إلى النقول الصريحة، فمن جملة كلامه قال تاج الشريعة في شرح الهداية: إن القرآن بالأجرة لايستحق الثواب لا للميت ولا للقارئ. وقال العيني في شرح الهداية: ويمنع القارئ للدنيا، والآخذ والمعطي آثمان. فالحاصل أن ما شاع في زماننا من قراءة الأجزاء بالأجرة لايجوز؛ لأن فيه الأمر بالقراءة وإعطاء الثواب للآمر والقراءة لأجل المال؛ فإذا لم يكن للقارئ ثواب لعدم النية الصحيحة فأين يصل الثواب إلى المستأجر ولولا الأجرة ما قرأ أحد لأحد في هذا الزمان بل جعلوا القرآن العظيم مكسباً ووسيلةً إلى جمع الدنيا - إنا لله وإنا إليه راجعون - اهـ. وقد اغتر بما في الجوهرة صاحب البحر في كتاب الوقف وتبعه الشارح في كتاب الوصايا حيث يشعر كلامهما بجواز الاستئجار على كل الطاعات ومنها القراءة.وقد رده الشيخ خير الدين الرملي في حاشية البحر في كتاب الوقف حيث قال: أقول: المفتى به جواز الأخذ استحساناً على تعليم القرآن لا على القراءة المجردة، كما صرح به في التتارخانية حيث قال: لا معنى لهذه الوصية ولصلة القارئ بقراءته؛ لأن هذا بمنزلة الأجرة والإجارة في ذلك باطلة وهي بدعة ولم يفعلها أحد من الخلفاء، وقد ذكرنا مسألة تعليم القرآن على استحسان اهـ يعني الضرورة ولا ضرورة في الاستئجار على القراءة على القبر. وفي الزيلعي وكثير من الكتب: لو لم يفتح لهم باب التعليم بالأجر لذهب القرآن فأفتوا بجوازه ورأوه حسنا فتنبه اهـ كلام الرملي. وما في التتارخانية فيه رد على من قال: لو أوصى لقارئ يقرأ على قبره بكذا ينبغي أن يجوز على وجه الصلة دون الأجر، وممن صرح ببطلان هذه الوصية صاحب الولوالجية والمحيط والبزازية، وفيه رد أيضا على صاحب  البحر حيث علل البطلان بأنه مبني على القول بكراهة القرآن على القبر وليس كذلك، بل لما فيه من شبه الاستئجار على القراءة كما علمت، وصرح به في الاختيار وغيره، ولذا قال في الولوالجية ما نصه: ولو زار قبر صديق أو قريب له وقرأ عنده شيئاً من القرآن فهو حسن، أما الوصية بذلك فلا معنى لها ولا معنى أيضاً لصلة القارئ؛ لأن ذلك يشبه استئجاره على قراءة القرآن وذلك باطل ولم يفعل ذلك أحد من الخلفاء اهـ إذ لو كانت العلة ما قاله لم يصح قوله هنا: فهو حسن، وممن أفتى ببطلان هذه الوصية الخير الرملي كما هو مبسوط في وصايا فتاواه، فراجعها. ونقل العلامة الخلوتي في حاشية المنتهى الحنبلي عن شيخ الإسلام تقي الدين ما نصه: ولايصح الاستئجار على القراءة وإهدائها إلى الميت؛ لأنه لم ينقل عن أحد من الأئمة الإذن في ذلك. وقد قال العلماء: إن القارئ إذا قرأ لأجل المال فلا ثواب له فأي شيء يهديه إلى الميت، وإنما يصل إلى الميت العمل الصالح، والاستئجار على مجرد التلاوة لم يقل به أحد من الأئمة، وإنما تنازعوا في الاستئجار على التعليم اهـ بحروفه، وممن صرح بذلك أيضا الإمام البركوي قدس سره في آخر الطريقة المحمدية فقال: الفصل الثالث في أمور مبتدعة باطلة أكب الناس عليها على ظن أنها قرب مقصودة إلى أن قال: ومنها الوصية من الميت باتخاذ الطعام والضيافة يوم موته أو بعده وبإعطاء دراهم لمن يتلو القرآن لروحه أو يسبح أو يهلل له وكلها بدع منكرات باطلة، والمأخوذ منها حرام للآخذ، وهو عاص بالتلاوة والذكر لأجل الدنيا اهـ ملخصاً.وذكر أن له فيها أربع رسائل. فإذا علمت ذلك ظهر لك حقيقة ما قلناه وأن خلافه خارج عن المذهب وعما أفتى به البلخيون وما أطبق عليه أئمتنا متوناً وشروحاً وفتاوى، ولا ينكر ذلك إلا غمر مكابر أو جاهل لايفهم كلام الأكابر، وما استدل به بعض المحشين على الجواز بحديث البخاري في اللديغ فهو خطأ؛ لأن المتقدمين المانعين الاستئجار مطلقاً جوزوا الرقية بالأجرة ولو بالقرآن كما ذكره الطحاوي؛ لأنها ليست عبادةً محضةً بل من التداوي. وما نقل عن بعض الهوامش وعزى إلى الحاوي الزاهدي من أنه لايجوز الاستئجار على الختم بأقل من خمسة وأربعين درهماً فخارج عما اتفق عليه أهل المذهب قاطبة. وحينئذٍ فقد ظهر لك بطلان ما أكب عليه أهل العصر من الوصية بالختمات والتهاليل مع قطع النظر عما يحصل فيها من المنكرات التي لاينكرها إلا من طمست بصيرته، وقد جمعت فيها رسالة سميتها شفاء العليل وبل الغليل في حكم الوصية بالختمات والتهاليل وأتيت فيها بالعجب العجاب لذوي الألباب، وما ذكرته هنا بالنسبة إليها كقطرة من بحر أو شذرة من عقد نحر، وأطلعت عليها محشي هذا الكتاب فقيه عصره ووحيد دهره السيد أحمد الطحطاوي مفتي مصر سابقاً فكتب عليها وأثنى الثناء الجميل، فالله يجزيه الخير الجزيل، وكتب عليها غيره من فقهاء العصر".فقط واللہ اعلم
                                                  
عنوان: بیئربار (Beer Bar) میں ملازمت کرنا
سوال: اگر کوئی شخص بیئربارمیں کام کرتاہے،  تو اس شخص کی ملازمت درست ہے؟
جواب: کسی مسلمان کے لیے بیئربار (Beer Bar) میں ملازمت کرنا درست نہیں ہے۔ فقط واللہ اعلم
                                                  
عنوان: بینک میں کام کرنا
سوال: بینک میں کام کرنا کیسا ہے؟
جواب: بینک میں ملازمت کرناجائز نہیں اور اس کی آمدنی حلال نہیں ہے۔ فقط واللہ اعلم
                                                  
عنوان: کریڈٹ کارڈ کے ذریعہ قسطوں پر اشیاء کی خریداری کا حکم
سوال: آج کل کریڈٹ کارڈ پر زیرو پرسنٹ مارک اَپ پر اشیاء قسطوں پہ دست یاب ہیں جن پر کوئی سود چارج نہیں ہوتا،  پر انہیں خریدتے وقت بینک سروس چارجز یا پروسیسنگ فیس کے نام پر کچھ رقم چارج کرتا ہے۔ کیا وہ رقم سود کے زمرے میں آئے گی؟ میرے پاس خود کریڈٹ کارڈ نہیں ہے، کیا میں کسی اور کے کریڈٹ کارڈ پہ مذکورہ بالا آفر حاصل کرسکتا ہوں؟
جواب: واضح رہے کہ  اگر  ابتدا  میں ہی قیمتِ خرید متعین کرلی جاتی ہو، اور قسط کی ادائیگی میں تاخیر کی صورت میں کسی قسم کا جرمانہ وصول نہ کیا جاتا ہو، تو اس صورت میں قسطوں پر خرید و فروخت شرعاً درست ہوتی ہے، ہماری معلومات کے مطابق کریڈٹ کارڈ کے ذریعہ زیرو پرسنٹ مارک اَپ پر قسطوں پر جو چیز فروخت کی جاتی ہے اس میں قسط کی ادائیگی کی مقررہ تاریخ سے تاخیر کی صورت میں بینک مالی جرمانہ وصول کرتا ہے، جوکہ شرعاً جائز نہیں، نیز مالی جرمانہ کی وجہ سے تعیینِ قیمت میں جہالت کا عنصر  باقی رہتا ہے جو کہ خرید وفروخت کے شرعی اصولوں کے خلاف ہے، لہذا  اس سہولت سے فائدہ اٹھانا  شرعاً صحیح نہیں، نیز کریڈٹ کارڈ کے حصول کے لیے سودی شرط قبول کرنا پڑتی ہے، لہذا کریڈٹ کارڈ بنوانا ہی جائز نہیں ہے، اور اگر کسی نے یہ کارڈ بنوا لیا ہو تو جلد از جلد اس سے چھٹکارہ حاصل کر لینا چاہیے۔  فقط واللہ اعلم
                                                  
عنوان: لنڈے کا مال خریدنا
سوال: بازاروں میں جو لنڈا کا مال ملتا ہے کیا یہ خریدنا جائز ہے؟
جواب: لنڈے کے مال کی خرید و فروخت جائز ہے۔فقط واللہ اعلم
                                                  
عنوان: دفتری اوقات میں قرآن مجید کی تلاوت کرنے کا حکم
سوال: آفس/ کام کی جگہ کام کے اوقات میں قرآن پڑھنا کیسا ہے؟
جواب: واضح رہے کہ کسی بھی ادارے کے ملازمین کی حیثیت شرعی طور پر اجیرِ خاص کی ہوتی ہے اور اجیر خاص کا حکم یہ ہے کہ وہ  ملازمت کے اوقات میں (فرض واجب اور سنتِ مؤکدہ نمازوں کی ادائیگی اور طبعی حاجت کے علاوہ) دوسرا کوئی کام نہیں کرسکتا؛ لہذا آفس کے اوقات میں قرآن مجید کی تلاوت کرنا شرعاً درست نہیں، البتہ اگر مالک کی طرف سے اس کی اجازت ہو اور اس سےدفتری کام  متاثر نہ ہوتا  ہو تو  ملازمت کے اوقات میں تلاوت کرنے کی اجازت ہو گی۔     فتاوی شامی میں ہے:(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولايشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لايؤدي نفلاً، وعليه الفتوى".(6/70،  کتاب الاجارۃ، ط: سعید) فقط واللہ اعلم
                                                  
