عنوان: گرے چینل (Grey Channel) اور انڈر انوائسنگ (Under Invoicing) کا حکم
سوال: کیا گرے چینل کے ذریعہ بر آمد (Export) کرنے کی اجازت ہے؟گاہک انڈر انوائسنگ (Under Invoicing) کا کہتے ہیں، اگر ہم منع کردیں تو وہ ہم سے نہیں لیں گے۔ ہم اپنی پوری آمدن مقامی طور پر ظاہر کرتے ہیں اور اس حساب سے ٹیکس دیتے ہیں۔
جواب: گرے چینل سے بر آمدات (Exports) کا مطلب یہ ہوتا ہے کہ اصل کمپنی کی اصل چیز کو کسی وجہ سے غیر قانونی ذرائع سے بھیجنا اور انڈر انوائسنگ (Under Invoicing) کا مطلب یہ ہے کہ کسی چیز کی اصل قیمت سے کم قیمت کاغذات میں ظاہر کرنا؛ تاکہ ٹیکس وغیرہ کم دینا پڑے۔جھوٹ بولے بغیر اور دھوکا دیے بغیر اگر جائز اشیاء کو فروخت کرتے ہوئے گرے چینل استعمال کیا جائے یا انڈر انوائسنگ کی جائے تو اس کی آمدن حلال ہوگی۔ تاہم قانونی خلاف ورزی کی وجہ سے ایسا کرنے سے اجتناب کرنا چاہیے۔ اور جہاں جھوٹ یا دھوکا لازم آئے وہاں ہرگز اجازت نہیں ہوگی۔ فقط واللہ اعلم
                                                  
عنوان: شراب بنانے والی کمپنی کو ملازمین فراہم کرنا اور اجرت لینا
سوال: میں بنیادی طور جاب کنسلٹینسی کا کام کرتا ہوں، چند دن قبل چائنا کی ایک کمپنی نے مجھ سے رابطہ کیا ہے کہ ان کو ملازموں کی ضرورت ہے، لیکن وہ کمپنی شراب بنانے کا کام کرتی ہے، سوال یہ ہے کہ میرے لیے اس کمپنی کو ملازم تلاش کرکے دینا اور اپنی اجرت وصول کرنا جائز ہے یا نہیں؟ قرآن وسنت کی روشنی میں جواب عنایت فرمائیں!
جواب: صورتِ مسئولہ میں  شراب بنانے والی کمپنی کو ملازمین کی شکل میں افرادی معاونت فراہم کرنا، معاونت علی الاثم ( گناہ کے کام میں تعاون) کے قبیل میں سے ہونے کی وجہ سے بنصِ قرآنی ناجائز و حرام ہے، [المائدۃ: 2] اور  افرادی قوت فراہم کرنے پر اجرت لینا بھی حرام ہے۔ حدیثِ پاک میں شراب سے متعلق دس طرح کے لوگوں پر لعنت ہے۔سنن أبي داود ت الأرنؤوط (5/ 517):حدَّثنا عثمانُ بنُ أبي شيبةَ، حدَّثنا وكيعُ بنُ الجرَّاح، عن عبد العزيز ابن عمر، عن أبي طُعمة (1) مولاهم وعبد الرحمن بن عبد الله الغافقيأنهما سمعا ابن عمر يقول: قال رسولُ الله صلَّى الله عليه وسلم: "لَعَن الله الخمرَ وشاربَها وساقيَها، وبائعَها ومبتاعَها، وعاصِرها ومعتصِرها، وحامِلَها والمحمولَةَ إليه.مرقاة المفاتيح شرح مشكاة المصابيح (5 / 1902):"(وعن أنس قال: لعن رسول الله صلى الله عليه وسلم في الخمر): ظرفية مجازية أو تعليلية؛ أي في شأنها أو لأجلها (عشرة) : أي عشرة أشخاص (عاصرها) ، بالنصب بدلا من المفعول به، وهو من يعصرها بنفسه لنفسه، أو لغيره (ومعتصرها) أي من يطلب عصرها لنفسه أو غيره (وشاربها وحاملها والمحمولة إليه) أي: من يطلب أن يحملها أحد إليه، وأصله المحمولة هي، وحذفه إعلام بجواز حذفه عند عدم الالتباس (وساقيها وبائعها) ، بالهمزة ; أي: عاقدها ولو كان وكيلا أو دلالا (وآكل ثمنها والمشتري) : أي للشرب والتجارة بالوكالة وغيرها (لها) أي للخمر، واللام - للتعدية أو زائدة في المفعول للتقوية (والمشترى له) بصيغة المفعول ; أي: الذي اشتري له بالوكالة، وكان الظاهر أن يقال: والمشتراة له، لكن حذف التاء من المشترى له لغة على ما في التسهيل وغيره وعليه: إنارة العقل مكسوف بطوع هوى. ويحتمل أن يكون تذكير الخمر باعتبار مرادفها ; وهو العقار أو الراح أو المدام، أو باعتبار معناها وهو المشروب، وقيل: تذكير الخمر لغة، والعجب من الشراح أنهم لم يتعرضوا بوجه ما مع أنه هكذا مضبوط في النسخ المصححة والأصول المعتمدة قال الطيبي - رحمه الله -: لعن من سعى فيها سعيا ما على ما عدد من العاصر والمعتصر وما أردفهما، وإنما أطنب فيه ليستوعب من زاولها مزاولة ما بأي وجه كان، ومن باع العنب من العاصر وما أخذ ثمنه فهو أحق باللعن، وهؤلاء لما حرمت عليهم الخمر وباعوا ما هو أصل لها ممن علموا أنه يتخذها خمرًا، لايبعد أن يكونوا ممن قيل فيهم: «قاتل الله اليهود، حرمت عليهم الشحوم فجملوها وباعوها» " (رواه الترمذي وابن ماجه)".الدر المختار وحاشية ابن عابدين (رد المحتار) (6/ 350):"وما كان سببًا لمحظور فهو محظور اهـ."فقط واللہ اعلم
                                                  
عنوان: کسی شخص کو کم قیمت میں مال فروخت کرکے اس کی طرف سے وکیل بن کر فروخت کرنا
سوال: میرا ایک دوست ہے، غریب ہے، میرے پاس تین لاکھ روپے لے آیا کہ یہ کاروبار میں نفع نقصان کے بنیاد پر لگاؤ؛ تاکہ میرے گھر کے خرچے کا بندوبست ہو سکے۔ میں نے اپنے بیٹوں سے مشورہ کیا، مشورے میں یہ بات آئی کہ ہم گرینایٹ ایک قسم کا پتھر هے، 5500 کا ایک ٹن بيچتے  ہیں، ہم اپنے دوست کو 5400 پر دیں گے، آگے ان کے ليے 5500 پر بیچ دیں گے تو ان كو 100 روپے فی ٹن پر فائدہ ملے گا، شریعت کے رو سے یہ جائز ہے کہ نہیں؟
جواب: صورتِ مسئوله ميں اگر باهم مشورے كے مطابق  مذکورہ صورت اختيار كرني هے تو اس كے ليے يه ضروری ہے کہ آپ  5400 روپے فی ٹن کے حساب سے اپنے دوست کو جو مال بیچیں اس کا قبضہ بھی انہیں دیں، قبضہ دینے کا مطلب یہ ہے کہ ان کا مال الگ کرلیں، اور  پھر وہ  خود آکر  یا اپنے کسی وکیل کو بھیج کر اس مال پر قبضہ کرلیں، اس طور پر کہ اگر یہ چاہیں تو اپنا مال وہاں سے منتقل بھی کرسکتے ہوں،خواہ وہ مال آپ کے ہی گودام پر رکھا ہوا ہو،  اس کے بعد آپ  ان  کی طرف سے وکیل بن کر 5500 میں فروخت کردیں تو یہ جائز ہے، اور فی ٹن وہ سو روپے منافع کے حق دار ہوں گے۔ اگر مذکورہ شرائط کی رعایت نہیں کی گئی تو معاملہ درست نہیں ہوگا۔تبیین  الحقائق  میں ہے : "قال - رحمه الله -: (لا بيع المنقول) أي لايجوز بيع المنقول قبل القبض؛ لما روينا ولقوله  عليه الصلاة والسلام: «إذا ابتعت طعاماً فلاتبعه حتى تستوفيه». رواه مسلم وأحمد؛ ولأن فيه غرر انفساخ العقد على اعتبار الهلاك قبل القبض؛ لأنه إذا هلك المبيع قبل القبض ينفسخ العقد فيتبين أنه باع ما لايملك، والغرر حرام لما روينا".(4/ 80،  کتاب البیوع، ط: المطبعة الكبرى الأميرية - بولاق، القاهرة)فقط واللہ اعلم
                                                  
عنوان: بغیر ضرورت کے کتا پالنا اور اس کی خرید و فروخت
سوال: میں نے گھر میں بلا ضرورت کتا پالا ہے اور میں کتوں کا کاروبار بھی کرتا ہوں، ایسا کرنا صحیح ہے؟
جواب: بلا ضرورت کتا پالنے کی سخت ممانعت آئی ہے، جہاں کتا ہوتا ہے وہاں رحمت کے فرشتے نہیں آتے۔ اور ایک حدیث میں ہے کہ  بلا ضرورت کتا پالنے والے کے اعمال  میں سے روزانہ ایک قیراط کم کر دیا جاتا ہے؛ لہذا کتے پالنے سے اجتناب ضروری ہے؛ کیوں کہ انہیں گھر میں رکھنا    خیر  و برکت سے محرومی کا باعث ہے۔جو کتا کھیتی یا گھر کی حفاظت کے لیے استعمال کیا جاسکتا ہو، اس کی خرید و فروخت جائز ہے۔ شوقیہ طور پر کتے کی خرید و فروخت سے اجتناب لازم ہے۔مزید تفصیل کے لیے درج ذیل لنک ملاحظہ کریں:کتے کے پالنے اور خرید و فروخت کا حکم
                                                  
عنوان: ورثاء میں صرف بیوہ ہونے کی صورت میں بھائی کا حصہ
سوال: ایک بزرگ ہیں، اُن کی اولاد نہیں تھی، بزرگ فوت ہوچکے ہیں،  اُن کی بیوہ ہیں، بزرگ کے نام 10 مرلے جگہ ہے، کیا اس جگہ میں اُس بزرگ کے بھائی کا حصہ بن سکتا ہے؟
جواب: صورتِ مسئولہ میں اگر  واقعۃً  مذکورہ شخص کی اولاد نہیں  ہے، تو ان کے ترکہ کا ایک چوتھائی حصہ (25 فیصد) ان کی بیوہ کو ملے گا، اور باقی ترکہ دیگر ورثاء میں تقسیم ہوگا، اگر مرحوم کے والدین حیات ہیں تو  وہ بھی حق دار ہوں گے، اگر والد حیات نہ ہوں تو پھر مرحوم کے بھائی بہن حق دار ہوں گے، لہذا مکمل ورثاء کی تفصیل بتاکر ان کے حصہ معلوم کیے جاسکتے ہیں۔ فقط واللہ اعلم
                                                  
عنوان: وارث کے لیے کی گئی وصیت کا حکم
سوال: اگر کوئی شخص وصیت لکھ کر جائیداد ایک بیٹے کو زیادہ دے تو 1/3 کی جو اجازت ہے اس میں سے بھی وہ لے گا؟ اور اس کا جو حصہ بنتا ہے اسلام میں وہ بھی لے گا؟
جواب: اگر کسی شخص نے اپنی جائیداد کے بارے میں وصیت لکھی ہے اور کسی ایک بیٹے کو زیادہ جائیداد دینے کی وصیت کی ہے تو اس کا حکم یہ ہے کہ:میراث کے مال میں وارث کا حق شریعت نے متعین کر رکھا ہے، اور اگر کسی شخص نے اپنے کسی وارث کے لیے وصیت کی ہو تو وارث کے حق میں  کی جانے والی  وصیت دیگر  ورثاء کی اجازت پر موقوف ہوگی، اگر دیگر تمام ورثاء بالغ ہوں اور انہوں نے اس وصیت کے نفاذ کی اجازت دے دی تو اسے نافذ کیا جائے گا، اور جس کے لیے وصیت کی گئی ہے اسے اس وصیت میں سے بھی دیا جائے گا اور اس کا شرعی حصہ بھی اسے ملے گا۔ اور اگر بعض ورثاء بالغ ہوں اور بعض نابالغ، اور بالغ ورثاء وصیت کے نفاذ کی اجازت دے دیں تو ان کے حصے کے بقدر نافذ ہوگی، جب کہ نابالغ ورثاء کو ان کا حصہ پورا دیا جائے گا۔ اور اگر ورثاء راضی نہ ہوں تو اس صورت میں اس وارث کو صرف اس کا متعین شرعی حصہ ملے گا اور اس وصیت پر عمل نہیں کیا جائے گا۔اگر سوال سے مقصود اس کے علاوہ ہے تو وضاحت کے ساتھ تفصیل لکھ کر دوبارہ دریافت کرلیں۔فقط واللہ اعلم
                                                  
عنوان: بينک سے سودی قرضہ لینے کا کفارہ
سوال: بنک سے سود پہ قرضہ لیا پھر اچانک توبہ کا خیال آ گیا ہو، تو کفارہ کیا ہو گا اس قرضہ پہ لی جانے والی رقم کا؟
جواب: دینِ اسلام میں سودی معاملہ کرنا (سود لینا، دینا، دونوں) سخت حرام ہے۔ ایک حدیث میں ہے:"سود کے (وبال کے) تہتر دروازے ہیں، ان میں سے سب سے ہلکا وبال ایسا ہے جیسے کوئی شخص  اپنی ماں کے ساتھ (معاذ اللہ) زنا کرے۔"عن عبد الله، عن النبي صلى الله عليه وسلم قال: «الربا ثلاثة وسبعون بابًا، أيسرها مثل أن ينكح الرجل أمه، وإن أربى الربا عرض الرجل المسلم» هذا حديث صحيح على شرط الشيخين ولم يخرجاه"(أخرجه الحاکم: في «کتاب البیوع» (2/ 37) برقم (2259)،ط. دار المعرفة، بيروت)  بہر حال! سائل کو سودی معاملات سے توبہ کا خیال آنا مستحسن ہے۔ اس گناہ کا کفارہ یہ ہے کہ سائل فورًا وہ قرضہ واپس کرے، اور دل سے اس پر نادم ہوکر توبہ واستغفار کرے، اور آئندہ ایسے معاملات میں نہ پڑے۔  تفسر روح المعانی میں ہے:"أخرجه ابن مردويه عن ابن عباس قال: «قال معاذ بن جبل: يا رسول الله ما التوبة النصوح؟ قال: أن يندم العبد على الذنب الذي أصاب فيعتذر إلى الله تعالى ثم لايعود إليه كما لايعود اللبن إلى الضرع» ... وقال الإمام النووي: التوبة ما استجمعت ثلاثة أمور: أن يقلع عن المعصية وأن يندم على فعلها وأن يعزم عزمًا جازمًا على أن لايعود إلى مثلها أبدا فإن كانت تتعلق بآدمي لزم رد الظلامة إلى صاحبها أو وارثه أو تحصيل البراءة منه، وركنها الأعظم الندم."(سورة التحریم (14/ 352، 354) تحت رقم الآیة(8)۔ ط۔ دار الكتب العلمية - بيروت،الطبعة: الأولى، 1415 هـ)فقط والله اعلم
                                                  
عنوان: ایزی پیسہ اکاؤنٹ سے بل بھرنے کی صورت میں ملنے والے کیش بیک کا حکم
سوال: آج کل ایزی پیسہ والے بجلی بل یا گیس بل وغیرہ کی مد میں بل پے پر 10پرسنٹ کیش بیک کرتے ہیں۔جسیے 2000 ایزی بل کے ذریعے ادا کرنے پر 200 روپے دینا کیا جائز ہے یا نہیں؟
جواب: ایزی پیسہ اکاؤنٹ میں صارف کی جو رقم موجود ہوتی ہے اُس کی حیثیت قرض کی ہوتی ہے اور قرض پر دیا جانے والا مشروط نفع سود ہوتا ہے، اس لیے   اگر کوئی صارف اپنے اکاؤنٹ میں موجود رقم سے بجلی یا گیس کا بل بھرتا ہے اور اُس کے عوض میں کمپنی کی طرف سے اُس کو دس فیصد کیش بیک ملتا ہے تو چوں کہ یہ کیش بیک قرض رکھوانے کے عوض میں ملا ہے؛ اس لیے اس کیش بیک کا وصول کرنا اور اس کو اپنے استعمال میں لانا دونوں جائز نہیں۔ فقط واللہ اعلم
                                                  
عنوان: پرائز بانڈ کے انعام کے لیے کسی کی مدد کرنا
سوال: میں بذاتِ خود پرائز بانڈ کی انعامی رقم کو ناجائز اور حرام سمجھتا ہوں، لیکن میرے والد صاحب نے پرائز بانڈ رکھے ہوئے ہیں، وہ کسی مفتی صاحب کے فتوے کے تحت اس کو حلال سمجھتے ہیں، وہ  مجھے اپنے اس کام میں استعمال کرتے ہیں، یعنی پرائز بانڈ چیک کرنا، گننا، لانا، لے جانا، بینک میں اس کی رقم جمع کروانا وغیرہ وغیرہ۔اب میرے آپ سے 2 سوالات ہیں:1- میرے لیے صرف بطور معاونِ شرعی، والد صاحب کے یہ کام کرنا جائز ہے یا نہیں؟ کیوں کہ میں نے سنا ہے کہ حدیثِ پاک میں سود کے ساتھ منسلک لوگوں کے بارے میں وعیدات آئی ہیں، یعنی سود لکھنے والے، لانے والے، لے جانے والے وغیرہ وغیرہ تو آیا کہ اس میں ان میں شامل ہوں یا نہیں؟2- ایسے آدمی کی وراثت کہ جس کے مال میں انعامی رقم کی نامعلوم مقدار مخلوط ہو، اس کی وراثتی رقم بیٹوں کے لیے لینا جائز ہو گی یا نہیں؟
جواب: 1 : صورتِ مسئولہ میں آپ کا پرائز بانڈ کے لیے والد کی معاونت کرنا ناجائز ہے۔2 : جس موروثی مال میں حرام مال شامل ہو، وہ حرام مال ورثاء کے لیے لینا جائز نہیں ہوتا، بلکہ اسے متعلقہ ادارے یا شخص کو واپس کردیا جائے اور اگر واپس کرنا ممکن نہ ہو تو بغیر ثواب کی نیت کے صدقہ کردے۔أحكام القرآن للجصاص ت قمحاوي (3 / 296):"وقوله تعالى: {ولا تعاونوا على الإثم والعدوان} نهي عن معاونة غيرنا على معاصي الله تعالى". فقط واللہ اعلم
                                                  
عنوان: المیزان انویسمنٹ کا حکم
سوال: المیزان (Al mezaan) آئی سیو (isave) ان اداروں میں انویسٹمنٹ  کرنا اور ان سے ماہانہ نفع لینا کیساہے؟
جواب: واضح رہے کہ مروجہ اسلامی میوچل فنڈز کے طریقہ کار کا خلاصہ یہ ہے:انویسٹر بطور مؤکل کے اپنی رقم فنڈز والوں کو پیش کرتا ہے،  فنڈز والے انویسٹر کی رقم اور اس کی ضروریات کے مطابق مختلف شعبوں میں سے کسی ایک شعبہ کی طرف اس کی راہ نمائی کرتے ہیں،  فنڈز والے اس کی رقم کو بطور وکیل کے کل پانچ مدات میں لگاتے ہیں:1:-اسٹاک ایکسچینج2:- مروجہ غیر سودی بینکوں کے منافع بخش اکاؤنٹس3:-گورنمنٹ کے صکوک4:-پرائیویٹ کمپنیوں کے صکوک5:-سونا اور چاندی کی مارکیٹاس خدمت کے عوض یہ ادارے فیس وصول کرتے ہیں۔ (بحوالہ فتوی نمبر: ۸۱۴۷، جاری شدہ از دارالافتاء جامعہ علوم اسلامیہ بنوری ٹاؤن کراچی، مؤرخہ :۱۳-۰۴-۱۴۳۸ھ،۲۰۱۷-۰۱-۱۲ء )ان اداروں میں سرمایہ کاری کے لیے شرعی حکم یہ ہے کہ مروجہ غیر سودی بینکو ں کے منافع بخش اکاؤنٹس، اور صکوک میں سرمایہ کاری کرنادرست نہیں، اس لیے کہ اس میں ایسے طریقوں اور حیلوں کو استعمال کیا جاتا ہے جن کو سود سے پاک کہنا درست نہیں۔اور سونا چاندی کی خرید و فروخت میں چوں کہ عوضین پر مجلسِ عقد میں قبضہ ضروری ہے، اس شرط کا لحاظ رکھنا انویسٹمنٹ کی صورت میں مشکل ہے، اگر بیعِ صرف کی شرائط کا مکمل خیال رکھا جائے تو اس کے قواعد کے مطابق اس کی بیع کا حکم ہوگا۔جہاں تک پہلی مد جس میں کہ یہ ادارہ اسٹاک ایکسچینج میں سرمایہ کاری کرکے شیئرز کی خرید و فروخت کرتا ہے، اس میں کاروبار کرنے کے لیے شیئرز کے کاروبار کے سلسلے میں جو شرائط بیان کی جاتی ہیں ان کا لحاظ کرنا ضروری ہے۔ ان شرائط کا خلاصہ یہ ہے کہ:1-  جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2- اس کمپنی کے کل اثاثے نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3- کمپنی کا اصل کاروبار حلال ہو، سودی کاروبار یا ممنوعہ چیزوں کا کاروبار نہ ہو۔4- کمپنی کی غالب آمدنی حلال ہو۔5-  جب تک مشتری کے پاس شیئرز کا قبضہ نہ آئے تب تک اس کوآگے نہ بیچے۔ اور موجودہ زمانے کے قبضہ کے لیے ضروری ہے کہ سی ڈی سی کے اکاؤنٹس میں شیئرز مشتری کے نام منتقل ہو جائیں۔6-  شیئرز کی شارٹ سیل (یعنی مشتری کی ملکیت میں شیئر آنے سے پہلے آگے بیچنا) اور فارورڈ سیل ( یعنی بیع کومستقبل کے زمانے کی طرف نسبت کرنا) نہ کی جائے۔7- اس کمپنی کے شیئرز کی مارکیٹ ویلیو مائع اثاثوں جیسے نقد کی قیمت سے زیادہ ہو۔لہٰذا صورتِ مسئولہ میں اگر مذکورہ میوچل فنڈز والے ان شرائط کا لحاظ کرتے ہوں تو سائل کے لیے اس ادارے کے شیئرز کی خرید وفروخت والے حصہ میں سرمایہ کاری کر نے کی گنجائش ہوسکتی ہے، مگر فی زمانہ اسٹاک مارکیٹ میں شیئرز کے کاروبار کے لیے بیان کردہ شرائط کا لحاظ نہیں رکھا جاتا، شرائط کے ساتھ اسٹاک ایکسچینج کے کاروبار کو جائز بتانے والے فتاویٰ کو صرف بیانِ جواز کے لیے استعمال کیا جاتا ہے، شرائط کے لحاظ کی کوئی ضمانت یا یقین دہانی نہیں ہوتی، اس لیے اسٹاک ایکسچینج کے کاروبار کے جواز کا فتویٰ مشکل ہورہا ہے۔لہٰذا اسٹاک مارکیٹ کے شیئرز کی خرید و فروخت سے وابستہ مسلمانوں پر لازم ہے کہ وہ اپنے معاملات میں درج بالا شرائط کی موجودگی کی مکمل یقین دہانی حاصل کریں یا پھر اسٹاک مارکیٹ کے کاروبار سے علیحدہ رہیں:’’فنقول من حکم المبیع إذا کان منقولاً أن لایجوز بیعه قبل القبض إلى أن قال: وأما إذا تصرف فیه مع بائعه فإن باعه منه لم یجز بیعه أصلاً قبل القبض‘‘.(الفتاوی الهندیة: ج:۳، ص:۱۳، الفصل الثالث في معرفة المبیع والثمن والتصرف)’’قال العلامة ابن عابدین: وهو لایصح به القبض ... وقید بالقبض؛ لأن العقد في ذاته صحیح غیر أنه لایجب علی المشتری دفع الثمن لعدم القبض‘‘. (ردالمحتار: ج:۴، ص:۴۸، مطلب: اشتری دارًا ماجورةً لایطالب بالثمن قبل قبضها)’’آکل الربا وکاسب الحرام أهدی إلیه أو أضافه، وغالب ماله حرام لایقبل ولایأکل ما لم یخبره أن ذلك المال أصله حلال ورثه أو استقرضه، وإن کان غالب ماله حلالاً لا بأس بقبول هدیته والأکل منها‘‘.(الهندیة، کتاب الکراهیة، الباب الثاني عشر: في الهدایا والضیافات، قدیم زکریا دیوبند، ج:۵، ص:۳۴۳، جدید زکریا دیوبند، ج:۵،ص:۳۹۷)’’غالب مال المهدي إن کان حلالاً لا بأس بقبول هدیته وأکل ماله ما لم یتعین أنه من حرام، وإن کان غالب ماله الحرام لایقبلها ولایأکل إلا إذا قال: إنه حلال ورثه أو استقرضه‘‘.(البزازیة علی هامش الهندیة، الکراهیة، الفصل الرابع: في الهدیة والمیراث، قدیم زکریا دیوبند، ج:۶، ص:۳۶۰، جدید زکریا دیوبند، ج:۳،ص:۲۰۳)’’وفي عیون المسائل: رجل أهدی إلى إنسان أو أضافه إن کان غالب ماله من حرام لاینبغي أن یقبل ویأکل من طعامه ما لم یخبر أن ذلك المال حلال استقرضه أو ورثه، وإن کان غالب ماله من حلال فلا بأس بأن یقبل الهدیة ویأکل ما لم یتبین له أن ذلك من الحرام‘‘.(الفتاوی التاتارخانیة، الکراهیة، الفصل السابع عشر: في الهدایا والضیافات، مکتبه زکریا دیوبند، ج:۱۸، ص:۱۷۵، رقم:۲۸۴۰۵، مجمع الأنهر، کتاب الکراهیة، فصل في الکسب، ج:۴، ص:۱۸۶، دارالکتب العلمیة، بیروت)فقط واللہ اعلم
                                                  
عنوان: انشورنس کا نفع مستحق زکوٰۃ بہن کو دینا
سوال: میں نے  EFU سے پالیسی لی تھی، وہ میں نے سود کی وجہ سے ختم کروائی، اب ان پیسوں جو پرافٹ ہے وہ سود ہے وہ میں نکلوانا چاہتی ہوں، کیا یہ پیسے میں اپنی بہن کو دے سکتئ ہوں؟ کیوں کہ اس کا شوہر کام نہیں کرتا اور کچھ بیمار بھی ہے، اور ان پر گھر خریدنے کا قرضہ بھی ہے ان کے چار چھوٹے بچے ہیں، ان کا صرف اپنا گھر ہے؟
جواب: صورتِ مسئولہ میں آپ کے لیےEFU کی انشورنس یا تکافل پالیسی ختم کرواکر صرف اپنی اصل جمع کی ہوئی رقم  لینا جائز ہے، اس پر منافع کی رقم  وصول کرنا ہی جائز نہیں ہے، البتہ اگر غلطی سے وصول کرلی ہو تو پھر اس کو ثواب کی نیت کے بغیر فقراء میں تقسیم کرنا ضروری ہے، اور اگر آپ کی بہن زکات کی مستحق ہوں، یعنی ان کے پاس قرض کو منہا کرنے کے بعد اتنی رقم، مال یا  ضرورتِ اصلیہ و استعمال سے زائد سامان وغیرہ نہیں ہے کہ جس کی مالیت ساڑھے باون تولہ چاندی کی قیمت کے بقدر ہو تو اس صورت میں ان کو رقم دینا جائز ہوگا۔ فقط واللہ اعلم
                                                  
عنوان: جلد کام کردینے پر مقررہ اجرت سے زیادہ اجرت دینا
سوال: اگر کوئی شخص ایک صحیح کام کرتا ہے جو کہ اس کی نوکری میں شامل ہے، لیکن اسے اس کام کو جلدکرنے کی کچھ رقم ملتی ہے اور رقم دوسرا شخص اپنی مرضی سے دیتا ہے۔ کیا یہ پیسے لینا جائز ہے؟
جواب: اگر کسی ملازم کی تنخواہ متعین ہے اور اس کے ذمہ کام مقرر ہے، اور یہ شخص اپنے مقررہ کام کے عوض متعین اجرت سے زائد طلب نہیں کرتا، لیکن جلد کام کرنے یا زیادہ احسن انداز میں ذمہ داری ادا کرنے پر اسے اس کی اجرت سے زائد رقم دی جاتی ہے تو مذکورہ شخص کے لیے اس رقم کا لینا  درست ہے۔یہ عمومی سوال کا اصولی جواب ہے۔ اگر کسی مخصوص صورت سے متعلق آپ دریافت کرنا چاہتے ہوں تو   مکمل وضاحت کے ساتھ دوبارہ سوال لکھ کر  جواب طلب فرمالیں۔فقط واللہ اعلم
                                                  
عنوان: نیشنل سیونگ سینٹر میں سرمایہ کاری
سوال: کیا نیشنل سیونگ سینٹر میں پیسے رکھنا اور اس پیسے پر منافع لینا جائز ہے یا نہیں؟
جواب: نیشنل سیونگ سرٹیفکٹ کے ذریعہ جو سرمایہ کاری کی جاتی اس میں شرعی اصولوں کی رعایت نہیں کی جاتی، اس میں متعین شرح منافع پر سرمایہ کاری جاتی ہے، جو رقم اس مد میں جاتی ہے اس کی حیثیت قرض کی ہوتی ہے اور اس پر جو منافع ملتا ہے وہ سود ہے، اس لیے نیشنل سیونگ میں سرمایہ کاری جائز نہیں ہے۔ فقط واللہ اعلمنیز مزید تفصیل کے لیے درج ذیل لنک پر فتویٰ ملاحظہ کیجئے۔مروجہ سیونگ اسکیمیں سودی ہیں تو ریٹائیرڈ آ دمی کیا کرے؟
                                                  
عنوان: بیوی اور بچوں کا جائیداد میں حصہ
سوال: کیا جائیداد اور پیسوں وغیرہ میں شرعًا بیوی کا اور  بچوں کا حصہ ہوتا ہے؟ میرا ایک بیٹا اور ایک بیٹی ہے، وہ لوگ بچوں کو  ملنے بھی نہیں دیتے ہیں، کیا اس صورت میں بھی باپ کی جائیداد میں بچوں کا حصہ ہے یا نہیں ؟
جواب: واضح رہے کہ  ہر شخص اپنی زندگی میں اپنی جائیداد  کا خود مالک  و مختار ہوتا ہے، زندگی میں بیوی  وغیرہ کا اس کی جائیداد میں کوئی حق و حصہ  نہیں  ہوتا،  اور نہ ہی اس کو مطالبہ کا حق حاصل  ہوتا، وہ شخص ہر جائز تصرف اس میں کرسکتا ہے، کسی کو یہ حق نہیں  ہے کہ اس کو اس کی اپنی ملک میں تصرف  کرنے سے منع کرے، ہاں اگر خوشی سے کچھ دینا چاہے تو  دے سکتا ہے،   اور اپنی زندگی میں جو جائے داد  تقسیم کی جائے  وہ ہبہ (گفٹ) کہلاتی ہے۔باقی زندگی میں بیوی کا نان و نفقہ شوہر کے ذمہ لازم ہوتا ہے۔ اگر بیوی شوہر کے گھر میں نہ ہو، اپنے  میکے میں رہے اور شوہر کے بلانے پر بھی نہ آئے تو اس صورت میں اس کے  نفقہ کا حق ساقظ (ختم ) ہوجاتاہے، اسی طرح  اگر بچوں کے پاس اپنا مال نہ ہو تو بیٹی کی جب تک شادی نہ ہو، اس کا نفقہ اور نابالغ بیٹے کا نفقہ والد کے ذمہ لازم ہے۔نیز بچوں کو ان کے والد سے دور کرنا، والد سے   ملنے نہ دینا بچوں اور ان کے والد دونوں کے ساتھ ظلم ہے، اگر بچہ سات سال کا ہوچکا ہے اور لڑکی بالغ ہوچکی ہے تو سائل عدالت کے ذریعہ بچوں کو حاصل کرنے کا حق رکھتا ہے۔باقی اگر اسی حالت میں آدمی کا انتقال ہوجائے اور بیوی بچے اگرچہ نافرمان ہوں، تو میت کے ترکے پر اس کی بیوہ اور بچوں کا حق ہوتاہے۔شرح المجلۃ میں ہے:"لایجوز لأحد  أن یأخذ  مال أحد بلا سبب شرعي."(1/264،  مادۃ: 97، ط: رشیدیة)ہدایہ میں ہے:"(وإذا أرادت المطلقة أن تخرج بولدها من المصر فليس لها ذلك) لما فيه من الإضرار بالأب."(هداية، 2/436 ط: المكتبة العلمية)الفقہ الاسلامی و ادلتہ میں ہے:"المطلب الثالث ـ من تجب عليه نفقة الأولاد: اتفق الفقهاء على أنه إذا كان الأب موجوداً وموسراً أو قادراً على الكسب في رأي الجمهور، فعليه وحده نفقة أولاده، لايشاركه فيها أحد، لقوله تعالى: {وعلى المولود له..} [البقرة] الذي يفيد حصر النفقة فيه، ولأنهم جزء منه، فنفقتهم وإحياؤهم كنفقة نفسه."( الفقه الإسلامي و أدلته۷۴۱۵/۱۰)فتاوی شامی میں ہے:"الثاني أن يكون الأب غنيا وهم صغار، فإما أن يكون لهم مال أو لا، فإن لم يكن فعليه نفقتهم إلى أن يبلغ الذكر حد الكسب وإن لم يبلغ الحلم.")رد المحتار, 4/410ط:سعيد)فتاوی عالمگیری میں ہے:"ونفقة الإناث واجبة مطلقاً على الآباء ما لم يتزوجن إذا لم يكن لهن مال، كذا في الخلاصة".(1/563، الْفَصْلُ الرَّابِعُ فِي نَفَقَةِ الْأَوْلَاد، ط: رشیدیة)فقط والله اعلم
                                                  
عنوان: گندم پسائی کی اجرت میں گندم نکالنا
سوال: میری آٹے  کی چکی ہے، ہمارے علاقے کے لوگ جب ہمارے پاس گندم پسائی  کے لیے لاتے ہیں تو وہ اجرت میں پیسے دینے کے بجائے کہتے ہیں کہ اسی گندم میں سے اجرت میں گندم نکال لو۔ کیا یہ گندم نکالنا اسلام میں جائز ہے؟
جواب: صورتِ مسئولہ میں اگر لوگ گندم کی پسائی میں آپ سے یہ معاہدہ کرتے ہیں کہ آپ گندم پیس کردیں اور بطورِ اجرت کے اسی گندم میں سے دسواں حصہ یا بیسواں حصہ وغیرہ (جیسا کہ یہ صورت بہت سی جگہوں میں رائج بھی ہے) وصول کرلیں تو  اس طرح کا معاہدہ کرنے سے یہ اجارہ فاسد ہوجائے گا، کیوں کہ پیسے جانے والی گندم میں سے دسواں یا بیسواں حصہ بطورِ اجرت طے کرنا یہ ’’قفیز طحان‘‘ کے حکم میں داخل ہے، جس سے رسول اللہ ﷺ نے منع فرمایا ہے، یعنی "اجرت من جنس العمل" ہونے کی وجہ سے یہ اجارہ فاسدہ ہے، اس لیے  کہ جو چیز فی الحال موجود نہیں، بلکہ اجیر (مزدور) کے عمل  سے حاصل ہوگی، اس کو اجیر کے لیے اجرت مقرر کرنا جائز نہیں ہے۔  دوسری وجہ ایسے معاملہ کے فاسد ہونے کی یہ بھی ہے کہ اس میں اجرت متعین نہیں، بلکہ مجہول ہے۔بہتر یہ ہے کہ آپ لوگوں کی گندم پیس کر دینے سے پہلے ان سے معاہدہ طے کر لیں کہ میں فی "من" (مثلاً) گندم اتنے روپے کی پیس کر دوں گا، یعنی گندم کی متعین مقدار کی ایک متعین اجرت طے کرلیں۔نیز ایک متبادل جائز صورت یہ بھی ہوسکتی ہے کہ آپ اپنی  اجرت  فی "من" یا فی "بوری" کے حساب سے  طے کرلیں، مثلاً ایک من گندم پیسنے  پر ایک سیر یا دو سیر گندم  بطور اجرت طے کرلی جائے، لیکن یہ شرط نہ لگائی جائے کہ پیسی جانے والی گندم  سے ہی مذکورہ اجرت دی جائے گی، اگرچہ بعد میں اسی غلہ سے مزدوری دے دی جائے۔عمدۃ القاری شرح صحیح البخاریمیں ہے:’’وَكَذَا قَالُوا: لَا يجوز إِذا اسْتَأْجر حماراً يحمل طَعَاماً بقفيز مِنْهُ، لِأَنَّهُ جعل الْأجر بعض مَا يخرج من عمله، فَيصير فِي معنى قفيز الطَّحَّان وَقد نهى عَنهُ صلى الله عَلَيْهِ وَسلم، وَأخرجه الدَّارَقُطْنِيّ وَالْبَيْهَقِيّ من حَدِيث أبي سعيد الْخُدْرِيّ، قَالَ: نهى عَن عسب الْفَحْل وَعَن قفيز الطَّحَّان، وَتَفْسِير: قفيز الطَّحَّان: أَن يسْتَأْجر ثوراً ليطحن لَهُ حِنْطَة بقفيز من دقيقه، وَكَذَا إِذا اسْتَأْجر أَن يعصر لَهُ سمسماً بِمن من دهنه أَو اسْتَأْجر امْرَأَة لغزل هَذَا الْقطن أَو هَذَا الصُّوف برطل من الْغَزل، وَكَذَا اجتناء الْقطن بِالنِّصْفِ، ودياس الدخن بِالنِّصْفِ، وحصاد الْحِنْطَة بِالنِّصْفِ، وَنَحْو ذَلِك، وكل ذَلِك لَا يجوز‘‘.(کتاب الزراعۃ، باب المزارعۃ بالشطر و نحوہ، ج:۱۲ ؍ ۱۶۶ ،ط: دار احیاء التراث )فتاویٰ شامی میں ہے:’’(ولو) (دفع غزلاً لآخر لينسجه له بنصفه) أي بنصف الغزل (أو استأجر بغلاً ليحمل طعامه ببعضه أو ثوراً ليطحن بره ببعض دقيقه) فسدت في الكل؛ لأنه استأجره بجزء من عمله، والأصل في ذلك نهيه صلى الله عليه وسلم عن قفيز الطحان وقدمناه في بيع الوفاء. والحيلة أن يفرز الأجر أولاً أو يسمي قفيزاً بلا تعيين ثم يعطيه قفيزاً منه فيجوز.(قوله: والحيلة أن يفرز الأجر أولاً) أي ويسلمه إلى الأجير، فلو خلطه بعد وطحن الكل ثم أفرز الأجرة ورد الباقي جاز، ولا يكون في معنى قفيز الطحان إذ لم يستأجره أن يطحن بجزء منه أو بقفيز منه كما في المنح عن جواهر الفتاوى. قال الرملي: وبه علم بالأولى جواز ما يفعل في ديارنا من أخذ الأجرة من الحنطة والدراهم معاً، ولا شك في جوازه اهـ. (قوله: بلا تعيين) أي من غير أن يشترط أنه من المحمول أو من المطحون فيجب في ذمة المستأجر، زيلعي.‘‘(کتاب الاجارۃ، باب الاجارۃ الفاسدۃ، ج:۶ ؍ ۵۶ ،۵۷ ،۵۸ ، ط:سعید)فتاویٰ عالمگیری میں ہے:’’صورة قفيز الطحان أن يستأجر الرجل من آخر ثوراً ليطحن به الحنطة على أن يكون لصاحبها قفيز من دقيقها أو يستأجر إنساناً ليطحن له الحنطة بنصف دقيقها أو ثلثه أو ما أشبه ذلك فذلك فاسد، والحيلة في ذلك لمن أراد الجواز أن يشترط صاحب الحنطة قفيزاً من الدقيق الجيد ولم يقل من هذه الحنطة، أو يشترط ربع هذه الحنطة من الدقيق الجيد؛ لأن الدقيق إذا لم يكن مضافاً إلى حنطة بعينها يجب في الذمة والأجر كما يجوز أن يكون مشاراً إليه يجوز أن يكون ديناً في الذمة، ثم إذا جاز يجوز أن يعطيه ربع دقيق هذه الحنطة إن شاء. كذا في المحيط‘‘.(کتاب الاجارۃ، الباب الخامس عشر فی بیان ما یجوز من الاجارۃ و ما لا یجوز،ج:۴ ؍۴۴۴،ط:رشیدیۃ) فقط واللہ اعلم
                                                  
عنوان: پگڑی پر دکان یا مکان کا خریدنا
سوال: پگڑی پر دکان، مکان خریدنے کی شرعی حیثیت کیا ہے؟
جواب: واضح رہے کہ مروجہ پگڑی کا  معاملہ شرعاً درست نہیں ہے؛ کیوں کہ  پگڑی  نہ تو مکمل   خرید و فروخت کا معاملہ ہے، اور نہ ہی مکمل اجارہ (کرایہ داری) کا معاملہ ہے، بلکہ یہ دونوں کے درمیان ایک  ملا جلا معاملہ ہے، جس کی وجہ سے پگڑی پر لیے گئے مکان یا  دوکان پر بدستور مالک کی ملکیت برقرار رہتی ہے، لہذا صورتِ مسئولہ میں پگڑی کا معاملہ کرنا شرعاً درست نہیں ہے، اس کا متبادل کرایہ داری  کا معاملہ ہے۔ جس میں شرعاً کوئی قباحت نہیں۔مزید تفصیل کے لیے درج ذیل لنک پر فتویٰ ملاحظہ کیجیے: کرایہ پر دکان لے کر آگے پگڑی یا کرایہ پر دینا فقط واللہ اعلم
                                                  
عنوان: والد کے کاروبار کا کمیشن
سوال: والد مرحوم سامان خرید کر تجارت کیا کرتے تھے، لیکن والد صاحب نے مجھے نصیحت فرمائی کہ میرے بعد تم سنبھالنا اس کام کو جب کہ میرے پاس روپے بھی نہیں تھے، لیکن کچھ کمیشن سے پیسے بھی ملے، اب ان پر کس کا حق ہے جب کہ اللہ تعالٰی کے کرم سے والدہ 3 بھائی 2 بہن موجود ہیں؟
جواب: صورتِ مسئولہ میں  والد صاحب جو سامان چھوڑ کر  گئے یا  جو کاروبار چھوڑ کر گئے وہ والد صاحب کی میراث ہی ہے، اور اس میں تمام ورثاء کا حق ہے۔کمیشن میں جو پیسے ملے ہیں وہ اگر والد مرحوم کے کاروبار کے علاوہ کوئی آرڈر آپ نے خود ہی لیا تھا اور اس کو مکمل کیا ہے، اس پر کچھ کمیشن کمایا ہے تو وہ آپ ہی کا حق ہے۔فتاوی شامی  میں  ہے: "الأب وابنه يكتسبان في صنعة واحدة ولم يكن لهما شيء فالكسب كله للأب إن كان الابن في  عياله". (ج:٤،ص:٣٢٥،ط:سعيد)وفيه أيضاً:"وكذلك لو اجتمع إخوة يعملون في تركة أبيهم ونما المال فهو بينهم سوية ولواختلفوا  في العمل والرأي".الدرالمختار  میں ہے:"وَفِي الْخَانِيَّةِ: لَا بَأْسَ بِتَفْضِيلِ بَعْضِ الْأَوْلَادِ فِي الْمَحَبَّةِ؛ لِأَنَّهَا عَمَلُ الْقَلْبِ، وَكَذَا فِي الْعَطَايَا إنْ لَمْ يَقْصِدْ بِهِ الْإِضْرَارَ، وَإِنْ قَصَدَهُ فَسَوَّى بَيْنَهُمْ يُعْطِي الْبِنْتَ كَالِابْنِ عِنْدَ الثَّانِي وَعَلَيْهِ الْفَتْوَى".(5/696،  کتاب الھبۃ، ط؛ سعید)فقط واللہ اعلم
                                                  
عنوان: چیک کے ذریعہ سونا چاندی خریدنا
سوال: پرائز بونڈ اور چیک کے ذریعہ سونا چاندی خریدنا جائز ہے؟
جواب: سونے کو نقدی کے بدلے بیچنا ہو تو عقد کی مجلس میں دونوں طرف قبضہ شرعًا ضروری ہوتا ہے، چیک نقدی کے حکم میں نہیں ہوتا، بلکہ نقدی کی رسید ہوتا ہے، یوں سونے کے بدلے چیک یا پرائز بونڈ دینے کی صورت میں سودا ایک طرف سے ادھار ہوجاتا ہے، اس لیے یہ صورت جائز نہیں۔نیز پرائز بونڈ خریدنا بھی جائز نہیں ہے، اور اگر لاعلمی میں لے لیے یا کسی طرح ملکیت میں آگئے تو اس کی اصل قیمت استعمال کرنا جائز ہے، اس پر ملنے والا انعام سود اور جوئے کا مجموعہ ہونے کی وجہ سے  ناجائز ہے۔ فقط واللہ اعلم
                                                  
عنوان: مدرسہ کی جگہ کو بیچنا
سوال: ایک عالم صاحب نے مدرسہ کی زمین خرید کر مدرسہ بنایا، مدرسہ کی عمارت بھی ماشاءاللہ کافی تیار ہو چکی، اب مولانا صاحب اس مدرسہ کی زمین کو فروخت کر کے دوسری جگہ مدرسہ کو منتقل کرنا چاہتے ہیں تو کیا مدرسہ کی زمین کو فروخت کرنا یا منتقل کرنا جائز ہے؟
جواب: ملحوظ رہے کہ کسی شخص یا ادارے سے متعلق ہمارے ہاں سے تحقیق کے بغیر فتویٰ جاری نہیں کیا جاتا، معلوم نہیں مذکورہ جگہ اور ادارے کی حیثیت کیا ہے؟ اور مذکورہ مہتمم صاحب حقیقت میں کیا معاملہ کر رہے ہیں؟ البتہ بصورتِ صدقِ سوال اصولی جواب یہ ہے کہ  اگر مدرسه وقف هے تو اسے بیچنا جائز نہیں۔"فإذا تم ولزم لایملك ولایملَّك ولایعار ولایرهن". (الدر المختار)"قوله: لایملك أي لایکون مملوکًا لصاحبه، ولایملَّك: أي لایقبل التملیك لغیره بالبیع ونحوه، لاستحالة تملیك الخارج عن ملکه، ولایعار ولایرهن لاقتضائهما الملك".(الدر المختار مع الشامي، کتاب الوقف، 4؍352 کراچی)ہدایہ میں ہے:"إذا صح الوقف لم یجز بیعه ولا تملیکه، أما امتناع التملیك؛ فلما بینا من قوله علیه السلام: تصدق بأصلها، لایباع ولایورث ولایوهب".(الهدایة، کتاب الوقف، 3/14 بیروت)فقط واللہ تعالیٰ اعلم
                                                  
عنوان: بیوہ، 4 بیٹوں اور 6 بیٹیوں کے درمیان چالیس لاکھ روپے تقسیم کرنے کا طریقہ
سوال: بیوی، 6 بیٹی  اور 4 بیٹوں کے درمیان چالیس لاکھ (4000000) روپے تقسیم کریں!
جواب: بیوہ، چار بیٹوں اور چھ بیٹیوں کے درمیان ترکہ کے چالیس لاکھ روپے تقسیم کرنے کا طریقہ یہ ہے کہ (مرحوم کے حقوقِ متقدمہ کی ادائیگی کے بعد یعنی تجہیز و تکفین کا خرچہ، اور اگر کوئی قرض ہو تو اس کی ادائیگی اور اگر کوئی جائز وصیت کی ہو تو مابقیہ ترکے کے ایک تہائی سے نافذ کرنے کے بعد اگر ترکے میں چالیس لاکھ روپے بچیں) چالیس لاکھ میں سے  پانچ لاکھ (500000) روپے مرحوم کی بیوہ کو، پانچ لاکھ  (500000) روپے مرحوم کے ہر ایک بیٹے کو اور دو لاکھ پچاس ہزار  (250000) روپے مرحوم کی ہر ایک بیٹی کو ملیں گے۔ فقط واللہ اعلم
                                                  
عنوان: سی وائی ٹی ڈیجیٹل (CYT Digital) میں سرمایہ کاری کرنے کا حکم
سوال: سی وائی ٹی ڈیجیٹل میں پیسے رکھنا سود میں آتا ہے یا نہیں؟
جواب: سی وائی ٹی ڈیجیٹل (CYT Digital) کے سرمایہ کاری کرنے کا مکمل طریقہ کار ہمارے علم میں نہیں ہے، مکمل طریقہ کار معلوم ہونے پر ہی اس بارے میں حتمی حکم بتایا جاسکتا ہے۔البتہ ہماری معلومات کے مطابق سی وائی ٹی ڈیجیٹل (CYT Digital) آپ کے لگائے ہوئے سرمائے کے فیصد (0.8% سے لے کر 1% تک) کے حساب سے منافع دیتی ہے جو کہ شرعًا سود کے زمرے میں آتا ہے اور سودی منافع کا لین دین شرعًا حرام اور ناجائز ہے۔اس کے علاوہ ہماری معلومات کے مطابق سی وائی ٹی ڈیجیٹل (CYT Digital) فاریکس ٹریڈنگ  میں بھی سرمایہ کاری کرتی ہے جو کہ شرعًا ناجائز  ہے، اسی طرح کرپٹو کرنسی میں بھی سرمایہ کاری کرتی ہے جس کا حال تاحال مشکوک ہونے کی وجہ سے مفتیان کرام نے اسے ممنوع قرار دیا ہے۔خلاصہ یہ ہے کہ سی وائی ٹی ڈیجیٹل (CYT Digital) میں سرمایہ کاری کرنے سے اجتناب کرنا چاہیے۔ فقط واللہ اعلم
                                                  
عنوان: پرندوں کے بدلے پرندے فروخت کرنا
سوال: میں پرندوں کی خرید و فروخت کرتا ہوں، کبھی ایسا ہوتا ہے کہ میں پرندے کے بدلے دوسرے پرندے ایکسچینج میں لیتا ہوں، پھر اس میں کبھی مجھے پیسے اوپر دینے پڑتے ہیں تو کبھی میں اوپر پیسے لیتا ہوں۔ اس میں ایسا بھی ہوتا ہے کہ ایک ہی جنس کا پرندے کا ایکسچینج ہوتا ہے تو کبھی دوسری جنس کے پرندے سے، کبھی ایک کے بدلے دو بھی لیتا ہوں، معلوم یہ کرنا ہے کہ اس طرح کی خرید و فروخت کرنا درست ہے یا نہیں؟ اگر نہیں تو درست صورت کیا ہے؟
جواب: پرندے  کے بدلے پرندے کو فروخت کرنا جائز ہے، خواہ وہ ایک جنس کے ہوں یا الگ  الگ جنس کے ہوں،  اور خواہ تبادلہ میں ایک طرف سے اضافی پیسے لیے جائیں۔ البتہ پرندہ کو پرندے کے بدلے فروخت کرنے میں دونوں پرندوں کی مجلس میں تعیین ضروری ہے، اگر ایک پرندہ عقد کے وقت موجود ہو اور دوسرا موجود نہ ہو اور اس کی تعیین نہ ہوئی ہو بلکہ وہ ادھار ہو  تو   یہ جائز نہیں ہوگا۔التجريد للقدوري (5 / 2315): "أما الشرع: فروي (أنه عليه [الصلاة و] السلام نهى عن بيع الحيوان بالحيوان إلا يدًا بيد)، وروي: (أنه صلى الله عليه وسلم سئل، فقيل: إنا نبيع الفرس بالأفراس، والنجيبة بالنجائب، فقال: لا بأس به يدًا بيد)، ومعلوم أن الحيوان بالحيوان اعتبر فيه التعيين دون التقابض".النهر الفائق شرح كنز الدقائق (3 / 471):" (و) حرم (النساء فقط بأحدهما) أي القدر وحده كالحنطة بالشعير أو الجنس كالهروي بالمروي لما روينا في قوله فإذا اختلفت هذه الأجناس فبيعوا كيف شئتم بعد أن يكون يداً بيد وروى أبو داود أنه عليه الصلاة والسلام (نهى عن بيع الحيوان بالحيوان نسيئةً) وهذا دليل على أن وجود أحد جزئي علة الربا علة تامة لتحريم النساء وإن كان بعض علة لحرمة الفضل".اللباب في الجمع بين السنة والكتاب (2 / 510):"قيل له: نهي النبي [صلى الله عليه وسلم] عن بيع الحيوان بالحيوان نسيئة، لم يكن لاتفاق النوعين، وإلا لجاز بيع العبد بالبقرة نسيئة، وإنما كان لعدم وجود مثله، ولأنه غير موقوف عليه. وإذا كان كذلك بطل قرضه أيضا لأنه غير موقوف عليه".فقط واللہ اعلم
                                                  
عنوان: بیع میں وکیل کا طرفین سے نفع کمانا کیسا ہے؟
سوال: بیع میں وکیل کا طرفین سے نفع کمانا کیسا ہے؟
جواب: اگر سوال میں وکیل سے مراد کمیشن ایجنٹ ہو تو سمجھنا چاہیے کہ کمیشن ایجنٹ اور بروکر کی دو حیثیتیں ہیں، ایک تو یہ ہے  وہ ایسا کمیشن ایجنٹ ہو  جو صرف  خریدنے والے یا بیچنے والے کی ترجمانی کرتے ہوئے اس کا وکیل بنتا ہے اور خود اس کی طرف سے عقد کرتا ہے، اس صورت میں وہ صرف اسی سے کمیشن لے سکتا ہے  جس کا وہ وکیل ہو، دوسرے سے نہیں لے سکتا،  کیوں کہ جب اس نے دوسرے فریق کی ترجمانی نہیں کی تو وہ اس کی طرف سے کمیشن لینے کا حق دار بھی نہیں ہوگا۔اور  اس کی دوسری  حیثیت یہ ہے کہ وہ کسی کا وکیل نہ بنے، بلکہ دونوں جانب یعنی  بیچنے والے اور خریدنے والے دونوں کی خدمات انجام دے اور دونوں کے  درمیان  رابطہ کرانے کے عمل کی اجرت لے، اس صورت میں دونوں طرف سے متعینہ کمیشن لینا جائز ہو گا۔اور اگر وکیل سے مراد کمیشن ایجنٹ نہ ہو تو اگر کوئی شخص دوسرے کو یہ کہتا ہے کہ آپ میرے لیے بازار سے فلاں چیز لے آؤ تو یہ توکیل (وکیل بنانے) کا معاملہ ہے، یعنی پہلے شخص نے دوسرے کو اپنا وکیل بالشراء بنایا ہے، اور وکالت دونوں طرح کی ہوتی ہیں، اجرت کے بدلے بھی ہوتی ہے اور بطورِ تبرع بھی ہوتی ہے۔ پھر بطورِ وکیل کوئی کام کرنے پر وکیل کو اجرت لینے کا حق اُس وقت ہوتا ہے جب وکالت کے وقت صراحۃً اجرت کی شرط لگا لی گئی ہو  یا پھر یہ دوسرا آدمی (وکیل) معروف اجرت کے بدلے ہی کام کرنے میں مشہور ہو، یعنی اس کا پیشہ ہی یہ ہو کہ وہ معروف اجرت کے بدلہ کام کر کے دیتا ہو، لیکن اگر ان دونوں باتوں میں سے کوئی ایک بھی نہ پائی جائے تو پھر وکیل کو مؤکل سے اجرت لینے کا کوئی حق نہیں ہے۔اور اس صورت میں وکیل دوسری طرف سے اجرت یا منافع کمانے کا کوئی حق نہ رکھے گا۔ یہ بھی ملحوظ رہے کہ جس صورت میں اجرت لینے کا حق ہے، اس میں پہلے سے اجرت متعین کردینی ضروری ہے، اجرت مجہول ہو تو معاملہ فاسد ہوجاتاہے، اور بالفرض پہلے اجرت مجہول تھی اور کام کردیا گیا تو وکیل (ایجنٹ ) کو اجرتِ مثل دی جائے گی۔ فقط واللہ اعلم
                                                  
عنوان: اللہ تعالیٰ کے ناموں اور قرآنی آیات والے فریم بیچنے کا حکم
سوال: کیا لفظ اللہ یا قرآنی آیات والے فریم بیچنا جائز ہے؟
جواب: ایسے فریم جن پر اللہ تعالیٰ کے اسماء الحسنیٰ یا قرآنی آیات لکھی ہوئی ہوں ان کا بیچنا شرعًا جائز ہے۔ فقط واللہ اعلم
                                                  
عنوان: جرگے کے پاس ضمانت کے طور پر رکھوائی گئی رقم کا حکم
سوال: جرگہ کرنے والوں کے لیے طرفین سے رکھوائی گئی رقم کو استعمال کرنا کیسا ہے، اس طور پر کہ طرفین سے اگر کوئی شخص جرگہ کے کیے گئے فیصلہ کو قبول کرنے سے انکار کردے یا فیصلہ سے پہلے ہی جرگہ سے راہِ فرار اختیار کرلے تو عرفًا ایسے شخص کی رکھوائی گئی رقم جرگہ کے شرکاء آپس میں تقسیم کرلیتے ہیں۔ اب سوال یہ ہے کہ ایسا ہی ایک واقعہ ہمارے علاقے جاپان چھیباکین میں پیش آیا ہے۔ طرفین نے برضا و خوشی جرگے کے لیے لوگ منتخب کیے اور ان پر اعتماد کرتے ہوئے اختیارات ان کے حوالے کیے اور ضمانت کے طور پر طرفین نے رقم جمع کروا دی یا رقم کا شخصی ضامن طے کرلیا۔ اب نصف سال بعد جب جرگہ کسی حتمی فیصلہ کو پہنچا تو طرفین میں  سے ایک نے ماننے سے انکار کر دیا۔ اب ثقافتی اور عرفی طریقہ تو یہی ہے کہ اس شخص کی رقم جرگہ والے اپنے استعمال میں لے آئیں یا جو مناسب ہو کریں وہ اس میں حق بجانب ہیں، مگر شریعت اس معاملہ میں ہماری کیا رہنمائی کرتی ہے؟ براہِ کرم قرآن وحدیث کی روشنی میں اس کا جواب مرحمت فرمادیں!
جواب: واضح رہے کہ جرگہ کرنے والوں کو طرفین کی طرف سے جو رقم ضمانت کے طور پر رکھوائی جاتی ہے، یہ ان کے پاس شرعاً امانت ہوتی ہے، جس کا لوٹانا ان پر واجب ہے، اور اس کا استعمال کرنا شرعاً ان کے لیے جائز و حلال نہیں، چاہے فریقین میں سے کوئی ایک فیصلہ کا انکار کرے یا اقرار؛ لہٰذاصورتِ مسئولہ میں جب طرفین نے جرگے کے لوگوں کے پاس ضمانت کے طور پر رقم جمع کروائی تھی، اور اب نصف سال بعد ایک فریق جرگے کا فیصلہ  ماننے سے انکار کرتا ہے، تو اگر جرگے کا فیصلہ شرعاً درست ہے تو دونوں فریقین کو  اسے تسلیم کر لینا چاہیے، اور کسی ایک فریق کے نہ ماننے کی وجہ سے اس کا   پیسہ روک کر اس کو فیصلہ ماننے پر مجبور تو کیا جا سکتا ہے، لیکن یہ رقم جرگے والوں کے پاس امانۃً ہی رہے گی، اور ان کے لیے اس کا استعمال کرنا جائز نہ ہوگا، بلکہ واپس لوٹانا بہر حال ضروری ہوگا۔الدر المختار  (5 / 667):"(و) منها (قاض مات مجهلا لأموال اليتامى) زاد في الأشباه عند من أودعها، ولا بد منه لأنه لو وضعها في بيته، ومات مجهلا ضمن لأنه مودع."وفي حاشية ابن عابدين (رد المحتار) تحته:"(قوله: ومنها قاض) لو قال القاضي في حياته: ضاع مال اليتيم عندي أو قال: أنفقتها على اليتيم لا ضمان عليه ولو مات قبل أن يقول شيئًا كان ضامنًا، خانية في الوقف، كذا في الهامش (قوله: ضمن) لعل وجه الضمان كونها لا تتخطى الورثة فالغرم بالغنم، ويظهر من هذا أن الوصي إذا وضع مال اليتيم في بيته ومات مجهلا يضمن لأن ولايته قد تكون مستمدة من القاضي أو الأب فضمانه بالأولى، وفي الخيرية، وفي الوصي قول بالضمان سائحاني."بدائع الصنائع في ترتيب الشرائع (6 / 207):"أَمَّا) رُكْنُهُ: فَهُوَ الْإِيجَابُ وَالْقَبُولُ، وَهُوَ: أَنْ يَقُولَ لِغَيْرِهِ: أَوْدَعْتُكَ هَذَا الشَّيْءَ، أَوْ احْفَظْ هَذَا الشَّيْءَ لِي، أَوْ خُذْ هَذَا الشَّيْءَ وَدِيعَةً عِنْدَكَ، وَمَا يَجْرِي مَجْرَاهُ، وَيَقْبَلُهُ الْآخَرُ، فَإِذَا وُجِدَ ذَلِكَ؛ فَقَدْ تَمَّ عَقْدُ الْوَدِيعَةِ."الفتاوى الهندية (4 / 338):"وَأَمَّا رُكْنُهَا فَقَوْلُ الْمُودِعِ: أَوْدَعْتُكَ هَذَا الْمَالَ، أَوْ مَا يَقُومُ مَقَامَهُ مِنْ الْأَقْوَالِ أَوْ الْأَفْعَالِ وَالْقَبُولُ مِنْ الْمُودَعِ بِالْقَوْلِ وَالْفِعْلِ أَوْ بِالْفِعْلِ فَقَطْ، هَكَذَا فِي التَّبْيِينِ. الْوَدِيعَةُ تَارَةً تَكُونُ بِصَرِيحِ الْإِيجَابِ وَالْقَبُولِ وَتَارَةً بِالدَّلَالَةِ، فَالصَّرِيحُ قَوْلُهُ: أَوْدَعْتُكَ، وَقَوْلُ الْآخَرِ: قَبِلْتُ، وَلَا تَتِمُّ فِي حَقِّ الْحِفْظِ إلَّا بِذَلِكَ وَتَتِمُّ بِالْإِيجَابِ وَحْدَهُ فِي حَقِّ الْأَمَانَةِ حَتَّى لَوْ قَالَ لِلْغَاصِبِ: أَوْدَعْتُكَ الْمَغْصُوبَ، بَرِئَ عَنْ الضَّمَانِ وَإِنْ لَمْ يَقْبَلْ، فَأَمَّا وُجُوبُ الْحِفْظِ فَيَلْزَمُ عَلَى الْمُودَعِ فَلَا بُدَّ مِنْ قَبُولِهِ، وَالدَّلَالَةُ إذَا وَضَعَ عِنْدَهُ مَتَاعًا وَلَمْ يَقُلْ شَيْئًا، أَوْ قَالَ: هَذَا وَدِيعَةٌ عِنْدَكَ، وَسَكَتَ الْآخَرُ صَارَ مُودَعًا حَتَّى لَوْ غَابَ الْآخَرُ فَضَاعَ ضَمِنَ؛ لِأَنَّهُ إيدَاعٌ وَقَبُولٌ عُرْفًا، كَذَا فِي خِزَانَةِ الْمُفْتِينَ."فقط واللہ اعلم
                                                  
عنوان: بی فار یو گلوبل کمپنی میں انویسمنٹ
سوال: کچھ عرصہ سے ایک کمپنی  B4u گلوبل کانام بہت زیادہ زبان زد عام ہے، اگر اس کے متعلق راہ نمائی فرمائیں!
جواب: مذکورہ ادارے میں انویسٹ کرنے میں کئی شرعی قباحتیں پائی جاتی ہے، لہذا اس میں انویسٹمنٹ کرکے نفع حاصل کرنا جائز نہیں، اس  سے اجتناب کیا جائے۔ فقط واللہ اعلممزید تفصیل کے لیے درج ذیل لنک ملاحظہ کیجیے:B4u میں انویسٹمنٹ کرنا
                                                  
عنوان: کامیاب جوان پروگرام سے قرض لینا
سوال: حکومت کی طرف سے بے روزگار نوجوانوں کو کاروبار کے لیے تین سے پانچ لاکھ تک قرضہ فراہم کیا جاتا ہے اور قسطوں کے حساب سے ماہانہ آٹھ سے دس ہزار تک ادا کرنے پڑتے ہیں، اور ہماری معلومات کے مطابق حکومت کو اتنی ہی رقم ادا کرنی پڑتی ہے، جتنی آپ کو مہیا کی جا چکی ہو، یعنی کہ حکومت اس میں منافع طلب نہیں کرتی تو کیا حکومت سے مذکورہ رقم لینا جائز ہے، جب کہ بعض حضرات نے اس رقم کو لینا جائز نہیں سمجھا؟
جواب: اگر آپ وزیرِ اعظم کی  "کامیاب جوان پروگرام اسکیم" سے متعلق پوچھنا چاہتے ہیں تو  اس کے متعلق ایک مستند روز نامے کی ویب سائٹ پر یہ صراحت موجود ہے:"پروگرام کے دو ٹئیرز کے لیے شرح سود  بالترتیب 8 فیصد سے کم کرکے 4 فیصد اور 6 فیصد سے کم کرکے 3 فیصد کیا جارہا ہے"۔اس سے نیز دیگر ذرائع سے اب تک کی ہماری معلومات سے ظاہر ہوتا ہے کہ اس قرضہ کے عوض سود ادا کرنا پڑتا ہے اور جس قرضہ کے عوض سود دینا پڑتا ہو ایسا قرضہ لینا شرعاً جائز نہیں ہے۔ فقط واللہ اعلم
                                                  
عنوان: ماہوار کمیٹی بذریعہ قرعہ اندازی کا حکم
سوال: جو  کمیٹی  ماہوار ڈالی جاتی ہے اور پھر قرعہ اندازی کے ذریعے ایک بندے کو دی جاتی ہے، اس کا کیا حکم ہے؟
جواب: واضح رہے کہ کمیٹی (بی سی) کی حیثیت قرض کی ہوتی ہے، گویا کمیٹی کے ممبران میں سے ہر ممبر ایک معین رقم قرض دیتا ہے اور قرعہ اندازی میں نام نکلنے پر قرض دی ہوئی رقم وصول کر لیتا ہے،  اگر تمام ممبران شروع سے آخر تک بی سی میں شریک رہیں اور برابر رقم جمع کرائیں اور انہیں برابر برابر رقم ملے تو یہ نظام شرعاً درست ہے، اس میں کوئی شرعی قباحت نہیں۔البتہ چوں کہ کمیٹی میں جمع کی گئی رقم قرض کی حیثیت رکھتی ہے اور قرض کے متعلق شریعت کا ضابطہ یہ ہے کہ جب کوئی شخص قرض دے تو قرض خواہ کو  یہ حق حاصل ہے کہ کسی بھی وقت قرض دار سے اپنی قرض دی ہوئی رقم کا مطالبہ کر لے اگرچہ قرض کی واپسی کے لیے  ایک مدت متعین ہی کیوں نہ کر لی ہو؛ لہذا کمیٹی کے ممبران کو بھی کسی بھی وقت اپنی دی ہوئی رقم واپس لینے کا حق حاصل ہو گا؛ لہذا اگر شرعی امور کا لحاظ رکھتے ہوئے کمیٹی ( بی سی ) ڈالی جائے تو جائز ہے۔تاہم  کمیٹی (بی سی) کی درج ذیل  صورتیں  شرعًا جائز نہیں ہیں: کمیٹی (بی سی) کا ذمہ دار کمیٹی کے پیسوں میں سے ہی اپنی دی ہوئی رقم سے کچھ زیادہ وصول کرلے۔لکی کمیٹی (Lucky Comittee): جس کی کمیٹی (بی سی) نکل جائے، وہ آئندہ کمیٹی کی رقم جمع کرانے سے بری الذمہ ہوجائے یعنی آئندہ کمیٹی کی رقم جمع نہ کرائے، یہ صورت بھی  "قمار" یعنی جُوا کے تحت داخل ہونے کی وجہ سے جائز نہیں ہے۔ فقط واللہ اعلم
                                                  
عنوان: کیا کسی حال میں سود لینا جائز ہے؟
سوال: سود لینا کن حالات میں جائز ہے؟
جواب: سود لینا ہر حال میں ناجائز ہے۔ تاہم کوئی اضطراری حالت ہو تو اس کی وضاحت کرکے سوال کریں۔ فقط واللہ اعلم
                                                  
عنوان: کارڈ سویپنگ مشین رکھنے کا حکم
سوال: کیا swap card مشین استعمال کرنا جائز ہے؟ہماری دوکان میں لوگ خریداری کرنے آتے ہیں، بعض اوقات لوگ اپنا ڈیبٹ کارڈ اور کریڈٹ کارڈ استعمال کرنے کے لیے، swap card مشیںن  کا پوچھتے ہیں،  تو کیا ہم مذکورہ مشین اپنی دوکان میں رکھ سکتے ہیں؟  جب کہ میزان بینک والے اپنے کسٹمر کو مذکورہ مشین فراہم نہیں کرتے اور وجہ بتاتے ہیں کہ جائز نہیں!
جواب: ڈیبٹ کارڈ بنوانا اور اس کا استعمال چوں کہ جائز ہے، لہذا اس  کے لیے کارڈ سویپنگ مشین رکھنا اور مطلوبہ رقم اپنے اکاؤنٹ میں منتقل کرنا بھی جائز ہے، البتہ کریڈٹ کارڈ  بنوانا اور اس کا استعمال چوں کہ شرعًا جائز نہیں؛ لہذا اس کے لیے مذکورہ مشین کا استعمال بھی ناجائز ہے، پس صورتِ مسئولہ میں سائل اپنی دوکان میں مذکورہ مشین  ڈیبٹ کارڈ کے  ذریعہ سے رقم منتقلی کے لیے رکھ سکتا ہے، البتہ کریڈٹ کارڈ کے ذریعہ رقم کی منتقلی کے لیے مذکورہ مشین فراہم  کرنا گناہ میں معاونت فراہم کرنے کی وجہ سے بنصِ قرآنی جائز نہ ہوگا۔ فقط واللہ اعلم
                                                  
عنوان: B4U کمپنی میں سرمایہ کاری کرنے کا حکم
سوال: میں B4U کے بارے میں جاننا چاہتا ہوں کہ کیا اس میں سرمایہ کاری کرنا جائز ہے؟
جواب: مذکورہ کمپنی (B4U) کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہیں، ہمیں جو معلومات دستیاب ہوئیں  اس کے مطابق  b4u  نامی  کمپنی  میں سرمایہ کاری کرنے پر کمپنی دوقسم کے پیکج دیتی ہے: 1-   فکس منافع میں آپ کا منافع فکس ہوگا۔    2-  آپ کامنافع فکس نہیں رہتا کم بھی اور زیادہ بھی ہوسکتا ہے۔دوسری بات یہ ہے کہ مذکورہ کمپنی (B4U Traders) کرپٹو کرنسی میں بھی سرمایہ کاری کرتی ہے،  کرپٹو کرنسی حکومتِ  پاکستان کی جانب سے منظور شدہ بھی نہیں ہے اور اس کا طریقہ کار بھی مکمل طور سے واضح نہیں ہوا ہے؛ اس لیے فی الحال اس کرنسی کے جواز و عدمِ جواز پر مفتیان کرام نے توقف اختیار کیا ہے اور فی الحال اس کرنسی کو استعمال کرنے یا اس کے ذریعہ سرمایہ کاری کرنے سے منع کیا ہے۔ان تمام تفصیلات کی روشنی میں B4U کمپنی میں سرمایہ کاری کرنے کا شرعی حکم یہ ہے کہ پہلا پیکج جس میں کمپنی کی طرف سے فکس منافع دیا جاتا ہے وہ تو مطلقا ناجائز ہے، کیوں کہ سرمایہ کاری میں فکس منافع دینے کا معاہدہ کرنا ہی خلاف شریعت اور ناجائز ہے اور ایسی کمائی بھی ناجائز اور حرام ہوگی۔ جب کہ دوسرا پیکج جس میں منافع  فکس (متعین) نہیں کیا جاتا ہے اس میں بھی سرمایہ کاری کرنے سے اجتناب کرنا چاہیے؛ کیوں کہ اس پیکج میں سرمایہ کاری کرنے سے کرپٹو کرنسی میں سرمایہ کاری کرنا لازم آئے گا جو کہ فی الحال از روئے فتویٰ ممنوع ہے، دوسری بات یہ ہے کہ  صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے، اس لیے اس دوسرے پیکج میں سرمایہ کاری کرنے کے طریقہ کار کی مکمل تفصیل اور شرائط وغیرہ دیکھ کر ہی اس بارے میں مزید واضح حکم بتایا جاسکتاہے، چنانچہ  جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم(  یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيحمیں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading ۔فقط واللہ اعلم
                                                  
عنوان: بچے کو گھر میں چھوڑ کر فرار ہونے والی عورت کی سزا کیا ہے؟
سوال: گھر سے تین سال کے بچے کو چھوڑ کر آشنا کے ساتھ فرار ہونے والی عورت کی کیا سزا ہے؟
جواب: شادی شدہ عورت کا اجنبی مرد کے ساتھ فرار ہونا بہت ہی بڑا گناہ ہے، بلکہ کئی گناہوں (مثلاً: غیر محرم سے ناجائز بات چیت، خلوت، خدانخواستہ ناجائز جسمانی تعلق وغیرہ) کا مجموعہ ہے،  اسے نصیحت کی جائے، اور وہ سچے دل سے تائب ہوجائے، اگر وہ خود لوٹ آتی ہے یا اسے تلاش کرکے واپس لے آیا جائے تو خاندان کے بزرگ اور سمجھ دار لوگوں کو اس معاملے کا فیصلہ کرنا چاہیے۔شریعتِ مطہرہ میں بعض گناہوں کی سزائیں تو مقرر کی گئی ہیں، مثلاً چور کی سزا یہ کہ اس کا ہاتھ کاٹا جائے، شادی شدہ  زانی  کی سزا  یہ کہ اس کو سنگسار کیا جائے، لیکن بہت سے گناہ ایسے ہیں جس کی مقررہ سزا شریعت میں بیان نہیں کی گئی، بلکہ اس کا معاملہ وقت کے حاکم کے سپرد کر دیا گیا ہے کہ وہ معاملہ کی نزاکت کو مد نظر رکھتے ہوئے جو سزا تجویز کرے وہی اس کی سزا ہو گی۔اب اگر کوئی عورت تین سال کے بچے کو گھر میں چھوڑ کر کسی دوسرے مرد کے ساتھ فرار ہو جائے اس کی کوئی سزا شرعاً متعین نہیں ہے، اگر یہ معاملہ عدالت یا پنچائیت میں پیش کیا جاتا ہے تو جو سزا اس کے لیے تجویز کی جائے گی وہی اس کی سزا ہو گی۔ البتہ مالی جرمانہ لگانے کی اجازت نہیں ہوگی۔ہاں اگر وہ سچے دل سے تائب ہوکر پاکیزہ زندگی شوہر کی اطاعت میں گزارنا چاہتی ہے تو شوہر اسے گھر میں رکھ سکتاہے، اور اگر وہ باز نہیں آئی تو ایسی عورت کو طلاق دینے میں شوہر حق بجانب ہوگا، نیز ایسی صورت میں جرگے کے ذریعے شوہر مہر کے بدلے طلاق کا مطالبہ بھی رکھ سکتاہے، اس مطالبے میں شوہر قابلِ ملامت نہیں ہوگا۔الدر المختار وحاشية ابن عابدين (رد المحتار) (4/ 60):"باب التعزير (هو) ... (تأديب دون الحد أكثره تسعة وثلاثون سوطًا، وأقله ثلاثة) ...الدر المختار وحاشية ابن عابدين (رد المحتار) (4/ 62):"(و) التعزير (ليس فيه تقدير بل هو مفوض إلى رأي القاضي) وعليه مشايخنا، زيلعي؛ لأن المقصود منه الزجر، وأحوال الناس فيه مختلفة، بحر."فقط واللہ اعلم
                                                  
عنوان: انڈوں میں بیعِ سلم کا حکم
سوال: کیا انڈے کا وزن مقرر و معلوم ذکر کر کے جب کہ بیعِ سلم کی باقی شرائط کو پورا کرتے ہوئے انڈے کی بیع سلم  جائز ہے حال آں کہ انڈے عددی ہیں؟
جواب: بیعِ سلم ایسی چیزوں میں ہوسکتی ہے جن کی مقدار اور صفات کی تعیین کی جاسکتی ہو۔ اور بیعِ سلم کے وقت ان اشیاء کی جنس، صفات اور مقدار  اس طور پر متعین کرنا ضروری ہے کہ ادائیگی کے وقت  فریقین کا تنازع نہ ہو. اور وہ چار قسم کی چیزیں ہیں:1-کیلی: جن کی مقدار پیمانے سے ناپ کر متعین کی جاتی ہے، جیسے: تیل اور شہد وغیرہ۔2- وزنی: جن کی خرید و فروخت باٹ و ترازو وغیرہ سے تول کر کی جاتی ہے، جیسے: چاول، چنے وغیرہ۔3- ذرعی: جن کی پیمائش ہاتھ اور گز وغیرہ سے کی جاتی ہے، جیسے: کپڑے وغیرہ۔4- عددی متقارب: جو گن کر دی جاتی ہیں اور ان کے افراد میں تفاوت بہت کم ہوتا ہے، جیسے: اخروٹ، انڈے، اینٹ، کمپنی کے جوس یا وہ اشیاء جن کے افراد میں تفاوت نہیں ہوتا وغیرہ۔سلم کا معاملہ ان ہی چیزوں میں درست ہوسکتا ہے۔اب انڈے بھی چوں کہ عددی ہیں اور ان کے افراد میں زیادہ تفاوت نہیں ہوتا؛ اس لیے انڈوں میں بیعِ سلم کرنا جائز ہے۔پھر بیعِ سلم کے جواز کی دیگر لازمی شرائط یہ ہیں: 1- خریدار مجلسِ عقد ہی کے اندر پوری قیمت ادا کردے، ادھار جائز نہیں ہے۔2- مبیع (فروخت کردہ چیز) کی حوالگی ادھار ہو اور اس کے لیے مدت مقرر ہو۔3- جس چیز کی بیع ہو وہ عقد کے وقت سے حوالگی کے وقت تک بازار میں موجود ہو۔4- بیچی گئی چیز کی حوالگی کا وقت اور مقام نیز مبیع کی حوالگی (میں اگر اخراجات ہوں تو حوالگی)کے اخراجات کا تعین پہلے کیاجائے تاکہ فریقین کا تنازع نہ ہو۔5- اگر قیمت نقد رقم کے علاوہ ایسی چیز مقرر کی گئی جو ناپ یا تول کردی جاتی ہے تو اس کی جنس، صفات اور مقدار کا تعین بھی ضروری ہوگا۔النتف في الفتاوى للسغدي (1/ 459):"شرائط السلمقال: وشرائط السلم ثمانية أشياء في قول أبي حنيفة:أولها: أن يعين الجنس حنطةً أو شعيرًا.والثاني: أن يعين المقدار كيلًا أو وزنًا.والثالث: أن يبين الشرب سهليًا أو جبليًا تمرًا كرمانيًا أو سجزيًا.والرابع: أن يبين الصفة جيدًا أو رديئًا أو وسطًا.والخامس: أن يبين الأجل سنةً أو شهرًا أو أيامًا و أقله ثلاثة أيام.والسادس: أن يبين المكان الذي يوجد فيه إن كان للسلم حمل ومؤنة.والسابع: أن يكون رأس المال معلومًا.والثامن: أن يكون رأس المال مدفوعًا قبل الافتراق." الفتاوى الهندية (3/ 179):"(وأما الشروط التي في المسلم فيه)  ....  (والرابع) أن يكون معلوم القدر بالكيل أو الوزن أو العدد أو الذرع، كذا في البدائع."فقط واللہ اعلم
                                                  
عنوان: شراب اور خنزیر کی ڈیلیوری کا معاوضہ ناجائز ہے
سوال: میں سواری (موٹر یا گاڑی) سے اعیان بھیجنے کا کام کرتاہوں، کبھی کبھی شراب یا خنزیر بھیجنے کی نوبت آتی ہے،تو کیا وہ پیسہ جو شراب یا خنزیر بھیجنے کی وجہ سے ملتی ہے، میرے لیے جائز ہے یا نہیں؟
جواب: صورتِ مسئولہ میں شراب یا خنزیر بھیجنے (ڈیلیوری) کے معاوضے میں  ملنے والی رقم حرام ہے۔مرقاة المفاتيح شرح مشكاة المصابيح (5 / 1902):"(وعن أنس قال: لعن رسول الله صلى الله عليه وسلم في الخمر): ظرفية مجازية أو تعليلية؛ أي في شأنها أو لأجلها (عشرة) : أي عشرة أشخاص (عاصرها) ، بالنصب بدلا من المفعول به، وهو من يعصرها بنفسه لنفسه، أو لغيره (ومعتصرها) أي من يطلب عصرها لنفسه أو غيره (وشاربها وحاملها والمحمولة إليه) أي: من يطلب أن يحملها أحد إليه، وأصله المحمولة هي، وحذفه إعلام بجواز حذفه عند عدم الالتباس (وساقيها وبائعها) ، بالهمزة ; أي: عاقدها ولو كان وكيلا أو دلالا (وآكل ثمنها والمشتري) : أي للشرب والتجارة بالوكالة وغيرها (لها) أي للخمر، واللام - للتعدية أو زائدة في المفعول للتقوية (والمشترى له) بصيغة المفعول ; أي: الذي اشتري له بالوكالة، وكان الظاهر أن يقال: والمشتراة له، لكن حذف التاء من المشترى له لغة على ما في التسهيل وغيره وعليه: إنارة العقل مكسوف بطوع هوى.ويحتمل أن يكون تذكير الخمر باعتبار مرادفها ; وهو العقار أو الراح أو المدام، أو باعتبار معناها وهو المشروب، وقيل: تذكير الخمر لغة، والعجب من الشراح أنهم لم يتعرضوا بوجه ما مع أنه هكذا مضبوط في النسخ المصححة والأصول المعتمدة قال الطيبي - رحمه الله -: لعن من سعى فيها سعيا ما على ما عدد من العاصر والمعتصر وما أردفهما، وإنما أطنب فيه ليستوعب من زاولها مزاولة ما بأي وجه كان، ومن باع العنب من العاصر وما أخذ ثمنه فهو أحق باللعن، وهؤلاء لما حرمت عليهم الخمر وباعوا ما هو أصل لها ممن علموا أنه يتخذها خمرا، لا يبعد أن يكونوا ممن قيل فيهم: «قاتل الله اليهود، حرمت عليهم الشحوم فجملوها وباعوها» " (رواه الترمذي وابن ماجه)".فقط والله اعلم
                                                  
عنوان: مری بیوری کے مشروبات فروخت کرنا
سوال: جزاک اللہ! آپ نے فتوی نمبر: 144202200356 میں بہت اچھا مسئلہ سمجھایا۔ لیکن میرا سوال یہ ہے کہ کیا مسلمان ملک میں کھلے عام شراب بنانے اور بیچنے والی کمپنی (مری بیوری Murree Brewery) سے مسلمانوں کے لیے معاملہ کرنا جائز ہے؟خواہ خریدنے والا ان سے شراب نہیں خریدے، بلکہ پچھلے فتویٰ میں ذکر کردہ شرائط کے مطابق تیار شدہ حلال مشروبات ہی خریدے یا کسی مسلمان دکاندار کو اس کمپنی کے حلال مشروبات اپنی دکان میں رکھنا چاہییں یا نہیں؟ ایک مسلمان ہونے کی حیثیت سے کیا ذمہ داری ہے؟
جواب: مذکورہ کمپنی کی حلال اشیاء حلال معیارات کی رعایت رکھ کر تیار کی جائیں تو ان کی خرید و فروخت فی نفسہ جائز ہے، تاہم اس کمپنی کے شراب بھی بنانے  کی وجہ سے اگر کسی کا دل مطمئن نہ ہو  اور وہ مذکورہ کمپنی کی تمام اشیاء خواہ حلال ہوں، کی فروختگی سے اجتناب کرنا چاہتا ہو، تو اجتناب کرسکتا ہے، بلکہ از روئے تقویٰ اجتناب کرتاہے تو بہتر ہے، شرعاً فروخت کرنا ضروری نہیں۔ فقط واللہ اعلم
                                                  
عنوان: بیوہ، چار بیٹوں اور دو بیٹیوں میں میراث کی تقسیم
سوال: والد مرحوم کی جائیداد کی تقسیم کے بارے میں راہ نمائی فرما دیجیے، ان کی اولاد میں چار لڑکے اور دو لڑکیاں ہیں اور ان کی زوجہ محترمہ حیات ہیں تو کس طریقے سے  تقسیم کی جائے گی؟
جواب: صورتِ مسئولہ میں اگر مرحوم کے والدین اس کی زندگی ہی میں  وفات پاچکے تھے تو اب مرحوم کے   ترکہ کی  تقسیم کا شرعی طریقہ یہ ہے کہ   مرحوم کے ترکہ میں  سے اس کے حقوقِ  متقدمہ  یعنی تجہیز و تکفین کے اخراجات نکالنے کے بعد، مرحوم کے ذمہ اگر کوئی قرض ہے تو اسے کل ترکہ  میں سے ادا کرنے کے بعد، مرحوم نے اگر کوئی  جائز وصیت کی ہو تو اسے  ایک تہائی ترکہ میں سے نافذ کرکے  باقی کل منقولہ وغیر منقولہ  ترکہ کو   80 حصوں میں تقسیم کرکے  مرحوم کی بیوہ کو 10 حصے، مرحوم کے ہر ایک بیٹے کو 14، 14 حصے اور ہر ایک بیٹئ کو 7،7 حصے ملیں گے۔یعنی  100 روپے میں سے  12.50روپے مرحوم کی بیوہ کو، 17.50 روپے مرحوم کے ہر ایک بیٹے کو اور 8.75 روپے ہر ایک بیٹی کو ملیں گے۔ فقط واللہ اعلم
                                                  
عنوان: بہنوں کو میراث سے محروم کرنا
سوال: بہنوں کو میراث سے محروم کرنا کیسا ہے؟ اس بارے شریعت کیا کہتی ہے؟
جواب: واضح رہے کہ والدین کے ترکہ میں  نرینہ اولاد کی طرح بیٹیوں کا بھی شرعی حق اور حصہ ہوتا ہے، والدین کے انتقال کے بعد ان کے ترکہ پر بیٹوں کا  قبضہ کرلینا اور بہنوں کو  ان کے شرعی حصے سے محروم کرنا ناجائز اور گناہ ِ کبیرہ ہے، بہنوں کو ان کا حق اور  حصہ  اس دنیا میں دینا لازم اور ضروری ہے، ورنہ آخرت میں دینا پڑے گا اور آخرت میں دینا آسان نہیں ہوگا، احادیثِ مبارکہ  میں اس بارے میں سخت وعیدیں آئی ہیں۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".(مشكاة المصابيح،باب الغصب والعاریة 254/1 ط: قدیمی)ترجمہ: حضرت سعید  بن زید رضی اللہ تعالیٰ عنہ سے روایت ہے کہ رسول اللہ ﷺ نے فرمایا: جو شخص(کسی کی) بالشت بھر زمین  بھی  از راہِ ظلم لے گا، قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة»، رواه ابن ماجه".(باب الوصایا، الفصل الثالث 1 / 266  ط: قدیمی)ترجمہ :حضرت انس رضی اللہ تعالیٰ عنہ فرماتے ہیں: رسول اللہ ﷺ نے فرمایا: جو شخص اپنے وارث کی  میراث کاٹے گا، (یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔مرقاة المفاتيح  میں ہے:  "وقيل: الكبيرة ما أوعد عليه الشارع بخصوصه، وقيل: ما عين له حد، وقيل: النسبة إضافية، فقد يكون الذنب كبيرة بالنسبة لما دونه، صغيرة بالنسبة إلى ما فوقه"(مرقاة المفاتيح شرح مشكاة المصابيح ، كتاب الإيمان، باب الكبائر و علامات النفاق1/ 121 ط: دار الفكر)تکملۃ رد المحتار علی الدر المختار میں ہے:   " الإرث جبري لَايسْقط بالإسقاط". (كتاب الدعوى 7 / 505 ط :سعید)فقط و اللہ أعلم
                                                  
عنوان: بینک سے قسطوں پر کوئی چیز لینے کا کیا حکم ہے؟
سوال: بینک سے قسطوں پر کوئی چیز لینے کا کیا حکم ہے؟
جواب: ادھار بیع کی شرائط مکمل ہوں تو  قسطوں پر خرید وفروخت فی نفسہ تو جائز ہے، لیکن بینک اس معاملے کی شرعی  شرائط کی پاسداری نہیں کرتے؛ اس لیے بینک سے قسطوں پر خرید وفروخت جائز نہیں ہے۔فقط واللہ اعلم
                                                  
عنوان: حکومت سے مکان بنانے کے لیے قرض لینا
سوال: سود لینا کن حالات میں جائز ہے؟ ابھی حکومت گھر بنانے کے لیے قرض دے رہی ہے، جس میں بیس فیصد پیسے حکومت اپنی طرف سے ادا کرے گی اور  باقی قرضہ لینے والا ادا کرے گا!
جواب: اللہ تعالیٰ نے قرآن مجید میں واضح طور پر سود کی حرمت کو بیان فرمایا ہے، اس لیے سود لینا حرامِ قطعی ہے، اگر کوئی شخص سود لیتا ہے تو وہ سخت گناہ گار ہو گا۔اگر حکومت گھر بنانے کے لیے قرض فراہم کرتی ہے اور اپنی طرف سے مقروض کی طرف سے کچھ حصہ ادا کرتی ہے تو اس صورت میں بھی قرض لینا محض اُسی صورت میں جائز ہو گا  جب حکومت قرض دی ہوئی رقم پر کوئی اضافی رقم وصول نہ کرے، اور اس معاملے میں کہیں بھی سودی یا ناجائز معاہدہ نہ ہو۔ اگر حکومت قرض دی ہوئی رقم پر کچھ اضافی رقم وصول کرتی ہے تو ایسا قرضہ لینا جائز نہیں ہو گا۔ فقط واللہ اعلم
                                                  
عنوان: کرنسی کا کاروبار
سوال: کرنسی کا کاروبار کرنا جائز ہے یا نہیں؟ کچھ عرصہ پہلے مجھے پتہ چلا تھا کہ فوریکس مارکیٹ کا کام غلط ہے؛ کیوں کہ اس میں کرنسی کی خرید و فروخت آن لائن ہوتی ہے اور کرنسی خریدار کے ہاتھ میں نہیں آتی۔ ورچیولی خریدا اور بیچا جاتا ہے۔ اس کے بارے میں مجھے معلوم ہوا کہ یہ کاروبار غلط ہے۔ کیا یہ بات درست ہے؟ مثال کے طور پر پورے پاکستان میں منی ایکسچینجر ہیں، یہ لوگ مختلف کرنسی خریدتے ہیں اور بیچتے ہیں اس طرح ان کے پاس جو گاہک آتے ہیں وہ انٹرنیشنل کرنسی خریدتے بھی ہیں اور بیچتے بھی ہیں۔ پرائس کچھ ہوتی ہے اور کبھی کچھ، یا ریال وغیرہ بھی۔ اس کے بارے میں رہنمائی فرمائیں گے کہ یہ کرنسی کا کاروبار حلال ہے یا نہیں؟ اس میں کرنسی کی قیمت کےبڑھنے کا انتظار کرنا اور پھر بیچنا یہ سب درست ہے یا نہیں؟ منی ایکسچینجر کا بھی بتائیں!
جواب: جیسے عام اشیاء کو خرید کر زیادہ رقم پر بیچنا جائز ہے، اسی طرح کرنسی کو خرید کر زیادہ قیمت پر بیچنا بھی جائز ہے۔ لیکن  کرنسی کی بیع شرعاً "بیعِ صرف" ہے، جس  میں بدلین (جانبین کی کرنسی) پر مجلسِ عقد میں قبضہ ضروری ہے اور   دونوں جانب سے یا کسی ایک جانب سے ادھار ناجائز ہے، لہذا ایسے تمام سودے ناجائز ہیں، جن میں کرنسی کی خرید و فروخت ادھار ہوتی ہے  یا اگر  خرید و فروخت  نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا، الحاصل باہمی  تقابض نہ پائے جانے کی وجہ سے ایسے سودے فاسد ہوں گے اور نفع حلال نہ ہوگا۔ منی ایکسچینجز میں ان شرائط کا لحاظ کرنا ضروری ہے۔انٹرنیٹ پر کرنسی کے کاروبار میں عموماً  کرنسی کی خرید و فروخت ادھار ہوتی ہے، اور بعض صورتوں میں  نہ  کرنسی ادا کی جاتی ہے، اور نہ ہی کرنسی  وصول کی جاتی ہے، بلکہ محض سودے ہوتے ہیں اور کرنسی کے مارکیٹ انڈیکس کے فرق سے نفع بنالیا جاتا ہے، یا انٹرنیٹ پر سودے ہوتے رہتے ہیں اور اکاؤنٹ میں رقم باقی رہتی ہے اور   دن کے آخر میں رقم میں نفع کا اضافہ یا نقصان کی کٹوتی کردی جاتی ہے؛ لہذا ان صورتوں پر مشتمل سودے حلال نہیں ہوتے۔مذکورہ صورت میں اگر واقعۃً سرمایہ لگایا جاتا ہے تو کرنسی کے کاروبار میں امکانِ نقصان یا حقیقی سرمایہ لگنے سے انکار نہیں، لیکن عموماً حقیقی یا حکمی قبضہ  نہ ہونے کی وجہ سے بیع فاسد ہوتی ہے۔ فقط واللہ اعلمفاریکس ٹریڈنگ کے حوالے سے مزید تفصیل کے لیے درج ذیل لنک پر فتویٰ ملاحظہ کیجیے:فاریکس ٹریڈنگ پر کرنسی کی خرید و فروخت کا حکم
                                                  
عنوان: ورلڈ بینک کے ساتھ زراعت کے ایک معاملہ کا حکم
سوال: ہمارے ہاں ورلڈ بنک زراعت کے شعبے میں سرمایہ گزار کے ساتھ 50 فیصد مدد کرتی ہے، بشرطیکہ سرمایہ گزار خود بھی 50 فیصد سرمایہ لگائے،  اگر سرمایہ گزار چالاکی سے سارا سرمایہ ورلڈ بنک کا لگادے تو کیا یہ اس کے لیے جائز ہے؟
جواب: يه معاهده كي خلاف ورزی هوگي جو كه گناه هے۔حضرت انس رضی اللہ عنہ فرماتے ہیں کہ بہت کم ایسا ہوا کہ رسول اللہ ﷺ نے خطبہ دیا ہو اور یہ ارشاد نہ فرمایا ہو:"جس شخص میں امانت نہیں اس کا کوئی ایمان نہیں، اور جس میں عہد کی پاس داری نہیں اس کا کوئی دین نہیں۔"(بیہقی فی شعب الایمان)فقط والله اعلم
                                                  
عنوان: جمعہ کی پہلی اذان کے بعد خریدی ہوئی چیز کا حکم سودا ختم کرے یا نہیں؟
سوال: جمعہ کے دن پہلی اذان کے بعد خرید و فروخت کرنے کا کیا حکم ہے آیا وہ خریدی ہوئی چیز واپس کرنی پڑے گی؟
جواب: جمعہ کی پہلی اذان کے بعد سے جمعہ کی نماز ختم ہونے تک   خرید و فروخت کا معاملہ کرنا مکروہِ تحریمی (ناجائز) ہے، اگر سودا کرلیاگیاہے تو بائع اور مشتری کو ایک ناجائز معاملہ کرنے کی وجہ سے صدقِ دل سے توبہ و استغفار کرنے کے ساتھ ساتھ  دیانۃً گناہ سے بچنے کے لیے سودا ختم کرناچاہیے،  البتہ اگر مذکورہ معاملہ ختم نہیں کیا گیا تو خریدار اس چیز کا مالک بن جائےگا، نیز بائع قیمت کا مالک بن جائےگا، لیکن  ایک ناجائز کام کرنے کا گناہ بائع اور مشتری دونوں پر ہوگا۔فتاوی شامی میں ہے:"(وكره) تحريمًا منع الصحة (البيع عند الأذان الأول).(قوله: وكره تحريمًا مع الصحة) أشار إلى وجه تأخير المكروه عن الفاسد مع اشتراكهما في حكم المنع الشرعي والإثم، وذلك أنه دونه من حيث صحته وعدم فساده؛ لأن النهي باعتبار معنى مجاور للبيع لا في صلبه ولا في شرائط صحته، ومثل هذا النهي لايوجب الفساد بل الكراهية كما في الدرر. وفيها أيضًا أنه لايجب فسخه ويملك المبيع قبل القبض ويجب الثمن لا القيمة. اهـ لكن في النهر عن النهاية أن فسخه واجب على كل منهما أيضًا صونًا لهما عن المحظور، لأن رفع المعصية واجب بقدر الإمكان اهـ. قلت: و يمكن التوفيق بوجوبه عليهما ديانةً. بخلاف البيع الفاسد، فإنهما إذا أصرا عليه يفسخه القاضي جبرًا عليهما. و وجهه أن البيع هنا صحيح و يملك قبل القبض و يجب فيه الثمن لا القيمة، فلايلي القاضي فسخه لحصول الملك الصحيح."(باب البيع الفاسد، ج:5، ص:105، ط:ايج ايم سعيد)فتاوی ہندیہ میں ہے :"وكره البيع عند أذان الجمعة والمعتبر الأذان بعد الزوال، كذا في الكافي."(الفتاوى الهندية (3/ 211)فقط واللہ اعلم
                                                  
عنوان: وارث معلوم نہ ہونے کی صورت مرحوم کے مال سے اس کا فدیہ ادا کرنا
سوال: ہمارے پاس ایک آدمی تھا جو پچاس سال سے ہمارے پاس رہ رہا تھا، اس کا دنیا میں کوئی ہے یا نہیں، یہ نہ اس کو پتا تھا نہ ہمیں پتا تھا، اب اس کی وفات ہوگئی ہے، اس نے  میرے چچا کے پاس پچیس ہزار روپے رکھوائےتھے، اس کے ذمہ کچھ نمازیں رہ گئیں ہیں، اور یہ پتا نہیں کہ کتنی نمازیں؟ اب ہم ان پچیس ہزار میں سے ان نمازوں کا فدیہ ادا کرنا چاہتے ہیں۔ اس کے بارے میں پوری تفصیل سے رہنمائی چاہیے اور اس میں جو حیلہ کیا جاتا ہے اس کا طریقہ بھی سمجھا دیجیے اور اس میں جو وکیل ہوتا ہے میت کی طرف سے وہ اس میں تصرف کرسکتا ہے کہ نہیں اگر وہ مستحق ہے؟ اور ایک بات میرے چچا کے پاس میت کا جو ترکہ ہے اس میں میرے چچا کسی دوسرے آدمی کو وکیل بنا سکتے ہیں؟
جواب: صورتِ مسئولہ میں اگر مذکورہ شخص کے قریبی یا دور کے کسی بھی وارث کا علم نہ ہو (ددہیال، ننہیال میں سے کسی رشتہ دار کا علم نہ ہو)، وہ شادی شدہ بھی نہ ہو تو اس کے سارے مال کا مستحق وہ ہوگا جس کے لیے اس نے موت کے بعد سارے مال کی وصیت لکھی ہو۔ اور اگر کسی کے لیے وصیت نہیں لکھی ہو  تو اس مال کا مصرف فقراء و مساکین ہیں۔نیز اگر آپ کے چچا مذکورہ شخص کے ترکہ اور امانت کے مال سے اس کی نمازوں کا فدیہ ادا کرنا چاہتے ہیں تو اگر   اس کے مال میں سے  اتنی رقم موجود ہے کہ جس سے اس کا  فدیہ ادا ہوجائے گا تو اس کا فدیہ ادا کردیا جائے، ہر نماز  کا فدیہ ایک صدقہ فطر کی مقدار کے برابر  (مثلاً پونے دو کلو گندم) ہوتا ہے۔ اور  فدیہ فرض نماز اور وتر کا  دونوں کا ادا کیا جائے گا۔اور اگر اس کے مال میں گنجائش نہ ہو تو فقہاءِ کرام نے ایسے شخص کے لیے حیلۂ اسقاط کی گنجائش ذکر کی ہے جس کی جائز صورت یہ ہے: مرحوم کے  فدیہ کی نیت سے کچھ رقم کسی غریب و نادار مستحقِ زکوٰۃ کو دے کر اس کو اس رقم کا اس طرح مالک بنادیں کہ اگر وہ مستحق رقم واپس کرنے کے بجائے خود استعمال کرلے تو اس پر  کوئی اعتراض نہ ہو  اور وہ مستحق شخص یہ سمجھتا ہو کہ اگر میں یہ رقم مرحوم کے  ورثاء وغیرہ   کو واپس نہ کروں تو انہیں واپس لینے کا اختیار نہیں ہے، پھر وہ مستحق کسی قسم کے جبر  اور دباؤ کے بغیر اپنی خوشی سے وہ رقم اس شخص یعنی ورثاء یا اس کے ذمہ دار  کو واپس کردے اور پھر ورثاء  اسی مستحق کو یا کسی اور مستحق کو اسی طرح مذکورہ طریقے کے مطابق وہ رقم دے دیں اور وہ بھی اپنی خوش دلی سے  انہیں واپس کردے، اس طرح باربار  ورثاء  یہ رقم کسی مستحق کو  دیتے رہیں اور وہ اپنی خوشی و مرضی سے واپس کرتا رہے، یہاں تک کہ مرحو م کی قضا شدہ نمازوں کے فدیہ کی مقدار ادا ہوجائے تو اس طرح فدیہ ادا ہوجائے گا اور اب وہ رقم سب سے آخر میں جس نادار ومستحق شخص کو ملے گی وہی اس رقم کا مالک ہوگا اور اسے ہر طرح اس رقم کو خرچ کرنے کا اختیار ہوگا، نیز آخر میں ورثاء  کا رقم کو آپس میں تقسیم کرنا یا کسی غنی و مال دار اور غیر مسکین کا اس رقم کو لینا جائز نہ ہوگا، اور نہ ہی  اس آخری مستحق شخص پر رقم کی واپسی کے لیے کسی قسم کا دباؤ وغیرہ ڈالنا درست ہوگا۔ ورثاء  کی ناداری کی بنا پر اور مالی گنجائش نہ ہونے کی صورت میں مذکورہ تفصیلی شرائط کے ساتھ حیلہ کرنے کی گنجائش ہے، اس کے علاوہ حیلہ اسقاط کی دیگر مروجہ صورتیں جائز نہیں۔ (تفصیل کے لیے دیکھیں : مفتی شفیع رحمہ اللہ کا رسالہ "حیلہ اسقاط" جو جواہر الفقہ کے نئے طبع کی جلد اول میں شامل ہے، اور نظام الفتاوی ص ۱۱۷ ج٦)حیلہ اسقاط کا حکمالدر المختار وحاشية ابن عابدين (رد المحتار) (2 / 338):"ورابعها الضوائع مثل ما لا ... يكون له أناس وارثونا"."(قوله: ورابعها فمصرفه جهات إلخ) موافق لما نقله ابن الضياء في شرح الغزنوية عن البزدوي من أنه يصرف إلى المرضى والزمنى واللقيط وعمارة القناطر والرباطات والثغور والمساجد وما أشبه ذلك. اهـ.ولكنه مخالف لما في الهداية والزيلعي أفاده الشرنبلالي أي فإن الذي في الهداية وعامة الكتب أن الذي يصرف في مصالح المسلمين هو الثالث كما مر.وأما الرابع فمصرفه المشهور هو اللقيط الفقير والفقراء الذين لا أولياء لهم فيعطى منه نفقتهم وأدويتهم وكفنهم وعقل جنايتهم كما في الزيلعي وغيره.وحاصله: أن مصرفه العاجزون الفقراء، فلو ذكر الناظم الرابع مكان الثالث ثم قال: وثالثها حواه عاجزونا ورابعها فمصرفه إلخ لوافق ما في عامة الكتب".فقط والله اعلم
                                                  
عنوان: میراث میں بیوہ کا آٹھواں یا چوتھائی حصہ ہے
سوال: شوہر کی وراثت میں بیوی کا  حصہ کتنا ہے؟ شوہر کے فوت ہو جانے کے بعد بیوی کا شوہر کی کس کس چیز پر حق ہوتا ہے؟
جواب: شوہر  مرحوم نے جتنا مال وجائیداد وغیرہ ترکہ میں چھوڑا ہے، اس سب میں شوہر کے فوت ہوجانے کے بعد اس کی بیوہ کا  حصہ ہوگا، اگر شوہر کی کوئی اولاد (لڑکا یا لڑکی) موجود ہو تو کل ترکے میں سے بیوہ کا آٹھواں حصہ   شرعاً مقر رہے، اور اگر مرحوم کی کوئی اولاد نہ ہو تو پھر ایسی صورت میں مرحوم کی بیوہ کو  کل مال وجائیداد سے ایک چوتھائی حصہ ملے گا۔ فقط واللہ اعلم
                                                  
عنوان: بینک میں ملازمت
سوال: غیر اسلامی بینک میں کس کس ملازم کی تنخواہ حلال ہیں؟
جواب: واضح رہے کہ بینک کا مدار سودی نظام پر ہے، اور  سود کا لینا دینا، لکھنا اور اس میں گواہ بننا سب ناجائز  اور حرام ہے، اور بینک  ملازم سود لینے، دینے  یا لکھنے کے کام میں مصروف ہوتے ہیں  یا کم سے کم ان کاموں میں معاون ہوتے ہیں اور یہ سب ناجائز و حرام ہیں؛ لہذا بینک  کی ملازمت  ناجائز ہے خواہ وہ کسی بھی شعبہ میں ہو، اور تنخواہ بھی حرام ہے۔ نیز مروجہ اسلامی بینک یا غیر اسلامی بینک دونوں کا ایک ہی حکم ہے۔حدیثِ مبارک میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» ، وقال: «هم سواء»". (الصحیح لمسلم، 3/1219، باب لعن آكل الربا ومؤكله، ط: دار احیاء التراث ، بیروت)(مشکاۃ المصابیح،  باب الربوا، ص: 243، قدیمی)ایک اور حدیثِ مبارک میں ہے:"وعن ابن مسعود قال: قال رسول الله صلى الله عليه وسلم: " إن الربا وإن كثر فإن عاقبته تصير إلى قل: رواهما ابن ماجه والبيهقي في شعب الإيمان".(مشکاۃ المصابیح، باب الربوا، ص: 246، ط؛ قدیمی)فقط واللہ اعلم
                                                  
عنوان: قرعہ اندازی کے ذریعے یومیہ ایک چیز ایک روپے کی فروخت کرنا
سوال: اس وقت daraz.pk پر ایک سیل چل رہی ہے جس میں 1 روپیہ میں کوئی ایک چیز مل رہی ہے، ہر دن کوئی ایک پروڈکٹ 1 روپے پر ملتی ہے، مثلاً آج 11 نومبر 2020  کو آئی فون 12 جوکہ کم و بیش ڈھائی لاکھ روپے کا ہے، وہ آج 1 روپے میں ملے گا۔اس سیل پروگرام کا طریقہ کار یہ ہے کہ کمپنی کو لوگ ایک ایک روپے ادا کرتے ہیں اور کمپنی چوبیس گھنٹے بعد بذریعہ قرعہ اندازی کسی ایک خریدار کا نام نکالے گی اور اس کو اس ایک روپے کے عوض وہ آئی فون دے دے گی۔ جب کہ بقیہ خریداروں کو ان کے ایک ایک روپے کمپنی واپس کردے گی۔ معلوم یہ کرنا تھا کہ کیا کمپنی کا یہ طریقہ صحیح ہے اور اس سیل پروگرام میں ایک روپے ادا کر کے حصہ لیا جاسکتا ہے جب کہ نام نہ آنے کی صورت میں مجھے میرا ایک روپیہ واپس بھی مل جائے گا؟
جواب: صورتِ مسئولہ میں اگر واقعۃً یہی طریقہ ہو کہ کمپنی یومیہ بنیاد پر  کوئی ایک چیز بذریعہ قرعہ اندازی  ایک متعین رقم (مثلاً ایک روپے) کی فروخت کرے اور اس میں  ابتداءً قرعہ اندازی میں حصہ لینے والوں  سے  (مثلًا) ایک ایک روپیہ جمع کرے اور  قرعہ اندازی میں جس کا نام آئے اس کو وہ چیز اسی قیمت میں دے دے اور بقیہ لوگوں کو ان کی مکمل رقم واپس کردے تو  اس طرح خریداری جائز ہے، اس لیے کہ ہر شخص کو اپنی چیز کم یا زیادہ قیمت میں فروخت کرنے کا اختیار ہے۔ اگر اور لوگوں کو رقم واپس نہ ملتی ہو تو پھر یہ جوا ہے جس سے اجتناب لازم ہے۔ فقط واللہ اعلم
                                                  
عنوان: منی ایکسچینج (فارکس ٹریڈنگ) جائز ہے یا نہیں؟
سوال: منی ایکسچیج کا کاروبار حلال ہے یا حرام؟ دیے گئے لنک (https://www.octafx.com/islamic-accounts/ ) میں بتایا گیا ہے اس کو اسلامک ایوارڈ بھی ملا ہے، اب اس میں کاروبار ایسے ہوتا ہے کہ ہم حقیقی پیسوں سے کچھ ڈالر خریدتے ہیں اور اس کو منی ایکسچینج کے دیے گئے لنک میں لگاتے ہیں اور اس میں نفع اور نقصان دونوں ہوتا ہے اور ظاہر ہوتاہے کہ آپ کو اتنا فائدہ ہوا یا اتنا نقصان ہوا۔ اب پوچھنا یہ ہے کہ یہ کاروبار جو آن لائن طریقے سے ہوتا ہے جائز ہے یا نہیں؟
جواب: شریعت نے سونا چاندی اور کرنسی کے تبادلے میں چند کڑی شرائط عائد کی ہیں، جن میں سے ایک اہم شرط اس معاملے کے دونوں عوضوں پر مجلسِ عقد میں قبضے کا پایا جانا ہے، جس کا مطلب یہ ہے کہ یہ معاملہ واقعی ایک معاملے کے طور پر انجام دیا جارہا ہے، جس میں معاملہ کنندگان کو دونوں عوض اپنی جگہ مطلوب ہیں۔ فاریکس کے آن لائن کاروبار میں مختلف کرنسیوں کے تبادلے میں نہ تو کرنسیوں کی حقیقی خرید وفروخت ہی مقصد ہوتی ہے، (بلکہ قیمتوں کے گھٹنے بڑھنے پر ہونے والا فائدہ مطلب ہوتا ہے، جس میں آخر میں فرق برابر کیا جاتا ہے)، اور نہ ہی قبضہ اپنی شرائط کے ساتھ پایا جاتا ہے، اس لیے کرنسی کا آن لائن فاریکس کاروبار غرر، سود اور سٹے پر مشتمل ہونے کی بنا پر جائز نہیں ہے۔ فقط واللہ اعلممزید تفصیل کے لیے درج ذیل فتاوی ملاحظہ کیجیے:کرنسی کا آن لائن فاریکس کاروبارفاریکس ٹریڈنگ کا حکم
                                                  
عنوان: ساڑھے تین لاکھ روپے کے عوض ماہانہ ۱۵۰۰۰ یا ۲۰۰۰۰ روپے نفع دینے کا حکم
سوال: میرے بھائی کی موبائل کی دوکان ہے، میں نے اپنے بھائی کو ساڑھے تین لاکھ روپے دیے ہیں  کہ اس پر میرے لیے روزگار کرو۔ اب وہ مجھے کہتا ہے کہ میں آپ کو ہر مہینہ 15000 یا 20 ہزارروپے منافع دوں گا، اور حساب کتاب وہ نہیں کرتا، کیا یہ ٹھیک ہے؟
جواب: آپ کے بھائی کا ساڑھے تین لاکھ روپے کے عوض 15 ہزار یا 20 ہزار روپے متعین کر کے بطور نفع دینا جائز نہیں ہے، بلکہ اس نفع دینے کا جائز طریقہ یہ ہے کہ نفع کا فیصد طے کیا جائے کہ آپ کے دیے ہوئے پیسوں سے جو نفع حاصل ہوگا اس میں سے اتنے فیصد (مثلاً نفع کا 40 فیصد یا 50 فیصد یا 60 فیصد) آپ کا بھائی آپ کو دے گا، حساب کتاب کیے بغیر 15 یا 20 ہزار روپے نفع متعین کر کے دینا سود کے زمرے میں آئے گا جو کہ شرعًا ناجائز اور حرام ہے۔ فقط واللہ اعلم
                                                  
عنوان: 50 ہزار سودی رقم میں سے 5 ہزار کٹوتی ہوئی تو اب سودی رقم کا کیا کرے؟
سوال: میرے پرانے کمپنی کے اکاؤنٹ میں کچھ رقم تھی، اس پر سود لگتا رہا اور میرے علم میں یہ بات نہیں تھی۔ ہر 6 ماہ میں 5000 روپے آتے اور اگلے دن 10٪ کٹ جاتے اور 4500 روپے رہ جاتے۔  مجموعی اس اکاؤنٹ میں 50000 روپے آئے اور 5000 کٹوتی کے بعد 45000 روپے بچ گئے ہیں۔ اب مجھے سودی رقم ہٹانی ہے تو میں 50000 روپے ہٹاؤں یا 45000 روپے؟
جواب: بینک کے سیونگ اکاؤنٹ میں رقم رکھوانے پر بینک کی طرف سے جو منافع ملتا ہے وہ سود ہونے کی وجہ سے ناجائز اور حرام ہے، اور جس طرح سودی رقم کا استعمال کرنا حرام ہے اسی طرح سودی رقم کو وصول کرنا بھی حرام ہے، نیز بینک کی طرف سے اکاؤنٹ میں یہ رقم ڈالے جانے کے باوجود آدمی اس سودی رقم کا مالک نہیں بنتا ہے، چناں چہ کسی بھی صورت اس سودی رقم کا اکاؤنٹ سے نکلوانا اور وصول کرنا ہی جائز نہیں ہے، چاہے اپنے استعمال کی نیت ہو یا کسی ضرورت فرد یا ادارے کو دینے کی نیت ہو؛ لہٰذا اگر اب تک یہ رقم نہیں نکالی تو آئندہ بھی نہ نکالیں، اور  اگر آپ نے نکال لی ہے تو پھر صرف پینتالیس ہزار صدقہ کرنا واجب ہوگا۔تفسير القرطبي (6 / 12):" {وأخذهم الربوا وقد نهوا عنه وأكلهم أموال الناس بالباطل}  كله تفسير للظلم الذي تعاطوه."فقط واللہ اعلم
                                                  
عنوان: لائف انشورنس کا حکم
سوال: لائف انشورنس کے متعلق جانناچاهتا ہوں اسلام میں اس کی کیا حیثیت ہے؟ حرام ہے یا حلال؟
جواب: لائف  انشورنس پالیسی خریدنا سود، جوئے اور غرر پرمشتمل ہونے کی  بنا پر ناجائز اور حرام ہے۔ فقط واللہ اعلمتفصیل درج ذیل لنک پر موجود فتوے میں ملاحظہ کیجیے:انشورنس کا حکم
                                                  
