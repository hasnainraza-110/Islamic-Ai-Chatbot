عنوان: بینک کے پرائز بانڈ یونٹ میں نوکری کرنا
سوال: میں بینک دولت پاکستان  بینکنگ سروسز کارپوریشن میں نوکری کرتا ہوں ہو جو آپ کے فتوی نمبر 144001200055 کے تحت فی نفسہٖ جائز ہے اور اس کی تنخواہ بھی اسٹیٹ بینک پاکستان سے نہیں آتی۔ البتہ بینک دولت پاکستان بینکنگ سروسز کارپوریشن کے 16 بڑے شہروں میں دفاتر ہیں اور ہر دفتر میں پرائز بانڈ کی لین دین والا ایک یونٹ ہوتا ہے۔ اس کے علاوہ پرائز بانڈ کی خریدوفروخت کاؤنٹر پر کی جاتی ہے جو کہ کیش یونٹ کا حصہ ہوتا ہے جس کا کام پرائز بانڈ کے علاوہ بھی کیش کے دیگر معاملات مثلاً نئے نوٹوں کی خرید و فروخت یا پرانے نوٹوں کا تبادلہ وغیرہ کو دیکھنا ہوتا ہے۔ کیا ان پرائز بانڈ یونٹ اور کیش یونٹ کے پرائز بانڈ کاؤنٹر میں کام کیا جا سکتا ہے؟ اگر   نہیں تو پھر بینک انتظامیہ   جو کسی شخص  کو ان جگہوں پر کام کرنے کا کہے وہ شخص کیا کرے؟
جواب: پرائز بانڈ چوں کہ سودی معاملہ ہے، جس کی وجہ سے اس کی خرید و فروخت  شرعًا حرام ہے، اور حرام کام کی تنخواہ بھی حلال نہیں، لہذا صورتِ مسئولہ میں پرائز بانڈ ڈیپارٹمنٹ میں کام کرنا اور اس کی تنخواہ جائز نہیں، پس  جیساکہ گزشتہ فتوی میں کہا گیا تھا کہ حلال نوکری کی جستجو شروع کردی جائے، اور جیسے ہی حلال نوکری مل جائے (گو وہ قدرِ کفایت ہو)، بینک کی نوکری ترک کردی جائے، اس دوران اپنے عمل پر توبہ و استغفار کرتے رہیں۔ فقط واللہ اعلم
                                                  
عنوان: بینک اکاؤنٹ میں رقم رکھ کر نفع لینا
سوال: بینک اکاؤنٹ میں رقم رکھنے پر منافع کی کوئی بھی جائز صورت ہے؟
جواب: بینک میں رقم رکھ کر  نفع لینا جائز نہیں ہے، اب تک ایسی کوئی صورت سامنے نہیں آئی ہے کہ بینک نے لوگوں کی رکھوائی ہوئی رقم حلال تجارت میں لگائی ہو اور اس کی بنیاد پر نفع دیا ہو، حلال تجارت کے برعکس  بینک کا مدار سودی نظام پر ہے اور بینک منافع  کے نام سے جو کچھ دیتا ہے شرعاً وہ سود کے حکم  میں  ہے جو کہ حرام ہے  اور  سودی معاملات کرنے والوں پر  رسول اللہ ﷺ نے لعنت  کی ہے۔تفصیلی بحث کے لیے ’’مروجہ اسلامی بینکاری‘‘ (مطبوعہ مکتبہ بینات جامعہ بنوری ٹاؤن) کا مطالعہ کریں۔ فقط واللہ اعلم
                                                  
عنوان: کیا بیوی کو ملنے والی وراثت میں اُس کے شوہر کا حق ہے؟
سوال: کیا میکے سے بیوی کو ورثہ ملنے پر بہنوئی کو زیادہ مانگنے کی اجازت ہے؟ کیا وہ بولنے کا حق رکھتا ہے؟
جواب: اگر کسی خاتون کو اپنے کسی مورث کے ترکہ میں سے کوئی حصہ ملتا ہے تو اُس ترکہ کی مالک وہ خاتون خود ہے،  اور اُس میں ہر طریقہ کا تصرف کا حق بھی وہ خود ہی رکھتی ہے، کسی دوسرے شخص کو (خواہ وہ اس خاتون کا شوہر ہو) اُس میں کسی قسم کے مطالبہ کا کوئی حق نہیں اور نہ ہی کسی کو اس میں تصرف کا کوئی اختیار ہے،  لہذا ایسے معاملات میں غیر وارث کو دخل اندازی کرنے سے گریز کرنا چاہیے اور بیوی کو اُس کی اپنی املاک میں تصرف کرنے میں آزاد سمجھنا چاہیے۔ فقط واللہ اعلم
                                                  
عنوان: ایڈوانس لون لینا کیسا ہے؟
سوال: موبائل لون لینا کیسا ہے  جائز ہے یا ناجائز؟
جواب: صورتِ مسئولہ میں ایڈوانس بیلنس (موبائل لون لینے) کا حکم یہ ہے کہ موبائل کمپنی اگرزائد رقم خدمت مہیا کرنے کے عوض وصول کرتی ہے (یعنی سروس چارجز کی مد میں زائد رقم لیتی ہے) تو ایڈوانس لینا جائز ہے۔بیلنس ختم ہونے کے بعد بعض موبائل کمپنیاں جو مسیج بھیجتی ہیں اس سے معلوم ہوتا ہے کہ کمپنی ایڈوانس کی سہولت دے کر  اس پر جو کچھ رقم کاٹتی ہے وہ سروس چارجز کی مد میں کاٹتی ہے، لہذا ایسی موبائل کمپنیوں سے ایڈوانس بیلنس کی سہولت حاصل کرنا جائز ہے، تاہم اگر کوئی شخص  احتیاط کے درجہ میں اس سے بچتا ہے تو یہ زیادہ بہتر ہے۔اور اگر کمپنی بطورِ قرض دے کر زائد رقم وصول کرے تو پھر ایڈوانس لون لینا ناجائز ہوگا۔ فقط واللہ اعلم
                                                  
عنوان: بینک میں فکس ڈپازٹ اکاؤنٹ کھولنے اور اس کے نفع کے ذریعہ پیسہ وائٹ کرنے کا حکم
سوال: بینک میں فکس ڈپوزٹ  اکاؤنٹ کھولنا کیسا ہے، اپنا پیسہ وائٹ کرنے کے لیے؟ اور جو پیسہ فکس ڈپوزٹ سے بڑھے گا وہ پیسہ بغیر ثواب کی نیت کے صدقہ یا کسی کی مدد کروں؟
جواب: بینک میں فکس ڈپازٹ اکاؤنٹ کھولنا جائز نہیں ہے؛ کیوں کہ فکس ڈپازٹ اکاؤنٹ کھولنے کی وجہ سے جو منافع ملے گا وہ سود کے زمرے میں آئے گا، اور سودی رقم کا لین دین اور لین دین کا معاہدہ کرنا دونوں حرام اور ناجائز ہیں، لہٰذا آپ کے لیے اپنا پیسہ وائٹ کرنے کی نیت سے بھی فکس ڈپازٹ اکاؤنٹ کھولنا جائز نہیں ہے، بلکہ اگر کسی نے لاعلمی میں یہ اکاؤنٹ کھول بھی دیا ہو لیکن رقم اکاؤنٹ سے نہیں نکالی ہو تو اب ثواب کی نیت کے بغیر صدقہ یا کسی کی مدد کی غرض سے اس رقم کا اکاؤنٹ سے نکالنا درست نہیں ہوگا؛ کیوں کہ جس طرح سودی رقم سے فائدہ اٹھانا ناجائز ہے اسی طرح سودی رقم وصول کرنا بھی ناجائز ہے، چاہے کسی بھی نیت سے ہو۔سود یا حرام رقم ثواب کی نیت کے بغیر صدقہ کرنے کا حکم اس شخص کے لیے ہے جو لاعلمی یا غفلت میں یہ رقم لے چکا ہو، اور اصل مالک یا اس کے ورثاء تک یہ رقم پہنچانا ممکن نہ ہو، اس کے لیے یہ حکم ہے کہ سچی توبہ کرے اور حرام مال کو جلد از جلد اپنے قبضہ و تصرف سے نکالے، جس کی  آخری درجے میں (مجبوری کی) صورت یہ ہے کہ کسی مستحقِ زکات کو ثواب کی نیت کے بغیر دے دے۔ارشاد باری تعالیٰ ہے:{وَأَخْذِهِمُ الرِّبَا وَقَدْ نُهُوا عَنْهُ وَأَكْلِهِمْ أَمْوَالَ النَّاسِ بِالْبَاطِلِ وَأَعْتَدْنَا لِلْكَافِرِينَ مِنْهُمْ عَذَابًا أَلِيمًا} [النساء: 161]ترجمہ:  اور بہ سبب اس کے کہ وہ سود لیا کرتے تھے، حال آں کہ ان کو اس سے ممانعت کی گئی تھی اور بسبب اس کے کہ وہ لوگوں کے مال ناحق طریقہ سے کھاجاتے تھے اور ہم نے ان لوگوں کے لیے جو ان میں سے کافر ہیں دردناک سزا کا سامان کر رکھا ہے۔ (از بیان القرآن )تفسير الطبري = جامع البيان ت شاكر (9/ 391):"وقوله:"وأخذهم الربا"، وهو أخذهم ما أفضلوا على رءوس أموالهم، لفضل تأخير في الأجل بعد مَحِلِّها، وقد بينت معنى"الربا" فيما مضى قبل، بما أغنى عن إعادته."وقد نهوا عنه" يعني: عن أخذ الربا."تفسير القرطبي (6/ 12):"فيه مسألتان: الأولى- قوله تعالى:" فبظلم من الذين هادوا" قال الزجاج: هذا بدل من"فبما نقضهم". والطيبات ما نصه في قوله تعالى:" وعلى الذين هادوا حرمنا كل ذي ظفر" [الانعام: 146] «1». وقدم الظلم على التحريم إذ هو الغرض الذي قصد إلى الإخبار عنه بأنه سبب التحريم. (وبصدهم عن سبيل الله) أي وبصدهم أنفسهم وغيرهم عن اتباع محمد صلى الله عليه وسلم. (وأخذهم الربوا وقد نهوا عنه وأكلهم أموال الناس بالباطل) كله تفسير للظلم الذي تعاطوه، وكذلك ما قبله من نقضهم الميثاق وما بعده، وقد مضى في" آل عمران" «2» أن اختلاف العلماء في سبب التحريم على ثلاثة أقوال هذا أحدها."فقط واللہ اعلم
                                                  
عنوان: اجارہ کا پیشگی معاہدہ کیے بغیر آخر میں اجرت طلب کرنے کا حکم
سوال: ایک آدمی نے اپنے دوست  کواپنا کمرہ رہنے کے لیے دیا، لیکن دیتے وقت نہ اجارہ کی کوئی بات کی نہ اجرت وغیرہ کی، اب جب کہ سات آٹھ مہینہ گزرنے کے بعد کمرہ خالی کرنے کی نو بت آئی تو وہ اس سے کرایہ کا مطالبہ کرتا ہے۔ اس صورت میں کیا حکم ہے؟
جواب: صورتِ مسئولہ میں اگر کمرہ دیتے وقت کرایہ داری کا کوئی معاہدہ نہیں ہوا تھا تو ا ب کمرہ خالی کرتے ہوئے کرایہ کا مطالبہ کرنا صحیح نہیں ہے، ہاں اگر اس آدمی کا کام ہی یہ ہو کہ وہ لوگوں کو کرائے پر مکان فراہم کرتاہو اور کمرہ لینے والے کو بھی اس بات کا علم ہو کہ اس شخص کا یہ کام ہے تو پھر عرف کےمطابق جتنی اجرت اس جیسے کمرہ کی ہوتی ہے وہ دینی ہوگی ۔  درر الحکام شرح مجلۃ الأحکام (495/1) میں ہے:" شرط الصحة أنواع: النوع الأول: رضاء العاقدین.  النوع الثاني: تعیین المأجور.  النوع الثالث: تعیین الأجرۃ.  النوع الرابع: تعیین المنفعة.  النوع الخامس: أن یمکن استیفاء المنفعة. النوع السادس: وجود شرط الانعقاد."فقط واللہ اعلم
                                                  
عنوان: بی فور یو میں پیسہ لگانا
سوال: کیا  بی فار یو کمپنی کے ساتھ کاروبار جائز ہے  جو کہ منافع پرسنٹیج کے حساب سے دیتی ہے جو کہ فکس نہیں  ہے اور سارے کاروبار ظاہر ہیں؟ البتہ ممبر سے لی گئی رقم چھ ماہ بعد پوری واپس کرتی ہے اگر ممبر نکالنا چاہے۔ ان کے ساتھ رقم لگانا جائز ہے؟
جواب: مذکورہ ادارے میں انویسٹ کرنے میں کئی شرعی قباحتیں پائی جاتی ہے، لہذا اس میں انویسٹمنٹ کرکے نفع حاصل کرنا جائز نہیں، اس  سے اجتناب کیا جائے۔فقط واللہ اعلممزید تفصیل کے لیے درج ذیل لنک ملاحظہ کیجیے:B4u میں انویسٹمنٹ کرنا
                                                  
عنوان: STOCK SONS کمپنی میں سرمایہ کاری کا حکم
سوال: اسٹاک سنز غیر مسلموں کی کمپنی ہے، میں نے ایک مفتی صاحب کی ویڈیو میں سنا ہے کہ غیر مسلموں کی کمپنی میں کام کرنا جائز ہے ۔کیا میں اسٹاک سنز میں انویسٹمنٹ کر سکتا ہوں؟ مہربانی کرکے آپ وضاحت فرمادیں!
جواب: مذکورہ کمپنی کی ویب سائٹ سے اس کمپنی کے بارے میں جو معلومات حاصل ہوئی ہیں ان سے پتا چلتا ہے کہ یہ کمپنی مختلف ممالک کی اسٹاک ایکسچینجز میں انویسٹمنٹ اور سرمایہ کاری کرتی ہے اور اس کے ذریعہ سے اپنے ممبران کو منافع فراہم کرتی ہے:اور اسٹاک ایکسچینج کے کاروبار کا حکم یہ ہے:اسٹاک ایکسچینج میں شیئرز کی خریدوفروخت اگر مندرجہ ذیل شرائط کا لحاظ رکھ کر کی جائےتوجائزہے، ورنہ نہیں:1۔ جس کمپنی کے شیئرز کی خرید و فروخت کی جارہی ہو، خارج میں اس کمپنی کا وجود ہو، صرف کاغذی طور پر رجسٹرڈ نہ ہو۔2۔ اس کمپنی کے کل اثاثے صرف نقد کی شکل میں نہ ہوں، بلکہ اس کمپنی کی ملکیت میں جامد اثاثے بھی موجود ہوں۔3۔ کمپنی کا کل یا کم از کم اکثر سرمایہ حلال ہو۔4۔ کمپنی کا کاروبار جائز ہو، حرام اشیاء کے کاروبار پر مشتمل نہ ہو۔5۔ شیئرز کی خرید و فروخت میں، خرید و فروخت کی تمام شرائط کی پابندی ہو۔ (مثلاً: شیئرز خریدنے کے بعد وہ مکمل طورپرخریدار کی ملکیت میں آجائیں، اس کے بعد انہیں آگے فروخت کیا جائے، خریدار کی ملکیت مکمل ہونے اور قبضے سے پہلے شیئرز آگے فروخت کرنا جائز نہیں ہوگا، اسی طرح فرضی خریدوفروخت نہ کی جائے۔)6۔ حاصل شدہ منافع کل کا کل شیئرز ہولڈرز میں تقسیم کیا جاتا ہو، (احتیاطی) ریزرو کے طور پر نفع کا کچھ حصہ محفوظ نہ کیا جاتا ہو۔7۔ شیئرز کی خرید و فروخت کے دوران بالواسطہ یا بلاواسطہ سود اور جوے کے کسی معاہدے کا حصہ بننے سے احتراز کیا جاتا ہو۔8۔ مذکورہ بالا شرائط کا لحاظ رکھ کر اگر کوئی کمپنی سونا، چاندی یا نقدی کی خرید و فروخت کرتی ہے تو اس کے صحیح ہونے کے لیے ایک شرط مزید یہ بھی ہے کہ عوضین پر قبضہ مجلسِ عقد میں ہو، اگر کسی ایک عوض پر قبضہ ادھار ہو تو یہ جائز نہیں ہے۔مذکورہ بالا شرائط کی رعایت کرتے ہوئے اگر شیئرز کا کاروبار کیا جائے تو جائز ہوتا ہے، اور شرائط کا لحاظ نہ رکھنے کی صورت میں یہ کاروبار جائز نہیں ہوتا۔لہذا مذکورہ STOCK SONS کمپنی بھی اگر مذکورہ بالا شرائط کا لحاظ رکھتے ہوئے سرمایہ کاری کرتی ہے  تو اس میں اپنا پیسہ لگانا جائز ہوگا، ورنہ نہیں۔ بہرصورت اسٹاک ایکسچینج کے  کاروبار سے اجتناب ہی بہتر ہے، اس لیے کہ مارکیٹ میں ان تمام شرائط کے ساتھ شیئرز کا کاروبار بہت مشکل ہے، خصوصاً سونا چاندی وغیرہ کی بیع میں مجلسِ عقد میں قبضہ بہت ہی مشکل ہے؛ اور خصوصًا جب کہ مذکورہ کمپنی مختلف کافر ممالک کے اسٹاک ایکسچینجز میں سرمایہ کاری کرتی ہے، جس میں اکثر کمپنیوں کے شیئرز حرام آمدنی یا سودی یا ناجائز کاروبار وغیرہ پر مشتمل ہوتے ہیں، اور ان ناجائز چیزوں سے احتیاط کرنا  ایک کافر کمپنی کی طرف سے نہایت ہی مشکل معلوم ہوتا ہے، اس لیے اس میں سرمایہ کاری سے اجتناب کرنا ہی لازم ہے۔نیز جن مفتی صاحب نے یہ فرمایا ہے کہ غیر مسلموں کی کمپنی میں کام کرنا جائز ہے، اس کا مطلب یہ ہے  کہ کوئی غیر مسلم کمپنی جائز حلال کاروبار کرتی ہو، سودی لین دین یا ناجائز کاروبار  نہ کرتی ہو تو اس میں ملازمت کرنا جائز ہے، جب کہ سائل کا  سوال ملازمت کے بارے میں  نہیں، بلکہ سرمایہ کاری کے بارے میں ہے اور دونوں میں واضح فرق ہے، لہٰذا جہاں سرمایہ کاری کی شرعی شرائط کا لحاظ رکھا جائے، وہیں سرمایہ کاری جائز ہوگی۔ (فتاویٰ رشیدیہ،اجرت کے مسائل،ص:512،ط:عالمی مجلس تحفظ اسلام کراچی) فقط واللہ اعلم
                                                  
عنوان: کریڈٹ کارڈ کے ذریعہ قرضہ ادا کرنا
سوال: کیا میں کریڈٹ کار پر پیسے نکال کر قرض ادا کر سکتا ہوں؟ کیوں کہ اس میں یہ سہولت ہے کہ تنخواہ میں  سے تھوڑے تھوڑے ادا کرتا رہوں گا!
جواب: کریڈٹ کارڈ (credit card)بنوانا اور اس کا استعمال درست نہیں ہے، اس لیے کہ کسی  معاملے کے حلال وحرام ہونے  کی بنیاد درحقیقت وہ معاہدہ ہوتا ہے جو فریقین کے درمیان طے پاتا ہے، کریڈٹ کارڈ لینے والا کریڈٹ کارڈ جاری کرنے والے اداروں کے ساتھ یہ معاہدہ کرتا ہے کہ اگر مقررہ مدت میں لی جانے والی رقم واپس نہ کر سکا تو ایک متعین شرح کے ساتھ جرمانہ کے نام پر سود ادا کروں گا۔ شریعت میں  جس طرح سود لینا حرام ہے، اسی طرح اس کا معاہدہ کرنا بھی شرعاً حرام ہے۔ اس بنیاد پر بالفرض اگر کریڈٹ کارڈ لینے والا شخص لی گئی رقم مقررہ مدت میں واپس بھی کردے تو معاہدہ سودی ہونے کی وجہ سے اصولی طور پر کریڈٹ کارڈ کا بنوانا اور استعمال ناجائز ہے  اور اگر مقررہ مدت کے بعد سود کے ساتھ رقم واپس کرتا ہے تو اس کے ناجائز ہونے میں کسی قسم کا شبہ نہیں ہے، اس لیے ادائیگی کی صورت کوئی بھی ہو اس سے قطع نظر نفسِ معاہدہ کے سودی ہونے کی وجہ سے کریڈٹ کارڈ بنوانا اور اس کا کسی بھی کام میں استعمال کرنا  ناجائز ہے۔فتاوی شامیمیں ہے:"وفي الأشباه: كلّ قرض جرّ نفعًا حرام، فكره للمرتهن سكنى المرهونة بإذن الراهن.(قوله: كلّ قرض جر نفعًا حرام) أي إذا كان مشروطًا كما علم مما نقله عن البحر.ثم رأيت في جواهر الفتاوى إذا كان مشروطًا صار قرضًا فيه منفعة وهو ربا وإلا فلا بأس به اهـ ما في المنح ملخصًا وتعقبه الحموي بأن ما كان ربًا لايظهر فيه فرق بين الديانة والقضاء على أنه لا حاجة إلى التوفيق بعد الفتوى على ما تقدم أي من أنه يباح."(مطلب كلّ قرض جر نفعًا حرام، ج:5،ص:166،ط:ایچ ایم سعید)الأشباہ والنظائرمیں ہے:"ماحرم فعله حرم طلبه".(القاعدة الرابعة عشر،ج:1،ص:348،ط:مکتبه علمیه)فقط واللہ اعلم
                                                  
عنوان: سرکاری ملازم کا کسی اور کے لیز گھر کے کاغذات جمع کراکر زیادہ ہاؤس رینٹ لینا
سوال: میں ایک سرکاری ملازم ہوں، ہماری تنخواہ میں ہاؤس رینٹ ملتا ہے جو گریڈ کے حساب سے مختص ہے، اور دوسری صورت یہ ہے کہ اگر کسی کا گھر لیز ہے، نقشہ کاغذات وغیرہ پورے ہو تو اس کو گریڈ کے حساب سے زیادہ پیسے   ملتے ہیں جو گورنمنٹ کی طرف سے مختص ہے۔ مثال کے طور پر (میری تنخواہ میں ہاؤس رینٹ  مجھے 2255 روپے  ملتے ہیں اور اگر میں ہاؤس ہائرنگ کرواتا ہوں تو مجھے 6704 روپے ملیں گے)۔ اگر میرے پاس گھر تو ذاتی ہے، لیکن لیز نہیں ہے اور کسی کے گھر کے کاغذات جمع کروا کر ہاؤس ہائرنگ لے سکتا ہوں؟
جواب: صورتِ مسئولہ میں اگر متعلقہ سرکاری ادارے کے قواعد وضوبط میں زیادہ ہاؤس رینٹ دینے کے لیے   سوال میں ذکر کردہ شرائط (مثلاً: مطلوبہ گریڈ یا واقعتًا لیز پر گھر ہونا وغیرہ) کا پایا جانا ضروری ہو  تو ان شرائط کی پاس داری لازم ہوگی، ان قواعد و ضوابط کے خلاف کسی اور  کے مکان کے کاغذات جمع کرانا جھوٹ اور دھوکا دہی کی وجہ سے جائز نہیں ہوگا۔ فقط واللہ اعلم
                                                  
عنوان: بٹ کوائن کے ذریعے پیسے کمانے کا حکم
سوال: بٹ کوائن کے ذریعے پیسہ کمانا حلال ہے یا حرام؟
جواب: ’’بٹ کوائن‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خرید و فروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: اسمگل شدہ دوائی کا کاروبار کرنے کا حکم
سوال: انڈیا، ایران اور چین سے سمگل شدہ دوائی کا کاروبار کرنا کیسا ہے؟ جب کہ اس کی قیمت باقی ملٹی نیشنل دوائیو ں کی نسبت بہت کم ہوتی ہے اور لوگوں کو کم قیمت پر دوائی دست یاب ہوتی ہے؟
جواب: ناجائز اشیاء کی اسمگلنگ ناجائز  اورجائز اشیاء کی اسمگلنگ فی نفسہ جائز ہے، لیکن جب عوام الناس کے مفاد  کی خاطر حکومتی سطح پر کسی جائز چیز  کی اسمگلنگ ممنوع ہو تو  اس سے اجتناب  ضروری ہے؛ کیوں کہ کسی بھی ریاست میں رہنے والا شخص اس ریاست میں رائج قوانین پر عمل درآمد کا (خاموش)  معاہدہ کرتاہے، اور جائز امور میں معاہدہ کرنے کے بعد اسے پورا کرنا دیانۃً ضروری ہوتاہے؛  اس طرح کے جائز امور  سے متعلق قانون کی خلاف ورزی گویا معاہدے کی خلاف ورزی ہے، اور معاہدے کی خلاف ورزی سے شریعت نے منع کیا ہے۔ نیز قانون شکنی کی صورت میں  مال اور عزت کا خطرہ رہتا ہے، اور پکڑے جانے کی صورت میں مالی نقصان کے ساتھ ساتھ سزا ملنے کا بھی اندیشہ ہوتا ہے،  اور اپنے آپ کو ذلت  کے مواقع سے بچانا شرعاً ضروری ہے؛ لہذا دیگر اسمگل شدہ اشیاء کی طرح اسمگل شدہ دوائی کے کاروبار سے بھی اجتناب کرنا چاہیے۔ البتہ  جائز اشیاء   کی اسمگلنگ سے جو  نفع  حاصل  ہو گا، وہ حرام نہیں ہو گا، اور مذکورہ صورت میں یہ نفع حلال ہونے کے لیے یہ شرط بھی ہوگی کہ وہ دوا مضرِ صحت نہ ہو۔ فقط واللہ اعلم
                                                  
عنوان: مائیکرو فنانس بینک NRSP سے قرضہ لینے کا حکم
سوال: اسلامک مائیکرو فنانس بینک NRSP سے قرضہ لینا شرعاً درست ہے یا نہیں؟
جواب: مذکورہ مائیکرو فنانس بینک   National Rural Support Program) NRSP) سے قرضہ لینا شرعاً جائز نہیں ہے۔ فقط واللہ اعلم
                                                  
عنوان: EFU تکافل کے متعلق حکم
سوال: EFU تکافل کے متعلق رائے دیجیے!
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی  سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، مروجہ انشورنس کے متبادل کے طور بعض  حضرات  نے  ”تکافل “ کے نام سے ایک نظام متعارف کرایا ہے، جس کی بنیاد  ان کے بقول  انہوں نے  وقف کے قواعد  پر  رکھی ہے۔اس کا طریقہ یہ ہوتاہے کہ  چند افراد مل کر ایک کمپنی قائم کرتے ہیں، پھر نقود کی کچھ مقدار وقف کر کے وقف فنڈ قائم کرتے ہیں، چنانچہ تکافل پالیسی اختیار کرنے والے ہر قسم کے تکافل کے اعتبار سے ماہانہ فیس جمع کرواتے ہیں، جس کا ایک حصہ وقف فنڈ میں ڈال دیا جاتا ہے، اور ایک حصہ ان کے بقول تجارت میں لگایا جاتا ہے، وقف فنڈ میں ڈالا جانے والا حصہ اس پالیسی ہولڈر کی ملکیت سے نکل کر وقف فنڈ کی ملکیت میں داخل ہوجاتا ہے، دوسری طرف فنڈ قائم کرنے والے فنڈ کے مصارف ( یعنی:موقوفٌ علیہم) کے لیے شرائط نامہ مرتب کرتے ہیں کہ پالیسی ہولڈر جب فنڈ کو اتنا چندہ دے گا تو بوقتِ ضرورت اُس کی اِس فنڈ سے اتنی مقدار میں مدد کی جائے گی، اور جب اِتنی مقدار میں چندہ دے گا تو اُس کی اِس فنڈ سے اِتنی مدد کی جائے گی۔ نیز ابتداءً  وقف فنڈ قائم کرنے والے خود اپنا بھی تکافل کرواتے ہیں اور اپنی ہی وضع کردہ شرائطِ وقف کے تحت خود بھی مالِ موقوفہ کے فوائد سے منتفع ہوتے ہیں۔اکثر جید اور متقدر علماء  تکافل کے نظام کو  شریعت کے مطابق نہیں سمجھتے، کیوں کہ اس نظام میں وقف کے  قواعد کی مکمل رعایت نہیں کی جاتی،   ذیل میں  (اس بات سے قطع نظر کرتے ہوئے کہ تکافل آپریٹر کے لیے کلائنٹ کے مال کے حلال یا حرام ہونے کی جان کاری ضروری ہے یا نہیں) اس نظام کی چند بنیادی خامیوں کا ذکر کیا جاتا ہے:1۔۔  مروجہ تکافل میں ابتداءً  وقف فنڈ قائم کرنے والے خود اپنا بھی تکافل کرواتے ہیں، اور اپنی ہی وضع کردہ  شرائطِ وقف کے تحت اپنے ہی موقوفہ مال سے  فوائد اٹھاتے ہیں، جب کہ  نقود کا وقف بذاتِ خود  محلِ نظر ہے، اگر تعامل کی وجہ سے اسے درست مان بھی لیا جائے  تو نقود کا وقف کرنے والا  خود اپنی  وقف کردہ منقولی  شے (نقود  وغیرہ) سے نفع نہیں اٹھاسکتا،  یعنی منقولی اشیاء میں ”وقف علی النفس “ درست نہیں ہے۔ 2۔۔  دوسری خرابی اس نظام میں یہ ہے کہ  یہاں پر عقد کی نسبت  کمپنی (شخصِ قانونی) کی طرف ہوتی ہے، جو کہ ایک فرضی اور معنوی چیز ہے، خارج میں اس کا کوئی وجود نہیں  ہے، جب کہ عقد کرنے والوں کا عاقل، بالغ ہونا ضروری  ہے، اور ظاہر ہے کہ شخصِ قانونی میں ان صفات کا پایا جانا ممکن نہیں ہے،  جس کی بنا پر تمام معاملات حقیقت میں کمپنی کے ڈائریکٹر ہی سرانجام دیتے ہیں، چناچہ وہ ڈائریکٹر جب ایک  شخصِ قانونی (وقف فنڈ) کو ”رب المال“ اور دوسرے شخصِ قانونی  (کمپنی)  کو ”مضارب“ بناتے ہیں، اس حال میں کہ دونوں کہ متولی وہ خود ہوتے ہیں تو  نفس الامر اور حقیقت میں وہ خود عقد کے دونوں  پہلو ”رب المال“ اور ”مضارب“ بنتے ہیں، اس لیے کہ ڈائریکٹر حضرات ہی  کمپنی اور  وقف فنڈ کی نمائندگی کرتے ہیں، گویا وہ یوں کہتے ہیں کہ  (وقف فنڈ کی طرف سے)  ہم مال مضاربت کے لیے دیتے ہیں، اور (کمپنی کی طرف سے) ہم  مال مضاربت کے لیے وصول کرتے ہیں، دوسری طرف عام  طور پر  ان ڈائریکٹرز ہی کو کمپنی کہا جاتا ہے،  نتیجۃً  ایک ہی فرد (حقیقی) خود ہی رب المال ٹھہرا اور خود ہی مضارب، جوکہ شرعاً درست نہیں ہے۔ 3۔۔ تیسری خرابی اس نظام میں  یہ ہے کہ  چندہ کی رقم وقف کی ملکیت ہے اور شریعت کی رو سے   اس رقم کا مالک کو واپس کرنا جائز نہیں ہے،  نہ کل کی واپسی نہ ہی جز کی واپسی،  بلکہ  اس رقم کو وقف کی طرح   صرف وقف  کے مصالح اور مقاصد میں خرچ کیا جاسکتا ہے،  ایسی کوئی صورت نہیں کہ متولی، وقف کی ملکیت   واقف  کو واپس کردے،  یا چندہ دہندہ اس کو واپس لے لے،  جب کہ تکافل میں چندے کی رقم چندہ دہندگان کو مختلف  ناموں سے واپس کی جاتی ہے، جس کی شریعت میں کوئی نظیر نہیں  ہے۔ 4۔۔ چوتھی خرابی اس نظام میں  یہ ہے کہ اسلام کے نظامِ  کفالت کی بنیاد  خالص تبرع پر ہے،  جیسا کہ رفاہی اور خیراتی ادارے یہ کام انجام دے رہے ہیں، جب کہ مروجہ  تکافل میں پالیسی ہولڈر اور وقف فنڈ کے درمیان ہونے والا عقد،  عقدِ معاوضہ کی حیثیت رکھتا ہے،  تو جس طرح انشورنس  عقدِ معاوضہ ہونے کی وجہ سے  سود، قمار اور غرر جیسے مہلک گناہوں کا مجموعہ تھا،  اسی طرح تکافل میں بھی یہی خرابیاں پائی جاتی ہیں ۔ لہذا کسی بھی مروجہ تکافل کمپنی  ے ساتھ بھی  کسی  قسم کا معاہدہ کرنا اور اس کا ممبر بننا شرعاً جائز نہیں ہے، اور اگر معاملہ کرلیاہوتو ختم کروالیا جائے، نیز تکافل کمپنی سے صرف اصل رقم وصول کی جاسکتی ہے، زائد  وصول ہی نہ  کی جائے،  اور اگر وصول کرلی ہو تو اس زائد رقم کو   بغیر ثواب کی نیت کے  غرباء اور فقراء میں تقسیم کردیا جائے۔مزید تفصیل کے لیے  کتاب ”مروجہ تکافل اور شرعی وقف‘‘  اور  کتاب ”مروجہ تکافل کا فقہی جائزہ“ کا مطالعہ مفید رہے گا۔ فقط واللہ اعلم
                                                  
عنوان: والد کا اپنے انتقال کے بعد  اپنا ترکہ بیٹوں کا قرار دینا اور بیٹیوں کو محروم کرنا
سوال: میری تین بیٹیاں اور ایک بیٹا ہے، میرے شوہر کا کاروبار ہے جو اب ہمارا بیٹا سنبھال رہا ہے، جب وہ خود کاروبار سنبھالتے تھے اس وقت انہوں نے اپنی تینوں بیٹیوں کو ایک کروڑ پچاسی لاکھ دیے تھے، مطلب یہ پوری رقم تینوں میں تقسیم ہوئی، اس وقت ان تینوں میں سے میری بڑی بیٹی کو مکان کے لیے پیسوں کی ضرورت تھی تو میرے شوہر نے اس کو اور باقی بیٹیوں کو بھی پیسے دیے اور کہا کہ یہ لو یہ تمہارا ہے اور باقی میرے بیٹے کا ہے۔ میں اپنے شوہر سے یہ کہتی رہتی ہوں کہ آپ کی جائیداد تو بہت ہے اور اس میں بیٹیوں کا بھی حصہ ہے، تو وہ کہتے ہیں کہ نہیں سب بیٹے کا ہے۔ میرے شوہر حیات ہیں۔ کیا مرنے کے بعد بیٹیوں کا میراث/جائیداد میں کوئی حصہ نہیں ہوتا؟ شوہر کیا صحیح کہتے ہیں؟ بیٹیاں اس فیصلے پر خوش نہیں تھیں، باپ کی وجہ سے خاموش رہیں، اب بھی راضی نہیں ہیں۔ ہم اس وقت جس گھر میں رہتے ہیں اس گھر کی مالیت تقریباً 10 کروڑ ہے، اور ایک میرا بھی گھر ہے جس کی مالیت تقریباً 2 کروڑ ہے، اب آپ شریعت کی روشنی میں بتائیے کہ میری بیٹیوں کو اب اس جائیداد میں حصہ ملے گا یا جو ان کو دے دیا وہ ہی ان کا حصہ تھا؟ بیٹا جو کاروبار سنبھال رہا ہے کیا سارا کاروبار اور جائیداد صرف اسی کی ہے؟ میں اپنے بیٹے سے بھی کہتی ہوں کہ بیٹا میرے مرنے کے بعد اگر تم نے اپنی بہنوں کو میراث میں حصہ نہیں دیا تو میں تمہیں معاف نہیں کروں گی تو اس پر وہ کچھ نہیں کہتا، خاموش رہتا ہے۔ میرے شوہر کہتے ہیں کہ بیٹیوں کو جو دے دیا وہ ہی ان کا حصہ تھا، اب جائیداد میں بیٹیوں کا کوئی حصہ نہیں، یہ سب جائیداد اب بیٹے کی ہے۔ گزارش ہے کہ قرآن و حدیث کے حوالوں کے ساتھ تفصیل سے وضاحت فرمائیں؛ تاکہ میرے شوہر اور بیٹے کو بھی بات سمجھ میں آجائے!
جواب: واضح رہے کہ  ہر شخص اپنی زندگی میں اپنی جائیداد کا خود مالک  ومختار ہوتا ہے، وہ ہر جائز تصرف اس میں کرسکتا ہے، کسی کو یہ حق نہیں  ہے کہ اس کو اس کی اپنی ملک میں تصرف  کرنے سے منع کرے، نیز والد کی زندگی میں اولاد وغیرہ کا اس کی جائیداد میں حصہ  نہیں  ہوتا،  اور نہ ہی کسی کو مطالبہ کا حق حاصل  ہوتاہے،  تاہم   اگر صاحبِ جائیداد اپنی  زندگی میں  اپنی جائیداد  خوشی  ورضا سے   اولاد کے درمیان تقسیم کرنا چاہے تو کرسکتا ہے، اور اپنی زندگی میں جو جائیداد تقسیم کی جائے  وہ ہبہ (گفٹ) کہلاتی ہے اور اولاد کے درمیان ہبہ (گفٹ) کرنے میں برابری ضروری ہوتی ہے، رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا ، جیساکہ نعمان بن بشیر رضی اللہ تعالی عنہ کی  روایت میں ہے:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلامًا، فقال: «أكلّ ولدك نحلت مثله؟» قال: لا، قال: «فأرجعه». وفي رواية ...... قال: «فاتقوا الله واعدلوا بين أولادكم»". (مشکوٰۃ  المصابیح، 1/261، باب العطایا، ط؛ قدیمی)ترجمہ: حضرت نعمان بن بشیرؓ  کے بارے  منقول ہے کہ (ایک دن ) ان کے والد (حضرت بشیر ؓ) انہیں  رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام عطا کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟ انہوں نے کہا:  ”نہیں“، آپ ﷺ نے فرمایا تو پھر (نعمان سے بھی) اس غلام کو واپس لے لو، ایک اور روایت میں آتا ہے کہ …  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، 3/193، باب العطایا، ط؛ دارالاشاعت)        اور صاحبِ جائیداد کی طرف سے  اپنی زندگی میں اپنی اولاد کے درمیان ہبہ (گفٹ) کرنے کا شرعی  طریقہ یہ ہے کہ   اپنی جائیداد میں سے  اپنے  اور اپنی اہلیہ کے لیے   جتنا چاہے رکھ لے؛ تاکہ بوقتِ ضرورت کام آئے، اور بقیہ مال اپنی  تمام  اولاد میں برابر تقسیم کردے یعنی جتنا بیٹے کو دے، اتنا ہی بیٹی کو دے،  نہ کسی کو محروم کرے اور نہ ہی بلاوجہ کمی بیشی کرے، ورنہ گناہ گار ہوگا اور اس صورت میں ایسی تقسیم شرعاً غیر منصفانہ کہلائے گی۔        البتہ  کسی بیٹے یا  بیٹی کو  کسی معقول وجہ کی بنا پر  دوسروں کی بنسبت   کچھ زیادہ  دینا چاہے تو دےسکتا ہے،  یعنی کسی کی شرافت و دِین داری یا غریب ہونے کی بنا پر  یا زیادہ خدمت گزار ہونے کی بنا پر اس کو  دوسروں کی بنسبت کچھ زیادہ دے تو اس کی اجازت ہے۔          نیز   والدین کے انتقال کے بعد  والدین کے ترکہ میں جس طرح ان کی نرینہ اولاد کا حق و حصہ ہوتا ہے اسی طرح بیٹیوں کا بھی اس میں شرعی حق و حصہ ہوتا ہے،  والد کے انتقال کے بعد  ان کے ترکہ پر  بیٹوں کا  خود  تنِ تنہا قبضہ کرلینا اور بہنوں کو  ان کے شرعی حصے سے محروم کرنا ناجائز اور سخت گناہ ہے،  حدیثِ مبارک میں اس پر  بڑی وعیدیں آئی ہیں :حضرت سعید  بن زید رضی اللہ تعالیٰ عنہ فرماتے ہیں رسول اللہ ﷺ نے فرمایا؛ جو شخص( کسی کی ) بالشت بھر زمین  بھی  از راہِ ظلم لے گا، قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔        ایک اور حدیثِ مبارک میں ہے:حضرت انس رضی اللہ تعالیٰ عنہ فرماتے ہیں: رسول اللہ ﷺ نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔والد اگر زندگی میں بیٹیوں کو حصہ دینے کا منع بھی کردے تب بھی والد کے انتقال کے بعد اس کے ترکہ میں سے  بیٹیاں اپنے شرعی  حصہ کی حق دار ہوں گی، البتہ والد نے اپنی زندگی میں اپنی جس اولاد کو جو چیز باقاعدہ قبضہ اور تصرف کے ساتھ ملکیت میں دے دی تو  وہ اسی کی شمار ہوگی، اور وہ ترکہ میں تقسیم نہیں ہوگی، لیکن والد کو  اپنی زندگی میں اولاد  کو گفٹ کرنے میں برابری ضروری ہے، جیساکہ اس کی تفصیل ماقبل میں ذکر ہوئی ہے۔          ملحوظ رہے کہ اگر کوئی وارث اپنی رضامندی سے خود کچھ مال وغیرہ لے کر میراث سے دست بردار ہوجائے تو میراث سے اس کا حق ساقط ہوجائے گا، لیکن یہ اس وقت ہوگا جب کہ وارث خود اس پر راضی ہو، جب کہ مذکورہ صورت میں بیٹیاں راضی نہیں ہیں۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»". (مشكاة المصابيح، 1/254، باب الغصب والعاریة، ط: قدیمی)           وفیہ ایضاً: "وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه".  (1/266، باب الوصایا، الفصل الثالث،  ط: قدیمی)تکملۃ رد المحتار علی الدر المختار میں ہے:    " الإرث جبري لَايسْقط بالإسقاط". (ج؛7/ص؛505 / کتاب الدعوی، ط :سعید)فقط واللہ اعلم
                                                  
عنوان: کرنٹ اکاؤنٹ میں رقم کی کٹوتی نہ ہوتو کیا حکم ہے؟
سوال: یو بی ایل بینک میں مکمل کرنٹ اکاؤنٹ کے بارے میں کیا حکم ہے؟  هيڈ آفس کی طرف سے اجازت هے کہ اس اکاؤنٹ میں سالانہ کٹوتی نهيں هوتي، اور  اگر آن لائن اکاؤنٹ میں بیلینس ڈالنا هو تو اس كي بھی کٹوتی نهيں هوتي؟
جواب: واضح رہے کہ  اگر ضرورت نہ ہو تو کرنٹ اکاؤنٹ بھی نہ کھلوانا ہی بہتر ہے، لیکن اگر بینک میں اکاؤنٹ کھلوانے کی ضرورت ہو تو کرنٹ اکاؤنٹ کھلوانے کی گنجائش ہے۔صورتِ مسئولہ میں مذکورہ اکاؤنٹ میں  اگر بینک کی طرف سے اکاؤنٹ ہولڈر کو رقم رکھنے پر کسی قسم کا نفع نہ دیا جاتا ہو، صرف سالانہ  کٹوتی  ہو اور بیلنس ڈالنے پر کٹوتی نہ  ہوتی ہو تو ایسا اکاؤنٹ کھلوانے  کی گنجائش ہوگی۔ فقط واللہ اعلم
                                                  
عنوان: موبائل کی دوکان میں ڈمی موبائل رکھنا
سوال: میری موبائل فون کی دوکان ہے، میں استعمال شدہ موبائل کی خرید و فروخت کرتا ہوں۔ نیز کمپنی والے ہمیں ڈمی موبائل  دیتے ہیں جو بالکل اصلی موبائل جیسے ہوتے ہیں، جنہیں ہم اپنے کاؤنٹر میں رکھ لیتے ہیں۔  گاہک آتے ہی ڈمی پے ہاتھ رکھ کر کہتا ہے، یہ والا موبائل دکھائیں۔ جب ہم اسے کہتے ہیں: بھائی یہ ڈمی ہے موبائل نہیں، تو گاہک اُف کہہ کر کہتا ہے: میں تو موبائل سمجھ رہا تھا۔  گاہوں کو ان ڈمی موبائل سے  دہوکا ہوتا ہے، کیا ایسے ڈمی موبائل کاؤنٹر  پر رکھنا جائز ہے؟
جواب: صورتِ مسئولہ میں دوکان پر بطورِ نمونہ ڈمی موبائل رکھنا دھوکا دہی کے حکم میں داخل نہیں، خاص طور پر جب کہ اسے دھوکے سے فروخت کرنا مقصود بھی نہ ہو اور خریدار کو بتا بھی دیا جائے کہ یہ ڈمی ہے؛ لہذا ایسا موبائل دوکان میں رکھنا شرعًا ممنوع نہیں۔ فقط واللہ اعلم
                                                  
عنوان: جمعہ کی پہلی اذان کے بعد کی گئی بیع اور اس بیع کو ختم کرنے کا حکم
سوال: جمعہ کی پہلی اذان کے بعد خرید و فروخت کا حکم؟ اور خریدی ہوئی چیز کیا واپس کی جاۓ گی؟
جواب: بصورتِ مسئولہ جمعہ کی پہلی اذان کے بعد سے جمعہ کی نماز ختم ہونے تک   خرید و فروخت کا معاملہ کرنا مکروہِ تحریمی (ناجائز) ہے، اگر سودا کرلیاگیاہے تو بائع اور مشتری کو ایک ناجائز معاملہ کرنے کی وجہ سے صدقِ دل سے توبہ و استغفار کرنے کے ساتھ ساتھ مذکورہ معاملہ کو دیانۃً گناہ سے بچنے کے لیے ختم کرناچاہیے،  البتہ اگر مذکورہ معاملہ ختم نہیں کیاگیا تو خریدار اس چیز کا مالک بن جائےگا، نیز بائع قیمت کا مالک بن جائےگا، لیکن  ایک ناجائز کام کرنے کا گناہ بائع اور مشتری دونوں پر ہوگا۔فتاوی شامی میں ہے:"(وكره) تحريمًا منع الصحة (البيع عند الأذان الأول).(قوله: وكره تحريمًا مع الصحة) أشار إلى وجه تأخير المكروه عن الفاسد مع اشتراكهما في حكم المنع الشرعي والإثم، وذلك أنه دونه من حيث صحته وعدم فساده؛ لأن النهي باعتبار معنى مجاور للبيع لا في صلبه ولا في شرائط صحته، ومثل هذا النهي لايوجب الفساد بل الكراهية كما في الدرر. وفيها أيضًا أنه لايجب فسخه ويملك المبيع قبل القبض ويجب الثمن لا القيمة. اهـ لكن في النهر عن النهاية أن فسخه واجب على كل منهما أيضًا صونًا لهما عن المحظور، لأن رفع المعصية واجب بقدر الإمكان اهـ. قلت: و يمكن التوفيق بوجوبه عليهما ديانةً. بخلاف البيع الفاسد، فإنهما إذا أصرا عليه يفسخه القاضي جبرًا عليهما. و وجهه أن البيع هنا صحيح و يملك قبل القبض و يجب فيه الثمن لا القيمة، فلايلي القاضي فسخه لحصول الملك الصحيح."(باب البيع الفاسد، ج:5، ص:105، ط:ايج ايم سعيد)فقط والله اعلم
                                                  
عنوان: قسطوں پر موبائل دینا
سوال: میں موبائل کا کاروبار کرنا چاہتاہوں، جیسا کہ میں موبائل کیش میں لیتا ہوں، مطلب اگر موبائل  کی قیمت 2 لاکھ ہے اور میں اُسے 2 لاکھ 30 ہزار میں فروخت کرتا ہوں، لیکن جو لینے والا ہے وہ  مجھے اقساط میں ادائیگی کرتا ہے، یعنی ہر مہینے میں مجھے 50 ہزار دے گا، اور میں 30 ہزار اُس بندے سے زیادہ لے رہا ہوں، کیا یہ کام شریعت میں جائز ہے یا سود میں آتا ہے یا نہیں آتا ہے؟
جواب: قسطوں پر موبائل یا دیگر اشیاء لینا جائز ہے، تاہم شرط یہ ہے کہ عقد کے وقت کوئی ایک قیمت متعین کرلی جائے اور یہ طے کرلیا جائے کہ خریداری نقد پر ہورہی ہے یا ادھارپر، اور ادھار کی مدت طے کرلی جائے، اور قسط میں تاخیر ہونے کی صورت میں کوئی اضافہ/ جرمانہ وصول نہ کیاجائے۔ مذکورہ شرائط نہ پائی جائیں تو یہ بیع ناجائز اور سود کے حکم میں ہوگی۔ واضح رہے کہ یہ شرائط عام اشیاء کے بارے میں ہیں، نقدی یا سونا چاندی قسطوں پر خریدنا جائز نہیں ہے۔جیساکہ "فتاوی شامی" میں ہے:"(قوله: لا بأخذ مال في المذهب)... إذ لايجوز لأحد من المسلمين أخذ مال أحد بغير سبب شرعي."(باب التعزير:مطلب في التعزير بأخذ المال ٦١/٤ ط:سعيد)فقط واللہ اعلم
                                                  
عنوان: پرپال، B4U اور splash سے متعلق فتویٰ
سوال: مہربانی فرما کر پرپال، B4U اور splash سے متعلق فتویٰ دے دیں!
جواب: پرپال کمپنی سے متعلق جواب: پرپال کمپنی سےکمائی کےدو طریقے ہیں:1:نیٹ ورک مارکیٹینگ۔  2:انویسٹمنٹ پیکجنیٹ ورک مارکیٹینگ: اس میں کمائی اشتہارات وغیرہ کےذریعے کی جاتی ہے،جو کئی وجوہات کی بنا پر ناجائز ہے، مثلاً بائع کو فرضی اشتہارات دکھاکر بیچنے والے کو دھوکا دینا، جان دار کی تصویر دکھانے پر اجرت لینا، اور ان تصاویر کا خواتین کی تصویروں پرمشتمل ہونا، بلاعمل کمیشن لینے کامعاہدہ کرنا اور اس پراجرت لینا وغیرہ وغیرہ۔انویسٹمنٹ پیکج: اس میں رقم جمع کرنےکےبعد ایک متعین منافع ملتا ہے اور کسی بھی کاروبار میں سرمایہ پر متعین نفع ملنا، یہ قرض دےکر سود وصول کرنے کے حکم میں ہے اور سود بلاشبہ حرام ہے، لہذا دونوں طریقوں میں سےکسی بھی طریقہ سے مذکورہ کمپنی سے پیسا کمانا جائز نہیں ہے۔ پس حلال کمائی کے لیے کسی بھی  ایسے طریقے کو اختیار کرنا چاہیے جس میں اپنی محنت شامل ہو ایسی کمائی زیادہ بابرکت ہوتی ہے۔  B4U سے متعلق جواب:مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور مذکورہ کرنسی پاکستان و دنیا کے بیشتر ممالک میں تاحال غیر تسلیم شدہ ہے، لہذا اس میں سرمایہ کاری کرنے سے اجتناب کیا جائے۔2- مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔بصورتِ مسئولہ پہلی صورت جس میں منافع متعین ہوتا ہے،  وہ بہر صورت جائز نہیں۔ اور دوسری صورت کے بارے میں حکم یہ ہے کہ کرپٹو کرنسی کو چوں کہ پاکستان میں قانونی حیثیت حاصل نہیں ہے، تاحال اس کرنسی کا معاملہ ہی  مشکوک ہے، اور ابھی تک علماء نے اس کی خرید و فروخت کی اجازت نہیں دی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک  دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنے سے   اجتناب کیا جائے،  کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔ لہذا اس کمپنی میں پیسے انویسٹ کرنا جائز نہیں ہے۔3- اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹر کو اجرت یا کسی عنوان سے رقم دی جاتی ہے تو یہ مزید قباحت ہے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لا يعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه.(باب الكسب وطلب الحلال، ج:5، ص:1891، ط:دار الفكر.بيروت)الموسوعة الفقهية الكويتية (1/ 290):"الإجارة على المنافع المحرمة كالزنى والنوح والغناء والملاهي محرمة، وعقدها باطل لايستحق به أجرة . ولايجوز استئجار كاتب ليكتب له غناءً ونوحاً؛ لأنه انتفاع بمحرم ... ولايجوز الاستئجار على حمل الخمر لمن يشربها، ولا على حمل الخنزير". "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن".  (5/166، مطلب کل قرض جرّ نفعًا، ط: سعید)حدیث شریف میں ہے:شعب الإيمان (2/ 434):" عَنْ سَعِيدِ بْنِ عُمَيْرٍ الْأَنْصَارِيِّ، قَالَ: سُئِلَ رَسُولُ اللهِ صَلَّى اللَّهُ عَلَيْهِ وَسَلَّمَ أَيُّ الْكَسْبِ أَطْيَبُ؟ قَالَ: " عَمَلُ الرَّجُلِ بِيَدِهِ، وَكُلُّ بَيْعٍ مَبْرُورٍ ".ترجمہ:آپ ﷺ سے پوچھا گیا  کہ سب سے پاکیزہ کمائی کو ن سی ہے؟ تو آپ ﷺنے فرمایا کہ  آدمی کا  خود  اپنے ہاتھ سے محنت کرنا اور ہر جائز اور مقبول بیع۔شرح المشكاة للطيبي الكاشف عن حقائق السنن (7/ 2112):"قوله: ((مبرور)) أي مقبول في الشرع بأن لايكون فاسدًا، أو عند الله بأن يكون مثابًا به".باقی Splash سے متعلق معلومات حاصل نہ ہو سکیں، اگر اس سے متعلق  مکمل و مستند تفصیل لکھ بھیجیں تو جواب دینا آسان ہو گا۔ فقط واللہ اعلم
                                                  
عنوان: تنگ دست مقروض کا کاروبار کے لیے سودی قرضہ لینا
سوال: میں اس وقت تقریباً 12بارہ لاکھ کا مقروض ہوں، میں نے بیرون ملک جانے کے لیے 2 مرتبہ کوشش کی ہے، دونوں دفعہ میرے ساتھ فراڈ ہوا ہے جس کی وجہ سے میں قرض کے دلدل میں پھنس گیا ہوں، ملازمت کے لیے بھی کافی کوشش کی ہے، لیکن کامیابی نہیں ملی، اس قرض میں 5 لاکھ قرض بینک کاہے جوکہ 30% سودپر ہے، بہت کوشش کی ہے کہ اس سودی قرض سے جان چھوٹ جائے، اب میں انتہائی پریشان ہوں، قرض خواہ بہت پریشان کررہے ہیں؟ کیا میں حکومتِ پاکستان جو کاروبار کے لیے 8 سال لیے 3%پرقرض دے رہی، اس قرض سے کاروبار کرسکتاہوں؟ اب تو کہیں سے اور کام کے لیے قرض بھی نہیں ملتا، یہ مجھے علم ہے کہ سود حرام ہے !
جواب: صورتِ مسئولہ میں   مذکورہ قرض اسکیم  سودی ہے، کیوں کہ واپسی کے وقت کچھ  اضافہ ادا کرنے کا معاہدہ شامل ہے، اور سودی لین دین قرآن وحدیث کی رو سے حرام ہے۔ سائل اپنی تنگ دستی کے خاتمے کے لیے سودی قرضہ لے کر اپنے آپ کومزید تنگی کی طرف نہ لے جائے۔سود کا لین دین شرعاً ا س قدر قبیح اور ناپسندیدہ ہے کہ اسے اللہ اور اس کے رسول ﷺ کے ساتھ اعلانِ جنگ قرار دیاگیا ہے۔ قرآنِ کریم میں ہے:{یَا أَیُّهَا الَّذِیْنَ أٰمَنُوْا اتَّقُوْا اللّٰهَ وَذَرُوْا مَابَقِیَ مِنَ الرِّبوٰ إِنْ کُنْتُمْ مُّؤْمِنِیْنَ، فَإِنْ لَّمْ تَفْعَلُوْا فَأْذَنُوْا بِحَرْبٍ مِّنَ اللّٰهِ وَرَسُوْلِه}ترجمہ:…’’اے ایمان والو! اللہ سے ڈرو اور جو کچھ سود کا بقایا ہے اس کو چھوڑدو، اگر تم ایمان والے ہو ، پھر اگر تم اس پر عمل نہیں کروگے تو اشتہار سن لو جنگ کا اللہ کی طرف سے اور اس کے رسول ﷺ کی طرف سے‘‘۔[البقرۃ:۲۷۸،۲۷۹-بیان القرآن]نیز سود کے ایک درہم کو رسول اللہﷺ نے 36مرتبہ زنا کرنے سے زیادہ سخت گناہ قرار دیا ہے۔ حدیث شریف میں ہے: ’’عن عبد اللّٰه بن حنظلة غسیل الملائکة أن النبي صلی اللّٰه علیه وسلم قال: لَدرهمُ ربًا أشد عند اللّٰه تعالٰی من ست وثلثین زنیةً في الخطیئة‘‘. (دار قطنی)نیز سود کا انجام تباہی اور بربادی ہی ہے۔ سودی معاملے کی سنگینی کا اندازہ اس سے لگایا جائے کہ اس گناہ کا اثر صرف براہِ راست سودی معاملہ کرنے والے دو اشخاص تک محدود نہیں رہتا، بلکہ اس سے متعلقہ افراد (جو کسی بھی طرح اس سودی معاملہ میں معاون بنتے ہیں، مثلاً: لکھنے والا، گواہ، وغیرہ) وہ سب اللہ کی لعنت اور اس کی رحمت سے دوری کے مستحق بن جاتے ہیں۔     خلاصہ یہ کہ سودی معاملہ اور سودی لین دین قرآن وحدیث کی رو سے حرام ہے۔ نیز اسلام میں جس طرح سود لینا حرام وناجائز ہے، اسی طرح سود دینا بھی حرام وناجائز ہے اور احادیثِ  مبارکہ میں دونوں پر وعیدیں وارد ہوئی ہیں، سودی معاملہ دنیا اور آخرت کی تباہی اور بربادی، ذلت اور رسوائی کا سبب ہے، اس کے علاوہ کچھ نہیں، اس لیے سودی معاہدہ کرنااور سود کی بنیاد پر قرضہ لینا جائز نہیں ہے۔ ہر شخص پر لازم ہے کہ وہ سود بلکہ سود کے شبہ  سے بھی اپنے آپ کو محفوظ رکھے؛ لہذا سودی قرضہ لینے کے بجائے کسی سے غیر سودی قرض لے کر کاروبار شروع کریں، یا کسی جگہ ملازمت کرکے کچھ رقم جمع کرکے  پھر کام کریں۔ فقط واللہ اعلم
                                                  
عنوان: بینک سے قسطوں پر گاڑی خریدنا
سوال: میزان بنک سے ستوں پر گاڑی خریدنا کیسا ہے؟
جواب: میزان بینک سے قسطوں پر گاڑی لینا جائز نہیں ہے۔ فقط و اللہ اعلم
                                                  
عنوان: فورکس ٹریڈنگ کا شرعی حکم
سوال: فورکس ٹریڈنگ اسلام میں جائز ہے یا نہیں؟
جواب: فاریکس ٹریڈنگ کے تحت کئی قسم کے کاروبار ہوتے ہیں ،جن میں سے چند ایک درج ذیل ہیں:۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے، اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے، یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں:۱۔مختلف بینک:   اکثر بڑے سودے  بینک اس میں شرکت کرتے ہیں، کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل، مختلف دھاتیں جیسے کاپر، لوہا وغیرہ  اور مختلف اجناس  جیسے گندم، چاول وغیرہ  بھی اسی فورم پر خریدی اور بیچی جاتی ہیں، اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے، مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے ادا کردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔ لاٹ خریدنے کے بعد اگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے، اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا میں   آپ کا سودا  کینسل کردیاجاتا ہے۔ اگرخریدار مزید رقم جمع نہ کرائے تو  بروکر پورا سودا کینسل کردیتا ہے،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے، لہذا اسپاٹ ٹریڈ ہو یا فیوچر ٹریڈ، ایسے تمام سودے ناجائز ہیں  جن میں کرنسی کی خرید و فروخت ادھار ہوتی ہے  یا نقد ہوتی ہے، مگر عقد کے دونوں فریق  یا کوئی ایک فریق اپنے حق پر قبضہ نہیں کرتا۔ الحاصل تقابض نہ پائے جانے کی وجہ سے ایسے سودے فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو فریقِ مخالف کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہونا ضروری ہے،مستقبل کی تاریخ پر خرید وفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر، اسی فیصد لوگ اس مارکیٹ میں خریداری محض کرنسی ریٹ کے اتار چڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدار کرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگرچہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "، "بیع مضاف الی المستقبل"  اوردیگر وہ شروطِ فاسدہ پائے جاتے ہیں جن کا اوپر بیان ہوا۔ نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائے تو  بروکر کو  اس پورے سودے کو ختم کرنے کا اختیار ہوتا ہے جب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اور اختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے، نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔ فقط واللہ اعلم
                                                  
عنوان: میزان بینک سے قسطوں پر گاڑی لینا
سوال: میزان بینک سے قسطوں پر گاڑی نکالنا چاہتا ہوں ،اس طرح کرنا صحیح ہے؟
جواب: مروجہ غیر سودی بینکوں میں سے کسی بھی بینک کے معاملات شریعت کے اصولوں کے موافق نہیں؛ لہذا ان سے  قسطوں پر گاڑی لینے کا معاملہ کرنا جائز نہیں۔ فقط واللہ اعلم
                                                  
عنوان: گیس کے میٹر کی رفتار آہستہ کرنا
سوال: گیس میٹر کی سپیڈ کم کرنا کیسا ہے؟ اور اگر کم نہ کی جائے تو بل بہت زیادہ آئے گا؛ کیوں کہ گیس کمپنی نے بہت تیز میٹر نصب کیے ہیں جو کہ پہلے والے میٹر سے واضح طور پر زیادہ رفتار سے گھومتے ہیں۔ موجودہ میٹر انتہائی سپیڈ سے چلتے ہیں؛ لہذا اس صورت میں کیا کیا جائے؟
جواب: گیس میٹر کی رفتار کو آہستہ کرنا گیس چوری کے حکم میں ہے؛ لہٰذا شرعًا اس کی اجازت نہیں ہے۔ باقی اگر میٹر کے حوالے سے کوئی شکایت ہے تو اسے متعلقہ ادارے میں شکایت درج کروا کر مسئلہ حل کروایا جائے۔ فقط واللہ اعلم
                                                  
عنوان: لو کاسٹ ہاؤسنگ سکیم کا حکم
سوال: گورنمنٹ کی جانب سے low cost housing scheme  شروع ہوئی ہے، جس میں گورنمنٹ کی طرف سے فکس مارک اَپ ہے۔ اس سکیم کو میزان بینک نے "میرا پاکستان میرا گھر" کے نام سے ڈیزائن کیا ہے، اور اس میں گھر کی ٹوٹل ویلیو 10 فیصد مجھے دینے ہوں گے، باقی میزان بینک فائنینس کرے گا، اور اس میں میزان بینک فِکس مارک اَپ لے گا۔ میرا سوال یہ ہے کہ کیا یہ شریعت کے حساب سے جائز ہے یا نہیں؟
جواب: میزان بینک کی ویب سائٹ پر موجود معلومات کے مطابق میزان بینک  "میرا پاکستان میرا گھر " نامی سکیم میں شرکتِ متناقصہ (diminishing musharka) کے ذریعہ فائنینسنگ کرتی ہے۔ یہ طریقہ شرعی تقاضوں کو پورا نہ کرنے کی وجہ سے ناجائز  ہے اور سودی معاملہ کے مشابہ ہے؛ لہذا اس سکیم کے تحت گھر لینا جائز نہیں ہے۔ فقط واللہ اعلم
                                                  
عنوان: پرندے پالنا اور کاروبار کرنا
سوال: کیا ہم پرندہ  گھر پر پال کر اس کا کاروبار کرسکتےہیں؟
جواب: پرندے پالنا اور ان کا کاروبار کرنا کچھ شرائط کے ساتھ  جائز ہے،  حضرت انس رضی اللہ تعالیٰ عنہ بیان کرتے ہیں کہ ان کے بھائی ابوعمیر نے ایک چڑیا پال رکھی تھی۔ رسولِ اکرم صلی اللہ علیہ وآلہ وسلم جب تشریف لاتے تو پوچھتے تھے:"يَا أَبَا عُمَيْرٍ مَا فَعَلَ النُّغَيْرُ، نُغَرٌ کَانَ يَلْعَبُ بِه".ترجمہ: ’’اے ابو عمیر! نغیر (ایک پرندہ) کا کیا کیا؟ وہ بچہ اس پرندہ سے کھیلتا تھا‘‘۔(بخاري، الصحيح، 5: 2291، رقم: 5850، دار ابن کثير اليمامة بيروتمسلم، الصحيح، 3: 1692، رقم: 2150، دار إحياء التراث العربي بيروت)مذکورہ بالا روایت سے معلوم ہوا کہ حضرت انس کے گھر میں ان کے بھائی نے ایک پرندہ پال رکھا تھا۔ حضور صلیٰ اللہ علیہ وآلہ وسلم اس کے بارے میں دریافت فرماتے، مگر آپ ﷺ نے اسے رکھنے سے منع نہیں کیا۔ معلوم ہوا کہ پرندوں کو گھر میں پالنے کی اجازت ہے۔ حافظ ابن حجر عسقلانی فرماتے ہیں:"إن في الحديث دلالةً على جواز إمساك الطير في القفص ونحوه، ويجب على من حبس حيواناً من الحيوانات أن يحسن إليه ويطعمه ما يحتاجه لقول النبي صلى الله عليه وسلم".ترجمہ: اس حدیث سے پرندے کو پنجرے وغیرہ میں بند کرنے کے جواز پر دلیل ملتی ہے۔ پرندے کو رکھنے والے پر واجب ہے کہ وہ اس کے کھانے وغیرہ کا خصوصی اہتمام کرے۔(عسقلاني، فتح الباري، 10: 584، دار المعرفة بيروت) لیکن اس کے ساتھ ضروری شرط یہ ہے کہ ان جانوروں کےحقوق کا خیال رکھا جائے اور ان کی حق تلفی نہ کی جائے، کیوں کہ ان کو خوراک مہیا نہ کرنا بہت بڑا گناہ ہے۔ نبی کریم صلی اللہ علیہ وآلہ وسلم نے فرمایا:"دخلت امرأة النار في هرة ربطتها فلم تطعمها ولم تدعها تأكل من خشاش الأرض".ترجمہ: ایک عورت صرف اس لیے جہنم میں چلی گئی کہ اس نے ایک بلی باندھ رکھی تھی، لیکن اسے نہ تو کھانا کھلایا اور نہ ہی اسے زمین میں کھلا چھوڑ دیا کہ وہ حشرات الارض سے پیٹ بھر لے۔(بخاری، الصحيح، كتاب بدء الخلق، رقم: 2)لہٰذا پرندے پالنے اور ان کا کاروبار کرنے کے لیے چند باتوں کا خیال رکھنا ضروری ہے:1- ان کے دانے اورخوراک کا خیال رکھا جائے۔2- انہیں ستایا نہ جائے۔3- بیمار ہونے کی صورت میں علاج معالجہ کیا جائے۔وفي الفتاوى الهندية :"ويجوز بيع جميع الحيوانات سوى الخنزير وهو المختار، كذا في جواهر الأخلاطي.(3/ 114ط:دار الفكر)فقط واللہ اعلم
                                                  
عنوان: شریعت میں منافع کی حد
سوال: شریعت میں منافع کی کیا حد مقرر ہے؟
جواب: شریعتِ مطہرہ نے خرید و فروخت کی صحت کا مدار عاقدین کی باہمی رضامندی پر رکھا ہے اور منافع کے حوالہ سے کسی قسم کی پابندی یا حد مقرر نہیں کی، بلکہ اس معاملہ کو عرف پر چھوڑ دیا ہے، فروخت کرنے والا اور خریدار باہمی رضامندی سے منافع کی کوئی بھی شرح طے کرسکتے ہیں، البتہ اسلامی تعلیمات یہ ہیں کہ لوگوں کے ساتھ خیر خواہی کی جائے، کسی کی مجبوری کا  غلط فائدہ نہ اٹھایا جائے، اس لیے اتنا منافع لینا چاہیے جس میں فروخت کرنے والے کے ساتھ ساتھ خریدار کی مصالح کی بھی رعایت رہے، اور اس کو اس سے ضرر نہ پہنچے۔مسند احمد میں ہے:"عَنْ اَبِي هُرَيْرَةَ اَنَّ رَجُلًا جَاءَ فَقَالَ: يَا رَسُولَ اﷲِ سَعِّرْ! فَقَالَ: بَلْ أَدْعُو، ثُمَّ جَاءَ هُ رَجُلٌ فَقَالَ: يَا رَسُولَ اﷲِ سَعِّرْ! فَقَالَ: بَلْ اﷲُ يَخْفِضُ وَيَرْفَعُ، وَإِنِّي لَاَرْجُو أَنْ أَلْقَی اﷲَ وَلَيْسَ لِأَحَدٍ عِنْدِي مَظْلَمَةٌ".( ٢/ ٣٣٧، رقم الحديث: ٣٤٥٠، ط: موسسة قرطبة مصر)حضرت ابوہریرہ رضی اللہ عنہ سے روایت ہے کہ ایک شخص آیا اور رسول اکرم صلی اللہ علیہ وسلم سے درخواست کی کہ اے اللہ کے رسول (صلی اللہ علیہ وآلہ وسلم) (اشیاء) کے نرخ مقرر فرما دیجیے۔ آپ صلی اللہ علیہ وآلہ وسلم نے فرمایا کہ میں دعا کروں گا، پھر ایک شخص نے آکر عرض کی: یا رسول اللہ (صلی اللہ علیہ وآلہ وسلم)! بھاؤ مقرر فرما دیجیے۔ آپ صلی اللہ علیہ وآلہ وسلم نے فرمایا: اللہ تعالیٰ ہی بھاؤ گھٹاتا اور بڑھاتا ہے اور میں یہ آرزو رکھتا ہوں کہ اس حال میں اللہ تعالیٰ سے ملاقات کروں کہ میں نے کسی پر بھی زیادتی نہ کی ہو۔درر الحكام في شرح مجلة الأحكام (1/ 124):"(المادة 153) الثمن المسمى هو الثمن الذي يسميه ويعينه العاقدان وقت البيع بالتراضي سواء كان مطابقاً للقيمة الحقيقية أو ناقصاً عنها أو زائداً عليها". فقط واللہ اعلم
                                                  
عنوان: نان کسٹم گاڑیوں کی خرید وفروخت
سوال: کیا نان کسٹم گاڑیوں کی خرید و فروخت جائز ہے؟
جواب: نان کسٹم گاڑیوں کا   کاروبار فی نفسہ جائز اور اس سے حاصل شدہ آمدنی حلال ہے، تاہم اس میں رشوت دینا اور جھوٹ بولنا جائز نہیں۔ اور خطرے میں پڑنا شرعاً پسندیدہ نہیں ہے۔ امداد الفتاوی ( جدید مطول حاشیہ شبیر احمد القاسمی) (جلد 9 صفحہ نمبر: 135) میں ہے:’’سوال (۲۴۹۶) :  قدیم  ۴/ ۱۵۲-   زید انکم ٹیکس ادا کرنے کی حیثیت رکھتا ہے، تاہم معافی کے خیال سے اپنے مالِ تجارت کو تشخیص کنندہ ٹیکس سے چھپا کر اپنے کو ناقابل ثابت کرتا ہے، آیا یہ فعل زید کا ازروئے شرع شریف کیسا ہے؟ بینوا توجروا۔الجواب: گناہ تو نہیں ؛ لیکن خطرہ میں پڑنا بھی شرعاً پسند نہیں ۔                                         ۱۸؍ ربیع الاول ۱۳۳۱ھ(حوادث اول ص ۱۶)‘‘.فقط واللہ اعلم
                                                  
عنوان: رشوت دے کر ملازمت حاصل کرنے کے بعد اس کا تدارک
سوال: ایک بندہ رشوت دے کر ملازمت حاصل کرتا ہے، بعد میں اس کو احساس ہوتا ہے کہ اس کا یہ خیال درست نہیں، اب کیا ملازمت چھوڑ دے؟ اس کے لیے ازالہ کی کیا صورت ہے؟
جواب: رشوت لینے اور دینے والے پر حضورِ اکرم ﷺ نے لعنت  فرمائی ہے، چناں چہ رشوت لینا اور دینا دونوں ناجائز ہیں،  اور رشوت کی بنیاد پر ملازمت حاصل کرنا مطلقاً ناجائز ہے، خواہ اس ملازمت کی اہلیت اور کوائف پورے ہوں۔ اگر اہلیت و دیانت داری کے باوجود نوکری نہ مل رہی ہو تو  جائز سفارش (سورس)  جائز طریقے سے کروانے کی اجازت ہے،  لیکن حق ثابت ہونے سے پہلے اسے حاصل کرنے کے لیے رشوت دینا بہرحال ناجائز ہے، اس لیے متبادل کوئی حلال ذریعہ آمدن تلاش کرنا چاہیے۔البتہ اگر کسی شخص نے اس ممانعت کے باوجود رشوت دے کر ملازمت حاصل کرلی اور اب اسے احساس ہوگیا ہے تو اس شخص کو چاہیے کہ صدقِ دل سے توبہ و استغفار کرے، اور اب اس کی تنخواہ حلال ہونے کا مدار اس بات پر ہوگا کہ اگر وہ اس ملازمت کی شرائط و کوائف پر پورا اترتاہے اور امانت و دیانت کے ساتھ متعلقہ ذمہ داریاں بھی ادا کرے  تو اس کی تنخواہ حلال ہوگی؛ لہذا اب اس کا تدارک اس طرح ہوگا کہ مذکورہ آدمی اپنے متعلقہ تمام امور پوری دیانت داری کے ساتھ  انجام دے  اور توبہ استغفار کرے۔مشكاة المصابيح (2/ 1108):"عن عبد الله بن عمرو قال: لعن رسول الله صلى الله عليه وسلم الراشي والمرتشي".ترجمہ: حضرت عبداللہ بن عمرو رضی اللہ عنہما سے روایت ہے کہ رسول اللہ ﷺ نے رشوت دینے والے اور رشوت لینے والے پر لعنت فرمائی ہے۔فقط واللہ اعلم
                                                  
عنوان: خشخاش اور افیم کی کاشت اور خرید وفروخت کا حکم
سوال: اگر کوئی شخص افیم کی کھیتی کرے اوراس میں سے خش خاش نکال کر بیچے، اگر خشخاش کھانا جائز ہو، اور افیم کو نہ بیچے، نہ نکالے،تو (1)  کیا خشخاش کی کھیتی اور آمدنی حلال ہے؟ (2) کیا ا فیم کی کھیتی میں کچھ گنجائش ہے؟ (3) کیا افیم کے ڈوڈے بیچنا جائز ہے؟ اور اگر یہ سب مکروہ ہے تو تنزیہی یا تحریمی؟
جواب: واضح رہے ازروئے شرع جن اشیاء کا استعمال فی نفسہ جائز ہو تو اس کا کاروبار کرنا بھی شرعاً جائز ہوتاہے، اور جن اشیاء کا استعمال ہی شرعاً ناجائز ہو تو اس کا کاروبار کرنا بھی حرام ہے اور اس کاروبار سے حاصل ہونے والی آمدنی بھی حرام ہوتی ہے، بصورتِ مسئولہ1:خشخاش کا استعمال فی نفسہ چوں کہ جائز ہے، لہٰذا خشخاش نکالنے کی غرض سے کھیتی کرنا اور اس سے خشخاش نکال کرفروخت کرنےسے جو آمدنی حاصل ہوتی ہے وہ آمدنی حلال ہے۔2: افیم (افیون) کا استعمال بطور نشہ کے شرعاً چوں کہ حرام ہے، لہذا  افیم نکال کر ایسے لوگوں پر فروخت کرنا جو اس کا استعمال نشہ کے طور پر کرتےہیں، یا اس سے نشہ آور چیزیں  تیار کرتے ہیں، اس نیت سے افیم کی کھیتی کرنا اور اس کی خرید وفروخت کرنا شرعاً مکروہِ تحریمی ہے، تاہم اگر افیم ایسے لوگوں پر فروخت کی جائے جو نشہ آور مقدار سے کم افیم کو ادویہ میں استعمال کرتے ہیں اور اس سے مختلف ادویہ تیار کرتے ہیں،تو اس نیت سے افیم کی کھیتی کرنے اور اس کی خرید وفروخت کرنے کی گنجائش ہوگی۔3: افیون کے ڈوڈوں (ڈوڈا یعنی افیم کا پوست) کی خریدوفروخت جائز ہے۔ملحوظ رہے افیم اور خشخاش سے متعلق  نفسِ حکم لکھا گیاہے، تاہم اگر حکومت کی طرف سے افیون  وغیرہ کی کاشت پر پابندی ہے، اور آج کل اس کا عام استعمال بھی  جائز کام میں نہ ہونے کے برابر ہے، لہذا اس کو کاروباری مشغلہ بنانے اور اس کی کاشت کاری سے اجتناب کیا جائے۔ نیز اس کی زراعت سے زمین دیگر فصلوں کے لیے قابلِ زراعت بھی نہیں رہتی، لہٰذا جہاں اس کی کاشت کی وجہ سے غذا کی قلت پیدا ہو تو وہاں خصوصاً کھیتی باڑی سے اجتناب کیا جائے؛ کیوں کہ غذا دوا سے مقدم ہے۔ (فتاویٰ حضرت الشیخ البنوری، ومفتی ولی حسن ٹونکی رحمہما اللہ)فتاوی شامی میں ہے:"(وصح بيع غير الخمر) مما مر، ومفاده صحة بيع الحشيشة والأفيون.  قلت: وقد سئل ابن نجيم عن بيع الحشيشة هل يجوز؟ فكتب لايجوز، فيحمل على أن مراده بعدم الجواز عدم الحل".(كتاب الاشربة، ج:6، ص:454، ط:ايج ايم سعيد) فتاوی شامی میں ہے:"(ويحرم أكل البنج والحشيشة) هي ورق القتب (والأفيون)؛ لأنه مفسد للعقل ويصد عن ذكر الله وعن الصلاة (لكن دون حرمة الخمر، فإن أكل شيئاً من ذلك لا حد عليه، وإن سكر) منه (بل يعزر بما دون الحد)، كذا في الجوهرة".(كتاب الاشربة، ج:6، ص:457، ط:ايج ايم سعيد)فتاوی شامی میں ہے:"(و) جاز (بيع عصير) عنب (ممن) يعلم أنه (يتخذه خمراً)؛ لأن المعصية لاتقوم بعينه بل بعد تغيره، وقيل: يكره؛ لإعانته على المعصية، ونقل المصنف عن السراج والمشكلات أن قوله: ممن أي من كافر، أما بيعه من المسلم فيكره، ومثله في الجوهرة والباقاني وغيرهما، زاد القهستاني معزياً للخانية: أنه يكره بالاتفاق.(قوله: ممن يعلم) فيه إشارة إلى أنه لو لم يعلم لم يكره بلا خلاف، قهستاني، (قوله: لاتقوم بعينه إلخ) يؤخذ منه أن المراد بما لاتقوم المعصية بعينه ما يحدث له بعد البيع وصف آخر يكون فيه قيام المعصية وأن ما تقوم المعصية بعينه ما توجد فيه على وصفه الموجود حالة البيع كالأمرد والسلاح ويأتي تمام الكلام عليه (قوله: أما بيعه من المسلم فيكره) لأنه إعانة على المعصية، قهستاني عن الجواهر.أقول: وهو خلاف إطلاق المتون وتعليل الشروح بما مر وقال ط: وفيه أنه لايظهر إلا على قول من قال: إن الكفار غير مخاطبين بفروع الشريعة، والأصح خطابهم، وعليه فيكون إعانة على المعصية، فلا فرق بين المسلم والكافر في بيع العصير منهما، فتدبر اهـ ولايرد هذا على الإطلاق والتعليل المار".(فصل فى البيع، ج:6، ص:391، ط:ايج ايم سعيد) فقط والله أعلم
                                                  
عنوان: قتل کی سزا جاری ہوجانے سے گناہ کی معافی کا حکم
سوال: اگر کسی سے کوئی قتل ہو جائے اور اس کو سزائے موت دے دی جائے تو گناہ باقی رہتا ہے یا نہیں؟
جواب: واضح رہے کہ شرعی حدود  جرم کی سزا   کے لیے ہیں،  اور گناہ کی معافی کے لیے توبہ ضروری ہے، لہذا جس شخص کو قتل کے جرم میں سزائے موت ہوجائے تو اس پر بھی اپنے قتل کے گناہ پر نادم ہوکر توبہ کرنا ضروری ہے، اگر سزا کے نفاذ کے وقت اپنے فعل پر نادم ہونے کی وجہ سے توبہ کرلی تو اس سے گناہ معاف ہوجائے گا۔تفسير البغوي - إحياء التراث (2/ 50):"{فَمَنْ تابَ مِنْ بَعْدِ ظُلْمِهِ}أَيْ: سَرِقَتِهِ،{وَأَصْلَحَ الْعَمَلَ فَإِنَّ اللَّهَ يَتُوبُ عَلَيْهِ إِنَّ اللَّهَ غَفُورٌ رَحِيمٌ}هَذَا فِيمَا بَيْنَهُ وَبَيْنَ اللَّهِ تَعَالَى، فَأَمَّا الْقَطْعُ فَلَا يَسْقُطُ عَنْهُ بِالتَّوْبَةِ عِنْدَ الْأَكْثَرِينَ، قَالَ مُجَاهِدٌ: [قَطْعُ] السَّارِقِ تَوْبَتُهُ  فَإِذَا قُطِعَ حَصَلَتِ التَّوْبَةُ، وَالصَّحِيحُ أَنَّ الْقَطْعَ لِلْجَزَاءِ عَلَى الْجِنَايَةِ، كَمَا قَالَ: جَزاءً بِما كَسَبا، ولا بدّ من التوبة بعده، وَتَوْبَتُهُ النَّدَمُ عَلَى مَا مَضَى وَالْعَزْمُ عَلَى تَرْكِهِ فِي الْمُسْتَقْبَل."فيض الباري على صحيح البخاري (1/ 166):" {كفارة له} يفيد أن في الحدود تكفيرا ما، فإن التنوين فيه ليس حشوا، على أن لفظ الكفارة يدل على الستر، لا على التطهير كل التطهير، فلا دلالة في الحديث على أن الحدود مكفرات بالكلية، بل على أن فيها شيئا من التكفير والستر، ولعل الحنفية أيضًا لاينكرونه.تنبيه: واعلم أنه لاينبغي أن يبحث في الحديث عن المعاني الثواني، والمزايا، وأن يدار عليها المسائل، فإن الحق عندي: أن لفظ الحديث ليس بحجة في هذا الباب، لفشو الرواية بالمعنى، فلايتعين أنه من لفظه صلى الله عليه وسلم أو من تلقاء الراوي، فينبغي أن تؤخذ الأحكام من القدر المشترك، وتدار عليه. وإنما ذكرت ههنا مسألة المعاني، وأيدت منها للمذهب لثبوتها من دلائل أخرى، وما جعلته مدارًا، واستدلالًا.والفصل عندي: أن الأحوال بعد إقامة الحد ثلاثة: فإن تاب المحدود بعده، صار الحد كفارة له بلا خلاف. وإن لم يتب فلا يخلو، إما أنه انزجر عنه واعتبر له ولم يعد إليه، فقد صار كفارة أيضًا وإن لم يبال به مبالاة ولم يزل فيه منهمكا كما كان، وعاد إليه ثانيا؛ فلا يصير كفارة له. ولذا صلى النبي صلى الله عليه وسلم على امرأة غامدية وقال: «لقد تابت توبة لو قسمت على أهل المدينة لوسعتهم». ولما لم تظهر تلك السماحة من ماعز رضي الله تعالى عنه، وعلم منه تأخر ما عند إقامة الحد، لم يصل عليه. فهذه أحوال فليراعها، وهذا كالإسلام، إن اشتمل على التوبة هدم ما سبق منه من المعاصي، وإلا أخذ بالأول والآخر، فإذا كان حال الإسلام الذي هو من أعظم المكفرات ما قد علمت، فما بال الحدود التي تكفيرها مختلف فيه؟ ولما كانت الحدود تتضمن التوبة في عامة الأحوال، وقلما تكون أن تجرى عليه هذه العقوبات، ثم لايتوب في نفسه ولاينزجر، سيما في عهد الصحابة رضي الله تعالى عنهم حكم في الأحاديث بكونها كفارة مطلقًا."فقط واللہ اعلم
                                                  
عنوان: B4U کمپنی میں انویسٹمنٹ کرنا جائز ہے یا نہیں؟
سوال: B4u کمپنی میں انویسٹ کرنا جائز ہے یا نہیں؟
جواب: مذکورہ کمپنی کے کاروبار کا مکمل طریقہ، و منافع کی تقسیم کا طریقہ کار و شرائط اب تک مکمل طور پر واضح نہیں ہے، البتہ اس کمپنی کی ویب سائٹ سے حاصل شدہ معلومات اور دیگر ذرائع سے دست یاب معلومات کے مطابق اس کا حکم درج ذیل ہے:1- چوں کہ مذکورہ ادارہ کرپٹو کرنسی میں کاروبار کرتا ہے، اور مذکورہ کرنسی پاکستان و دنیا کے بیشتر ممالک میں تاحال غیر تسلیم شدہ ہے، لہذا اس میں سرمایہ کاری کرنے سے اجتناب کیا جائے۔2- مذکورہ کمپنی میں سرمایہ کاری کرنے پر کمپنی دوقسم کے پیکج دیتی ہے:1: فکس منافع میں آپ کا منافع فکس ہوگا۔ 2: آپ کامنافع فکس نہیں رہتا، کم بھی اور زیادہ بھی ہوسکتا ہے۔ پہلی صورت جس میں منافع متعین ہوتا ہے، وہ بہر صورت جائز نہیں۔ اور دوسری صورت کے بارے میں حکم یہ ہے کہ کرپٹو کرنسی کو چوں کہ پاکستان میں قانونی حیثیت حاصل نہیں ہے، تاحال اس کرنسی کا معاملہ ہی مشکوک ہے، اور ابھی تک علماء نے اس کی خرید و فروخت کی اجازت نہیں دی ہے، پس جب تک مذکورہ کمپنی کے تمام پہلو مکمل واضح نہ ہو جائیں، اس وقت تک دوسری قسم (یعنی جس میں منافع متعین نہیں ہوتا) میں بھی انویسٹمنٹ کرنے سے اجتناب کیا جائے، کیوں کہ صرف منافع فکس نہ ہونے سے منافع حلال نہیں ہوتا، بلکہ دیگر شرعی حدود و شرائط کا لحاظ رکھنا بھی ضروری ہے۔ لہذا اس کمپنی میں پیسے انویسٹ کرنا جائز نہیں ہے۔3- اگر انویسٹر کے توسط سے لگنے والوں کے بعد ان کے توسط سے کاروبار میں لگنے والوں کی وجہ سے بھی پہلے انویسٹر کو اجرت یا کسی عنوان سے رقم دی جاتی ہے تو یہ مزید قباحت ہے۔فتاوی شامی میں ہے:"(وكون الربح بينهما شائعًا) فلو عين قدرًا فسدت."(كتاب المضاربة، ج:5، ص:648، ط:ايج ايم سعيد)مرقاة المفاتيح شرح مشكاة المصابيح میں ہے:"وعن النعمان بن بشير - رضي الله عنهما - قال: قال رسول الله صلى الله عليه وسلم: " «الحلال بين والحرام بين، وبينهما مشتبهات لايعلمهن كثير من الناس، فمن اتقى الشبهات استبرأ لدينه وعرضه، ومن وقع في الحرام كالراعي يرعى حول الحمى يوشك أن يرتع فيه، ألا وإن لكل ملك حمى، ألا وإن حمى الله محارمه، ألا وإن في الجسد مضغة إذا صلحت صلح الجسد كله، وإذا فسدت فسد الجسد كله، ألا وهي القلب» ". متفق عليه."(باب الكسب وطلب الحلال، ج:5، ص:1891، ط:دار الفكر.بيروت)B4U a Secure Cryptocurrency Trading Company its Infrastructure Facilitates Investment in the Cryptocurrencies industry with Daily Profit Growth on Investment. B4U is group of people who have large experience of trading, investment tricks and market scope. By using their skills and expertise we trade your investment in the market and earn profit. our major investment domains are as following: Investment in property deals Investment in Crypto Exchange Investment in Information Technologies Investment in Transport Services Investment in Trading۔فقط واللہ اعلم
                                                  
عنوان: گھر میں گھس کرآنے والے چورکو قتل کرنے کا حکم
سوال: کیا گھر میں گھسے چور کو قتل کرنا جائز ہے؟
جواب: واضح رہے کہ از روئے شرع چوری ثابت ہونے کی صورت میں چور کی سزا اس کا دایاں ہاتھ کاٹنا ہے، اور اس سزا کے جاری کرنے کا اختیار صرف مسلمان حکمران یا اس کے نائب جج وغیرہ کے پاس ہوتا ہے، ہر ایک کو یہ حد جاری کرنے کا اختیار نہیں ہوتا۔ بصورتِ مسئولہ اگر کوئی چور کسی کے گھر گھس کر گھر والوں سے ان کا مملوکہ مال چوری  کرنے کی کو شش کرے تو شریعت صاحبِ مال کو اس کی اجازت دیتی ہے کہ وہ اپنے مال کی امکانی حد تک حفاظت کرنے کی بھر پور کوشش کرے، اسے چور پر دست درازی کی رخصت بھی حاصل ہے، حتی کہ اگر اس سلسلے میں قتل و قتال کی نوبت آجائے اور صاحبِ مال قتل ہوجائے تو وہ شہید ہے اور اگر چور  مارا جائے تو مارنے والے پر نہ قصاص لازم ہے اور نہ دیت ہے، بشرطیکہ اس انتہائی اقدام کے علاوہ کوئی چارہ نہ ہو، لہذا اگر چیخ و پکار یا معمولی مارپیٹ سے ڈاکو کا شر دور ہوجانے کا غالب گمان ہو تو پھر قتل کرنے کی اجازت نہیں ہوگی، ورنہ مارنے والے پر قصاص لازم ہوگا۔نیز یہ حکم بھی عین موقعۂ واردات  کے ساتھ خاص ہے، یعنی اگر چور اس وقت نہیں پکڑا گیا اور بعد میں کہی اور وہی چور نظر آجائے، تو اس سے مسروقہ مال واپس لینا، اسے قانون نافذ کرنے والے اداروں کے حوالہ کرنا تو جائز ہے، مگر اسے قتل کرنا ناجائز ہے، بصورتِ دیگر مقتول کے اولیاء کو دیت دینی لازم ہوگی، اسی طرح اگر عین موقع پر بھی چور کسی رد عمل کی بنا پر فرار ہونے لگے یافرار ہوجائے تو اس صورت میں بھی قتل کرنا ناجائز ہے۔ قرآن مجید میں ہے:{والسارق والسارقة فاقطعوا ایدیهما}[مائدہ:۳۸]ترجمہ:…”چوری کرنے والے مرد اورچوری کرنے والی عورت کے ہاتھ کاٹ دیا کرو“۔بدائع الصنائع في ترتيب الشرائع میں ہے:"فصل وأما شرائط جوازاقامتها فمنها ما يعم الحدود كلها ومنها ما يخص البعض دون البعضأما الذى يعم الحدود كلها فهو الامامة وهو أن يكون المقيم للحدوهوالامام أو من ولاه الامام".(ج:9، ص:165، ط:مکتبه حبیبه)فتاوی شامی میں ہے:" ومن دخل علیه غیرہ لیلاً فاخرج السرقة من بیته (فاتبعه) رب البیت (فقتله فلاشئ علیہ) لقوله علیه السلام: قاتل دون مالك، وکذا لوقتله قبل أخذ ماله ولم یتمکن من دفعه إلا بالقتل إذا لم یعلم أنه لو صاح علیه طرح ماله، و إن علم ذلك فقتله مع ذلك وجب علیه القصاص لقتله بغیر حق، کالمغصوبة منه إذا قتل الغاصب فانه یجب القود لقدرته علی دفعه بالاستغاثة بالمسلمین والقاضی“.قال الشامي: ”انظر ما إذا لم یقدروا المسلمون والقاضی کما هو مشاہد في زماننا، والظاهر أنه یجوز له قتله؛ لعموم الحدیث“.( کتاب الجنایات، فصل فیما یوجب القود و مالایوجب، ج:6، ص:546، ط: ایچ ایم سعید) فتاوی ہندیہ میں ہے:”وأما أنه لو صاح به یترك ما أخذہ ویذهب فلم یفعل هکذا، ولکن قتله کان علیه القصاص“.( کتاب الجنایات، الباب الثاني، ج: 6، ص:7، ط: مکتبه رشیدیه)فتاوی ہندیہ میں ہے:”فإن فرّ منهم إلی موضع ترکوہ لایقدر علی قطع الطریق علیهم فقتلوہ کان علیهم الدیة، لأنهم قتلوہ لا لأجل ما لهم، ولو فرّ رجل من القطاع فلحقوہ وقد ألقى نفسه إلى مکان لایقدر معه علی قطع الطریق فقتلوہ کان علیهم الدیة، لأن قتلهم إیاہ لا لأجل الخوف علی المال۔ “(کتاب السرقة، الباب الرابع، ج:2، ص:188، ط:مكتبة رشيدية)فقط والله أعلم
                                                  
عنوان: خرید و فروخت میں منافع کی حد
سوال: کاروبار میں منافع کی حد کیا ہے؟
جواب: شریعت مطہرہ نے خرید و فروخت میں منافع کی کوئی ایسی حد مقرر نہیں کی ہے کہ جس سے تجاوز کرنے کی صورت میں منافع کو حرام قرار دیا جائے، بلکہ اسے خریدار اور فروخت کنندہ کی باہمی رضامندی پر موقوف رکھا ہے، البتہ کسی کی مجبوری کو دیکھتے ہوئے  مطلوبہ اشیاء کی قیمتیں بڑھانے کی اجازت نہیں دی ہے، اور بازار میں منافع کی چلن سے زائد منافع وصول کرنے کو نا مناسب عمل  قرار دیا ہے۔مزید تفصیل کے لیے، مندرجہ ذیل لنک میں موجود فتوی دیکھیے!کاروبار میں منافع کی شرعی حد اور اس کا حکم فقط واللہ اعلم
                                                  
عنوان: بٹ کوائن (Bitcoin) کا حکم
سوال: بٹ کوئن سے متعلق جامعہ کا کیا فتویٰ ہے؟
جواب: ’’بٹ کوائن‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خرید و فروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائنز (Onecoin) کمپنی کا کاروبار!فقط واللہ اعلم
                                                  
عنوان: فوریکس ٹریڈنگ کا حکم
سوال: فوریکس ٹریڈنگ  حلال ہے یا حرام؟
جواب: آج کل فاریکس (forex) کے نام سے بین الاقوامی سطح پر ایک کاروبار رائج ہے، اس کاروبار کو "فاریکس ٹریڈنگ" کہتے ہیں، اس کاروبار میں سونا، چاندی، کرنسی، کپاس، گندم، گیس، خام تیل، جانور اور دیگر بہت سی اشیاء کی خرید و فروخت ہوتی ہے، ہمارے علم کے مطابق "فاریکس ٹریڈنگ" کے اس وقت جتنے طریقے رائج ہیں  وہ  شرعی اصولوں کی مکمل رعایت نہ ہونے اور شرعی سقم کی موجودگی کی وجہ سے ناجائز ہیں۔ لہٰذا ان معاملات سے مکمل اجتناب کیا جائے۔اس سلسلہ میں ہمارے ہاں سے ایک تفصیلی فتویٰ شائع ہوچکا ہے جو درج ذیل لنک سے آپ حاصل کرسکتے ہیں:فاریکس کے کاروبار کا حکماور اگر آپ کسی خاص صورت سے متعلق دریافت کرناچاہتے ہیں تو اس کی تفصیل ،شرائط وضوابط لکھ کر سوال بھیج دیں۔ فقط واللہ اعلم
                                                  
عنوان: بیوہ ، چار بیٹے اور سات بیٹیوں میں ترکہ کی تقسیم
سوال: ایک شخص نے وفات پائی ہے اور ورثاء میں بیوہ، 4 بیٹے اور  7 بیٹیاں چھوڑی ہیں۔ وراثت کی تقسیم کیسے ہو گی؟
جواب: صورتِ مسئولہ میں مرحوم کے ترکہ کی تقسیم کا شرعی طریقہ یہ ہے کہ  مرحوم کے حقوقِ متقدمہ یعنی تجہیزوتکفین کے  اخراجات نکالنے کے بعد، مرحوم کے ذمہ اگر کسی کا قرض ہو تو اسے کل ترکہ میں سے ادا کرنے کے بعد، مرحوم نے اگر کوئی جائز وصیت کی ہو تو اسے ایک تہائی ترکہ میں سے ادا کرکے باقی کل منقولہ وغیر منقولہ ترکہ کو  120 حصوں میں تقسیم کرکے 15 حصے مرحوم کی بیوہ کو، 14،14 حصے مرحوم کے ہر ایک بیٹے کو اور 7،7 حصے ہر ایک بیٹی کو ملیں گے۔یعنی 100 روپے میں سے 12.50 روپے مرحوم کی بیوہ کو، 11.66 روپے مرحوم کے ہر ایک بیٹے کو اور  5.83 روپے ہر ایک بیٹی کو ملیں گے۔فقط واللہ اعلم
                                                  
عنوان: میت کے بیٹے کے ہوتے ہوئے بھائی کو میراث ملنے کا حکم
سوال: مرحومہ کا ایک بیٹا اور دو بھائی ہیں، تو کیا وراثت میں بھائیوں کو بھی حصہ ملے گا؟ اگر حصہ ملے گا تو کتنا دیا جائےگا؟
جواب: بصورتِ مسئولہ مرحومہ  کے بیٹے کی موجودگی میں اس کی میراث میں  اس کے بھائی کوحصہ نہیں ملے گا،اب اگر مرحومہ کے ورثا  میں صرف بیٹا ہے تو مرحومہ کی مکمل میراث بیٹے کو ملےگی اور اگر دیگر ورثابھی موجود ہیں تو میراث تقسیم کرنے کے لیے  ان کی نشان دہی کرکے سوال ارسال کرسکتے ہیں۔فتاوی ہندیہ میں ہے:’’و هم كل من ليس له سهم مقدر و يأخذ ما بقي من سهام ذوي الفروض و إذا انفرد أخذ جميع المال، كذا في الاختيار شرح المختار.فالعصبة نوعان: نسبية وسببية، فالنسبية ثلاثة أنواع: عصبة بنفسه وهو كل ذكر لا يدخل في نسبته إلى الميت أنثى وهم أربعة أصناف: جزء الميت وأصله وجزء أبيه وجزء جده، كذا في التبيين فأقرب العصبات الابن.‘‘(كتاب الفرائض، الباب الثالث في العصبات، ج:6، ص:451، ط:مكتبه رشيديه) فقط و الله أعلم
                                                  
عنوان: ایک بیٹا اور چار بیٹیوں میں میراث کی تقسیم
سوال: اگر میری والدہ کی وراثت ہے، ہم  4 بیٹیاں اور ایک بیٹا ہے، والد کا انتقال ہو چکا ہو تو وراثت کیسے تقسیم ہو گی؟
جواب: صورتِ مسئولہ میں مرحومہ کے  حقوقِ متقدمہ   کی ادائیگی کے بعد اس  کی کل جائیداد منقولہ و غیر منقولہ  کو    6 حصوں میں تقسیم کرکے دو حصے مرحومہ کے بیٹے کو اور ایک ایک حصہ مرحومہ کی ہر ایک بیٹی کو ملے گا۔یعنی   100 روپے میں سے 33.33 روپے مرحومہ کے بیٹے کو اور 16.66 روپے اس کی ہر ایک بیٹی کو ملیں گے۔فقط و اللہ اعلم
                                                  
عنوان: ایک بیوہ، پانچ لڑکوں اور تین لڑکیوں میں پانچ کروڑ روپے کی تقسیم
سوال: پانچ کروڑ روپے ایک بیوہ ، پانچ لڑکوں اور تین لڑکیوں میں کس طرح تقسیم ہوں گے؟
جواب: صورتِ مسئولہ میں مرحوم کے  حقوقِ متقدمہ   کی ادائیگی کے بعد اس  کی کل جائیداد منقولہ و غیر منقولہ  کو   104حصوں میں تقسیم کرنے کے بعدبیوہ کو 13 حصے، ہر بیٹے کو 14 حصے اور ہر بیٹی کو 7 حصے ملیں گے۔لہذا  پانچ کروڑ روپے میں سے /62,50,000 روپے مرحوم کی بیوہ کو، /67,30,769.23 روپے ہر بیٹے کو اور /33,65,384.61 روپے ہر بیٹی کو ملیں گے۔  فقط واللہ علم
                                                  
عنوان: بیچتے وقت دو آفر لگانا
سوال: کیا اس طرح مالی لین دین درست ہے کہ کوئی چیز اگر لیتے ہیں تو دینے والا یوں کہے کہ اگر سیلز ٹیکس کی انوائس کے ساتھ لیتے ہو اور پیمینٹ چیک سے کرتے ہو تو چیز پچانوے کی اور اگر کیش رقم دیتے ہو اور سیلز ٹیکس کی انوائس نہیں لیتے تو سو روپے کی تو کیا اس طرح کرنا درست ہے؟
جواب: صورتِ مسؤلہ میں بیچنے والے کا کسی بھی چیز کو بیچنے سے پہلے مذکورہ دو طرح کی آفر کرنا جائز ہے، تاہم معاملہ کسی ایک صورت کو متعین کرکے کیا جائے، اور دونوں صورتوں میں سے جس چیز کو اختیار کیا جائے یعنی کیش یا چیک وغیرہ تو اس کے مطابق ہی ادائیگی لازم ہوگی۔ البتہ اگر معاملہ ادھار کا طے ہو، تو اس صورت میں بیع کے صحیح ہونے کے لیے درج ذیل  شرائط کا لحاظ  اور رعایت کرنا ضروری ہے:قسط کی رقم متعین ہو، مدت متعین ہو، معاملہ متعین ہو کہ نقد کا معاملہ کیا جارہا ہے یا ادھار،  اور عقد کے وقت اس چیز کی  مجموعی قیمت مقرر ہو، اور ایک شرط یہ بھی  ہے کہ کسی قسط کی ادائیگی میں تاخیر کی صورت میں اس  میں اضافہ (جرمانہ) وصول نہ کیا جائے، اور قسط مقررہ وقت سے پہلے ادا کرنے کی صورت میں قیمت میں کمی مشروط نہ ہو، اگر بوقتِ عقد یہ شرط ہوگی تو پورا معاملہ ہی فاسد ہوجائے گا، ان شرائط کی رعایت کے ساتھ قسطوں پر خریدوفروخت کرنا جائز ہے۔ فقط واللہ اعلم
                                                  
عنوان: ’’اکٹا فکس‘‘ (octaFX) نامی ایپ میں سرمایہ کاری کرنے کا حکم
سوال: آج کل ایک موبائل ایپ ’’ اکٹا فکس‘‘کے ذریعے تجارت کرکے پیسا کمایا جاتا ہے۔ کیا اس کے ذریعے پیسا کمانا حرام تو نہیں ہے؟
جواب: مذکورہ  ’’اکٹا فکس‘‘ (octaFX) نامی ایپ  میں سرمایہ کاری کرنے اور نفع کمانے کا مکمل طریقہ کار ہمارے علم میں نہیں ہے، البتہ اتنا معلوم ہوا ہے کہ مذکورہ ایپ پر فاریکس ٹریڈنگ کے ذریعہ پیسے کمائے جاتے ہیں، اور فاریکس ٹریڈنگ کا شرعی حکم یہ ہے کہ فاریکس ٹریڈنگ  کا کاروبار کرنا اور اس سے نفع کمانا شرعا ناجائز ہے، فاریکس ٹریڈنگ کے ناجائز ہونے کی وجوہات تفصیل سے جاننے کے لیے درج ذیل لنک پر جامعہ کا فتویٰ ملاحظہ کیجیے: فاریکس ٹریڈنگ کا حکماگر مذکورہ ’’اکٹا فکس‘‘ (octaFX) نامی ایپ میں فاریکس ٹریڈنگ کے علاوہ بھی سرمایہ کاری کا کوئی طریقہ ہے تو اس کی مکمل تفصیل لکھ کر ارسال کردیں؛ تاکہ اس کا شرعی حکم بتایا جاسکے۔ فقط واللہ اعلم
                                                  
عنوان: ہندوستان میں بینک کے سود کا حکم
سوال: میں ہندوستان میں رہتا ہوں، بینک میں جو اضافی رقم ملتی ہے، میں اس کو ناجائز سمجھتا ہوں، لیکن کچھ دن پہلے ایک صاحب نے فتویٰ دیا بینک میں جو اضافی رقم ملتی ہے وہ سود نہیں ہے، بلکہ جائز مال ہے؛ کیوں کہ ہم غیر مسلم ملک میں رہتے ہیں۔ اس مسئلہ کی کیا حقیقت ہے؟
جواب: آیاتِ قرآنیہ اور احادیثِ مبارکہ میں سود کے بارے میں وارد ہونے والی سخت اور مطلق وعیدوں کی روشنی میں راجح اور مفتیٰ بہ قول کے مطابق سودی رقم کا کسی بھی قسم کا لین دین کسی بھی جگہ جائز نہیں ہے، نہ دار الاسلام میں اور نہ ہی دار الحرب میں۔ تفصیل کے لیے درج ذیل فتاویٰ ملاحظہ فرمائیں:ہندوستان میں سود کے لین دین کا حکمہندوستان میں سود کا لین دینمزید تفصیل کے لیے  امداد الفتاویٰ (ج:3،  کتاب الربوا، ص:155، ط:مکتبہ دار العلوم کراچی)، رسالہ بعنوان:"تحذیر الإخوان عن الربا في الھندوستان" اور فتاویٰ بینات (ج:4، ص:95 تا 100)  کتاب المعاملات۔ فقط واللہ اعلم
                                                  
عنوان: ای ایف یو حمایہ تکافل جائز نہیں
سوال: کیا ای ایف یو حمایہ تکافل جائز ہے؟ اگر ہے تو کیسے؟
جواب: جمہور علماءِ کرام  کے نزدیک  کسی بھی قسم     کی بیمہ  (انشورنس  ) پایسی سود اور قمار (جوا) کا مرکب ومجموعہ ہونے کی وجہ سے  ناجائز  اور حرام ہے، اور مروجہ انشورنس  کے متبادل  کے طور پر  بعض ادارے  جو "تکافل  " کے عنوان سے  نظام چلا رہے ہیں، اس میں بھی سود، جوا اور غرر وغیرہ  خرابیاں موجود ہیں، اوراس نظام سے متعلق  اکثر جید  اور مقتدر علماءِ کرام  کی رائے  عدم جواز کی ہے،  لہذا " ای ایف یو حمایہ تکافل  کمپنی" اور موجودہ  دور میں اس جیسی جتنی دیگر کمپنیاں کام کررہی   ہیں، اس کی   پایسیاں  لینے اور اس میں  رقم جمع کرانے سے اجتناب لازم ہے۔بدائع الصنائع میں ہے:"الغرر هو الخطر الذي استوى فيه طرف الوجود والعدم بمنزلة الشك."(فصل في شرائط  الصحة في البیوع/ج:11/ص:186/ط:بیروت)شرح  صحیح البخاری لابن بطال میں ہے:"(وتوعد تعالى من لم يتب منه بمحاربة الله ورسوله وليس فى جميع المعاصى ما عقوبتها محاربة الله ورسوله غير الربا، فحق على كل مؤمن أن يجتنبه، ولايتعرض لما لا طاقة له به من محاربة الله ورسوله ، ألا ترى فهم عائشة هذا المعنى حيث قالت للمرأة التى قالت لها : بعت من زيد من أرقم جارية إلى العطاء بثمانمائة درهم ، ثم ابتعتها منه بستمائة درهم نقدًا ، فقالت لها عائشة: بئس ما شريت ، أبلغى زيدًا أنه قد أبطل جهاده مع رسول الله إن لم يتب. ولم تقل لها : إنه أبطل صلاته ولا صيامه ولا حجه ، فمعنى ذلك - والله أعلم- أن من جاهد فى سبيل الله فقد حارب عن الله، ومن فعل ذلك ثم استباح الربا، فقد استحق محاربة الله."(کتاب البیوع/ج:6/ص:219/ط:مکتبۃ الرشد السعودیہ)الاختیار میں ہے:"قوله عليه الصلاة والسلام: " كل قرض جر منفعة فهو ربا."(کتاب البیوع/ج:2/ص:34/ ط: دارالکتب العلمیة)فقط واللہ اعلم
                                                  
عنوان: گوبر بیچ کھانا جائز ہے  یا نہیں؟
سوال: گوبر بیچ کھانا جائز ہے  یا نہیں؟
جواب: اگر سائل کی مراد "گوبر بیچ کر کمانا اور کھانا" ہے، تو اس کا حکم یہ ہے کہ گوبر مٹی وغیرہ کے ساتھ ملا ہوا ہو تو تبعًا و ضرورتًا اس کی خرید و فروخت  جائز ہے اور اُس سے حاصل شدہ آمدنی کو استعمال کرنا بھی جائز ہے۔ملتقى الأبحر (ص: 211):"وَجَاز بيع السرقين وَالِانْتِفَاع  كَالْبيع."بدائع الصنائع في ترتيب الشرائع (5/ 144):"ويجوز بيع السرقين، والبعر؛ لأنه مباح الانتفاع به شرعًا على الإطلاق فكان مالًا."فقط واللہ اعلم
                                                  
عنوان: قرض پر نفع حاصل کرنا
سوال: ایک آدمی نے دوسرے کو 70 ہزار روپے دیے اور کہا کہ موٹر سائیکل خریدلو اور مجھے تین مہینے کے بعد 77000 روپے دے دینا، اس  کا کیا حکم ہے؟ جب کہ موٹرسائیکل متعین نہیں تھا۔
جواب: صورتِ مسئولہ میں ایک شخص کا دوسرے کو 70 ہزار روپےبطورِ قرض دے کر (جیسا کہ سوال میں ظاہراً قرض ہی کی صورت کا ذکر ہے) پھر تین ماہ بعد 7 ہزار روپے زائد وصول کرنا سود ہے اور اس رقم کی وصولی حرام ہے۔ تین ماہ بعد رقم دینے والا شخص صرف 70 ہزار روپے ہی وصول کرسکتاہے، چاہے مقروض موٹرسائیکل خریدے یا نہ خریدے۔البتہ اگر یہ صورت ہو کہ رقم دینے والا شخص خود 70 ہزار میں موٹر سائیکل خریدے، اور قبضہ و ضمان میں آجانے کے بعد پھر قسطوں پر دوسرے شخص کے ہاتھوں کچھ زائد رقم پر موٹر سائیکل فروخت کرے اور درمیان والا شخص جسے رقم دی ہے وہ اس کا وکیل ہو تو یہ صورت جائز ہوگی، لیکن اس صورت میں بھی دو شرائط کا لحاظ ضروری ہوگا: ایک یہ کہ موٹر سائیکل بیچتے وقت موٹر سائیکل کی ایک ہی رقم (قیمت فروخت) متعین کردی جائے۔ دوسرا یہ کہ قسط کی ادائیگی کی مدت مقرر ہو اور قسط کی ادائیگی میں تاخیر کی صورت میں جرمانہ وصول نہ کیاجائے اور نہ ہی بعد میں قیمت میں اضافہ کیا جائے۔اگر آپ کا مقصد کسی اور صورت کے بارے میں سوال کرنا ہے تو وضاحت سے لکھ کر دوبارہ سوال ارسال کردیجیے۔"عن فضالة بن عبيد صاحب النبي صلى الله عليه وسلم أنه قال: " كل قرض جر منفعة فهو وجه من وجوه الربا".(أخرجه البيهقي في الكبرى في«باب كل قرض جر منفعة فهو ربا» (5/ 571) برقم (10933)، ط. دار الكتب العلمية، بيروت، الطبعة: الثالثة، 1424 هـ = 2003م)"عن عمارة الهمداني قال: سمعت عليًّا رضي الله عنه يقول: قال رسول الله صلى الله عليه وسلم: " كل قرض جر منفعة فهو ربا".( أخرجه الحارث في مسنده كما في المطالب العالية:«باب الزجر عن القرض إذا جر منفعة» (7/ 326) برقم (1440)،ط. ار العاصمة ، دار الغيث – السعودية، الطبعة: الأولى، 1419.)فتاوی شامی میں ہے:"( كلّ قرض جرّ نفعًا حرام) أي إذا كان مشروطًا كما علم مما نقله عن البحر".(کتاب البیوع، فصل فی القرض ،مطلب كل قرض جر نفعا حرام   (5/ 166)،ط. سعيد،كراچی) فقط واللہ اعلم
                                                  
عنوان: پرپال کمپنی میں سرمایہ کاری کرنا
سوال: آج کل آن لائن بزنس شروع ہے جس میں سے ایک پرپال کے نام ہے، اور اس میں سےاکثر  لوگ یہ کہتے ہیں کہ یہ کاروبار مضاربہ میں آتاہے اور یہ کاروبار جائز ہے، اگر آپ کو پہلے سے اس کا علم ہو تو مجھے بتائیں کہ یہ جائز یا حرام؟
جواب: پرپال کمپنی میں سرمایہ لگاکر کمائی کرنا جائز نہیں ہے۔اس بارے میں ہماری ویب سائٹ سے جاری شدہ تفصیلی فتوی درج ذیل لنک پر ملاحظہ کریں:پرپال کمپنی سے کمانافقط واللہ اعلم
                                                  
عنوان: دکان دار کتنے منافع کا حق دار ہے؟
سوال: دکان دار کتنے منافع کا حق دار ہے؟
جواب: واضح رہے کہ شریعتِ مطہرہ نے خرید و فروخت کی صحت کا مدار عاقدین کی باہمی رضامندی پر رکھا ہے اور منافع کے حوالہ سے کسی قسم کی پابندی یا حد مقرر نہیں کی، بلکہ اس معاملہ کو عرف پر چھوڑ دیا ہے، تاہم تاجر کو اس بات کا پابند بھی کیا ہے کہ وہ کسی کی مجبوری کا غلط فائدہ نہ اٹھائے اور یہ اسلامی معاشیات کی اہم خوبی ہے۔مسند احمد میں ہے:"عَنْ اَبِي هُرَيْرَةَ اَنَّ رَجُلًا جَاءَ فَقَالَ: يَا رَسُولَ اﷲِ سَعِّرْ! فَقَالَ: بَلْ أَدْعُو، ثُمَّ جَاءَ هُ رَجُلٌ فَقَالَ: يَا رَسُولَ اﷲِ سَعِّرْ! فَقَالَ: بَلْ اﷲُ يَخْفِضُ وَيَرْفَعُ، وَإِنِّي لَاَرْجُو أَنْ أَلْقَی اﷲَ وَلَيْسَ لِأَحَدٍ عِنْدِي مَظْلَمَةٌ".( ٢/ ٣٣٧، رقم الحديث: ٣٤٥٠، ط: موسسة قرطبة مصر)ترجمہ: حضرت ابوہریرہ رضی اللہ عنہ سے روایت ہے کہ ایک شخص آیا اور رسول اکرم صلی اللہ علیہ وسلم سے درخواست کی کہ اے اللہ کے رسول (صلی اللہ علیہ وآلہ وسلم) (اشیاء) کے نرخ مقرر فرما دیجیے! آپ صلی اللہ علیہ وآلہ وسلم نے فرمایا کہ میں دعا کروں گا، پھر ایک شخص نے آکر عرض کی: یا رسول اللہ (صلی اللہ علیہ وآلہ وسلم)! بھاؤ مقرر فرما دیجیے! آپ صلی اللہ علیہ وآلہ وسلم نے فرمایا: اللہ تعالیٰ ہی بھاؤ گھٹاتا اور بڑھاتا ہے اور میں یہ آرزو رکھتا ہوں کہ اس حال میں اللہ تعالیٰ سے ملاقات کروں کہ میں نے کسی پر بھی زیادتی نہ کی ہو۔سنن ابی داؤد میں ہے:"عَنْ أَنَسٍ قَالَ النَّاسُ: يَا رَسُولَ اﷲِ غَلَا السِّعْرُ فَسَعِّرْ لَنَا، فَقَالَ رَسُولُ اﷲِ: إِنَّ اﷲَ هُوَ الْمُسَعِّرُ الْقَابِضُ الْبَاسِطُ الرَّازِقُ، وَإِنِّي لَأَرْجُو أَنْ أَلْقَی اﷲَ وَلَيْسَ أَحَدٌ مِنْکُمْ يُطَالِبُنِي بِمَظْلَمَةٍ فِي دَمٍ وَلَا مَالٍ". (٣ / ٢٧٢، رقم الحديث: ٣٤٥١)ترجمہ: حضرت انس رضی اللہ عنہ سے روایت ہے کہ لوگوں نے شکایت کی کہ اے اللہ کے رسول (صلی اللہ علیہ وآلہ وسلم) بھاؤ بہت چڑھ گئے ہیں، لہٰذا ہمارے لیے نرخ مقرر فرما دیجیے! رسول اللہ صلی اللہ علیہ وآلہ وسلم نے فرمایا کہ نرخ مقرر کرنے والا تو اللہ تعالیٰ ہے، وہی رزق کی تنگی اور کشادگی کرتا ہے، اور میں یہ تمنا رکھتا ہوں کہ اللہ تعالیٰ سے اس حال میں ملوں کہ تم میں سے کسی کا مجھ سے مطالبہ نہ ہو، جانی یا مالی زیادتی کا۔لہذا  معاملات میں باہمی رضامندی سے جتنا نفع طے کرلیا جائے وہ لینا جائز ہوگا، البتہ بازار کے متعارف منافع سے زائد منافع رکھنا مناسب نہیں۔ نیز ابتدا میں جو قیمت طے کرلی جائے اس سے زائد رقم وصول کرنا شرعاً جائز نہ ہوگا،  نیز یہ بھی واضح رہے کہ اگر بنیادی غذائی اشیاء کا بحران ہو تو ان کی قیمت بڑھا چڑھا کر لوگوں کی مجبوری سے فائدہ اٹھانے سے  کراہت مزید بڑھ جائے گی۔شرح المجلہ میں ہے:"الثمن المسمی هو الثمن الذي یسمیه و یعنیه العاقدان وقت البیع بالتراضي سواء کان مطابقًا لقیمة الحقیقیة أو ناقصًا عنها أو زائدًا علیها".(شرح المجلة للرستم، ص:73)فتاوی ہندیہ میں ہے:"ومن اشتری شیئًا و أغلی في ثمنه فباعه مرابحةً علی ذلك جاز، وقال أبویوسف: إذا زاد زیادةً لایتغابن الناس فیها فإني لا أحب أن یبیعه مرابحةً حتی یبیّن ، و الأصل أنّ عرف التجار معتبر في بیع المرابحة".(الفتاوی الهندیة، ج:3،ص:161،ط:رشیدیة)ابوداؤود میں ہے:"قد نهی النبي ﷺ عن بیع المضطر".(سنن أبي داؤود، ج:2،ص:164،ط:مکتبه امدادیه ملتان)فتاوی شامی میں ہے:"قوله: بیع المضطر هو أن یضطر الرجل إلی طعام أو شراب أو لباس أو غیرها ولایبیعها البائع إلا بأکثر من ثمنها بکثیر، وکذلك في الشراء منه".(رد المحتار علی الدر المختار،ج:5،ص:59:ط:ایچ ایم سعید)نیل الاوطار میں ہے:" وَقَدِ اسْتُدِلَّ بِالْحَدِيثِ وَمَا وَرَدَ فِي مَعْنَاهُ عَلَى تَحْرِيمِ التَّسْعِيرِ وَأَنَّهُ مَظْلِمَةٌ وَوَجْهُهُ أَنَّ النَّاسَ مُسَلَّطُونَ عَلَى أَمْوَالِهِمْ وَالتَّسْعِيرُ حَجْرٌ عَلَيْهِمْ وَالْإِمَامُ مَأْمُورٌ بِرِعَايَةِ مَصْلَحَةِ الْمُسْلِمِينَ وَلَيْسَ نَظَرُهُ فِي مَصْلَحَةِ الْمُشْتَرِي بِرُخْصِ الثَّمَنِ أَوْلَى مِنْ نَظَرِهِ فِي مَصْلَحَةِ الْبَائِعِ بِتَوْفِيرِ الثَّمَنِ وَإِذَا تَقَابَلَ الْأَمْرَانِ وَجَبَ تَمْكِينُ الْفَرِيقَيْنِ مِنَ الِاجْتِهَادِ لِأَنْفُسِهِمْ وَإِلْزَامِ صَاحِبِ السِّلْعَةِ أَنْ يَبِيعَ بِمَا لَا يَرْضَى بِهِ مُنَافٍ لِقَوْلِهِ تَعَالَى إِلَّا أَنْ تَكُونَ تِجَارَةً عَنْ تراض وَإِلَى هَذَا ذَهَبَ جُمْهُورُ الْعُلَمَاءِ".(نیل الاوطار 5/248)فقط والله أعلم
                                                  
عنوان: چوری کا دودھ خریدنا
سوال: اگر کسی سے آپ دودھ پیسوں کا لے رہے ہیں، لیکن وہ آپ کو چوری کر کے بیچ رہا ہے، کیا اس کا استعمال جائز ہے؟
جواب: صورتِ مسئولہ میں چوری کا دودھ فروخت کرنے والا شخص چوں کہ اس کا مالک نہیں ہے؛ لہذا معلوم ہونے کے باوجود اس  سے دودھ خریدنا اور اس کا استعمال جائز نہ ہوگا۔السنن الکبری للبيهقي میں ہے:"عن شرحبيل مولى الأنصار، عن أبي هريرة عن النبي صلى الله عليه وسلم أنه قال: "من اشترى سرقةً وهو يعلم أنها سرقة فقد أشرك في عارها وإثمها".( کتاب البیوع، باب كراهية مبايعة من أكثر ماله من الربا أو ثمن المحرم، ٥ / ٥٤٨، ط: دار الكتب العلمية، بيروت – لبنان)تنویر الابصار مع الدر المختار میں ہے:"(وَبَيْعُ مَا لَيْسَ فِي مِلْكِهِ) لِبُطْلَانِ بَيْعِ الْمَعْدُومِ وَمَا لَهُ خَطَرُ الْعَدَمِ.... (وَ) الْبَيْعُ الْبَاطِلُ (حُكْمُهُ عَدَمُ مِلْكِ الْمُشْتَرِي إيَّاهُ)".فتاوی شامی میں ہے:"(قَوْلُهُ: وَبَيْعُ مَا لَيْسَ فِي مِلْكِهِ) فِيهِ أَنَّهُ يَشْمَلُ بَيْعَ مِلْكِ الْغَيْرِ لِوَكَالَةٍ أَوْ بِدُونِهَا مَعَ أَنَّ الْأَوَّلَ صَحِيحٌ نَافِذٌ وَالثَّانِي صَحِيحٌ مَوْقُوفٌ. وَقَدْ يُجَابُ بِأَنَّ الْمُرَادَ بَيْعُ مَا سَيَمْلِكُهُ قَبْلَ مِلْكِهِ لَهُ ثُمَّ رَأَيْته كَذَلِكَ فِي الْفَتْحِ فِي أَوَّلِ فَصْلِ بَيْعِ الْفُضُولِيِّ، وَذَكَرَ أَنَّ سَبَبَ النَّهْيِ فِي الْحَدِيثِ ذَلِكَ (قَوْلُهُ: لِبُطْلَانِ بَيْعِ الْمَعْدُومِ) إذْ مِنْ شَرْطِ الْمَعْقُودِ عَلَيْهِ: أَنْ يَكُونَ مَوْجُودًا مَالًا مُتَقَوِّمًا مَمْلُوكًا فِي نَفْسِهِ، وَأَنْ يَكُونَ مِلْكَ الْبَائِعِ فِيمَا بِبَيْعِهِ لِنَفْسِهِ، وَأَنْ يَكُونَ مَقْدُورَ التَّسْلِيمِ، مِنَحٌ".( كتاب البيوع، باب البيع الفاسد، ٥ / ٥٨ - ٥٩، ط: دار الفكر)فقط واللہ اعلم
                                                  
