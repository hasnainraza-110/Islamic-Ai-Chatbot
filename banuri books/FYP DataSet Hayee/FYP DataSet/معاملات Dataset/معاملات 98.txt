عنوان: والد کے انتقال کے بعد آفس سے گروپ انشورنس کی مد میں ملنے والی کا حکم
سوال: میرے والد صاحب مرحوم کی وفات کے بعد ان کے آفس والوں نے ان کی گروپ انشورنس کے پیسے دیے ہیں۔ لیکن پوچھنے کے باوجود ان کی انشورنس پر ملنے والے پریمیم کی رقم  کا پتا نہیں چلا اور نہ ہی گروپ نے انشورنس میں کتنے پیسے دیے۔ اب ہمیں کیا کرنا چاہیے؟ اور سود کے پیسے کس کو دیں؟
جواب: گروپ انشورنس کا معاملہ بھی سود اور قمار کا مجموعہ ہے، اس لیے  اس پر ملنے والی اضافی رقم لینا جائز نہیں ہے، آپ اپنے والد کے آفس کے ریکارڈ سے یہ معلوم کروائیں کہ آپ کے والد مرحوم نے اب تک گروپ انشورنس کی مد میں کتنی رقم جمع کروائی تھی،  جتنی رقم انہوں نے جمع کروائی ہو یا ان کی تن خواہ سے کاٹی گئی ہو اس رقم کے بقدر تو ان کا ترکہ ہے اور اس سے زائد پیسے وصول ہی نہیں کرنے چاہیے تھے، لیکن اگر غلطی اور لاعلمی کی بنا پر وصول کرلیے ہیں تو جس ادارے کی طرف سے وہ اضافی رقم ملی ہے اسی کو  وہ اضافی رقم واپس کردیں، اگر پوری کوشش کے باوجود وہ اضافی رقم اس ادارے  کو واپس کرنا ممکن نہ ہو تو پھر وہ رقم کسی مستحقِ زکات غریب شخص کو ثواب کی نیت کیے  بغیر بطورِ صدقہ دے دیں۔ فقط واللہ اعلمنوٹ: اگر آفس کے ریکارڈ سے آپ کے والد کی جمع کرائی گئی رقم کا پتا نہ چل سکے تو آفس میں کام کرنے والے مرحوم کے دیگر ساتھیوں سے بھی معلومات لینے سے اس رقم کا کچھ اندازا ہوسکتا ہے، مثلاً: فی قسط کتنی ادا کی گئی اور اب تک کتنی قسطیں جمع کی گئیں، اس سے مجموعی رقم کا اندازا ہوجائے گا، اندازے  کی صورت میں احتیاطاً  کچھ زیادہ رقم صدقہ کردیجیے گا۔
                                                  
عنوان: ورثاء کا قرض داروں کا قرض ادا نہ کرنا
سوال: میں نے اپنے ایک رشتہ دار کو حج کی فیس اور اخراجات کے لیے کچھ رقم قرض دی اور حج سے واپسی پر ان کا قرض واپسی کرنے کا ٹائم تھا اس دوران ان کا ایک حادثہ میں انتقال ہو گیا، اب ان کے اہلِ خانہ ٹال مٹول سے کام لے رہے ہیں، اس سلسلہ میں میری راہ نمائی فرمائیں جب کہ وہ لوگ صاحبِ جائے داد  ہیں، اور مرحوم کے کاروبار کی آمدن سے اچھا گزر بسر کر رہے ہیں؟
جواب: اگر آپ نے واقعی اپنے رشتہ دار کو قرض دیا تھا، اور اب ان کا انتقال ہوگیا ہے تو مرحوم کے کل  ترکہ میں سے ان کی تجہیز وتکفین کے اخراجات نکالنے کے بعد ان کے کل ترکہ سے ان کا قرض ادا کیا جائے گا، اور ورثاء پر یہ ادائیگی کرنا لازم ہے، ٹال مٹول کرکے وہ گناہ گار ہوں گے،   مرحوم کی تجہیز وتکفین کے اخراجات ، قرض کی ادائیگی اور ایک تہائی مال سے وصیت (بشرط یہ وصیت کی ہو) پوری کرنے کے باقی مال ورثاء کا حق ہوتا ہے، لہذا ورثاء پر لازم ہے کہ فی الفور مرحوم کا قرض ادا کریں، ورنہ آخرت میں جواب دہی کرنی ہوگی۔حدیثِ مبارک  میں ہے:"أن رسول الله صلى الله عليه وسلم قال: مطل الغني ظلم". (مشکاۃ  المصابیح، 1/251، باب الافلاس والانظار، ط: قدیمی)         ترجمہ:رسول  کریم ﷺ نے فرمایا: صاحبِ استطاعت کا  (ادائیگیِ قرض میں) تاخیر کرنا ظلم ہے۔ (مظاہر حق، 3/126، ط: دارالاشاعت) فقط واللہ اعلم
                                                  
عنوان: مضاربت میں متعین نفع رکھنا
سوال: زید لوگوں سے کہتاہے کہ میں عمرکو رقم دیتاہوں، اس رقم پر نفع میں شریک ہوں جب کہ نقصان میں نہیں کوئی 20 لاکھ روپے پر 40ہزار لے رہا ہے، اس میں زید بھی کمیشن لیتاہے واسطہ بننے کا، کوئی 10لاکھ پر 20 ہزار، کمی پیشی بھی ہو تی ہے جب کہ لوگ عمر کو نہیں جانتے، البتہ یہ معلوم ہے کہ وہ پلاسٹک کا کام کرتا ہے ۔ایسے پیسے لگانا ٹھیک ہے زید کے ذریعے؟
جواب: مشارکت/ مضاربت مٰیں نفع کے ساتھ نقصان مٰیں شرکت بھی  ضروری ہے، یہ جائز نہیں  کہ انویسٹر کو صرف نفع ملے نقصان نہ ہو۔ نیز یہ بھی ضروری ہے کہ  نفع بھی متعین نہ ہو، بلکہ  نفع کا فی صد متعین ہو۔ اگر مذکورہ صورت میں نفع کے ساتھ نقصان میں بھی شرکت ہو، اور نفع فی صدی حصے میں طے کیا جائے تو زید جو بروکر کے طور پر کام کرتا ہے اور لوگوں کی رقوم وہاں لگواتا ہے، اس کا طے کرکے اجرت (کمیشن) لینا درست ہوگا۔" الربح على ما شرطا ، والوضيعة على قدر المالين " . (فتح القدير، كتاب الشركة)فقط واللہ اعلم
                                                  
عنوان: فکس ڈیپازٹ میں پیسے رکھوانا
سوال: میری تین بیٹیاں ہیں، میں ان کی شادی کے لیے فکس ڈپازٹ کرنا چاہتا ہوں، تاکہ پیسے بڑھتے رہیں، اس کا شرعی حکم کیا ہے؟
جواب: بیٹیوں کی شادی کے لیے فکس ڈپازٹ میں پیسے رکھوا کر سود کمانا جائز نہیں ہے۔اللہ تعالیٰ کی نافرمانی کرکے اگر سود کے پیسوں سے بیٹیوں کی شادی کی جاۓ گی تو اس میں برکت کیسے ہوگی! ! فقط واللہ اعلم
                                                  
عنوان: بینک کو کرائے پر جگہ دینے کا شرعی حکم
سوال: بینک کو کرائے پر جگہ دینا شرعاً  کیسا ہے؟
جواب: بینک ایک سودی ادارہ ہے جہاں سودی لین دین ہوتاہے جو گناہِ کبیرہ ہے، ایسے سودی ادارےکواپنی جائے داد  کرایہ پردینا گناہ کے کام میں معاونت ہے جوکہ شرعاً ناجائزہے، اورجوکرایہ بینک ادا کرے گا،ظاہرہے وہ اپنی سودی آمدنی سے ادا کرے گاجو کہ جائز نہیں۔ فقط واللہ اعلم
                                                  
عنوان: اسلامی بینکاری کا حکم
سوال: اسلامی بینکاری کے بارے میں کیا فرماتے ہیں؟
جواب: موجودہ زمانے میں اسلامی بینکنگ کے نام سے جتنے بھی بینک کام کر رہے ہیں ہماری تحقیق کے مطابق وہ  مکمل طور پر شرعی اصولوں پر کام نہیں کر رہے ہیں،  اس لیے روایتی بینکوں کی طرح مروجہ اسلامی بینکوں کےساتھ  بھی مالی لین دین جائزنہیں  ہے۔ تفصیل کے لیے درج ذیل دوکتابوں کامطالعہ مفید ہوگا:1: "مروجہ اسلامی بینکاری" شائع کردہ مکتبہ بینات، جامعہ علوم اسلامیہ علامہ بنوری ٹاؤن کراچی2: "غیرسودی بینکاری"، ایک منصفانہ علمی جائزہ از مفتی احمدممتاز صاحب ۔فقط واللہ اعلم
                                                  
عنوان: پرائز بانڈ کا شرعی حکم کیا ہے؟
سوال: پرائز بانڈ کا شرعی حکم کیا ہے؟
جواب: پرائز بانڈ کی خرید وفروخت اور اس پر ملنے والا انعام ناجائزا ور حرام ہے،  اس میں ’’سود‘‘ اور ’’جوا‘‘ پایا جاتا ہے۔ پرائز بانڈز میں ’’سود‘‘ کا وجود تو بالکل ظاہر ہے، کیوں کہ سود کی حقیقت یہ  ہے کہ مال کا مال کے بدلے معاملہ کرتے وقت ایک طرف ایسی زیادتی مشروط ہو جس کے مقابلے میں دوسری طرف کچھ نہ ہو ،بعینہ یہی حقیقت بانڈز کے انعام میں بھی موجود ہے، کیوں کہ ہر آدمی مقررہ رقم دے کر پرائزبانڈز اس لیے حاصل کرتا ہے کہ اس سے قرعہ اندازی میں نام آنے پر اپنی رقم کے علاوہ  زیادہ رقم مل جائے، اور یہ زائد اور اضافی رقم سود ہے، کیوں کہ شر یعت میں ایک جنس کی رقم  کاتبادلہ اگر  آپس میں  کیا جائے تو برابری کے ساتھ لین دین کرنا ضروری ہوتا ہے، کمی بیشی کے ساتھ لین دین کرنا سود ہے،اسی طرح سود کی ایک اور حقیقت جو قرآن  کریم کے نازل ہونے سے پہلے بھی سمجھی جاتی تھی  وہ یہ تھی کہ قرض دے کر اس پر نفع لیاجائے ،سود کی یہ حقیقت ایک حدیث میں ان الفاظ کے ساتھ آئی ہے ”کل قرض جر منفعة فهو ربوا “ یعنی ہر وہ قرض جو نفع کمائے وہ سود ہے،  لہٰذا اس سے ثابت ہوا کہ جو زیادتی قرض کی وجہ سے حاصل ہوئی ہووہ بھی سود میں داخل ہے، اور سود کی یہ حقیقت بانڈز کے انعام پر بھی صادق آتی ہے، کیوں کہ  بانڈز کی حیثیت قرض کی ہوتی ہے،  حکومت اس قرضہ کو استعمال میں لاتی ہے اور قرضہ کے عوض لوگوں سے ایک مقررہ مقدار میں انعام کا وعدہ کرتی ہے اور پھر قرعہ اندازی کے ذریعے انعامی رقم  کے نام سے سود کی رقم لوگوں میں تقسیم کردی جاتی ہے، جو ناجائز اور حرام ہے۔اسی طرح پرائزبانڈ ز  میں ’’جوا‘‘ بھی شامل ہے اور ’’جوا‘‘ ہر وہ معاملہ ہے جو نفع و ضرر کے درمیان دائر ہو، یعنی یہ احتمال بھی ہو کہ معمولی رقم کے عوض میں بہت سارا مال مل جائے اور یہ بھی احتمال ہو کہ کچھ نہ ملے، اور یہ ہی صورتِ حال پرائز بانڈ کی خرید و فروخت میں پائی جاتی ہے، کیوں کہ پرائز بانڈ خریدنے والے کی یہ طمع ہوتی ہے کہ اس کے بدلے ایک خطیر رقم وصول ہو جائے اب اس میں یہ احتمال بھی ہوتا ہے کہ واقعۃً بڑی رقم حاصل ہو جائے اور یہ بھی احتمال ہوتا ہے کہ اس کے بدلے کوئی اضافی رقم وصول نہ ہو، لہذا جب یہ معاملہ ابتدا میں خطرے میں رہا، اس لیے اس میں ’’جوا‘‘ پایا گیا جو شرعاً حرام ہے۔ أحكام القرآن للجصاص ط العلمية (2/ 582):"وحقيقته تمليك المال على المخاطرة".واضح ہوا کہ  پرائز بانڈز جوئے اور سود کا مجموعہ ہے، لہذا پرائز بانڈ ز کی خریدوفروخت کرنااور اس سے ملنے والا انعام حاصل کرنا شریعت کی رو سے  ناجائز اور حرام ہے۔فقط واللہ اعلم
                                                  
عنوان: ایزی پیسہ اکاؤنٹ استعمال کرنے پر کمپنی پرموشن کے لیے کیش بیک دے تو اس کا حکم
سوال: میں یہ واضح کرنا چاہتا ہوں کہ ایزی پیسہ سے جو کہ کیش بیک ملتا ہے وہ کبھی کبھی پروموشن سے ملتا ہے، بتا دیں کہ یہ صحیح  ہے یا نہیں؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ۔ نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے، "telenor micro-financing bank "، یہ بھی ایک قسم کا بینک ہی ہے کہ جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے ؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر ڈسکاؤنٹ وغیرہ دیتی ہے یا ایزی لوڈ پر کیش بیک دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس صورت  میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی ’’ایزی پیسہ اکاؤنٹ‘‘  کھلواچکاہو تو اس کے لیے یہ حکم ہے کہ وہ جلد از جلد مذکورہ اکاؤنٹ ختم کروائے اور صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ اور اگر  کوئی کمپنی ایزی پیسہ اکاؤنٹ  کھلوانے کو اس ناجائز معاملہ کے ساتھ مشروط  نہ کرے، یعنی مخصوص رقم  رکھوانے کی شرط کے بغیر ہی کھولا جائے،  یا کمپنی نے از خود کھول دیا ہو  تو  پھر رقم کی منتقلی، بلوں کی ادائیگی اور دیگر اس طرح کے کاموں کےلیے  اس اکاؤنٹ کا استعمال جائز ہوگا، اب اس صورت میں اس اکاؤنٹ کے استعمال کی صورت میں اگر کوئی رعایت یا کیش بیک ملتا ہے تو اس  کے حکم میں یہ تفصیل ہوگی کہ اگر وہ کیش بیک اور رعایت اسی کمپنی کی طرف سے مل رہا ہے  تو یہ ان کی طرف سے تبرع ہوگا، اور اس کا استعمال جائز ہوگا، اور اگر یہ رعایت اس کی پشت پر موجود بینک کی طرف سے مل رہا ہے تو پھر اس رعایت کا استعمال جائز نہیں ہوگا، اس بارے میں معلومات کرلی جائیں، اور جب تک معلومات نہ ہوں ان کیش بیک اور سہولیات کے استعمال سے احتیاط کی جائے۔اور اگر کوئی کمپنی ایزی پیسہ اکاؤنٹ کھلوانے کو مخصوص رقم جمع کرانے سے بھی مشروط نہ کرے، اور رقم جمع کرنے پر اضافی رقم یا سہولیات وغیرہ بھی نہ دے، بلکہ رقوم کی منتقلی، بلوں کی ادائیگی یا لوڈ کرنے کی حد تک سہولیات ہوں تو ایسا اکاؤنٹ کھلوانا اور اس سے استفادہ کرنا جائز ہوگا۔ "فتاوی شامی" میں ہے:"وفي الأشباه: كل قرض جر نفعاًحرام، فكره للمرتهن سكنى المرهونة بإذن الراهن". (5/166، مطلب کل قرض جر نفعا، ط: سعید)"اعلاء السنن"میں ہے: " قال ابن المنذر: أجمعوا علی أن المسلف إذا شرط علی المستسلف زیادة  أو هدیة فأسلف علی ذلک، إن أخذ الزیادة علی ذلک ربا". (14/513، باب کل قرض جر  منفعة، کتاب الحوالة، ط: إدارة القرآن)فقط واللہ اعلم
                                                  
عنوان: غیر سودی بینک میں سیونگ اکاونٹ سے نفع لینا
سوال: یو بی ایل امین اسلامی بنک میں سیونگ اکاؤنٹ کے ذریعے حاصل شدہ منافع کیا سود کے زمرے میں آتے ہیں؟
جواب: بینک سودی ہو یا غیر سودی دونوں کے تمویلی طریقے ناجائز ہیں؛ لہذا سیونگ اکاونٹ میں رقم رکھواکر اس پر منافع لینا  جائز  نہیں ہے۔فقط واللہ اعلم
                                                  
عنوان: زندہ جانور کو تول کر اس کی بیع کا  حکم
سوال: زندہ جانور کو تول کر اس کی بیع کا کیا حکم ہے؟کیوں کہ کچھ حضرات یہ فرماتے ہیں کہ زندہ جانور کو تول کر اس کی بیع کرنا اس لیے درست نہیں کہ اس تولنے میں خون کی بیع بھی ہوجاتی ہے جو کہ حرام ہے جب کہ بنوری ٹاؤن کے ہی فتوی نمبر : 143811200072 میں قربانی کے جانور کوتول کر اس کی بیع جائز بتائی گئی ہے۔ مہربانی فرما کر مسئلہ کی وضاحت فرمائیں!
جواب: مذکورہ اعتراض کی کوئی حیثیت نہیں؛ کیوں کہ زندہ جانور (مثلاً قربانی کا جانور) بغیر تولے بیچا جائے تب بھی مبیع (جانور)  میں خون موجود ہوتاہے؛ جب بغیر تولے زندہ جانور کی بیع مع خون جائز ہے تو اسے تول کر  بیچنا اور خریدنا بھی جائز ہے؛  درحقیقت دونوں صورتوں میں مقصود جانور (گوشت وغیرہ) کی خریدو فروخت  ہوتی ہے، خون کی بیع کا قصد نہیں ہوتا۔ فقط واللہ اعلم
                                                  
عنوان: حاجت مند کو قرض کی بجائے کوئی چیز مہنگی فروخت کرنا
سوال: کسی کو پیسے کی ضرورت پڑ جائے تو محلے کے ایک آدمی کے پاس جاتے ہیں، جو سونا خرید کر دیتا ہے اور معا ہدہ کرتا ہے۔ مثلاً: میں نے  ان سے 5000 مانگے، وہ سنار کی دکان سے 5000 کا سونا خرید کر مجھے 6500 میں تین اقساط میں بیچتا ہے، اور اس کا تحریری معاہدہ کر کے رقم کی اقساط کی ادائیگی کا ایک ضامن بھی لیتا ہے ۔ اسلام کی رو سے یہ تجارت جائز ہے کہ نہیں؟
جواب: مذکورہ طریقہ کار ’’بیعِ عینہ‘‘ ہی کی ایک صورت ہے اور اس طریقہ خریدوفروخت میں ایک ضرورت مندکی حاجت پوری کرنے کے بجائے دنیاداری اور مفاد پرستی غالب ہے۔اصل مقصود صاحبِ حاجت  کی حاجت براری ہونا چاہیے،  یہاں حاجت قرض کی ہے۔ جب کہ یہاں براہِ راست قرض دے کر نفع حاصل کرنے سے بچنے کے لیے مذکورہ حیلہ اختیار کیاجاتاہے، اس لیے اس طریقے سے خریدوفروخت کرنااور نفع حاصل کرنادرست نہیں۔احادیثِ مبارکہ میں قرض کی صورت میں بھی کسی کے ساتھ تعاون کرنے کی بڑی فضیلت آئی ہے، چنانچہ ایک روایت میں ہے:’’ حضرت براء ؓ  راوی ہیں کہ رسولِ کریم ﷺ نے فرمایا:جو شخص دودھ کا جانور کسی کو عاریۃً دے یا چاندی (یعنی روپیہ وغیرہ) قرض دے یا کسی راستہ بھولے ہوئے اور نابینا کو کوچہ و راستہ میں راہ بتائے تو اس کو ایک غلام آزاد کرنے کی مانند ثواب ہو گا۔ (ترمذی) ‘‘۔ایک دوسری روایت میں ہے:’’ عَنْ عِمْرَانَ بْنِ حُصَيْنٍ قَالَ: قَالَ رَسُولُ اللَّهِ صَلَّى اللهُ عَلَيْهِ وَسَلَّمَ: «مَنْ كَانَ لَهُ عَلَى رَجُلٍ حَقٌّ، فَمَنْ أَخَّرَهُ كَانَ لَهُ بِكُلِّ يَوْمٍ صَدَقَةٌ»‘‘. (رواه احمد)ترجمہ: حضرت عمران بن حصین رضی اللہ عنہ سے روایت ہے کہ رسول اللہ صلی اللہ علیہ وسلم نے فرمایا کہ جس آدمی کا کسی دوسرے بھائی پر کوئی حق (قرضہ وغیرہ) واجب الادا ہو اور وہ اس مقروض کو ادا کرنے کے لیے دیر تک مہلت دے دی تو اس کو ہر دن کے عوض صدقہ کا ثواب ملے گا۔فتح القدیر میں ہے:"ثم الذي يقع في قلبي أن ما يخرجه الدافع إن فعلت صورة يعود فيها إليه هو أو بعضه كعود الثوب أو الحرير في الصورة الأولى وكعود العشرة في صورة إقراض الخمسة عشر فمكروه، وإلا فلا كراهة، إلا خلاف الأولى على بعض الاحتمالات، كأن يحتاج المديون فيأبى المسئول أن يقرض بل أن يبيع ما يساوي عشرة بخمسة عشر إلى أجل فيشتريه المديون ويبيعه في السوق بعشرة حالة، ولا بأس في هذا فإن الأجل قابله قسط من الثمن، والقرض غير واجب عليه دائماً بل هو مندوب، فإن تركه بمجرد رغبة عنه إلى زيادة الدنيا فمكروه أو لعارض يعذر به فلا، وإنما يعرف ذلك في خصوصيات المواد ومالم ترجع إليه العين التي خرجت منه لايسمى بيع العينة؛ لأنه من العين المسترجعة لا العين مطلقاً، وإلا فكل بيع بيع العينة "۔(7/213)فقط واللہ اعلم
                                                  
عنوان: انشورنس کمپنی میں ملازمت کا حکم
سوال: کیا انشورنس کمپنی میں ملازمت اختیار کرنا اسلام کے قوانین کے مطابق ہے؟
جواب: انشورنس کمپنی کے معاملات سود اور قمار پر مشتمل ہوتے ہیں؛ اس لیے اس کمپنی میں ملازمت کرنا شرعاً جائز نہیں۔ فقط واللہ اعلم
                                                  
عنوان: جعلی ڈگری کی بنیاد پر ملازمت اور اس کی آمدنی کا حکم
سوال: جعلی ڈگری پر نوکری کرنا کیسا ہے؟ ایسی آمدنی حلال ہوگی؟
جواب: جعلی ڈگری جھوٹ، خیانت، دھوکا دہی، فریب اور حق داروں کی  حق تلفی جیسے گناہوں پر مشتمل ہونے  کی وجہ سے ناجائز ہے، لہذا  جعلی طریقہ سے  ڈگری حاصل کرنا شرعاً جائز نہیں ہے۔اس پر توبہ واستغفار کرنالازم ہے۔اس بنیاد پر نوکری اور ملازمت حاصل کرنے کی جستجو کرنا بھی درست نہیں ہے۔          باقی جعلی ڈگری کی بنیاد پر   ملازمت کرکے   جو تن خواہ  وصول کی  جائے اس کے  حلال یا حرام ہونے سے متعلق  یہ ضابطہ ہے کہ اگر مذکورہ   شخص   متعلقہ ملازمت اور نوکری کی صلاحیت رکھتا  ہو اور اس کے تمام امور دیانت داری کے ساتھ انجام دیتا  ہو تو اس کی تن خواہ حلال ہوگی، اس لیے کہ تن خواہ کے حلال ہونے کا تعلق فرائض کی درست ادائیگی سے  ہے، اور اگر   وہ شخص  اس ملازمت  اور نوکری کا اہل نہیں ہے، یا اہل تو ہے مگر دیانت داری کے ساتھ کام نہیں کرتا  تو اس کی تن خواہ حلال نہیں ہوگی۔فقط واللہ اعلم
                                                  
عنوان: پیداوار میں سے دس من دینے کی شرط پر زمین زراعت کے لیے دینا
سوال: زید نے اپنی زمین زراعت پر عمر کو دے دی، اس شرط کے ساتھ  کہ بیچ ،عمل اور بیل ،سب عمر کا،  صرف زمین زید کی ہوگی،اور زید کو سال کے آخر میں کھیتی کی  کٹائی کے بعد پیداوار میں سے دس من دینا لازمی ہے، خواہ زمین کی پیداوار دس من ہو یانہ ہو ، آیا یہ معاملہ صحیح ہے یا نہیں؟
جواب: صورتِ مسئولہ میں پیداوار میں سے دس من مالکِ زمین کو دینے کی شرط پر زمین زراعت کے لیے دینا جائز نہیں۔فتاوی شامی میں ہے:"و بشرط الشركة في الخارج، ثم فرع علی الأخير بقوله: ( فتبطل إن شرط لأحدهما قفزاة مسماة أو ما يخرج من موضع معين..." الخ (كتاب المزارعة، ٦/ ٢٧٦، ط: سعيد)  فقط واللہ اعلم
                                                  
عنوان: بینک میں کرنٹ اکاؤنٹ کھلوانا
سوال: اگر سودی بینک میں کرنٹ اکاؤنٹ کھولا جائے تو جو پیسے اکاؤنٹ میں پڑے ہیں. کیا بینک والے ان پیسوں پر سودی لین دین کرتے ہیں ؟ اور اس کا گناہ ہمیں ہو گا کہ نہیں ؟
جواب: بہتر تو یہی ہے کہ اگر ضرورت نہ ہو تو کرنٹ اکاؤنٹ بھی نہ کھلوایا جائے، لیکن اگر بینک میں اکاؤنٹ کھلوانے کی ضرورت ہو تو کرنٹ اکاؤنٹ کھلوانے کی گنجائش ہے۔اس لیے کہ کرنٹ اکاؤںٹ ہولڈر کو یہ اختیار ہوتاہے کہ وہ جب چاہے اور جتنی چاہے اپنی رقم بینک سے نکلوالے گا، اور بینک اس کا پابند ہوتا ہے کہ اس کے مطالبہ پر رقم ادا کرے، اور اکاؤنٹ ہولڈر اس بات کا پابند نہیں ہوتا کہ وہ رقم نکلوانے سے پہلے بینک کو پیشگی اطلاع دے، اور اس اکاؤنٹ پر بینک کوئی نفع یا سود بھی نہیں دیتا، بلکہ اکاؤنٹ ہولڈر حفاظت وغیرہ کی غرض سے اس اکاؤنٹ میں رقم رکھواتے ہیں۔ نیز بینک اس اکاؤنٹ میں رکھی گئی رقم کا ایک حصہ اپنے پاس محفوظ بھی رکھتے ہیں؛ تاکہ اکاؤنٹ ہولڈر جب بھی رقم کی واپسی کا مطالبہ کرے  تو اس کی ادائیگی کی جاسکے، اس ساری صورتِ حال میں اکاؤنٹ ہولڈر کے لیے اس کرنٹ اکاؤنٹ میں رقم رکھوانے کی گنجائش ہے۔ اور جو بینک اس سے سودی کام کرے گا اس کا گناہ متعلقہ ذمہ داران کو ہوگا، نہ کہ اکاؤنٹ ہولڈر کو۔فقط واللہ اعلم
                                                  
عنوان: پاک قطر تکافل سے لائف انشورنس کروانا
سوال: کیا پاک قطر فیملی تکافل سے لائف انشورنس کروانا جائز ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔فقط واللہ اعلممزید تفصیل کے لیے درج ذیل لنکس پر  جامعہ کے فتاویٰ ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: کتوں کی(breeding)یعنی افزائش  نسل  کر کے ان کو بیچنے کا کاروبار کرنے کا حکم
سوال: کیا کتوں کی(breeding)یعنی افزائش  نسل  کر کے ان کو بیچنے کا کاروبار حلال ہے؟
جواب: جو کتے شکار  یا گھر کی چوکیداری یا کھیت اور ریوڑ کی حفاظت کے  واسطے پالے جاتے ہیں ان کی بیع جائز ہے، اور جن کتوں کی بیع (خرید و فروخت) جائز ہے ان کی breeding (افزائش نسل) کر کے ان کو بیچنے کا کاروبار کرنا بھی جائز ہے۔الدر المختار وحاشية ابن عابدين (رد المحتار) (5/ 226):"(وصح بيع الكلب) ولو عقوراً (والفهد) والفيل والقرد (والسباع) بسائر أنواعها حتى الهرة وكذا الطيور (علمت أو لا) سوى الخنزير، وهو المختار، للانتفاع بها وبجلدها كما قدمناه في البيع الفاسد، والتمسخر بالقرد وإن كان حراماً لايمنع بيعه بل يكرهه، كبيع العصير، شرح وهبانية.[فرع] لاينبغي اتخاذ كلب إلا لخوف لص أو غيره، فلا بأس به، ومثله سائر السباع، عيني. وجاز اقتناؤه لصيد وحراسة ماشية وزرع إجماعاً. (قوله: ولو عقوراً) فيه كلام يأتي ... (قوله: علمت أو لا) تصريح بما فهم من عبارة محمد في الأصل، وبه صرح في الهداية أيضاً، لكن في البحر عن المبسوط: أنه لايجوز بيع الكلب العقور الذي لايقبل التعليم في الصحيح من المذهب، وهكذا نقول في الأسد إن كان يقبل التعليم، ويصطاد به يجوز بيعه، وإلا فلا، والفهد والبازي يقبلان التعليم، فيجوز بيعهما على كل حال اهـ. قال في الفتح: فعلى هذا لايجوز بيع النمر بحال؛ لأنه لشراسته لايقبل التعليم، وفي بيع القرد روايتان اهـ وجه رواية الجواز -وهو الأصح، زيلعي-: أنه يمكن الانتفاع بجلده، وهو وجه ما في المتن أيضاً. وصحح في البدائع عدم الجواز؛ لأنه لايشترى للانتفاع بجلده عادةً بل للتلهي به، وهو حرام اهـ بحر. قلت: وظاهره أنه لولا قصد التلهي به لجاز بيعه، ثم إنه يرد عليه ما ذكره الشارح عن شرح الوهبانية من أن هذا لايقتضي عدم صحة البيع بل كراهته.والحاصل: أن المتون على جواز بيع ما سوى الخنزير مطلقاً وصحح السرخسي التقييد بالمعلم منها (قوله: لاينبغي اتخاذ كلب إلخ) الأحسن عبارة الفتح، وأما اقتناؤه للصيد وحراسة الماشية والبيوت والزرع، فيجوز بالإجماع لكن لاينبغي أن يتخذه في داره إلا إن خاف لصوصاً أو أعداءً؛ للحديث الصحيح: «من اقتنى كلباً إلا كلب صيد أو ماشية نقص من أجره كل يوم قيراطان»".الفتاوى الهندية (3/ 114):"بيع الكلب المعلم عندنا جائز، وكذلك بيع السنور وسباع الوحش والطير جائز عندنا معلماً كان أو لم يكن، كذا في فتاوى قاضي خان.وبيع الكلب غير المعلم يجوز إذا كان قابلاً للتعليم وإلا فلا، وهو الصحيح، كذا في جواهر الأخلاطي".البحر الرائق شرح كنز الدقائق ومنحة الخالق وتكملة الطوري (6/ 187):"(صح بيع الكلب والفهد والسباع والطيور) لما رواه أبو حنيفة - رضي الله تعالى عنه - «أنه صلى الله عليه وسلم رخص في ثمن كلب الصيد»؛ ولأنه مال متقوم آلة الاصطياد فصح بيعه كالبازي؛ بدليل أن الشارع أباح الانتفاع به حراسةً واصطياداً؛ فكذا بيعاً، وهذا على القول المفتى به من طهارة عينه، بخلاف الخنزير؛ فإنه نجس العين، وأما على رواية أنه نجس العين كالخنزير فقال في فتح القدير: ولو سلم نجاسة عينه فهي توجب حرمة أكله لا منع بيعه، بل منع البيع بمنع الانتفاع شرعاً، ولهذا أجزنا بيع السرقين والبعر مع نجاسة عينهما لإطلاق الانتفاع بهما عندنا ... أطلقه فشمل المعلم وغيره العقور وغيره، هكذا أطلق في الأصل فمشى القدوري على هذا الإطلاق، ونص في نوادر هشام عن محمد في جواز بيع العقور وتضمين من قتله قيمته، وعن أبي يوسف منع بيع العقور، وذلك في المبسوط: أنه لايجوز بيع الكلب العقور الذي لايقبل التعليم، وقال: هذا هو الصحيح من المذهب".فقط واللہ اعلم
                                                  
عنوان: سود خور سے مدرسہ کے لیے چندہ مانگنے اور چندہ قبول کرنے کا حکم
سوال: سودخور سے مدرسے کے لیے چندہ مانگ سکتا ہے یانہیں؟ اور اگر دے دے  مدرسے کے لیے تو کیا حکم ہے؟ شرع کی رو سے راہ نمائی فرمائیں!
جواب: سود خور سے مدرسہ کے لیے چندہ مانگنا جائز نہیں ہے، البتہ اگر وہ سود کے علاوہ دوسرے حلال مال میں سے مدرسہ کو چندہ دے تو اس کا لینا اور مدرسہ میں لگانا درست ہے۔اسی طرح اگر وہ از خود سود کے حرام مال سے جان چھڑانے کے لیے ثواب کی نیت کیے بغیر سود کا پیسہ مدرسہ کے مستحقِ زکات طلبہ پر بطورِ صدقہ صرف کرنے کے لیے دے تو اس صورت میں بھی وہ پیسہ اس سے لے کر صرف  مستحقِ زکات طلبہ کو دینا جائز ہوگا، لیکن مدرسہ کی کسی دوسری مد (مثلاً تعمیرات یا اساتذہ کی تن خواہوں وغیرہ ) میں اس رقم کا لگانا جائز نہیں ہوگا۔الدر المختار وحاشية ابن عابدين (رد المحتار) (2/ 292):" رجل دفع إلى فقير من المال الحرام شيئاً يرجو به الثواب يكفر، ولو علم الفقير بذلك فدعا له وأمّن المعطي كفرا جميعاً.ونظمه في الوهبانية وفي شرحها: ينبغي أن يكون كذلك لو كان المؤمّن أجنبياً غير المعطي والقابض، وكثير من الناس عنه غافلون ومن الجهال فيه واقعون. اهـ.قلت: الدفع إلى الفقير غير قيد، بل مثله فيما يظهر لو بنى من الحرام بعينه مسجداً ونحوه مما يرجو به التقرب؛ لأن العلة رجاء الثواب فيما فيه العقاب ولايكون ذلك إلا باعتقاد حله".فقط واللہ اعلم
                                                  
عنوان: مدرسہ کے لیے دفتر سے باقاعدہ  چھٹی لینا
سوال: میں ایک سرکاری ملازم ہوں۔ دفتر کا ڈیوٹی ٹائم ساڑھے آٹھ بجے سے ساڑھے چار بجے تک ہوتا ہے۔ ایک دینی مدرسے میں تین بجے سے درجہ ثانیہ میں داخلے ہوں گے رمضان کے فوراً بعد۔ کیا میں دفتر سے تین بجے نکل سکتا ہوں؟  جب کہ ہفتے میں چار دن یعنی پیر، منگل، بدھ، جمعرات کو یہ مسئلہ ہوگا جلدی جانے کا۔ جمعے کو مدرسہ کی چھٹی ہوتی ہے۔ اور ہفتے اور اتوار کو میں پھر گھر سے آتا ہوں۔ اسی طرح ہرایک ہفتے میں چھ گھنٹے کی چھٹی کو میں پھر ایڈجسٹ کروں گا۔ اور باقاعدہ سرکاری نوٹیفیکیشن پہ چھٹی لوں گا۔ جس کا اندراج سروس بک میں ہوگا اور یوں میر ی ایک دیرینہ آرزو بھی پوری ہوجائے گی۔ کیوں کہ میرے پاس اس کے علاوہ اور کو ئی آپشن نہیں ہے۔
جواب: آپ جس ادارے میں ملازمت کرتے ہیں اگر اُس ادارے سے باقاعدہ سرکاری طور پر  مدرسہ کی حاضری کے لیے چھٹی لیتے ہیں جس کا اندراج بھی ہو گا تو ایسی صورت میں آپ کا  مذکورہ طریقہ پر چھٹی لینا  اور دفتر سے جلدی نکلنا شرعاً درست ہو گا۔ فقط واللہ اعلم
                                                  
عنوان: پاک قطر فیملی تکافل کی شرعی حیثیت
سوال: ’’ پاک قطر فیملی تکافل‘‘  کی شرعی حیثیت کیا ہے؟  کیوں کہ وہ کہتے ہیں کہ اس کو مفتی تقی عثمانی صاحب چلا رہے ہیں، آیا یہ درست ہے کہ نہیں؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔فقط واللہ اعلممزید تفصیل کے لیے درج ذیل لنکس پر  جامعہ کے فتاویٰ ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: قسطوں پر موٹرسائیکل خریدنا
سوال: کیا قسطوں پر بائک لینا جائز ہے؟
جواب: قسطوں پر موٹرسائیکل یا کوئی بھی چیزخریدنا جب کہ قسطوں کی قیمت نقد ادائیگی کی بنسبت زائدبھی ہوتی ہے جائز ہے۔ بشرطیکہ کل قیمت اور اقساط ابتدا ہی میں طے کرلی جائیں اور ادائیگی میں مقررہ وقت سے تاخیر یا قبل از وقت ادا کرنے کی صورت میں طے شدہ قیمت میں اضافہ یا کمی نہ کی جائے۔ فقط واللہ اعلم
                                                  
عنوان: فوریکس ٹریڈنگ کے ذریعے آن لائن پیسہ کمانا
سوال: ایک ایپلیکیشن ہے، فوریکس ٹریڈنگ کے نام سے، جس میں آن لائن ایرننگ کی جاتی ہے اور مارکیٹ کے اعتبار سے فائدہ اور نقصان ہوتا ہے، آن لائن بیڈ (بولی) لگانا پڑتی ہے، جس پر وہ آپ کو نفع اور نقصان دیتے ہیں تو یہ جاننا چاہ رہا ہوں کے اس کے متعلق شریعت کےاحکامات کیا ہیں؟ کیا اس طرح پیسے کمانا جائز ہے یا ناجائز ہے؟
جواب: فاریکس ٹریڈنگ کے تحت کئی قسم کے کاروبار ہوتے ہیں ،جن میں سے چند ایک درج ذیل ہیں :۱۔کیری ٹریڈنگ( Carry trade):اس کا حاصل یہ ہے کہ ایک کم شرح سود والی کرنسی ادھار پر لے کر اس کے بدلے زیادہ شرح سود والی کرنسی  خریدلی جائے,اس طریقہ کاروبار میں خریدار کا نفع  وہ فرق ہے جو دونوں کرنسیوں کے درمیان پایا جاتاہے, یہ طریقہ بینک اوردیگر مالیاتی اداروں کے طریقہ کاروبار کے مشابہ ہے کہ وہ کم شرح سود پرقرضے لیتے ہیں اورزیادہ شرح پر لوگوں کو فراہم کرتےہیں اور دونوں کے درمیان کا فرق ان کا نفع ہوتا ہے۔ اس کاروبار میں شرکاء تین قسم کے ہوتے ہیں:۱۔مختلف بینک:  اکثر بڑے سودے  بینک کرتے ہیں ,کرنسی کے اتار چڑھاؤ میں ان کے سودوں کا بڑا عمل دخل ہوتا ہے۔ ۲۔مختلف ادارے  جو لوگوں کی رقوم سے  سرمایہ کاری کرتے ہیں اور نفع کماتے ہیں۔۳- انفرادی خریدار جو اپنی ضرورت کے لیے کرنسی کا تبادلہ کرتے ہیں۔فاریکس کے بارے میں مذکورہ تفصیلات درج ذیل مواضع سے حاصل کی گئی ہیں۔۱-https://en.wikipedia.org/wiki/Foreign_exchange_market2-http://www.forex.com/uk/forex-video-tutorials.html3-http://www.learntotradethemarket.com/forex-university/introduction-what-is-forex-trading۲۔فاریکس کموڈٹی ٹریڈنگ  (FOREX COMMODITY TRADING):انٹرنیٹ پر کاروبار  کی ایک صورت یہ بھی ہے کہ تیل ، مختلف دھاتیں جیسے کاپر، لوہا وغیرہ  اور مختلف اجناس  جیسے گندم ، چاول وغیرہ  بھی اسی فورم پر خریدی اور بیچی جاتی ہیں, اس میں بھی عموماً وہی اصول اور ضوابط ہوتے  ہیں جو فاریکس کرنسی ایکسچینج میں ہوتے ہیں ۔ ایک صارف  اپنے تھوڑے سے  سرمایہ سے بڑی لاٹ خرید سکتا ہے، مثلاً کوئی شخص  دس  ہزار روپے سے اپنا اکاؤنٹ کھولتا ہے  اور ایک لاکھ روپے کا خام تیل یا گندم کی لاٹ خرید لیتا ہے اور بطورِ بیعانہ  محض دس ہزار روپے اد اکردیتا ہے۔ یہ تمام خریداری بروکر یا ڈیلر کے ذریعے سے ہوتی ہے۔  اس  کاروبارمیں بھی اسپاٹ ٹریڈنگ(Spot trade ) اورفیوچر ٹریڈنگ (Future Trade)دونوں ہوتی ہیں۔(www.dalianexchange.com)لاٹ خریدنے کے بعداگر  مبیع کی قیمت بڑھ رہی ہو تو  صارف کا نفع ہوتا ہے اور مقررہ مدت آنے سے قبل بسا اوقات وہ اس لاٹ کو فروخت کردیتا ہے اور اگر  مبیع کی قیمت گرنے لگے  تو یہ صارف کا نقصان   ہوتا ہے , اگر  نقصان  صارف کی جمع کرائی ہوئی رقم سے تجاوز کرنے لگے تو  بروکر  صار ف کو کہتا ہے  یا تو آپ مزید رقم جمع کرائیں  یا آپ کا سودا  کینسل کردیاجاتا ہے۔اگرخریدارمزید رقم جمع نہ کرائے تو  بروکر پورا سودا کینسل کردیتا ہے ،  یعنی  یہ کہ اسکرین پر جو سودا صارف کی ملکیت دکھایا جاتا ہے حقیقت  میں اس   کے خلاف ہوتا ہے، اور صار ف کی ملکیت صرف  صارف کی جمع کرائی ہوئی  رقم تک محدود ہوتی ہے۔فقہی حکم:(1)  کرنسی کی بیع شرعاً "بیعِ صرف" ہے، جس  میں بدلین پر مجلس میں قبضہ ضروری ہے جب کہ دونوں جانب سے یا کسی ایک جانب سے ادھار ناجائز ہے،لہذا اسپاٹ ٹریڈ ہو یا فیوچر ٹریڈ ،ایسے تمام سودے ناجائز ہیں  جن میں کرنسی کی خریدوفروخت ادھار ہوتی ہے،  یا نقد ہوتی ہے مگر عقد کے دونوں فریق  یا کوئی ایک فریق اپنے حق پر قبضہ نہیں کرتا ۔الحاصل تقابض (جانبین سے قبضہ) نہ پائےجانے کی وجہ سے ایسے سودے شرعاً فاسد ہوں گے اور نفع حلال نہ ہوگا۔(2) مسلم (طے شدہ) اصول ہے کہ بیع شرطِ فاسد  سے فاسد ہو جاتی ہے، "فاریکس"  کے کاروبار میں شروطِ فاسدہ بھی لگائی جاتی ہیں، مثلاً swaps( بیع بشرط الاقالہ) میں یہ شرط لگانا کہ ایک مقررہ مدت کے بعد بیع کو  ختم کیا جائے گا حال آں کہ بیع تام ہو جانے بعد لازم ہوجاتی ہے اور جانبین کا اختیار ختم ہو جاتا ہے۔(3) نیز Options میں خریدار کو یہ حق دینا کہ وہ اپنی بیع کو مشتری کی رضا مندی کے بغیر بھی "اقالہ" کرسکتا ہے۔ یہ بھی شرطِ فاسد ہے، کیوں کہ "اقالہ" میں جانبین کی رضامندی شرط  ہوتی ہے۔(4) فیوچر سیل کی جو صورت اوپر بیان ہوئی وہ بیع ناجائز ہے؛ کیوں کہ  بیع  کا فوری ہوناضروری ہے ،مستقبل کی تاریخ پر خریدوفروخت ناجائز ہے۔(5) اس  طریقہ کاروبار میں ایک قباحت "بیع قبل القبض" کی بھی ہے؛ کیوں کہ ستر ،اسی فی صد  لوگ اس مارکیٹ میں خریداری محض کرنسی ریٹ کےاتارچڑہاؤ کے ذریعہ نفع حاصل کرنے کےلیے کرتے ہیں، ان کا مقصد کرنسی حاصل کرنا نہیں ہوتا؛ لہذا اکثر خریدارکرنسی کا قبضہ حاصل نہیں کرتے اور آگے بیچ دیتے ہیں۔کرنسی کے علاوہ دھاتوں اور اجناس کی بیع اگر چہ بیعِ صرف  نہیں ہوتی اور اس وجہ سے  اس میں تقابض بھی شرط نہیں، لیکن   اس میں "بیع قبل القبض "(قبضہ سے پہلے فروخت کرنا)، "بیع مضاف الی المستقبل"(مستقبل کی بیع)  اوردیگر وہ شروطِ فاسدہ پائے جاتے ہیں جن کا اوپر بیان ہوا ۔نیز  اس بیع میں  بروکر کی  جانب سے یہ دھوکا بھی ہے کہ صارف جس مبیع کو محض بیعانہ دے کر اپنی ملکیت سمجھتا ہے   اور اس کی قیمت بڑھ جانے سے نفع بھی کماتا ہے اگر اس میں نقصان ہو جائَے تو  بروکر کو  اس پورے سودے کو ختم کرنے کا اختیار ہوتا ہےجب کہ شرعاً بروکر  کو اپنے عمل کی اجرت وصول کر لینے کے  بعد سودے میں کوئی حق اوراختیار نہیں ہوتا اوراگر کسی شخص نے کوئی چیز خریدی ہے تو اب اس کانفع ونقصان اس کے ذمہ ہے ،نقصان دیکھ کر وہ سودے کو منسوخ  نہیں کرسکتا جب تک کہ دوسرے فریق کی رضامندی نہ ہو۔فقط واللہ اعلم
                                                  
عنوان: ۲۵ کنال زمین کی تقسیم بیوہ، سات بھائی اور تین بہنوں کے درمیان
سوال: سات بھائی تین بہنوں اور ایک ماں کے درمیان 25 کنال نہری رقبہ کی وراثت کیسے تقسیم ہو گی؟
جواب: اگر مذکورہ زمین ان بہن بھائیوں کے والد مرحوم کا ترکہ ہے تو اس کی تقسیم کا طریقہ یہ ہے کہ اس زمین کو ۱۳۶ حصوں میں تقسیم کر کے اس میں سے۱۷ حصے مرحوم کی بیوہ کو، ۱۴،۱۴ حصے مرحوم کے ہر بیٹے کو اور ۷،۷ حصے مرحوم کی ہر بیٹی کو ملیں گے، یعنی 25 کنال زمین میں سے 3.125 کنال زمین مرحوم کی بیوہ کو، 2.573 کنال زمین مرحوم کے ہر بیٹے کو اور 1.286 کنال زمین مرحوم کی ہر بیٹی کو ملے گی۔فقط واللہ اعلم
                                                  
عنوان: راستے میں پڑے ہوئے پیسوں کا حکم
سوال: راستے میں پیسے پڑے ہوئے ملے اور ان پیسوں کا مالک نہیں ملا تو ان پیسوں کا کیا کرنا چاہیے؟
جواب: جہاں سے یہ پیسے ملے ہوں وہیں اس کے مالک کو تلاش کرکے  اس کو دینے چاہییں۔اس کے لیے اعلان کریں یا وہاں اشتہار لگادیں، اور جب اس کی امید ختم ہو جائے کہ آئندہ اس کا کوئی مالک آئے گا اور  مطالبہ کرے گا، تو یہ رقم کسی فقیر کو  مالک کی جانب سےصدقہ کردی جائے۔رقم زیادہ ہو  یا کم  اعلان واشتہار کی کوئی خاص مدت متعین نہیں کہ اس قدر انتظار کرے ، بلکہ اصل یہ ہے کہ جب خوب تشہیر اور اعلان کے بعد اس کو غالب گمان ہو کہ اب مالک اس رقم کا نہ پوچھے گا تب صدقہ کردے۔ اگر صدقہ کرنے کے بعد اصل مالک آجائے، اور رقم کا مطالبہ کرے تو اسے لوٹانا ہوگا۔’’عن أبي هریرة أن رسول الله ﷺ سئل عن اللقطة، فقال: لاتحل اللقطة من التقط شیئاً فلیعرفه سنة، فإن جاء صاحبها فلیرد ها إلیه و إن لم یأت صاحبها فلیتصدق بها‘‘. (سنن الدار قطنی، کتاب الرضاع، دار الکتب العلمیة بیروت ۴/۱۰۸، رقم: ۴۳۴۳، نصب الرایة ۳/۷۰۵، المعجم الأوسط، دار الفکر ۱/۶۰۰، رقم: ۲۲۰۸، الدرایة مع الهدایة ۲/۶۱۴)
’’وإن کان الملتقط غنیاً لم یجز له أن ینتفع بها … و إن کان الملتقط فقیراً فلا بأس بأن ینتفع بها‘‘. (الهدایة، کتاب اللقطة، اشرفی ۲/۶۱۷، البحر الرائق، رشیدیة ۵/۱۵۷، )رد المحتار علی الدر المختار، کتاب اللقطة:" (قوله: إلى أن علم أن صاحبها لايطلبها) لم يجعل للتعريف مدةً؛ اتباعاً للسرخسي فإنه بنى الحكم على غالب الرأي، فيعرف القليل والكثير إلى أن يغلب على رأيه أن صاحبه لايطلبه، وصححه في الهداية، وفي المضمرات والجوهرة: وعليه الفتوى، وهو خلاف ظاهر الرواية من التقدير بالحول في القليل والكثير، كما ذكره الإسبيجابي، وعليه قيل: يعرفها كل جمعة، وقيل: كل شهر، وقيل: كل ستة أشهر، بحر.
قلت: والمتون على قول السرخسي، والظاهر أنه رواية أو تخصيص لظاهر الرواية بالكثير، تأمل".الفتاوى الهندية - (2 / 289):
"وإذا رفع اللقطة يعرفها فيقول: التقطت لقطة، أو وجدت ضالة، أو عندي شيء فمن سمعتموه يطلب دلوه علي، كذا في فتاوى قاضي خان. ويعرف الملتقط اللقطة في الأسواق والشوارع مدةً يغلب على ظنه أن صاحبها لايطلبها بعد ذلك، هو الصحيح، كذا في مجمع البحرين. ولقطة الحل والحرم سواء، كذا في خزانة المفتين. ثم بعد تعريف المدة المذكورة الملتقط مخير بين أن يحفظها حسبةً وبين أن يتصدق بها فإن جاء صاحبها فأمضى الصدقة يكون له ثوابها، وإن لم يمضها ضمن الملتقط أو المسكين إن شاء لو هلكت في يده، فإن ضمن الملتقط لايرجع على الفقير وإن ضمن الفقير لايرجع علی الملتقط، وإن كانت اللقطة في يد الملتقط أو المسكين قائمة أخذها منه، كذا في شرح مجمع البحرين".الهداية في شرح بداية المبتدي - (2 / 417):
"وقيل: الصحيح أن شيئاً من هذه المقادير ليس بلازم ويفوض إلى رأي الملتقط يعرفها إلى أن يغلب على ظنه أن صاحبها لايطلبها.عن يَعْلَى بْنُ مُرَّةَ قَالَ: قَالَ رَسُولُ اللَّهِ صَلَّى اللَّهُ عَلَيْهِ وَسَلَّمَ: مَنْ الْتَقَطَ لُقَطَةً يَسِيرَةً دِرْهَمًا أَوْ حَبْلًا أَوْ شِبْهَ ذَلِكَ فَلْيُعَرِّفْهُ ثَلَاثَةَ أَيَّامٍ فَإِنْ كَانَ فَوْقَ ذَلِكَ فَلْيُعَرِّفْهُ سِتَّةَ أَيَّامٍ". (مسند أحمد حديث يعلى بن مرة الثقفي ۱۷۶۰۲)"عن أُبَيّ بْن كَعْبٍ رَضِيَ اللَّهُ عَنْهُ فَقَالَ: أَخَذْتُ صُرَّةً مِائَةَ دِينَارٍ، فَأَتَيْتُ النَّبِيَّ صَلَّى اللَّهُ عَلَيْهِ وَسَلَّمَ فَقَالَ: عَرِّفْهَا حَوْلًا فَعَرَّفْتُهَا حَوْلًا فَلَمْ أَجِدْ مَنْ يَعْرِفُهَا، ثُمَّ أَتَيْتُهُ فَقَالَ: عَرِّفْهَا حَوْلًا فَعَرَّفْتُهَا فَلَمْ أَجِدْ، ثُمَّ أَتَيْتُهُ ثَلَاثًا فَقَالَ: احْفَظْ وِعَاءَهَا وَعَدَدَهَا وَوِكَاءَهَا فَإِنْ جَاءَ صَاحِبُهَا وَإِلَّا فَاسْتَمْتِعْ بِهَا فَاسْتَمْتَعْتُ، فَلَقِيتُهُ بَعْدُ بِمَكَّةَ، فَقَالَ: لَا أَدْرِي ثَلَاثَةَ أَحْوَالٍ أَوْ حَوْلًا وَاحِدًا‘‘. (بخاري بَاب إِذَا أَخْبَرَهُ رَبُّ اللُّقَطَةِ بِالْعَلَامَةِ دَفَعَ إِلَيْهِ ۲۲۴۸)فقط واللہ اعلم
                                                  
عنوان: والدہ، بیوہ، 5 بیٹی، 3 بھائی اور 2 بہنوں میں وراثت کی تقسیم
سوال: ایک شخص فوت ہو گیا اور ورثاء  میں اپنی والدہ, بیوی, پانچ بیٹیاں اور تین بھائی اور دو بہنیں چھوڑ گیا، اب 100 مرلہ زمین اور 10 لاکھ روپے کی تقسیم میں کون کون وارث ہوں گے؟ اور کیا تقسیم ٹھہرے گی؟
جواب: صورتِ مسئولہ میں مرحوم کی جائے داد  کی تقسیم کا طریقہ یہ ہے کہ اولاً مرحوم کی جائے داد  میں سے ان کی تجہیز و تکفین کے اخراجات اور قرضہ جات (اگر ہیں تو) ادا کیے جائیں گے، پھر اگر کوئی جائز وصیت کی ہو تو اس کو ایک تہائی میں سے نافذ کیا جائے گا، اس کے بعد مرحوم کی کُل جائے داد  کو 960 حصوں میں تقسیم کر کے 120 حصے مرحوم کی بیوہ کو، 160 حصے مرحوم کی والدہ کو، 128 حصے ہر ایک بیٹی کو، 10 حصے ہر ایک بھائی کو اور 5 حصے ہر ایک بہن کو ملیں گے۔یعنی فی صد کے اعتبار سے:%12.5 مرحوم کی بیوہ کو،٪16.66 مرحوم کی والدہ کو،٪ 13.33 مرحوم کی ہر ایک بیٹی کو،٪1.041 مرحوم کے ہر ایک بھائی کواور ٪0.520 مرحوم کی ہر ایک بہن کو ملے گا۔ فقط واللہ اعلم
                                                  
عنوان: نگرانی کی وجہ سے مقرر کیا جانے والا الاؤنس تن خواہ کا حصہ ہے یا نہیں؟
سوال: ایک شخص مثلاً  زید ایک دینی ادارہ میں ملازم ہے، ادارے کی جانب سے اس کی تن خواہ ۵۰۰۰ روپے طے کی گئی ہے، اس کے علاوہ نگرانی کی وجہ سے بطورِ الاؤنس ۱۵۰۰ روپے مزید مع قیام و طعام طے کیے گئے ہیں، اب سوال یہ کہ پندرہ سو روپے مع قیام و طعام آیا یہ زید کا حق ہے یا ادارے کی جانب سے رخصت ہے، جیسا کہ لفظِ الاؤنس سے مفہوم ہورہا ہے؟ اگر کسی وجہ سے ادارہ اس میں کمی کرنا چاہے تو اس کی اجازت ہے یانہیں؟
جواب: ادارہ کی جانب سے مذکورہ شخص کے لیے نگرانی کی وجہ سے تن خواہ کے علاوہ جو  ۱۵۰۰ روپے بطورِ الاؤنس مقرر کیے گئے ہیں وہ اس شخص کی تن خواہ کا حصہ ہونے کی وجہ سے اس کا حق ہے، مذکورہ شخص سے نگرانی کا کام لینے کے باوجود ادارہ اس الاؤنس میں کمی نہیں کرسکتا ہے۔البتہ عرفاً الاؤنس متعلقہ ذمہ داری کی ادائیگی سے مشروط ہوتاہے، اس لیے اگر سال کے کسی مہینے یا کچھ ایام مفوضہ ذمہ داری ادا نہ کی تو ان ایام میں الاؤنس کا حق نہیں ہوگا۔ فقط واللہ اعلم
                                                  
عنوان: بوگو بک (Bogo) اور واؤچ 365 (Vouch365) کا استعمال اور اس کے ذریعہ خریداری کا حکم
سوال: Bogo app and book اس ایپ میں مختلف طرح کی کمپنیوں (جن میں ہوٹل،کپرے زیورات کی کمپنیاں وغیرہ شامل ہیں) کی طرف سے ڈسکاؤنٹ فراہم کیا جاتا ہے اور یہ ایپ یا کتاب پیسوں کے عوض فروخت کی جاتی ہے، لیکن مجھے اس ایپ کے بارے میں مزید تفصیلات معلوم نہیں ہیں،  گزارش ہے کہ اس کے بارے میں تفصیلات معلوم کرنے کے بعد بتائیے کہ اس ایپ کے ذریعے خریداری جائز ہے یا نا جائز ہے؟
جواب: ’’بوگو‘‘  ایک ادارہ ہے جو ایک واؤچر بک جاری کرتا ہے  جس میں مختلف ہوٹلز اور کمپنیوں کی مخصوص اشیاء یا مخصوص خدمات کے کوپن ہوتے ہیں، اور اس کی ایک مدت ہوتی ہے،  واؤچر خریدنے والا ایک سال کے دوران جب  اس کمپنی یا ہوٹل کے پاس جائے گا اور کوپن میں موجود چیز خریدے گا تو اس کو کمپنی یا ہوٹل کی طرف سے خریدی ہوئی چیز سے اضافی کوئی چیز  (مثلاً ایک پیزا خریدنے پر ایک اور پیز مفت ملنا) یا کوئی مفت سہولت یا ڈسکاؤنٹ دیا جاتا ہے۔ بوگو بک(Bogo) کی طرح ایک واؤچ 365 (Vouch365) کے نام سے بھی کتابچہ ملتا ہے، اس کا بھی طریقہ تقریباً اس کے جیسا ہی ہوتا ہے۔اس کا شرعی حکم مندرجہ ذیل ہے: خرید و فروخت کے لیے کیے جانے والے سودے میں دونوں طرف "مال"  ہونا ضروری ہے اور ’’مال‘‘ کہتے ہیں  وہ چیز  جس کی طرف طبیعت مائل ہو اور اس  کی ذخیرہ اندوزی ممکن ہو،  تاکہ  ضرورت کے وقت کام آسکے۔البحر الرائق   میں ہے :"(هو مبادلة المال بالمال بالتراضي) من استبدلت الثوب بغيره أو بدلت الثوب بغيره أبدله من باب قتل، كذا في المصباح. وفي المعراج ما يدل على أنها بمعنى التمليك؛ لأن بعضهم زاد على جهة التمليك، فقال فيه: لا حاجة إليه؛ لأن المبادلة تدل عليه، والمال في اللغة: ما ملكته من شيء، والجمع أموال، كذا في القاموس. وفي الكشف الكبير: المال ما يميل إليه الطبع ويمكن ادخاره لوقت الحاجة".  (5 / 277،  دار الکتاب الاسلامی)اور اگر سودے میں ایک طرف مال ہو اور دوسری طرف صرف حق ہو، مال نہ ہو تو ایسا سودا شرعاً ناجائز ہوتا ہے۔   اور حق عام طور پر کہتے ہیں اس  چیز کو جو مبیع کے تابع ہو،  اور اس کے لیے مبیع کا ہونا ضروری ہو  اور اس کا اسی وجہ سے قصد کیا جائے۔فتاوی شامی میں ہے :"اعلم أن الحق في العادة يذكر فيما هو تبع للمبيع، ولا بد له منه ولايقصد إلا لأجله كالطريق والشرب للأرض". (5 / 187، سعید)  بوگو بک  یا واوچ ۳۶۵ یا کسی بھی کمپنی سے ایسے کتابچہ خریدنا جس سے مختلف ریسٹورنٹ اور دکانوں میں  اشیاء خریدنے پر رعایت  ملتی ہو در اصل مذکورہ رعایت کا حق خریدنا ہے،  کیوں کہ اس کتابچہ کی وجہ سے ملنے والی رعایت  دیگر اداروں سے خریدی گئی اشیاء کے تابع ہے، اور اس رعایت کو حاصل کرنے کے لیے دیگر اداروں سے اشیاء کی خریداری ضروری ہے اور اس کتابچہ کا اسی رعایت کی وجہ سے قصد کیا جاتا ہے۔شرعی اصطلاح میں یہ ایک حقِ مجرد ہے اور شرعاًحقوقِ مجردہ کی خریدوفروخت جائز نہیں ہے؛ لہذا مذکورہ واوچر/ کتابچہ جس کی بنا پر دیگر اداروں میں ڈسکاونٹ ملتا ہے، خریدنا جائز نہیں ہے۔فتاوی شامی میں ہے:"لايجوز الاعتياض عن الحقوق المجردة ،كحق الشفعة". (4 / 518، سعید)نیز اس کوپن کی قیمت کو  کوپن کے ذریعے خریداری پر ملنے والی اضافی چیز کا ثمن بھی قرار نہیں دیا جاسکتا ہے، اس لیے کہ اس میں غرر (دھوکا) پایا جاتا ہے، اس لیے کہ اگر ایک سال کے دوران گاہک نے اس کمپنی سے خریداری نہیں کی تو  کوپن لینے والے کو وہ اضافی چیز بھی نہیں ملے گی اور اس کی ادا کی ہوئی رقم ضائع ہوجائے گی، اور اس صورت میں ایک عقد کو مستقبل میں ہونے والے دوسرے عقد کے ساتھ مشروط بھی کرنا پایا جارہا ہے جو کہ جائز نہیں ہے۔اسی طرح مذکورہ کتاب کو مبیع قرار دینا بھی درست نہیں ہے، اس لیے کہ یہ کتاب نہ بذاتِ خود بیع سے مقصود ہوتی ہے اور  نہ اس کی اتنی مالیت ہوتی ہے؛ لہذا اس واؤچر کو خریدنا اور استعمال کرنا جائز نہیں ہے۔ فقط واللہ اعلم
                                                  
عنوان: تین بیٹیوں اور بیوہ کے درمیان وراثت کی تقسیم
سوال: تین بیٹیوں اور بیوہ کے درمیان وراثت کیسے تقسیم ہو گی؟
جواب: اگر کسی شخص کے ورثاء میں صرف تین بیٹیاں اور ایک بیوہ ہو  تو اس کی وراثت تقسیم کرنے کی صورت یہ ہو گی کہ اولاً اس کے مال میں سے اس کی تجہیز و تکفین کے اخراجات اور قرضہ جات ادا کیے جائیں، پھر اگر کوئی جائز وصیت کی ہو تو اس کو ایک تہائی میں سے نافذ کیا جائے گا، اس کے بعد کُل جائے داد منقولہ و غیر منقولہ کو 24 حصوں میں تقسیم کر کے 3 حصے بیوہ کو اور ہر ایک بیٹی کو 7 حصے دیے جائیں گے۔یعنی فی صد کے اعتبار سے 12.5 فی صد بیوہ  کو اور 29.16 فیصد ہر ایک بیٹی کو دیا جائے گا۔واضح رہے کہ یہ تقسیم اس صورت میں ہے جب مرحوم کے والدین، بہن بھائی، بیٹا، پوتا، چچا اور بھتیجوں میں سے کوئی بھی موجود نہ ہوں، ان میں سےاگر کوئی ایک بھی  موجود ہو تو ترکہ کی تقسیم مختلف ہو گا۔ فقط واللہ اعلم
                                                  
عنوان: بائع کی رضامندی کے بغیراس کی دکان کو مسجد میں شامل کرنا
سوال: ایک مسجد والے مسجد سے ملحق  دکان کو زبردستی شامل کرنا چاہ رہے ہیں، اگرچہ وہ ایک خطیر رقم کی پیشکش بھی کر رہے ہیں، لیکن دکان دار راضی نہیں ہے، کیا زبردستی کرنا صحیح ہے؟
جواب: بیع (خرید وفروخت) نام ہی باہمی رضامندی سے تبادلہ کا ہے، اگر خریدار یا  فروخت کرنے والے میں سے کوئی راضی نہ ہو تو زبردستی دوسرے فریق کا وہ چیز لینا جائز نہیں ہوتا، لہذا صورتِ مسئولہ میں  اگر دکان دار اپنی دکان کو فروخت کرنے پر راضی نہیں ہے، تو مسجد انتظامیہ کا اس سے زبردستی دکان لینا جائز نہیں ہے، اگر مسجد کو ضرورت ہے تو انتظامیہ کو چاہیے کہ وہ دکان کو راضی کرنے کی کوشش کریں۔ہاں! البتہ  اگر یہ صورت ہو کہ وہ مسجد پنج وقتہ نمازوں کے لیے ہو، اور وہ عام نمازوں میں نمازیوں کے لیے تنگ پڑتی ہو، اس کے لیے توسیع کی ضرورت ہو، اور اس شہر / قصبے میں کوئی دوسری مسجد نہ ہو، تو ایسی صورت میں قاضی (عدالت) کی اجازت سے اس دکان کے مالک کو مارکیٹ ریٹ کے اعتبار سے قیمت دے کر زبردستی بھی مسجد میں شامل کیا جاسکتا ہے۔مشكاة المصابيح (2/ 889):
’’وَعَن أبي حرَّة الرقاشِي عَن عَمه قَالَ: قَالَ رَسُولُ اللَّهِ صَلَّى اللَّهُ عَلَيْهِ وَسلم: «أَلا تَظْلِمُوا أَلَا لَايَحِلُّ مَالُ امْرِئٍ إِلَّا بِطِيبِ نَفْسٍ مِنْهُ». رَوَاهُ الْبَيْهَقِيُّ فِي شُعَبِ الْإِيمَان وَالدَّارَقُطْنِيّ فِي الْمُجْتَبى‘‘.الدر المختار وحاشية ابن عابدين (رد المحتار) (4/ 379):
’’(تؤخذ أرض) ودار وحانوت (بجنب مسجد ضاق على الناس بالقيمة كرهاً) درر وعمادية.
(قوله: وتؤخذ أرض) في الفتح: ولو ضاق المسجد وبجنبه أرض وقف عليه أو حانوت جاز أن يؤخذ ويدخل فيه اهـ زاد في البحر عن الخانية بأمر القاضي وتقييده بقوله: وقف عليه أي على المسجد يفيد أنها لو كانت وقفاً على غيره لم يجز، لكن جواز أخذ المملوكة كرهاً يفيد الجواز بالأولى؛ لأن المسجد لله تعالى، والوقف كذلك، ولذا ترك المصنف في شرحه: هذا القيد، وكذا في جامع الفصولين، تأمل (قوله: بالقيمة كرهاً)؛ لما روي عن الصحابة - رضي الله عنهم - لما ضاق المسجد الحرام أخذوا أرضين بكره من أصحابها بالقيمة وزادوا في المسجد الحرام، بحر عن الزيلعي. قال في نور العين: ولعل الأخذ كرهاً ليس في كل مسجد ضاق، بل الظاهر أن يختص بما لم يكن في البلد مسجد آخر إذ لو كان فيه مسجد آخر يمكن دفع الضرورة بالذهاب إليه نعم فيه حرج لكن الأخذ كرها أشد حرجا منه ويؤيد ما ذكرنا فعل الصحابة إذ لا مسجد في مكة سوى الحرام اهـ‘‘. فقط واللہ اعلم
                                                  
عنوان: بینک سے نوٹ کھلے کراتے وقت کن امور کا خیال رکھنا ضروری ہے؟
سوال: جب بینک سے بڑے نوٹ کھلے کرائے جائیں تو کن باتوں کا شرعاً خیال رکھنا ضروری ہے کہ  کچھ حرام امر نہ ہو جائے؟
جواب: بینک سے نوٹ کھلے کراتے وقت دو باتوں کا خیال رکھا جائے:1-یہ معاملہ نقد، ہاتھ در ہاتھ ہو ،ادھار نہ ہو ۔2-ایک ہی ملک کی کرنسی کی لین دین میں مالیت میں کمی بیشی نہ ہو،جتنی رقم دی جائےاتنی ہی وصول کی جائے۔فقط واللہ اعلم
                                                  
عنوان: مزدوری کے طور پر ملنے والے راشن کو آگے فروخت کرنا
سوال: 1- ہم لوگ بارڈر ایریا کے قریب رہتے ہیں اور جو لوگ آرمی والوں کے پاس محنت مزدوری کرتے ہیں ان کو ان کی مزدوری کے عوض آرمی والوں کی طرف سے راشن دیا جاتا ہے، جب کہ اکثر اوقات اسی مزدوری کے راشن کے بہانے بڑے  پیمانے پر راشن بیچا جاتا ہے وہ بھی ایجنسی کے افراد سے چھپا کر ۔کیا شرعاً یہ راشن استعمال کرنا جائزہے؟2- اس کے علاوہ بھی اکثر راشن بیچا جاتا ہے کسی بھی شخص کو، چاہے وہ مزدوری کرتا ہو یانہیں، بلکہ فکس ریٹ کر کے دیا جاتا ہے، بعض افراد باقاعدہ آرمی سے خرید کر دوسرے افراد کو بیچتے ہیں۔اس لیے استدعا ہے کہ شریعت میں کیا ایسا مال استعمال کرنے کی اجازت ہے یا نہیں؟ راہ نمائی فرمائیے!
جواب: واضح رہے کہ خرید و فروخت صحیح ہونے کے لیے فروخت کی جانے والی اشیاء پر ملکیتِ تامہ ہونا یا مالک کی جانب سے اجازت کا ہونا شرعاً ضروری ہوتا ہے، لہذا صورتِ مسئولہ میں جو راشن مزدوری کے طور پر دینے کے لیے لایا گیا ہو ، (خرید وفروخت کی مجاز اتھارٹی کی اجازت کے بغیر)  اس کی فروخت (خفیہ ہو  یا ظاہراً) جائز نہیں ہے، اور علم ہوتے ہوئے اسے خریدنا بھی ناجائز ہے۔البتہ جو راشن مزدوری کے طور پر مزدور کو مل گیا ہو، تو وہ مزدور کی ملکیت میں آجاتا ہے، لہٰذا ملکیت میں آنے کے بعد اگر وہ اس راشن کو آگے فروخت کرنا چاہے تو شرعاً فروخت کرسکتاہے۔فقط واللہ اعلم
                                                  
عنوان: مؤذن کا امامت کی اجرت کا مطالبہ کرنا
سوال: میں ایک مسجد کا مؤذن ہوں، مجھے صرف اذان کے لیے ہی مقرر کیا ہے، مسجد کے امام صاحب اگر چار ماہ پر جائیں یا سال پر یا اگر امام چلا جائے تو دوسرا امام لانے تک مجھے ہی نماز پڑھانی پڑھتی ہے جو بسااوقات 3 سے 4 ماہ تک لگ جاتے ہیں، لیکن مجھے ان دنوں میں اپنا(مؤذن کا مقرر کردہ) وظیفہ دیا جاتاہے جو انتہائی کم ہے، مجھے پوچھنا یہ ہے کہ مجھے ان اوقات کا وظیفہ الگ سے لینے کا حق ہے؟ امام صاحب جب چلہ یا سال پر ہوں اس وقت کی تن خواہ لینا کیسا ہے، جب کہ نمازیں مجھے ہی پڑھانی پڑتی ہیں؟ ان حالات کی وجہ سے گناہ گار تو نہیں ہوں گا، اگر مؤذنی سے جانا پڑا؟ ان حالات میں کمیٹی حضرات اور امام صاحب کو کیا کرنا چاہیے؛ کیوں کہ مجھے ہی سب کچھ کرنا پڑتا ہے؟ شریعت کی نظر میں مجھے اس وقت کیا کرنا چاہیے؟ اگر بندہ نمازیں نہیں پڑھائے تو گناہ تو نہیں ملے گا ؟نوٹ : بندہ کو نا امام سے نا کمیٹی سے اور نہ کسی اور سے شکوہ ہےاور نا ہی میں نے یہ فتوی مسجد میں مشہور کرنا ہے،  مجھے صرف مسئلہ معلوم کرنا ہے ۔
جواب: اگر آپ سے معاہدے میں یہ خدمت  طے ہوئی تھی کہ آپ اتنے لمبے عرصے میں بھی نماز پڑھائیں گے تو یہ آپ کے واجبات میں شامل ہے. اور اگر  یہ خدمت صراحت سے  طے نہ ہوئی تھی تو آپ اس خدمت کا معاوضہ مزید طلب کرسکتے ہیں،یہ آ پ کا حق ہے۔اس کے لیےامامت نہ چھوڑیں ، کمیٹی والوں سے مناسب انداز میں مطالبہ کرلیں۔ البتہ آپ اس خدمت کے چھوڑنے پر گناہ گار نہ ہوں گے؛ اس لیے کہ اس مذکورہ صورت میں یہ طویل خدمت آپ کی ذمہ داری نہیں۔ نیز  جب آپ اس عرصہ کا مزید  مشاہرہ منظور کروالیں تو آپ مزید اضافے کے حق دار ہوں گے۔الدر المختار وحاشية ابن عابدين (رد المحتار) (6/ 9):
"(و) يعلم النفع أيضاً ببيان (العمل كالصياغة والصبغ والخياطة)". حَدَّثَنَا الحَسَنُ بْنُ عَلِيٍّ الخَلَّالُ قَالَ: حَدَّثَنَا أَبُو عَامِرٍ العَقَدِيُّ قَالَ: حَدَّثَنَا كَثِيرُ بْنُ عَبْدِ اللَّهِ بْنِ عَمْرِو بْنِ عَوْفٍ المُزَنِيُّ، عَنْ أَبِيهِ، عَنْ جَدِّهِ، أَنَّ رَسُولَ اللَّهِ صَلَّى اللَّهُ عَلَيْهِ وَسَلَّمَ قَالَ: «الصُّلْحُ جَائِزٌ بَيْنَ المُسْلِمِينَ، إِلَّا صُلْحًا حَرَّمَ حَلَالًا، أَوْ أَحَلَّ حَرَامًا، وَالمُسْلِمُونَ عَلَى شُرُوطِهِمْ، إِلَّا شَرْطًا حَرَّمَ حَلَالًا، أَوْ أَحَلَّ حَرَامًا»: هَذَا حَدِيثٌ حَسَنٌ صَحِيحٌ. (جامع الترمذي)"عن ابن الساعدي قال: استعملني عمر علی الصدقة فلما فرغت منها وأدیتها إلیه أمر لي بعمالةٍ، فقلت: إنما عملت للّٰه وأجري علی اللّٰه، قال: خذ ما أعطیتک فإني قد عملت علی عهد رسول اللّٰه صلی اللّٰه علیه وسلم فعملني، فقلت مثل قولک، فقال لي رسول اللّٰه صلی اللّٰه علیه وسلم: إذا أعطیت شیئًا من غیر أن تسأله فکل وتصدق". (سنن أبي داو‘د ، باب في الاستعفاف ۱/۲۳۳)فقط واللہ اعلم
                                                  
عنوان: مروجہ اسلامی بینکنگ کا حکم
سوال: اسلامی بینکنگ کے بارےمیں کیا رائے ہے؟
جواب: ملک کے جمہور علمائے کرام اور مقتدر مفتیانِ کرام کی رائے کے مطابق مروجہ اسلامی بینکوں کے معاملات مکمل طور  پر شرعی اصولوں کے مطابق نہیں ہیں، اس لیے  مروجہ اسلامی بینکوں میں سیونگ اکاؤنٹ کھلوانا ، ان بینکوں سے گاڑی یا گھر وغیرہ خریدنا اور اس جیسے دوسرے معاملات کرنے سے اجتناب کرنا لازم ہے، البتہ کرنٹ اکاؤنٹ کھلوانے کی جیسے سودی بینکوں میں گنجائش ہے اسی طرح مروجہ اسلامی بینکوں میں بھی کرنٹ اکاؤنٹ کھلوانے کی گنجائش ہے۔مروجہ اسلامی بینکنگ کے بارے میں اگر تفصیلی بحث مطلوب ہو تو اس کے لیے ہماری کتاب ’’مروجہ اسلامی بینکاری‘‘ کا مطالعہ فرمائیں۔ فقط واللہ اعلم
                                                  
عنوان: سود کی لی ہوئی رقم کا حکم
سوال: سود کی جو رقم لی ہے، اسے واپس جمع کروں یا کسی غریب کو دے دوں؟
جواب: سود کی رقم لینا حرام ہے، البتہ اگر کسی نے سود کی رقم لے لی ہو اور اب وہ اس گناہ سے توبہ اور تلافی کرنا چاہتا ہو تو اس کا طریقہ یہ ہے کہ سود کی رقم جس سے لی ہو اسی ( رقم کے مالک) کو وہ رقم واپس لوٹادے۔جب تک اصل مالک یا اس کے ورثاء کو لوٹانا ممکن ہو  اس رقم کو صدقہ کرنا جائز نہیں ہے۔اگر پوری کوشش اور تمام ذرائع استعمال کرنے کے باوجود اصل مالک یا اس کے ورثاء تک پہنچانا ممکن نہ ہو تو ثواب کی نیت کے بغیر اصل مالک کی طرف سے کسی مستحقِ زکات کو دینا ضروری ہوگا۔ فقط واللہ اعلم
                                                  
عنوان: شوہر، ماں اور باپ میں ترکہ تقسیم کرنے کا طریقہ
سوال: ایک آدمی کی بیوی وفات پاگئی اور اس نے ترکہ میں نقدی اور زیورات چھوڑے اور وارثین میں ماں باپ اور اس کا خاوند ہیں، اولاد نہیں ہے تو اب اس کی وراث کو تقسیم کرنے کا کیا طریقہ ہے؟
جواب: صورتِ مسئولہ میں مرحومہ کے ذمہ اگر کوئی قرض ہو تو اولاً اس کو ادا کیا جائے گا پھر اگر مرحومہ نے کوئی جائز وصیت کی ہو تو اس کو ایک تہائی ترکہ سے نافذ کیا جائے گا، پھر اس کے بعد بقیہ کل ترکہ کو 6 حصوں میں تقسیم کر کے 3 حصے شوہر کو، ایک حصہ ماں کو اور 2 حصے مرحومہ کے والد کو دیے جائیں گے۔یعنی فی صد کے اعتبار سے پچاس فی صد شوہر کو دیا جائے گا اور کل ترکہ کا سولہ اعشاریہ چھیاسٹھ فی صد مرحومہ کی ماں کو دیا جائے گا اور  تینتیس اعشاریہ تینتیس فی صد مرحوم کے والد کو دیا جائے گا۔الدر المختار وحاشية ابن عابدين (رد المحتار) (6/ 772):
"(وللأم) ثلاثة أحوال (السدس مع أحدهما أو مع اثنين من الأخوة أو) من (الأخوات) فصاعداً من أي جهة كانا ولو مختلطين، والثلث عند عدمهما، وثلث الباقي مع الأب وأحد الزوجين". فقط واللہ اعلم
                                                  
عنوان: بٹ کوئن اور کرپٹو کرنسی کا حکم
سوال: کیا بٹ کوئن یا کرپٹو کرنسی جائز ہے یا ناجائز ہے؟
جواب: ’’بٹ کوائن‘‘ کامعاملہ مشکوک ہے، اورپاکستان میں اسے قانونی کرنسی کی حیثیت بھی حاصل نہیں ہے، اس لیے اس کی خریدوفروخت  نیز  اس کے ذریعہ کاروبار کی کسی بھی شکل سے اجتناب کیا جائے۔مزید تفصیل کے لیے درج ذیل لنک پر فتوی ملاحظہ فرمائیں:ڈیجیٹل کرنسی اور ون کوائن (Onecoin) کمپنی کا کاروبار!فقط واللہ اعلم
                                                  
عنوان: نسوار کا کاروبار کرنا
سوال: نسوار کاکاروبار کرنا کیسا ہے؟
جواب: نسوار کا کاروبار جائز ہے۔ فقط واللہ اعلم
                                                  
عنوان: پرائز بانڈ کی انعامی رقم کا شرعی حکم
سوال: پرائز بانڈ کی انعامی رقم کا کیا حکم ہے؟
جواب: پرائز بانڈ پر ملنے والا انعام شرعاً  سود کے حکم میں ہے؛ اس لیے پرائز بانڈ لینا جائز نہیں ہے، اور اس کا جو نفع انعام کی شکل میں  آئے وہ بھی ناجائز اور حرام ہے۔فقط واللہ اعلم
                                                  
عنوان: قرعہ اندازی کے ذریعہ موٹر سائیکل حاصل کرنے کی ایک اسکیم
سوال: ہمارے یہاں 100 آدمیوں نے ایک کمیٹی بنائی ہے، ان میں سے ہر ایک مہینے کے شروع میں 2700 روپے جمع کراتا ہے،  کمیٹی والے ان پیسوں سے صرف ایک موٹرسائیکل خریدتے ہیں جو قرعہ اندازی کے ذریعہ ایک ممبر کمیٹی کو مل جاتا ہے اور موٹرسائیکل لینے کے بعد وہ ممبر کمیٹی سےفارغ ہوجاتا ہےیعنی اول بار جس کے حق میں کمیٹی نکل آتا ہے اس کے لیے 50000 روپے والا موٹرسائیکل  2700 کا پڑتاہےاور اس کے بعد اس ممبر نے اقساط بھی نہیں جمع کرانی  کمیٹی مٰیں، اسی طرح دوسری قرعہ اندازی جس ممبر کے حق میں نکل آئے اس کے لیے 5400روپے میں پڑتا ہے۔اس کمیٹی اور قرعہ اندازی کا کیا حکم ہے؟  اور اگر کوئی  اس کمیٹی میں کسی وجہ سے شامل ہوا ہے اور اقساط 50000 تک جو اصل قیمت ہےادا کرےخواہ موٹرسائیکل اصل قیمت سے پہلے نکل آئے اس کا کیا حکم ہے؟
جواب: موٹر سائیکل کی مذکورہ  اسکیم شرعاً جائز نہیں ہے؛  کیوں کہ ممبران کی طرف سے جمع کرائی رقم کی حیثیت قرض کی ہے، اور جس ممبر کا پہلے نام نکل رہا ہے  اس کی بقایا اقساط معاف ہوجاتی ہیں تو اس ممبر کو یہ فائدہ قرض کی وجہ سے ہو رہا ہے، اور قرض پر مشروط نفع سود ہے۔اور اس میں قمار (جوئے) کی مشابہت بھی پائی جاتی ہے، قمار کی حقیقت یہ ہے کہ ایسا معاملہ کیا جائے جو نفع ونقصان کے خطرے کی بنیاد  پرہو، اور اس اسکیم میں بھی ممبر نفع اور موٹر سائیکل سستی حاصل کرنے  کی غرض سے رقم جمع کراتے ہیں، لیکن معاملہ قرعہ اندازی اور اس میں نام آنے پر مشروط ہونے کی وجہ سے یہ لوگ خطرے میں رہتے ہیں کہ نفع ہوگا یا نہیں؛ لہذا یہ اسکیم شرعاً ناجائز ہے۔ اس اسکیم کو چلانا اور اس کا حصہ بننا دونوں جائز نہیں ہے۔ چوں کہ مذکورہ معاہدہ اور معاملہ سود اور قمار پر مشتمل ہے اس لیے آخری قسط تک شامل ہونے کی نیت سے بھی اس میں شمولیت جائز نہیں ہے۔لاعلمی میں اگر کوئی شخص اس اسکیم میں حصہ لے چکا ہو تو اس کو  چاہیے کہ فی الفور اس سے علیحدہ ہوجائے ، اس لیے یہ سودی معاہدے  میں شریک ہے۔ اور اس کے لیے  صرف اس اسکیم کی مد میں جمع کرائی گئی اپنی اصل رقم لینا جائز ہوگا۔اور اگر کسی ممبر نے غلطی سے شرکت کرلی ہو اور اس نے پورے پیسے جمع کرادیے ہوں  تو اسے سودی معاملہ میں معاونت کی وجہ سے گناہ  ہوگا، اس پر توبہ واستغفار کرنا لازم ہوگا، لیکن موٹر سائیکل کی اصل قیمت جمع کرنے کے بعد جو اس نے موٹر سائیکل خریدلی ہے، اس کے لیے یہ موٹر سائیکل استعمال کرنا جائز ہوگا۔فقط واللہ اعلم
                                                  
عنوان: بیوی کو نقد رقم کا ہبہ کرنا
سوال: میرے والد صاحب جو کے چند دن پہلے بقضائے الہی وفات پا گئے ہیں، انہوں نے دو تین سال پہلے اپنی تمام نقد رقم میری والدہ (ان کی بیوی) کی رقم کے ساتھ ملادی تھی اور پانچ چھ دفعہ ہم سب بہن بھائیوں کے سامنے یہ کہا کہ  یہ سب مال میں نے تمہاری ماں کو دے دیاہے۔ اب کیا یہ رقم ہم ان کے ترکے میں شامل کریں گے یا یہ میری والدہ کا حصہ ہے؟  میرے ایک بھائی کا کہناہے کہ یہ میرے والد صاحب ویسے ہی کہہ کر گئے تھے، اصل میں نہیں دے کر گئے تھے، ان کو ترکے میں شامل کرو۔  جواب دے کر راہ نمائی فرمائیں!
جواب: جب آپ کے والد وہ رقم خود ان کو دے کر گئے ہیں اور اپنی رقم آپ کی والدہ کی رقم کے ساتھ ملادی تھی اور آپ  لوگوں کو اس کے بارے مٰیں اطلاع بھی دی ہے تو وہ تمام رقم آپ کی والدہ کی ہے، ترکہ مٰیں شمار نہ ہوگی۔ ص 702  شامی ج6:"(وتتم) الهبة (بالقبض) الکامل"... فقط واللہ اعلم
                                                  
عنوان: کمپنی میں چند دن تاخیر سے آنے پر پورے ایک دن کی تن خواہ کی کٹوتی کا ضابطہ
سوال: اکثر کمپنوں میں لیٹ آنے پر پیسے کاٹے جاتے ہیں، مثلاً  تین لیٹ پر ایک پورے  دن کی تن خواہ اور کہیں دو لیٹ پر ایک پورے دن کی تن خواہ اور کہیں چار لیٹ پر ایک پوری دن تن خواہ کاٹی جاتی ہے، شرعاً اس کا کیا حکم ہے؟
جواب: صورتِ مسئولہ میں کمپنی کا مذکورہ  ضابطہ کہ دو، تین یا چار دن تاخیر سے آنے پر ایک پورے دن کی تنخواہ کاٹنا  شرعاً درست نہیں ہے،  اس  لیے کہ  ملازمین کی حیثیت شرعی طور پر اجیرِ خاص کی ہوتی ہے اور  اجیرِ خاص  ملازمت کے مقررہ وقت پر حاضر رہنے سے اجرت (تن خواہ)  کا مستحق ہوتا ہے، اور جس قدر اس نے اس میں کوتاہی کی اس قدر اس کی تن خواہ سے کٹوتی کی جاسکتی ہے، لیکن کچھ دن تاخیر سے آنے پر  ایک پورے دن کی تن خواہ کی کٹوتی  کرنا  جائز نہیں ہے؛ اس لیے ملازم نے جتنا وقت دیا ہے اتنے وقت کی تو وہ تن خواہ کا مستحق ہے ،البتہ تن خواہ میں کٹوتی کے جواز کی صورت یہ ہے کہ  ملازم کی ماہانہ تن خواہ کو  اس کی ملازمت کے مکمل وقت (مثلاً صبح 8 سےشام 5 بجے تک وغیرہ)میں تقسیم کردیا جائے پھر جس دن کوئی ملازم ملازمت کے وقت تاخیر سے آئے تو  اس کی تن خواہ  میں سے صرف اس تاخیر کے بقدر کٹوتی کی جاسکتی ہے۔     فتاوی شامی میں ہے:"وليس للخاص أن يعمل لغيره، ولو عمل نقص من أجرته بقدر ما عمل، فتاوى النوازل.(قوله: وليس للخاص أن يعمل لغيره) بل ولا أن يصلي النافلة. قال في التتارخانية: وفي فتاوى الفضلي وإذا استأجر رجلاً يوماً يعمل كذا، فعليه أن يعمل ذلك العمل إلى تمام المدة ولا يشتغل بشيء آخر سوى المكتوبة، وفي فتاوى سمرقند: وقد قال بعض مشايخنا: له أن يؤدي السنة أيضاً. واتفقوا أنه لا يؤدي نفلاً، وعليه الفتوى ... (قوله: ولو عمل نقص من أجرته إلخ) قال في التتارخانية: نجار استؤجر إلى الليل فعمل لآخر دواة بدرهم وهو يعلم فهو آثم، وإن لم يعلم فلا شيء عليه، وينقص من أجر النجار بقدر ما عمل في الدواة". (6/70،  کتاب الاجارۃ، ط: سعید) فقط واللہ اعلم
                                                  
عنوان: حاملہ عورت کو قتل کیا گیا تو کیا حمل کی دیت لازم ہے؟
سوال: حاملہ عورت کو اگر قتل کیا جائے تو دیت ایک آئے گی یا دو ؟ یعنی بچے کی دیت بھی دینی ہوگی؟
جواب: حاملہ عورت قاتلانہ حملہ میں ماری گئی تو اس کی دیت تو لازم ہے، حمل کی دیت میں تین صورتیں ہیں:(۱)ماں کے مرنے کے بعد بچہ زندہ حالت میں پیدا ہوا اور مرگیا تو اس کی دیت بھی لازم ہے۔(۲)ماں کے مرنے کے بعد بچہ مردہ حالت میں پیدا ہوا تو اس کی دیت لازم نہیں۔(۳)بچہ مردہ حالت میں پیدا ہوا اور اس کے بعد ماں مری تو بچہ میں ’’غرہ‘‘ لازم ہے، جس  کی مقدار  پانچ سو درہم (یعنی 131.25 تولہ چاندی)ہے۔الفتاوى الهندية - (۶ / ۳۴):
"إنْ أَلْقَتْ مَيِّتًا ثُمَّ مَاتَتْ الْأُمُّ؛ فَعَلَيْهِ دِيَةٌ بِقَتْلِ الْأُمِّ، وَغُرَّةٌ بِإِلْقَائِهَا، وَإِنْ مَاتَتْ الْأُمُّ مِنْ الضَّرْبَةِ؛ ثُمَّ خَرَجَ الْجَنِينُ بَعْدَ ذَلِكَ حَيًّا، ثُمَّ مَاتَ فَعَلَيْهِ دِيَةٌ فِي الْأُمِّ، وَدِيَةٌ فِي الْجَنِينِ، وَإِنْ مَاتَتْ ثُمَّ أَلْقَتْ مَيِّتًا فَعَلَيْهِ دِيَةٌ فِي الْأُمِّ، وَلَا شَيْءَ فِي الْجَنِينِ، كَذَا فِي الْهِدَايَةِ". (کتاب الجنایات، الباب العاشر في الجنین، ط:رشیدیة)الدر المختار شرح تنوير الأبصار في فقه مذهب الإمام أبي حنيفة - (6 / 588):
" ( غرة ) غرة الشهر أوله وهذه أول مقادير الدية ( نصف عشر الدية ) أي دية الرجل لو كان الجنين ذكراً وعشر دية المرأة لو أنثى وكل منهما خمسمائة درهم ( في سنة )".(کتاب الدیات، فصل في الجنین، ط:سعید)فقط واللہ اعلم
                                                  
عنوان: مروجہ اسلامی بینکوں میں سیونگ اکاؤنٹ کھولنے کے جائز نہ ہونے کی علت
سوال: اسلامی بینک میں سیونگ اکاؤنٹ صحیح نا ہونے کی کیا علت ہے؟ دار العلوم میں جو جائز ہونے کی علت پڑھی اس میں تو کوئی ایسی علت نہیں جو ناجائز ہو؛ کیوں کہ اس میں مدت معلوم ہے، جہاں سرمایہ لگ رہا ہے، وہ معلوم ہے، نفع نقصان میں شریک ہے، عند الطلب پیسے مل جاتے ہیں!
جواب: ملک کے جمہور علمائے کرام و مفتیانِ عظام کی رائے کے مطابق مروجہ اسلامی بینکوں کے جتنے بھی تمویلی طریقے ہیں وہ سب ناجائز ہیں، یعنی بینک جو عقود کر کے پیسہ کماتا ہے اور پھر اس پیسے میں سے اپنے صارف ( سیونگ اکاؤنٹ والے) کو نفع دیتا ہے وہ تمام عقود شرعی مفاسد پر مشتمل ہونے کی وجہ سے ناجائز ہیں، لہٰذا جب مروجہ اسلامی بینکوں  کی کمائی ناجائز ہے تو  ان بینکوں میں سیونگ اکاؤنٹ کھول کر اس ناجائز کمائی میں بینک کا شریک بننا بھی ناجائز ہوگا۔نیز خود صارف (سیونگ اکاؤنٹ کھولنے والے) اور مروجہ اسلامی بینکوں کے درمیان ہونے والے مضاربت کے عقد پر بھی  ان مفتیانِ کرام کو بہت سے اشکالات ہیں، مثلاً بینک کا عملی طور پر رب المال کو نقصان نہ ہونے کی ضمانت دینا، اورنقصان ہونے کی صورت میں بجائے نفع یا رب المال کے سرمائے (رأس المال) سے کٹوتی کرنے کے  ہدیہ کے نام سے رب المال کے سرمائے کو محفوظ بنانا، جیسا کہ سودی بینکوں میں سیونگ اکاؤنٹ والوں کا سرمایا محفوظ ہوتا ہے، حال آں کہ مضاربت میں نقصان کی صورت میں نقصان اولاً نفع سے اور پھر رأس المال سے پورا کیا جاتا ہے، مضارب اپنی جیب سے نقصان پورا نہیں کرتا۔ مزید تفصیل کے لیے اس موضوع پر لکھی گئی ہمارے ادارے کی کتاب ’’مروجہ اسلامی بینکاری‘‘ کا مطالعہ فرمائیں۔ فقط واللہ اعلم
                                                  
عنوان: ایزی پیسہ ایپ کے ذریعے ٹرانزیکشن کرنے پر ملنے والے بونس کی شرعی حیثیت
سوال: آج کل ایزی پیسہ ایپ کے ذریعے کوئی ٹرانزیکشن کرنے پر بونس ملتا ہے، اس کی شرعی حیثیت کیا ہے؟
جواب: "ایزی پیسہ اکاؤنٹ  " ایک ایسی سہولت ہے جس میں آپ اپنی جمع کردہ رقوم  سے کئی قسم کی سہولیات حاصل کرسکتے ہیں، مثلاً: بلوں کی ادائیگی، یا رقوم کا تبادلہ، موبائل وغیرہ میں بیلنس کا استعمال وغیرہ ،  نیز تحقیق کرنے پر یہ بھی معلوم ہوا ہے کہ ان کی پشت پر ایک بینک ہوتا ہے جس میں عام طور پر چھوٹے سرمایہ داروں کی رقوم سود پر رکھی جاتی ہیں اور اس میں سے چھوٹے کاروباروں کے لیے سود پر قرض بھی دیا جاتا ہے۔اس کی فقہی حیثیت یہ ہے کہ:1-  اس اکاؤنٹ میں جمع کردہ رقم قرض ہے ، اور  چوں کہ قرض دے کر اس سے کسی بھی قسم کا نفع اٹھانا جائز نہیں ہے؛ اس لیے اس قرض کے بدلے کمپنی کی طرف سے دی جانے والی سہولیات وصول کرنا اور ان کا استعمال کرنا جائز نہیں ہے، لہذا   کمپنی  اکاؤنٹ ہولڈر کو اس مخصوص رقم جمع کرانے کی شرط پر  یومیہ فری منٹس اور میسیجز وغیرہ کی سہولت فراہم کرتی ہے یا رقم کی منتقلی پر بونس  وغیرہ دیتی ہے تو  ان کا استعمال جائز نہیں ہوگا، اس لیے کہ اس اکاؤنٹ میں رقم رکھوانا درحقیقت  قرض ہے، اور  قرض دینا تو فی نفسہ جائز ہے، لیکن کمپنی اس پر جو  مشروط منافع دیتی  ہے، یہ  شرعاً ناجائز ہے؛ اس لیے کہ قرض پر شرط لگا کر نفع  کے لین دین  کو نبی کریم ﷺ نے سود قرار دیا ہے۔ (مصنف بن أبی شیبہ، رقم:۲۰۶۹۰ ) نیز   چوں کہ اس میں  مذکورہ اکاؤنٹ کھلوانا ناجائز معاملے کےساتھ مشروط ہے ؛ اس لیے یہ اکاؤنٹ کھلوانا یا کھولنا  بھی جائز نہیں ہوگا۔اگر کوئی "ایزی پیسہ اکاؤنٹ"  کھلواچکاہو تو اس کے لیے یہ حکم ہے کہ وہ صرف اپنی جمع کردہ رقم واپس لے سکتاہے، یا صرف جمع کردہ رقم کے برابر استفادہ کرسکتاہے، اس رقم پر ملنے والے اضافی فوائد حاصل کرنا اس کے لیے جائز نہیں ہوں گے۔ 2-   اگر اس اکاؤنٹ کھلوانے  یا اس میں رقم رکھنے پر  کمپنی کوئی مشروط نفع (مثلاً: فری منٹس، انٹرنیٹ ایم بی ، میسج وغیرہ) نہ دیتی ہو تو اس حد تک اس اکاؤنٹ کااستعمال درست ہوگا،رقم منتقلی کی صورت میں اگر کمپنی صارف سے کچھ رقم (بطور سروس چارجز) وصول کرے تو یہ بھی درست ہوگا، اور ایسی صورت میں اگر ایزی پیسہ اکاؤنٹ سے اپنے بجلی، فون وغیرہ کے بل یا ٹکٹ کی رقم کی ادائیگی کرنے پر اکاؤنٹ میں کچھ پیسے اکاؤنٹ میں آتے ہوں تو اس کے استعمال کی بھی گنجائش ہوگی۔ واضح رہے کہ عموماً "ایزی پیسہ اکاؤنٹ"  پہلی صورت  کا ہوتاہے ؛ لہٰذا ایسا اکاؤنٹ کھلوانا  جائز نہیں  ہوگا، البتہ اگر کمپنی دوسری  صورت کے مطابق "ایزی پیسہ اکاؤنٹ"  کی سہولت دے تو ایسا اکاؤنٹ کھولنے اور اس کے استعمال کی اجازت ہوگی۔ فقط واللہ اعلم
                                                  
عنوان: موبائل اکاؤنٹ میں سو (۱۰۰) ڈالر ڈال کر انٹرنیٹ کے ذریعہ کرنسی کی خرید و فروخت کے ذریعہ نفع کمانے کا حکم
سوال: آج کل لوگ انٹرنیٹ پر کاروبار کرتے ہیں، مثلاً 100 ڈالر اپنے موبائل اکاؤنٹ میں ڈال دو، اور پھر مختلف ملکوں کے بشمول امریکہ کے کرنسی ریٹ یا اسٹاک انڈس پر نظر رکھو، مثلاً آپ نےاندازا لگایا کہ مارکیٹ بڑھے گی، مگر مارکیٹ گر گئی تو آپ کو نقصان ہوگا، اور اگر مارکیٹ بڑھ گئی تو آپ کو فائدہ ہو گا، یعنی آپ کو نفع اور نقصان دونوں ہو گا۔ تو کیا اس طرح کا کاروبار شریعت میں جائز ہے یا ناجائز؟
جواب: سوال میں مذکورہ کاروبار کا مکمل طریقہ کار ذکر نہیں کیا گیا ہے، البتہ اتنی بات سمجھ آرہی ہے کہ مذکورہ کاروبار بیعِ صرف پر مشتمل ہے، اور بیعِ صرف کے درست اور جائز ہونے کے لیے مجلسِ عقد میں جانبین سے مبیع اور ثمن پر قبضہ کرنا ضروری ہے جو کہ یہاں نہیں پایا جا رہا ہے، اس لیے  مذکورہ کاروبار کرنا  شریعت کی رو سے جائز نہیں ہے۔اگر اس کے علاوہ کوئی اور صورت ہے تو مکمل وضاحت کرکے سوال دوبارہ ارسال کیجیے۔ فقط واللہ اعلم
                                                  
عنوان: صدقہ کے بکروں کی خرید وفروخت
سوال: بعض رفاہی اداروں کے پاس جو صدقے کے بکرے وغیرہ  ہوتے ہیں ان  کا خریدنا جائز ہے یا نہیں؟
جواب: صدقہ کے بکرے صدقہ دینے والوں کی صراحۃً  یا دلالۃً اجازت کے بغیر فروخت کرنا جائز نہیں، اور معلوم ہونے کی صورت میں ایسے بکرے لینا بھی درست نہیں ہے، اور اگر صدقہ دینے والوں کی طرف سے اجازت ہوتی ہو کہ بکرے فروخت کرکے پیسے ضروریات میں استعمال کیے جاسکتے ہیں تو رفاہی اداروں کے لیے ان کو فروخت کرنا اور اس کا خریدنا بھی جائز ہے۔  (مستفاد از کفایت المفتی 7/293، کتاب الوقف)۔ فقط واللہ اعلم
                                                  
عنوان: تکافل کا شرعی حکم
سوال: تکافل کی شرعی حثییت کیا ہے؟
جواب: جمہور علماءِ کرام کے نزدیک  کسی بھی قسم کی  بیمہ (انشورنس) پالیسی ، سود اور قمار (جوا) کا مرکب  ومجموعہ ہونے کی وجہ سے ناجائز اور حرام ہے، اور  مروجہ انشورنس کے متبادل کے طور پر  بعض ادارے  جو ”تکافل“ کے عنوان سے نظام  چلارہے ہیں ، اس نظام سے متعلق    اکثر جید اور مقتدر علماءِ کرام کی  رائے عدمِ جواز کی ہے، لہذا کسی بھی قسم کی تکافل کی پالیسی لینے سے اجتناب کرنا لازم ہے۔فقط واللہ اعلممزید تفصیل کے لیے درج ذیل پر جامعہ کا فتوی ملاحظہ فرمائیں:پاک قطر تکافل کی پالیسی خریدنا اور اس ادارے میں ملازمت کرنے کا حکم( EFU ) ای ایف یو حمایہ تکافل کا شرعی حکم
                                                  
عنوان: وراثت کی تقسیم
سوال: ایک شخص کا انتقال ہوا اس کی ۱ بیوی ، ۳ بیٹے ، ۱ بھائی اور ۳ بہنیں ہیں ( والدین کا بہت پہلے انتقال ہوچکا ہے ) اب وراثت کیسے تقسیم ہوگی؟
جواب: ذکر کردہ صورت میں مرحوم کے ترکے سے حقوق متقدمہ ادا کرنے کے بعد  (یعنی تجہیز وتکفین کے اخراجات منہا کرنے کے بعد اگر مرحوم پر قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو ایک تہائی ترکہ سے اسے نافذ کرنے کے بعد) کل مال کا آٹھواں حصہ (ساڑھے بارہ فی صد)بیوہ کو ملے گا، باقی کل ترکہ تین بیٹوں میں برابر برابر تقسیم ہوجائے گا ،بیٹوں کی موجودگی میں مرحوم کی میراث میں بھائی بہن شرعاً حصہ دار نہیں ہیں۔ فقط واللہ اعلم
                                                  
عنوان: موبائل ایپلیکیشن کا کام کرنا
سوال: میں ایک کمپنی کی موبائل ایپلیکیشن پہ کام کر رہا ہوں، جس ایپلیکیشن کے ذریعے مختلف ریسٹورنٹس غیر مستقل بنیادوں پر یا چند گھنٹوں کے لیے عملہ ہائر کرتے ہیں، جس میں کھانا بنانے والا، صفائی کرنے والا، برتن دھونے والا، اور شراب بنانے اور پہنچانے والا کسی کو بھی ہائر کیا جا سکتا ہے، کیا میری یہ آمدنی حلال ہے، اور اگر نہیں تو کیا اب اس کمپنی کا کام بند کردوں پھر جو پیسے ان سے لے چکا ہوں اس کا کیا کروں؟
جواب: اگر آپ کسی موبائل ایپلیکیشن پر کام کرتے ہیں اور اس کام کے لیے کمپنی آپ کو معاوضہ دیتی ہے تو اپنی محنت کے عوض آپ کے لیے اجرت لینا جائز ہے بشرطیکہ آپ کا کام حلال ہو، اس میں کوئی حرام کام شامل نہ ہو مثلاً ایپلیکیشن پر جان دار کی تصویریں اپ لوڈ کرنا یا میوزک ڈالنا وغیرہ۔ فقط واللہ اعلم
                                                  
عنوان: بٹ کوئن، ون کوئن (کرپٹو کرنسی) کا کام کرنے کا حکم
سوال: بٹ کوئن ون کوئن / کرپٹو کرنسی کا کام جائز یا ناجائز ہے؟ راہ نمائی فرما دیں!
جواب: ڈیجیٹل کرنسی کا معاملہ تاحال مشتبہ ہے اورپاکستان میں اسے قانونی کرنسی کی حیثیت بھی حاصل نہیں ہے؛ اس لیے اس کی خریدوفروخت اور اس میں پیسہ لگانے (تجارت کرنے)،  نیز  اس کے ذریعہ کاروبار کی کسی بھی شکل سے  گریز  کرنا چاہیے۔تفصیلی فتویٰ  ہمارے ماہنا مہ "بینات " میں شائع ہوچکا ہے ، آپ درج  ذیل لنک سے حاصل کرسکتے ہیں:http://www.banuri.edu.pk/web/uploads/2017/04/9-rajab_1438.pdf فقط واللہ اعلم
                                                  
