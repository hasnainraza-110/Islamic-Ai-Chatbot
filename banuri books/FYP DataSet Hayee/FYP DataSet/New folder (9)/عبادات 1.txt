عنوان: دامادکاساس کی طرف سےقربانی کرنے کاحکم
سوال: کیا داماد ساس کی طرف سے قربانی کر سکتاہے؟
جواب: صورتِ  مسئولہ  میں اگر دامادساس کو بتاکر، یا اس کے کہنے پر اس کی طرف سے  قربانی کرتا ہے تو اس صورت میں قربانی ہوجائے گی، بصورتِ   دیگر  ساس کی واجب قربانی ادا نہ ہوگی۔بدائع الصنائع في ترتيب الشرائع میں ہے:"(ومنها) أنه تجزئ فيها النيابة فيجوز للإنسان أن يضحي بنفسه و بغيره بإذنه؛ لأنها قربة تتعلق بالمال فتجزئ فيها النيابة كأداء الزكاة وصدقة الفطر؛ ولأن كل أحد لايقدر على مباشرة الذبح بنفسه خصوصًا النساء، فلو لم تجز الاستنابة لأدى إلى الحرج."( كتاب التضحية، فصل في انواع كيفية الوجوب، 5/ 67، ط: دار الكتب العلمية)فقط واللہ اعلم
                                                  
عنوان: قربانی کے لیے عمدہ اور مہنگا جانور خریدنا افضل ہے یا زیادہ تعداد میں جانور خریدنا افضل ہے ؟
سوال: قربانی کے لیے زیادہ قیمت کا عمدہ جانور خریدنا زیادہ بہتر ہے یا اتنی ہی قیمت میں کم قیمت والے دو جانور خریدنا؟
جواب: قربانی کے دنوں میں اللہ کے نزدیک سب سے محبوب عبادت قربانی کے جانوروں کا خون بہانا ہے، جتنے زیادہ جانوروں کی اخلاص کے ساتھ ، ریاکاری کے بغیر قربانی ہوگی، اتنا اللہ کا قرب نصیب ہوگا اور یہی  افضل ہے، کیوں کہ آنحضرت  صلی اللہ علیہ وآلہ وسلم نے  سو اونٹوں  کی قربانی بھی فرمائی ہے۔  نیز یہ بھی واضح ہو کہ عمدہ جانور لینے والے کو قربانی کے جانور کے لیے زیادہ پیسے خرچ کرنے پر  ملامت نہیں کی جائے گی، فقہاءِ کرام نے یہ بھی لکھا ہے کہ قربانی کا جانورصحت مند اور فربہ ہونا چاہیے۔  لہذا صورتِ مسئولہ میں جن جانوروں میں قربانی کی شرائط مکمل ہوں،  ایسے  زیادہ جانور لینا اگرچہ افضل ہے، لیکن  کوئی مہنگا جانور خریدنا چاہے تو اس کے لیے کوئی حد مقرر نہیں ہے اور مہنگا جانور خریدنا بھی جائز ہے،  البتہ یہ بھی واضح ہو کہ مہنگا جانور یا زیادہ جانور خریدنا محض قربانی کی عبادت کو عمدہ طریقے سے ادا کرنے کی نیت سے ہو، نمود و نمائش  کی نیت سے  نہ ہو، بصورت  دیگر  نمود نمائش کی غرض سے کی گئی قربانی ثواب سے خالی ہوگی۔فتاوی عالمگیری میں ہے:"اشترى الأضحية بثلاثين درهمًا الشاتان أفضل من واحدة بخلاف ما إذا اشترى بعشرين حيث كانت الواحدة أفضل؛ لأنه يوجد بثلاثين درهما شاتان على ما يجب من إكمال الأضحية في السن والكبر، و لايوجد بعشرين حتى لو وجد كان شراء الشاتين أفضل، ولو لم يوجد بثلاثين كان شراء الواحدة أفضل، كذا في الفتاوى الكبرى."(كتاب الأضحية، الباب الثالث في وقت الأضحية، ج:5، ص:295، ط:دار الفكر بيروت)فقط واللہ اعلم
                                                  
عنوان: عقیقہ میں بالوں کا صدقہ کس کو دینا چاہیے
سوال: عقیقہ کہ وقت بچے کے بالوں کے برابر جو چاندی صدقہ دی جاتی ہے وہ کس کس کو دے سکتے ہیں؟ کیا وہ چاندی بہن بھائی کو دی جا سکتی ہے؟
جواب: عقیقہ کے وقت مونڈھے گئے بالوں کے وزن کے بقدر چاندی صدقہ کرنا  سنت عمل ہے،اور یہ صدقہ غرباء اور مساکین کو دیا جا ئے گا ، اگر بہن بھائی غریب اور ضرورت مند ہوں تو ان کو بھی یہ صدقہ دیا جا سکتا ہے۔مسند احمد میں ہے: حدثنا ابن نمير، قال: أخبرنا شريك، وأبو النضر قال: حدثنا شريك، عن عبد الله بن محمد بن عقيل، عن علي بن حسين، عن أبي رافع قال: لما ولدت فاطمة حسنا قالت: ألا أعق عن ابني بدم؟ قال: " لا، ولكن احلقي رأسه ثم تصدقي بوزن شعره من فضة على المساكين أو الأوفاض " ، وكان الأوفاض ناسا من أصحاب رسول الله صلى الله عليه وسلم محتاجين في المسجد، أو في الصفة، وقال أبو النضر: " من الورق على الأوفاض ـ يعني أهل الصفة ـ أو على المساكين " ففعلت ذلك، قالت: فلما ولدت حسينا فعلت مثل ذلك( مسند القبائل، حديث ابي رافع، ج: 45، ص: 163، رقم الحديث: 27183، ط: مؤسسة الرسالة)فتاوی ہندیہ میں ہے :"والأفضل في الزكاة والفطر والنذر الصرف أولا إلى الإخوة والأخوات ثم إلى أولادهم ثم إلى الأعمام والعمات ثم إلى أولادهم ثم إلى الأخوال والخالات ثم إلى أولادهم ثم إلى ذوي الأرحام ثم إلى الجيران ثم إلى أهل حرفته ثم إلى أهل مصره أو قريته كذا في السراج الوهاج".(کتاب الزکات،الباب السابع فی المصارف،ج:1،ص:190،دارالفکر)فتاوی شامی میں ہے :"والأفضل إخوته وأخواته ثم أولادهم ثم أعمامه وعماته ثم أخواله وخالاته ثم ذوو أرحامه ثم جيرانه ثم أهل سكته ثم أهل بلده كما في النظم. اهـ".(کتاب الزکات،باب مصرف الزکات والعشر،ج:2،ص:354،سعید)فقط واللہ اعلم
                                                  
عنوان: ذبح کے وقت تسمیہ کے چند مسائل
سوال: اللہ کا نام لےکر جانور ذبح کرنے کے مندرجۂ ذیل طریقوں کا شرعی حکم کیا ہے؟(١) کسی شخص نے اس طرح ذبح کیا کہ چھری چلانے اور تسمیہ یعنیبِسْمِ اللٰهِ اَللٰهُ اَكْبَرکہنے کی ابتداء ایک ساتھ کی، جس کا نتیجہ یہ ہوا کہ جب ذبح ختم ہوا تب جاکر تسمیہ پورا ہوا، یعنی تسمیہ کا کچھ حصہ پڑھنا ہوا، اتنے میں کچھ رگیں کٹ گئی۔(٢) تسمیہ پہلے ختم کر لیا اس کے بعد فوراً چھری چلائی۔(٣) تسمیہ پورا کیا اس کے بعد گالیاں وغیرہ دوسری بات بَکتے ہوئے ذبح کر دیا۔(٤) آدھا ذبح کرنے کے بعد تسمیہ شروع کیا۔امید ہے کہ ہر صورت کا حکم واضح طور پر اور بحوالہ بتائیں گے۔
جواب: 1۔ اگر کسی شخص نے اس طرح ذبح کیا کہ چھری چلانے اور تسمیہ کہنے کی ابتدا ایک ساتھ کی ، اگر اکثر رگیں کٹنے سے پہلے تسمیہ مکمل ہوچکی تھی تو ذبیحہ حلال ہے اور اگر اکثر رگیں کٹنے کے بعد تسمیہ مکمل ہوا تھا تو ذبیحہ حلال نہیں۔2۔ تسمیہ ختم ہونے کے فورًا بعد چھری چلا لی تو ذبیحہ حلال ہے۔3۔ تسمیہ پورا کرنے کے بعد گالیاں دیں یا کوئی اور بات کی اور ذبح کیا تو ذبیحہ حلال نہیں۔4۔ اگر قصدًا  آدھا ذبح  (اکثر رگیں کٹنے) کے بعد تسمیہ شروع کیا تو ذبیحہ حلال نہیں۔الدر المختار وحاشية ابن عابدين (رد المحتار) - (6 / 299)(وإن) (ذكر مع اسمه) تعالى (غيره) (، فإن وصل) بلا عطف (كره) (كقوله بسم الله اللهم تقبل من فلان) أو مني، ومنه: بسم الله محمد رسول الله بالرفع لعدم العطف ويكون مبتدئا، لكن يكره للوصل صورة، ولو بالجر أو النصب حرم درر، قيل هذا إذا عرف النحو. والأوجه أن لا يعتبر الإعراب، بل يحرم مطلقا بالعطف لعدم العرف زيلعي كما أفاده بقوله (وإن عطف حرمت نحو باسم الله واسم فلان أو فلان) لأنه أهل به لغير الله، قال - عليه الصلاة والسلام - «موطنان لا أذكر فيهما: عند العطاس، وعند الذبح» ، (فإن فصل صورة ومعنى كالدعاء قبل الإضجاع و) الدعاء (قبل التسمية أو بعد الذبح  لا بأس به) لعدم القران أصلا.و في الرد:وذكر الإمام التمرتاشي أن وصله بلا واو يحل في الأوجه كلها لأنه غير مذكور على سبيل العطف فيكون مبتدئا، لكن يكره لوجود الوصل صورة، وإن مع الواو، فإن خفضه لا يحل لأنه يصير ذابحا بهما، وإن رفعه يحل لأنه كلام مبتدأ، وإن نصبه اختلفوا فيه اهـ ومثله في الكفاية والمعراج، وجزم في البدائع بما قاله التمرتاشي ···وقوله وقبل التسمية مثال للفصل معنى، فقط فإنه إذا أضجعها ثم دعا وأعقب الدعاء بالتسمية والذبح لم يحصل الفصل صورة أي حسا بل معنى: أي تقديرا لأن الواجب تجريد التسمية وقد حصل، بخلاف ما إذا دعا بعد التسمية قبل الذبح نحو بسم الله اللهم تقبل مني أو اغفر لي فإنه يكره لأنه لم يجرد التسمية كما نقله في الشرنبلالية عن الذخيرة وغيرها تأملالدر المختار وحاشية ابن عابدين (رد المحتار) - (6 / 301)(قوله لأنه يقطع فور التسمية) قال الأتقاني: وفيه نظر اهـ. ووجهه يظهر مما يأتي قريبا فيما يقطع الفور، والظاهر أن المراد كمال الفورية وإلا لزم أن تكون الذبيحة ميتة، وأن يكون الفصل حراما لا مكروها لكن فيه أنه لو اقتصر على قوله الله أكبر قاصدا به التسمية يكفي تأملالدر المختار وحاشية ابن عابدين (رد المحتار) - (6 / 302) ولو سمى الذابح ثم اشتغل بأكل أو شرب ثم ذبح، إن طال وقطع الفور حرم وإلا لا، وحد الطول ما يستكثره الناظر، وإذا حد الشفرة ينقطع الفور بزازية.و في الرد: (قوله قبل تبدل المجلس) أي حقيقة أو حكما كالفاصل الطويل كما يأتي فافهم: قال الزيلعي: حتى إذا سمى واشتغل بعمل آخر من كلام قليل أو شرب ماء أو أكل لقمة أو تحديد شفرة ثم ذبح يحل، وإن كان كثيرا لا يحل لأن إيقاع الذبح متصلا بالتسمية بحيث لا يتخلل بينهما شيء لا يمكن إلا بحرج عظيم فأقيم المجلس مقام الاتصال، والعمل القليل لا يقطعه والكثير يقطع اهـ ··· (قوله وإذا حد الشفرة ينقطع الفور) مخالف لما قدمناه آنفا عن الزيلعي. ويمكن أن يقيد بما إذا كثر يدل عليه سياق كلام الزيلعي، وقوله في الجوهرة أو شحذ السكين قليلا أجزأه، لكن قال في التتارخانية: وفي أضاحي الزعفراني إذا حدد الشفرة تنقطع التسمية من غير فصل بين ما إذا قل أو كثر اهـ فليتأملبدائع الصنائع في ترتيب الشرائع - (10 / 180)( أما ) وقت التسمية فوقتها في الذكاة الاختيارية وقت الذبح لا يجوز تقديمها عليه إلا بزمان قليل لا يمكن التحرز عنهفقط و الله أعلم
                                                  
عنوان: گائے میں شرکت کی ایک صورت
سوال: تیس ہزار کی ایک گائے ہے،تین آدمی شریک ہیں، پندرہ ہزار ایک کے ہیں اور باقی پندرہ ہزار میں دو آدمی ہے۔ سوال یہ ہے کہ گائے کو حصے کے اعتبار سے کیسے تقسیم کرے ؟
جواب: صورتِ مسئولہ میں کل گائے کے چار حصے کیے جائیں گے، پندرہ ہزار والے شریک کے دو حصے ہوں گے اور ساڑھے سات ساڑھے سات ہزار والے شریکوں کا ایک ایک حصہ ہوگا۔ فقط و اللہ اعلم
                                                  
عنوان: غریب شخص کا قربانی کرنا
سوال: ایک شخص صاحب نصاب نہیں ہے ۔ لیکن پھر بھی وہ قربانی کرتا ہے تو شریعت میں اس کا کیا حکم ہے ؟قربانی جتنا ثواب ملے گا ؟ اس کی قربانی ہو گی یا نہیں ؟ اگر نہیں ہو گی تو وہ کیا نیت کرے ؟صدقےکی نیت کرے یا قربانی کی ؟
جواب: جو شخص صاحب نصاب نہ ہو اس پر شریعت نے عید الاضحٰی میں قربانی لازم نہیں کی، لیکن اس کا یہ مطلب نہیں کہ ایسا شخص قربانی نہیں کرسکتا، بلکہ ایسا شخص اگرقربانی کے لیے جانور خرید لیتا ہے تو اس جانور کی قربانی اس پر لازم ہوجاتی ہے، اور اسے وہ قربانی کی نیت سے ہی ذبح کرے گا اور اسے  قربانی کا  مکمل ثواب  بھی ملے گا۔فتاوی شامی میں ہے:"(وفقير) عطف عليه (شراها لها) لوجوبها عليه بذلك حتى يمتنع عليه بيعها(قوله لوجوبها عليه بذلك) أي بالشراء وهذا ظاهر الرواية لأن شراءه لها يجري مجرى الإيجاب وهو النذر بالتضحية عرفا كما في البدائع."(ج:3، ص:321، كتاب الأضحية، ط: سعيد)فتاوی شامی میں ہے:"واعلم أن النذر قربة مشروعة، أما كونه قربة فلما يلازمه من القرب كالصلاة والصوم والحج والعتق ونحوها وأما شرعيته فللأوامر الواردة بإيفائه، وتمامه في الاختيار."(رد المحتار، على الدر المختار، كتاب الأيمان، ج:3، ص:735، ط: سعيد)فقط واللہ اعلم
                                                  
عنوان: یہودیوں کا ذبیحہ کھانا کیسا ہے؟
سوال: یہودیوں کا ذبیحہ کھانا کیسا ہے؟
جواب: واضح رہے کہ اگر یہود ی اپنے مذہب کے اصول اور پیغمبر اور کتب سماویہ کو مانتے ہیں،دہریہ، سائنس پرست اور نجوم پرست نہیں ہیں، اور جانور کو اللہ کا نام لے کر ذبح کرتے ہیں، ذبح کے وقت اللہ کے علاوہ کسی اور کا نام نہیں لیتے تو ایسے یہود یوں کا ذبیحہ حلال ہے اور اس کا گوشت کھانا جائز ہے،اور اگر ذبح کرتے وقت غیر اللہ کا نام لیتے ہیں ،تو ان کا ذبیحہ حرام ہے، اور مسلمانوں کے لیے ایسے ذبیحہ کا گوشت کھانا جائز نہیں ہے۔تاہم موجودہ  دور کے اکثر یہودی ملحد،بد دین،  دہریہ، سائنس پرست اور نجوم پرست ہیں، صرف نام کے اہلِ کتاب ہیں، ان کو مذہب سے بالکل لگاؤ نہیں، بلکہ ان کے اقوال وافعال سے معلوم ہوتا ہے کہ وہ مذہب سے بے زار ہیں، تو ایسے یہودیوں کو "اہلِ کتاب" کہنا صحیح نہیں اور ان کا ذبیحہ بھی حلال نہیں؛ اس لیے حلال اور غیر مشتبہ چیز کو چھوڑ کر مشتبہ چیز اختیار نہ کی جائے اور ان کے ذبیحہ سے مکمل  طور پر احتراز کیا جائے۔ قرآن کریم میں ہے:"وَطَعَامُ الَّذِينَ أُوتُوا الْكِتَابَ حِلٌّ لَّكُمْ وَطَعَامُكُمْ حِلٌّ لَّهُمْ."(سورۃ المائدہ:آیت:5)ترجمہ:”جو(جن لوگوں کو) لوگ کتاب دئیے گئے ہیں ان کا ذبیحہ تم کو حلال ہے اور تمھارا ذبیحہ ان کو حلال ہے۔“ (بیان القرآن)صحیح بخاری میں ہے:"باب: ذبائح أهل الكتاب وشحومها، من أهل الحرب وغيرهم.""وقوله تعالى: {اليوم أحل لكم الطيبات وطعام الذين أوتوا الكتاب حل لكم وطعامكم حل لهم} /المائدة: 5/.وقال الزهري: لا بأس بذبيحة نصارى العرب، وإن سمعته يسمي لغير الله فلا تأكل، وإن لم تسمعه فقد أحله الله لك وعلم كفرهم. ويذكر عن علي نحوه.....وقال ابن عباس: طعامهم: ذبائحهم.حدثنا أبو الوليد: حدثنا شعبة، عن حميد بن هلال، عن عبد الله بن مغفل رضي الله عنه قال:كنا محاصرين قصر خيبر، فرمى إنسان بجراب فيه شحم، فنزوت لآخذه، فالتفت فإذا النبي صلى الله عليه وسلم فاستحييت منه."(كتاب الذبائح، والصيد،باب: ذبائح أهل الكتاب وشحومها، من أهل الحرب وغيرهم،2097/5، ط:دار ابن كثير، دار اليمامة)عمدۃ القاری شرح صحیح البخاری میں ہے:"«قوله عز وجل: {وطعام الذين أوتوا الكتاب} ذبائحهم، وبه قال ابن عباس وأبو أمامة ومجاهد وسعيد بن جبير وعكرمة وعطاء والحسن ومكحول وإبراهيم النخعي والسدي، ومقاتل بن حيان، وهذا أمر مجمع عليه بين العلماء أن ذبائحهم حلال للمسلمين لأنهم يعتقدون تحريم الذبح لغير الله تعالى ولا يذكرون على ذبائحهم إلا اسم الله وإن اعتقدوا فيه ما هو منزه عنه، ولا تباح ذبائح من عداهم من أهل الشرك ومن شابههم لأنهم  لا يذكرون اسم الله على ذبائحهم وقرابينهم، وهم لا يتعبدون بذلك ولا يتوقفون فيما يأكلونه من اللحم على ذكاة، بل يأكلون الميتة بخلاف أهل الكتاب ومن شاكلهم من السامرة والصابئة ومن تمسك بدين إبراهيم وشيث وغيرهما من الأنبياء عليهم السلام، على أحد قولي العلماء ونصارى العرب كبني تغلب وتنوخ وبهزام وجذام ولخم وعاملة ومن أشبههم لا تؤكل ذبائحهم عند الجمهور........................{ونذكر عن علي نحوه}ذكره بصيغة التمريض إشارة إلى ضعفه أي: ويذكر عن علي بن أبي طالب نحو: ما روى عن الزهري، وجاء عن علي رضي الله تعالى عنه، من وجه صحيح المنع من ذبائح بعض نصارى العرب أخرجه الشافعي وعبد الرزاق بأسانيد صحيحة عن محمد بن سيرين عن عبيدة السلماني عن علي، رضي الله تعالى عنه، لا تأكلوا ذبائح نصارى بني تغلب فإنهم لم يتمسكوا من دينهم إلا بشرب الخمر."(كتاب الذبائح والصيد،باب: ذبائح أهل الكتاب وشحومها، من أهل الحرب وغيرهم،118/21، ط:دار إحياء التراث العربي)فقط واللہ اعلم
                                                  
عنوان: دودھ میں پانی ملا کر بیچنے والے کے ساتھ قربانی ہو سکتی ہے یا نہیں؟
سوال: دودھ میں پانی ملا کر بیچنے والے کے ساتھ قربانی ہو سکتی ہے یا نہیں؟
جواب: واضح رہے کہ دودھ میں پانی ملا کر بیچنا دھوکا  ہے،ا ور دھوکا دینا سخت گناہ ہے جس سے شریعت نے سختی سے منع کیا ہے، اور اس طرح  پانی ملانے سے جو کمائی ہوئی ہے تو پانی کے حصے کی کمائی کے بقدر رقم حلال نہیں ہے، اسے بغیر ثواب کی نیت سے صدقہ کرنا ضروری ہے۔لہٰذا صورتِ  مسئولہ میں  اگر  دودھ  بیچنے  والے کے پاس اس  پانی ملانے کی وجہ سے جس قدر حرام آمدنی حاصل ہوئی  اس کے علاوہ دودھ کی فروخت  سے حاصل ہونے والی حلال رقم موجود ہو تو وہ اسی حلال رقم سے قربانی کرے، اور اگر حلال رقم نہیں ہے، یا ہے لیکن کم ہے کہ نصاب کو پہنچتی ہی نہیں ہے تو اس پر قربانی لازم ہی نہیں ہے۔اور  اگر دودھ اور پانی ملا کر بیچنے کی وجہ سے دودھ اور پانی دونوں کی  آمدنی اس طرح خلط ملط ہو گئی ہے کہ تمیز نہیں ہو سکتی تو پھر یہ دیکھا جائے کہ زیادہ رقم کون سی ہے،ا گر حلال (دودھ والی) آمدنی زیادہ ہے تو اس کا اعتبار ہوگا، اور اس کے ساتھ قربانی کرنا درست اور جائز ہوگا۔اور اگر حرام (پانی والی) آمدنی زیادہ ہے یا دونوں برابر ہیں تو ان دونوں صورتوں میں حرام آمدنی کا اعتبار ہوگا یعنی (ان آخری دو  صورتوں میں)اس کا قربانی کرنا یا اس کو قربانی میں شریک کرنا درست نہ ہوگا، اور اس کے ساتھ شریک ہونے والے کسی کی بھی قربانی صحیح نہیں ہوگی۔فتاویٰ شامی میں ہے:"ولو خلط السلطان المال المغصوب بماله ملكه فتجب الزكاة فيه ويورث عنه) ؛ لأن الخلط استهلاك إذا لم يمكن تمييز عند أبي حنيفة، وقوله أرفق إذ قلما يخلو مال عن غصب وهذا إذا كان له مال غير ما استهلكه بالخلط منفصل عنه يوفي دينه وإلا فلا زكاة، كما لو كان الكل خبيثا كما في النهر عن الحواشي السعدية.قوله: كما لو كان الكل خبيثا) في القنية لو كان الخبيث نصابا لا يلزمه الزكاة؛ لأن الكل واجب التصدق عليه فلا يفيد إيجاب التصدق ببعضه. اهـومثله في البزازية."(کتاب الزکاۃ، باب زکاۃ الغنم، 2/ 290، ط:سعید)وفيه أيضا:"وإن كان شريك الستة نصرانيا أو مريدا اللحم) (لم يجز عن واحد) منهم لأن الإراقة لا تتجزأ هداية لما مر.قوله وإن كان شريك الستة نصرانيا إلخ) وكذا إذا كان عبدا أو مدبرا يريد الأضحية لأن نيته باطلة لأنه ليس من أهل هذه القربة فكان نصيبه لحما فمنع الجواز أصلا بدائع. [تنبيه] قد علم أن الشرط قصد القربة من الكل."(کتاب الأضحية، 6/ 326، ط:سعید)"بذل المجہود" ميں ہے:"فإن قيل: صرح الفقهاء بأن من اكتسب مالاً بغير حق، فإما أن يكون كسبه بعقد فاسد، كالبيوع الفاسدة والاستئجار على المعاصي والطاعات، أو بغير عقد، كالسرقة والغصب والخيانة والغلول، ففي جميع الأحوال المال الحاصل له حرام عليه، ولكن إن أخذه من غير عقد ولم يملكه يجب عليه أن يرده على مالكه إن وجد المالك، وإلَّا ففي جميع الصور يجب عليه أن يتصدق بمثل تلك الأموال على الفقراء، فهذا القول منهم يخالف الحديث المذكور، فإن الحديث دال على حرمة التصدق بالمال الخبيث، وقد نص الله تعالى في كتابه: يَا أَيُّهَا الَّذِينَ آمَنُوا أَنْفِقُوا مِنْ طَيِّبَاتِ مَا كَسَبْتُمْ وَمِمَّا أَخْرَجْنَا لَكُمْ مِنَ الْأَرْضِ وَلَا تَيَمَّمُوا الْخَبِيثَ مِنْهُ تُنْفِقُونَ الآية، وقولهم بوجوب التصدق معارض بالحديث والآية، فما وجه التوفيق بينهما؟قلنا: الآية والحديث يدلان على حرمة التصدق بالمال الحرام لأجل تحصيل الأجر والثواب، وقد أشير إليه في الحديث بقوله: "لا يقبل الله" فإذا تصدق بالمال الحرام يريد القبول والأجر يحرم عليه ذلك، وأما إذا كان عند رجل مال خبيث، فإما إن ملكه بعقد فاسد، أو حصل له بغير عقد، ولا يمكنه أن يردّه إلى مالكه، ويريد أن يدفع مظلمته عن نفسه، فليس له حيلة إلَّا أن يدفعه إلى الفقراء, لأنه لو أنفق على نفسه فقد استحكم ما ارتكبه من الفعل الحرام."(کتاب الطهارۃ، باب فرض الوضوء، 1/ 359،  تحت رقم الحدیث:59، ط:دار البشائر الإسلامية)فتاوی ہندیہ میں ہے:"آكل الربا وكاسب الحرام أهدى إليه أو أضافه وغالب ماله حرام لا يقبل، ولا يأكل ما لم يخبره أن ذلك المال أصله حلال ورثه أو استقرضه، وإن كان غالب ماله حلالا لا بأس بقبول هديته والأكل منها، كذا في الملتقط."(کتاب الکراھیة، الباب الثاني عشر في الهدايا والضيافات، 5/ 422، ط:دار الكتب العلمية بيروت)فقط واللہ أعلم
                                                  
عنوان: بلی دینے کے لیے لائے گئے بکرے خرید کر قربانی کرنے کا حکم
سوال: زید کسی بابا کے پاس پہنچا، اور جا کر یہ کہا کہ میرے اوپر جنات کا سایہ ہے، بابا نے کہا دو بکروں کی بلی دینی پڑے گی خرید  کر لاؤ زید دو بکرے خرید لایا بلی دینے کے لیے،  بابا عمل کر ہی رہا تھا کہ بابا کا انتقال ہو گیا،  اب زید بجائے ان بکروں کی بلی دینے کے عمر کے ہاتھ فروخت کر دیتا ہے،  اور عمر قربانی کے لیے اس سے بکروں کو خرید لایا، اب معلوم یہ کرنا ہے کہ ان بکروں کی قربانی جائز ہے یا نہیں؟
جواب: صورتِ مسئولہ میں جب تک زید نے بکرے کسی کو (اللہ کے نام پر برائے دفعِ حاجت یا ویسے ہی)  نہیں دیئے تب تک وہ زید کی ملکیت میں تھے،  زید کا  اپنے ان بکروں کو فروخت کرنا جائز تھا۔لہٰذا صورتِ مسئولہ میں عمر نے زید سے جب بکرے خرید لیے تو عمر کی ملکیت میں (بھی) آگئے، اور عمر کا ان بکروں کو ذبح کر کے  قربانی  کرنا بالکل درست ہے۔"الفقه الإسلامي وأدلته" ميں ہے:"الملك: اختصاص بالشيء يمنع الغير منه، ويمكن صاحبه من التصرف فيه ابتداء إلا لمانع شرعي.فإذا حاز الشخص مالاً بطريق مشروع أصبح مختصاً به، واختصاصه به يمكنه من الانتفاع به والتصرف فيه إلا إذا وجد مانع شرعي يمنع من ذلك كالجنون أو العته أو السفه أو الصغر ونحوها. كما أن اختصاصه به يمنع الغير من الانتفاع به أو التصرف فيه إلا إذا وجد مسوغ شرعي يبيح له ذلك كولاية أو وصاية أو وكالة.....ويعود له الحق بالتصرف عند زوال المانع أو العارض."(القسم الثاني الفصل الثالث‌‌، المطلب الأول ـ تعريف الملكية والملك، 4 / 56، ط:دار الفکر)فقط واللہ اَعلم
                                                  
عنوان: غلام پر قربانی کا حکم
سوال: کیا غلام پر قربانی ہوتی ہے؟
جواب: غلاموں کا اس زمانے میں وجود نہیں، بہرحال شرعی اعتبار سے غلام چونکہ کسی مال کا مالک نہیں بن سکتا، اس کے پاس اگر کوئی مال ہو بھی تو اس کا مالک اس کا آقا ہوتا ہے۔  لہٰذا غلام پر قربانی لازم نہیں ہوگی۔تحفۃ الفقہاء میں ہے:وكذلك المضارب والعبد المأذون إذا مرا على العاشر بمال المضاربة ومال المولى لا يأخذ منهما لأنهما لم يؤمرا بأداء الزكاة (تحفة الفقهاء، كتاب الزكاة،  باب ما يمر به على العاشر، ج: 1،ص315، ط: دار الكتب العلمية، بيروت)فقط واللہ اعلم
                                                  
عنوان: جس پر قربانی فرض ہوتی ہے قربانی کی رقم ادا کرنا بھی اسی کے ذمہ ہوتا ہے
سوال: ہم چار بھائی ہیں، اور چاروں شادی شدہ ہیں، اور چاروں بھائی اور ان کی بیگمات صاحبِ نصاب بھی ہیں، اور ہماری والدہ بھی حیات ہیں، اور والد کا ایک ذاتی گھر بھی ہے جس کا کرایہ والدہ لیتی ہیں، اور وہ بھی صاحب نصاب ہیں،ہم چاروں بھائی ایک گھر میں جوائنٹ فیملی کے طور پر رہتے ہیں، ہمارے دو دو بھائیوں کا مشترک کاروبار بھی ہے، ہم سب بھائی اور والدہ قربانی کرتے ہیں، اور مشترکہ جانور لاتے ہیں، اور ہر مرتبہ کوئی بھی ایک سارے پیسوں کی ادائیگی کر دیتا ہے، اب پوچھنا یہ ہے کہ قربانی کے اس مشترکہ جانور کے پیسو ں کی ادائیگی کس پر لازم ہوتی ہے؟ کیا ہر ایک پر اپنی قربانی کی رقم الگ لازم ہوتی ہے یا کسی ایک کا ادائیگی کرنا کافی ہوجاتا ہے؟اور ہماری والدہ جو قربانی کرتی ہیں اس کے پیسے ہم دیں گے یا والدہ؟
جواب: قر بانی کا فریضہ اللہ تعالی ٰ کی طرف سے ہر آزاد، بالغ، مسلمان، مقیم، صاحب نصاب پر  (ایک بکری یا بڑے جانور اونٹ یا گائے کا ساتواں حصہ) لازم ہوتا ہے، اور جس پر قربانی فرض ہوتی ہے رقم ادا کرنا بھی اسی کے ذمہ ہوتا ہے، البتہ اگر کوئی دوسرا اس کی اجازت سے رقم ادا کر دے تو بھی قربانی ہو جاتی ہے۔لہٰذا صورتِ مسئولہ میں مذکورہ لوگ اگر سب صاحبِ نصاب ہیں، اور مشترکہ قربانی کرتے ہیں تو سب پر لازم ہے کہ اپنی اپنی رقم خود ادا کریں، لیکن کوئی ایک اگر اپنی خوشی سے اور شرکاء کی اجازت سے ادا کرے تب بھی قربانی صحیح ہو جائے گی، لیکن یہ تب ہی صحیح ہوگا جب ادا کرنے والا اپنی خوشی سے رقم ادا کرے، کسی کے کہنے پر یا شرم کے مارے مجبوری میں ادا نہ کر رہا ہو، ورنہ وہ قربانی جائز نہیں ہوگی۔والدہ اگر خود صاحب نصاب ہیں تو ان کی طرف سے رقم کی ادائیگی خود ان پر ہی لازم ہے، البتہ کوئی بیٹا اگر اپنی خوشی سے والدہ کی اجازت  سے اس کی طرف سے رقم ادا کر دے تو بھی والدہ کی قربانی ادا ہو جائے گی۔فتاوی شامی میں ہے:"(فتجب) التضحية ....على حر مسلم مقيم)....(موسر) يسار الفطرة (عن نفسه لا عن طفله) على الظاهر، بخلاف الفطرة (شاة) بالرفع بدل من ضمير تجب أو فاعله (أو سبع بدنة) هي الإبل والبقر؛ سميت به لضخامتها، ولو لأحدهم أقل من سبع لم يجز عن أحد."(كتاب الأضحية، 6/ 313، ط:سعيد)فتاوی تاتارخانیہ میں ہے:"في فتاوي أبي الليث إذا ضحى بشاة نفسه عن غيره بأمر ذلك الغير أو بغير أمره لا تجوز وإذا ضحى الرجل ببقره عن نفسه وعن أولاده فإن كانوا صغارا أجزأهم وفي الخانية عند أبي حنيفة و أبي يوسف وإن كانوا كبارا إن فعل بأمرهم فكذلك وإن عدم الأمر لم يجز وفي الخانية في قولهم جميعا وعن أبي يوسف إنه يجوز عن البنين البالغين وعن العيال بأمرهم وبغير أمرهم استحسانا وقال الزعفراني عندنا لايجوز ولعل أبايوسف ذهب إلي أن العادة جرت من الأب في كل سنة صار كالإذن من الأولاد البالغين والعيال للأب استحسانا فإن كان على هذا الوجه فالذي يستحسن أبو يوسف مستحسن فهذه المسألة نص و  تعليلها دليل علي التضحية عن الغير بأمره يجوز."( كتاب الأضحية، الفصل السابع في التضحية عن الغير، 17/ 444، ط:مكتبه زكريا ديو بند الهند)فقط والله أعلم
                                                  
عنوان: قربانی میں ایک حصہ اللہ تعالی کے نام پر کرنے کا حکم
سوال: کیا بڑے جانور میں سے ایک حصہ خالص اللہ تعالی کے نام کا رکھ سکتے ہیں۔مطلب چھ حصے موجودہ بندوں کے اور ساتواں حصہ اللہ تعالی کے نام کا ،کیا یہ جائز ہے؟
جواب: صورتِ مسئولہ میں اگرایک حصہ قربانی اللہ تعالی کے نام پر کرنے کا مقصد یہ  ہو کہ سارے شرکاء اس حصہ میں شریک ہوکر اللہ تعالی کے نام پرصدقہ کردیں،تو اس کی جائز صورت یہ ہے کہ  تمام شرکاء  ساتویں حصے میں اپنی اپنی رقم کا مالک  کسی ایک آدمی کو  بنادیں  اوروہ  اپنے قبضہ میں رقم لےکر ایک حصہ کی قربانی کردےتو   یہ صورت جائز ہوجاۓ گی اور  سارے شرکاء ثواب  کے حق دار ہوں  گے۔ اور سوال کا مقصد کچھ اور ہے تو وضاحت کے ساتھ سوال دوبارہ ارسال کردیجیے!فتاوی شامی میں ہے:"(فتجب) التضحية: أي إراقة الدم من النعم عملًا لا اعتقادًا ... (على حر مسلم مقيم) ... (موسر) يسار الفطرة (عن نفسه لا عن طفله) على الظاهر، بخلاف الفطرة (شاة) بالرفع بدل من ضمير تجب أو فاعله (أو سبع بدنة) هي الإبل و البقر؛ سميت به لضخامتها، و لو لأحدهم أقل من سبع لم يجز عن أحد، و تجزي عما دون سبعة بالأولى (فجر) نصب على الظرفية (يوم النحر إلى آخر أيامه)."(کتاب الأضحیه، 313/315/316/6، ط: سعید)فقط واللہ اعلم
                                                  
عنوان: قربانی کا جانور جل گیا ہوتو قربانی دے سکتے ہیں؟
سوال: قربانی کا جانور جل گیا ہو،توایسے قربانی دے سکتے ہیں؟
جواب: واضح رہےکہ ہرایساعیب جوجانورکی خوب صورتی ،یامنفعت  کومکمل طورپرختم کردے،اس کےہوتےہوئے،جانورکی قربانی جائز نہیں ہے،اس کےعلاوہ جوعیب ایسانہ ہو،یعنی جانور میں  ایساعیب ہو،کہ اس سےجانورکےجسم کی کوئی منفعت یاخوب صورتی مکمل طورپرنہ جاتی ہو،تواس کی قربانی جائز ہے،اب صورتِ مسئولہ میں جانورکس نوعیت کاجلاہواہے،اس کی تفصیل بھیج دیجیے، اس کےمطابق جواب دے دیاجائےگا۔المحیط البرہانی میں ہے:"ومن المشايخ من يذكر هذا الفصل أصلا، ويقول: ‌كل ‌عيب يزيل ‌المنفعة على الكمال، أو الجمال على الكمال يمنع الأضحية، وما لا يكون بهذه الصفة لا يمنع."(كتاب الأضحية،‌‌الفصل الخامس في بيان ما يجوز في الضحايا وما لا يجوز، ج:6،ص:93،ط دار الكتب العلمية)فقط والله اعلم
                                                  
عنوان: غیر صاحبِ نصاب نے قربانی کے لیے جانور خریدا اور ہلاک ہوگیا
سوال: اگر کسی پر قربانی واجب نہیں ہے اوروہ قربانی کا جانور خرید لے لیکن بعد میں وہ قربانی کاجانور ہلاک ہو جائے تو کیا اُس پر قربانی واجب ہو جائے گی؟
جواب: صورتِ مسئولہ میں جس پر قربانی واجب نہیں تھی اور اس نے قربانی کے لیے جانور خریدا اور وہ ہلاک ہوگیا تو  اس پر  دوبارہ  قربانی کے لیےجانور خریدنا یا قربانی کے جانور میں حصہ ملانا لازم نہیں ہے۔بدائع الصنائع میں ہے:"ولو اشترى شاة للأضحية وهو معسر أو كان موسرا فانتقص نصابه بشراء الشاة ثم ضلت فلا شيء عليه ولا يجب عليه شيء آخر؛ أما الموسر فلفوات شرط الوجوب وقت الوجوب وأما المعسر فلهلاك محل إقامة الواجب فلا يلزمه شيء آخر."(كتاب التضحية، فصل في أنواع كيفية الوجوب، ج:5، ص:66، ط:مطبعة الجمالية بمصر)فتاوی شامی میں ہے:"(قوله فعلى الغني غيرها لا الفقير) أي ولو كانت الميتة منذورة بعينها لما في البدائع أن المنذورة لو هلكت أو ضاعت تسقط التضحية بسبب النذر، غير أنه إن كان موسرا تلزمه أخرى بإيجاب الشرع ابتداء لا بالنذر ولو معسرا لا شيء عليه أصلا."(كتاب الأضحية، ج:6، ص:326، ط:ایچ ایم سعید کمپنی)فقط واللہ اعلم
                                                  
عنوان: خود قربانی کرنا کیسا ہے؟
سوال: کیا اپنے ہاتھ سے قربانی کرنا جائز ہے؟اوراگر اپنے ہاتھ سے قربانی کرے،تو کیا قربانی کی اجرت کسی قصاب کو یا کسی مستحق کو دینا لازمی ہے؟
جواب: واضح رہے کہ اگرکوئی شخص  خود قربانی کا جانور ذبح کرنا جانتا ہو تو  اپنی قربانی کے جانور کواپنے ہاتھ سے ذبح کرنا بہتر  ہےاور اپنے ہاتھ سےذبح کیےہوۓجانور کی اجرت  کسی قصاب یا کسی مستحق کو  دینا لازم نہیں۔فتاوی عالمگیری میں ہے:"والأفضل أن يذبح أضحيته بيده إن كان يحسن الذبح؛ لأن الأولى في القربات أن يتولى بنفسه، وإن كان لا يحسنه فالأفضل أن يستعين بغيره ولكن ينبغي أن يشهدها بنفسه، كذا في الكافي."(كتاب الأضحية،الباب السادس في بيان مايستحب في الأ ضهيه والاينتفع بها،300/5،ط:دار الفکر بیروت)فقط واللہ اعلم
                                                  
عنوان: جانور کو اسٹیل کی چھری سے ذبح کرنا
سوال: کیا قربانی کے جانور کو اسٹیل کی چھری سے ذبح کیا جا سکتا ہے یااس کی ممانعت ہے؟
جواب: جانور کو ہر  تیز دھار آلے سے ذبح کیا جاسکتا ہے، چاہے  وہ لوہے کا ہو یا اسٹیل کا ہو ۔فتاوی شامی میں ہے: "(و) حل الذبح (بكل ما أفرى الأوداج) أراد بالأوداج كل الأربعة تغليبًا (وأنهر الدم) أي أساله(ولو) بنار أو (بليطة) أي قشر قصب (أو مروة) هي حجر أبيض كالسكين يذبح بها."(جلد۶، ص:۲۹۵ ط:سعيد)فقط والله أعلم
                                                  
عنوان: قربانی کے بڑے جانورمیں عقیقہ کے واسطے حصہ لینا درست ہے
سوال: میرے والد اپنے دوست کے ساتھ مل کر گائے لینے والے ہیں عیدالاضحی کی قربانی کے لیے ۔ کیا میں اپنے بیٹے کے عقیقے  کے لیے اس جانور میں حصہ ڈال سکتی ہوں ؟
جواب: صورتِ مسئولہ میں سائلہ عیدالاضحی کےلیےخریدےجانےوالےقربانی کےبڑےجانور (گائے،بیل ،بھینس اوراونٹ)میں اپنےبیٹےکے  عقیقے کے لیے حصہ ڈال سکتی ہے اور اس سے عقیقہ کی سنت ادا ہوجائے گی۔فتاوی شامی میں ہے:"وشمل ما لو كانت القربة واجبة على الكل أو البعض اتفقت جهاتها أو لا: كأضحية وإحصار وجزاء صيد وحلق ومتعة وقران خلافا لزفر، لأن المقصود من الكل القربة، وكذا لو أراد بعضهم العقيقة عن ولد قد ولد له من قبل لأن ذلك جهة التقرب بالشكر على نعمة الولد ذكره محمد."(كتاب الأضحية، خاتمة يستحب لمن ولد له ولد، ج: 6، ص: 326، ط: سعید)فقط واللہ اعلم
                                                  
عنوان: چاند نکلنے سے پہلے  قربانی کا جانور خریدنا جائز ہے؟
سوال: قربانی کاجانور کب خریدنا چاہیے؟ بعض لوگ  کہتے ہیں کہ چاند نکلنے کے بعد قربانی کا جانور خریدنا چاہیے،کیا یہ بات درست ہے؟
جواب: قربانی کا جانور  عید سے جس قدر پہلے ہوسکےخرید سکتا ہے خریدنااور اس کو عید تک پالنا بہتر ہے، تا کہ جانور سے انس و محبت پیدا ہو جائے،اور محبوب جانور کو ذبح کرنے سے  اس کو زیادہ ثواب  ملے،اس کے لیے کوئی وقت متعین نہیں ہے،ہر آدمی اپنی وسعت کے مطابق جب بھی خریدنا چاہے خرید سکتا ہے،لہذا یہ کہنا کہ " چاند نکلنے کے بعد قربانی کا جانور  خریدنا چاہئے  "اگر اس سے یہ مقصد ہو کہ پہلے خریدنا نہیں چاہئے،تو یہ بات درست نہیں۔بدائع الصنائع میں ہے:"أما الذي هو قبل التضحية ‌فيستحب ‌أن ‌يربط الأضحية قبل أيام النحر بأيام لما فيه من الاستعداد للقربة وإظهار الرغبة فيها فيكون له فيه أجر وثواب".(كتاب التضحية، فصل في بيان ما يستحب قبل التضحية وبعدها وما يكره، ج:5، ص:78، ط:سعید)فقط واللہ اعلم
                                                  
عنوان: گهر كے افراد كا اجتماعی قربانی کرنے کا حکم
سوال: گھر میں بہن بھائی اکٹھے رہتے ہوں،وہ سب پیسے جمع کرکے والد کو دے دیں،تاکہ وہ سب کی طرف سے اجتماعی قربانی کرے،کیا شرعاًایسا کرنا جائز ہے؟
جواب: باپ کے لیے اولاد کی طرف سے قربانی کرنا واجب نہیں ہے،مثلاًکسی کی اولاد میں دس افراد ہیں اور سب ایک ساتھ رہتے ہیں،باپ کی زندگی میں صرف باپ پر قربانی واجب ہوگی یعنی اپنے نام سے قربانی کرےگااولاد کےنام سے نہیں۔اگر اولاد بالغ ہے او رسب مالدار صاحبِ نصاب ہیں تو اس صورت میں ہر ایک پر ضروری ہوگاکہ  مستقل قربانی کرے، خواہ بڑے جانور میں ایک حصہ لے کر کرے، اگر باپ اولاد کی طرف سے اولاد کی اجازت سے ان کی قربانی کرےگاتو ان کی قربانی بھی ادا ہوجاۓگی اور والد کو ثواب ملےگا،البتہ اگر باپ نہیں کرےگا تو ہر ایک پر لازم ہوگا کہ  وہ اپنی قربانی کرے، ورنہ سب گنہگار ہوں گے۔ اگر اولاد نابالغ ہے تو ان پر قربانی واجب نہیں ۔صورتِ مسئولہ میں صاحبِ نصاب اولاد  کااپنے حصوں کے بقدرپیسےجمع کرکے والدکو اجتماعی قربانی کےلیے دینے سے سب کی قربانی ادا ہوجاۓگی،بشرط یہ کہ  ایک بڑے جانور میں سات سے زائد شریک نہ ہوں۔فتاوی شامی میں ہے:"(فتجب) التضحية: أي إراقة الدم من النعم عملا لا اعتقادا۔۔۔(على حر مسلم مقيم)۔۔۔(موسر) يسار الفطرة(عن نفسه لا عن طفله) على الظاهر، بخلاف الفطرة (شاة) بالرفع بدل من ضمير تجب أو فاعله (أو سبع بدنة) هي الإبل والبقر؛ سميت به لضخامتها، ولو لأحدهم أقل من سبع لم يجز عن أحد، وتجزي عما دون سبعة بالأولى (فجر) نصب على الظرفية (يوم النحر إلى آخر أيامه)."(کتاب الاضحیہ،313/315/316/6،ط:سعید)فقط واللہ اعلم
                                                  
عنوان: بےقابو جانور کو گولی مارکر تکبیرات پڑھ کر قربان کرنےکاحکم
سوال: اگر قربانی کا جانور غصے سے یا خوف سے بے قابو ہو جائے، تو کیا اسے تکبیر پڑھ کر گولیوں کا نشانہ بنا کر قربان کیا جاسکتا ہے؟
جواب: بصورتِ مسئولہ اگر جانور (جیسے گائے بیل وغیرہ ) بے قابو ہو جائے اور کسی طرح قابو میں نہ آرہا ہو تو اس کو گولی مار کر زخمی کیا جاسکتا ہے ، لیکن حلال ہونے کے لیے ضروری ہے کہ زخمی کرنے کے بعد اس کو شرعی طریقہ  سے ذبح کیا جائے، اگر ذبح کرنے سے پہلے وہ مر جائے تو اس کا کھانا حلال نہیں ہوگا۔تکبیر پڑھنا ذبح کے وقت ضروری ہے ، گولی مارتے وقت تکبیر پڑھنے کا اعتبار نہیں۔فتاوی شامی میں ہے:(وحل) المذبوح (بقطع أي ثلاث منها) إذ للأكثر حكم الكل....والمختار أن كل شيء ذبح وهو حي أكل، عليه الفتوى - {إلا ما ذكيتم} [المائدة: 3]- من غير تفصيل۔(کتاب الذبائح، ج:6، ص:295، ط:ایچ ایم سعید)  فقط والله أعلم
                                                  
عنوان: قرض پیسوں سے قربانی کا حکم
سوال: قرض کے پیسوں پرقربانی ہو جاتی ہے یا نہیں؟
جواب: قرض کے  پیسوں   سے خریدی گئی جانور کی قربانی  درست  ہے، چاہے واجب قربانی کرے یا نفلی۔ البتہ دونوں میں فرق یہ ہے کہ جس شخص پر قربانی واجب ہے  اور اس کے پاس نقد رقم موجود نہ ہو تو اس پر  قرض لے کر  قربانی کرنا ضروری ہے، اور جس شخص پر قربانی واجب نہیں اس پر قرض لے کر قربانی کرنا ضروری نہیں ہے، بہر حال دونوں صورتوں میں قرض لے کر قربانی کرنے سے  قربانی ادا ہوجائے گی۔البحر الرائق شرح كنز الدقائق  میں ہے:"وفي التتمة: سئل علي بن أحمد عن رجل دفع لحم الأضحية عن زكاة ماله هل تسقط عنه الأضحية؟ قال: نعم، وسئل الوبري عن هذا فقال: يقع الموقع ولكنه يأثم وسئل علي أيضا لو كان لرجل دين على مقر هل تحل له الزكاة؟ (قال: لا) فقيل له: هل عليه أضحية؟ قال: لا؛ لأن ماله مستقرض لم يصل إليه وسئل أيضا عن رجل له ديون مؤجلة، أو غير مؤجلة على رجل وهو مقر حتى جاء يوم النحر وليس في يده شيء وعليه شراء الأضحية هل عليه أن يستقرض ويشتري أضحية؟فقال: لا، قيل له: هل يجب على رب الدين أن يسأل المديون إذا غلب على ظنه أنه لو سأله أعطاه ثمن الأضحية، وإن كان مؤجلا؟قال: نعم."(ج:8، ص:203، ط:دار الكتاب الإسلامي) فتاوی ہندیہ میں ہے:"قيل لعلي بن أحمد: لو كان لرجل دين على مقر مفلس هل تحل له الزكاة؟ (قال: لا) ، فقيل: وهل عليه الأضحية؟ فقال: لا ما لم يصل إليه، كذا في التتارخانية. له دين حال أو مؤجل على مقر ملي وليس في يده ما يمكنه شراء الأضحية لا يلزمه أن يستقرض فيضحي، ولا يلزمه قيمتها إذا وصل إليه الدين، لكن يلزمه أن يسأل منه ثمن الأضحية إذا غلب على ظنه أنه يدفعه. له مال كثير غائب في يد شريكه أو مضاربه ومعه ما يشتري به الأضحية من الحجرين أو متاع البيت تلزمه الأضحية، كذا في القنية."(ج:5، ص:307، ط:دار الفكر-بيروت)فقط واللہ اعلم
                                                  
عنوان: کیا ٹیڑھی ٹانگوں والے جانور کی قربانی کرنا جائز ہے؟
سوال: کیا ٹیڑھی ٹانگوں والے جانور کی قربانی جائز ہوگی، جب کہ جانور چلتا پھرتا اور دوڑتا بھی بالکل صحت مند جانوروں کی طرح ہے؟
جواب: واضح رہے کہ جو جانور اپنی ساری ٹانگوں کا سہارا لے کر چل سکتاہو،اس کی قربانی کرنا جائز ہے۔صورتِ مسئولہ میں ٹیڑھی ٹانگوں والا جانور چوں کہ ساری ٹانگوں کا سہارا لے کر چل پھراور دوڑ سکتا ہے،لہذا ایسے جانورکی قربانی کرنا جائز ہے۔فتاوی شامی میں ہے:"(قوله والعرجاء) أي التي لا يمكنها المشي برجلها العرجاء إنما تمشي بثلاث قوائم، حتى لو كانت تضع الرابعة على الأرض وتستعين بها جاز عناية."(رد المحتار،کتاب الاضحیہ،323/6،ط:سعید)فقط واللہ اعلم
                                                  
عنوان: قربانی کےجانورمیں شریک کا قربانی کےجانورکوذبح کرنےپراجرت لینےکا حکم
سوال: قربانی کے ایک جانور کے سات شریکوں میں سے ایک شریک قصائی کا کام جانتا ہے، وہ باقی شرکاء سے کہتا ہے کہ قصائی کا کام میں کرتا ہوں اور جو اجرت قصائی کو دینی ہے وہ مجھے دےدیں۔ کیا اس کو یہ کام دیا جاسکتا ہے؟ کیا اس سے شریک قصائی یا دیگر شرکاء کی قربانی پر فرق تو نہیں پڑے گا؟
جواب: بصورت مسئولہ قربانی کے جانور میں شریک آدمی کے لیے اسی جانور کو ذبح کر کے بنانے کی اجرت لینا جائز نہیں ہے۔البتہ قربانی کرنا درست ہوجائےگی۔فتاوی شامی میں ہے :"(ولو) استأجره (لحمل طعام) مشترك (بينهما فلا أجر له)؛ لأنه لايعمل شيئاً لشريكه إلا ويقع بعضه لنفسه فلايستحق الأجر، ( كراهن استأجر الرهن من المرتهن)؛ فإنه لا أجر له لنفعه بملكه."(کتاب الإجارة، مطلب فی الاستیجار علی المعاصی،ج:6،ص:60،ط:ایچ ایم سعید)فقط والله أعلم
                                                  
عنوان: قربانی کے جانور میں ایک دواور کل حصے کی قیمت کےاعتبار سے فرق كرنا
سوال: ایک ادارے نے اپنے اشتہار میں لکھا ہے ’’قربانی میں جانور کے ایک حصے کی قیمت 2000 روپے اور سات حصوں کی 13000 روپے‘‘  کیا اس طرح ایک حصے میں اور سات حصوں کی قیمت میں فرق کرنا درست ہے؟ اس سے دوسروں کی قربانی پر کوئی فرق تو نہیں پڑے گا؟
جواب: واضح رہےکہ قربانی کےجانورمیں ایک شخص کی طرف سے پورا حصہ ہوناضروری ہے،آدھے یاپونےحصہ کی قربانی درست نہیں ہے، نیزچھوٹےجانور جیسے:بکری،بھیڑ میں صرف ایک حصہ ہوتا ہے، جب کہ بڑےجانورمیں زیادہ سے زیادہ سات حصےہوسکتےہیں، سات سےزیادہ نہیں ہوسکتے، لہٰذا بڑےجانور کی قربانی میں دو سےلے کرسات تک افرادشرکت کرسکتےہیں، البتہ اگرسات سےکم افراد ایک بڑے جانورمیں شریک ہوں توجانورکےسات حصے کرناضروری نہیں بلکہ جتنےافرادشریک ہوں ان کی تعدادکےبقدرحصے کرنابھی جائزہے، البتہ شرکت کی صورت میں ہرایک شریک سے فی حصہ برابر سرابر قیمت لی جائےگی، کسی شریک سےکم اور کسی شریک سے زیادہ قیمت لینادرست نہیں ہوگا، البتہ اگرشرکت کی صورت نہ ہو بلکہ ایک ہی شخص (مکمل جانور) سات حصےلیناچاہتاہوتوایسی صورت میں شرکت والے جانور میں فی حصہ قیمت کےمقابلےمیں غیر شرکت والے جانورکےکل حصوں کی قیمت کم یا زیادہ ہوجائےتواس فرق سے قربانی پرکچھ اثرنہیں پڑے گا۔لہٰذاصورتِ مسئولہ میں اشتہار کی  مذکورہ عبارت ’’قربانی میں جانور کے ایک حصے کی قیمت 2000 روپے اور سات حصوں کی 13000 روپے‘‘ کااگر یہ مطلب ہو کہ اگر کوئی شخص بڑے جانور کا ایک یادوحصےلینا چاہتا ہے (یعنی دوسرےلوگوں کےساتھ شریک ہوکر) تو فی حصہ کی قیمت 2000روپےہے اوراگر کوئی شخص مکمل جانور یعنی ساتوں حصے اکیلے  لینا چاہتا ہے (کسی اور کے ساتھ شریک نہیں ہونا چاہتا) تو اس صورت میں مکمل جانور کی قیمت 14000روپے کی بجائے 13000روپےہے، تواس اعتبار سے مشترکہ اور غیرمشترکہ جانور  کے حصوں کی قیمت میں فرق رکھنے میں کوئی حرج نہیں ہوگا۔بدائع الصنائع میں ہے:"‌ولا ‌يجوز ‌بعير ‌واحد ولا بقرة واحدة عن أكثر من سبعة ويجوز ذلك عن سبعة أو أقل من ذلك، وهذا قول عامة العلماء.وقال مالك رحمه الله: يجزي ذلك عن أهل بيت واحد - وإن زادوا على سبعة - ولا يجزي عن أهل بيتين - وإن كانوا أقل من سبعة - والصحيح قول العامة؛ لما روي عن رسول الله صلى الله عليه وسلم «البدنة تجزي عن سبعة والبقرة تجزي عن سبعة» وعن جابر رضي الله عنه قال: «نحرنا مع رسول الله صلى الله عليه وسلم البدنة عن سبعة والبقرة عن سبعة من غير فصل بين أهل بيت وبيتين» ولأن القياس يأبى جوازها عن أكثر من واحد لما ذكرنا أن القربة في الذبح وأنه فعل واحد لا يتجزأ؛ لكنا تركنا القياس بالخبر المقتضي للجواز عن سبعة مطلقا فيعمل بالقياس فيما وراءه؛ لأن البقرة بمنزلة سبع شياه."(كتا ب التضحية،فصل في محل إقامة الواجب في الأضحية،ج:5،ص:70،ط:مطبعة الجمالية بمصر)فتح باب العنایۃ میں ہے:"هي: شاة من فرد، وبقرة أو بعير منه إلى سبعة، إن لم يكن لفرد أقل من سبع...(شاة) تذبح يوم الأضحى (من فرد) أي شخص واحد (وبقرة أو بعير منه) أي من فرد (إلى سبعة)...(إن لم يكن لفرد) منهم (أقل من سبع) قيد به لأنه لو كان لأحدهم أقل من سبع لا يجوز عن الكل لانعدام القربة في البعض."(كتاب الأضحية في بدايته،ج:3،ص:73،ط:دار الأرقم بن أبي الأرقم بيروت)فتاوی شامی میں ہے:"ولو لأحدهم أقل من سبع لم يجز عن أحد، وتجزي عما دون سبعة بالأولى...قوله وتجزي عما دون سبعة) الأولى عمن لأن ما لما لا يعقل، وأطلقه فشمل ما إذا اتفقت الأنصباء قدرا أو لا لكن بعد أن لا ينقص عن السبع، ولو اشترك سبعة في خمس بقرات أو أكثر صح لأن لكل منهم في بقرة سبعها لا ثمانية في سبع بقرات أو أكثر، لأن كل بقرة على ثمانية أسهم فلكل منهم أقل من السبع ولا رواية في هذه الفصول."(كتاب الأضحيةفي بدايته،ج:6،ص:316،ط:سعيد)فقط واللہ اعلم
                                                  
عنوان: بیماری یا عذر کی وجہ سے جانور کو عید سے پہلے ذبح کرکے گوشت فروخت کرنے کا حکم
سوال: بیمار جانور کو عید سے پہلے ذبح کرکے اس کا گوشت بیچنا جائز ہے یا نہیں؟ اگر جائز نہیں تو اب اس رقم کو کہاں خرچ کیا جائے؟
جواب: واضح رہے کہ قربانی کےلیے جانور خریدنے کے بعد اگر جانور بیمار ہوجائے اور ذبح کے بغیر کوئی چارہ کارنہ ہو ایسی صورت میں جانور ذبح کرکے اس کا گوشت فروخت تو کرسکتے ہیں، تاہم جتنی رقم میں گوشت فروخت ہوجائے تو اس رقم سے قربانی کے لیےدوسرا (چھوٹا) جانور (بکرا، دنبہ، وغیرہ) خریدنا یا بڑے جانور میں ایک حصہ ملانا ضروری ہے۔ لہذا صورتِ مسئولہ میں  بیمارجانور کو عید سے پہلے ذبح کرکے اس کا گوشت بیچنا جائز تو ہے، تاہم اس رقم سے قربانی کے لیے دوسرا جانور خریدنا یا بڑے جانور میں ایک حصہ لینا ضروری ہوگا، البتہ گوشت جتنے میں فروخت ہوا ہو اتنی رقم  سے کم کا جانور خریدنا یا اس رقم سے کم کا حصہ لینے کی اجازت نہ ہوگی، پس اگر حاصل شدہ رقم سے کم کاجانور یا حصہ لیا تو زائد رقم کا صدقہ واجب ہوگا۔مبسوطِ سرخسی میں ہے:"قال (وإذا اشترى أضحية، ثم باعها فاشترى مثلها فلا بأس بذلك)؛ لأن بنفس الشراء لا تتعين الأضحية قبل أن يوجبها، وبعد الإيجاب يجوز بيعها في قول أبي حنيفة ومحمد رحمهما الله ويكره، وفي قول أبي يوسف رحمه الله لا يجوز لتعلق حق الله تعالى بعينها، ولكنهما يقولان تعلق حق الله تعالى بها لا يزيل ملكه عنها، ولا يعجزه عن تسليمها وجواز البيع باعتبار الملك والقدرة على التسليم ألا ترى أنا نجوز بيع مال الزكاة لهذا.والأصل فيه ما روي أن «النبي عليه الصلاة والسلام دفع دينارا إلى حكيم بن حزام رضي الله عنه ليشتري له شاة للأضحية فاشترى شاة، ثم باعها بدينارين، ثم ‌اشترى ‌شاة بدينار وجاء بالشاة والدينار إلى رسول الله صلى الله عليه وسلم فأخبره بذلك. فقال صلى الله عليه وسلم بارك الله في صفقتك أما الشاة فضح بها وأما الدينار فتصدق به» فقد جوز رسول الله صلى الله عليه وسلم بيعه بعد ما اشتراها للأضحية، وإن كانت الثانية شرا من الأولى، وقد كان أوجب الأولى فتصدق بالفضل فيما بين القيمتين أما جواز الثانية عن الأضحية فلاستجماع شرائط الجواز وأما التصدق فإنه لما أوجب الأولى فقد جعل ذلك القدر من ماله لله تعالى فلا يكون له أن يستفضل شيئا منه لنفسه فيتصدق بفضل القيمة كما أمر رسول الله صلى الله عليه وسلم حكيم بن حزام رضي الله عنه بالتصدق بالدينار."(كتاب الذبائح، باب الأضحية، ج: 12، ص: 13، ط: دار المعرفة - بيروت)الفقہ الاسلامی وادلتہ للزحیلی میں ہے:"ويكره لمن اشترى أضحية أن يحلبها أو يجز صوفها، أو ينتفع بها، ركوبا أو حملا، أو ينتفع بلحمها ‌إذا ‌ذبحها ‌قبل ‌وقتها؛ لأنه عينها للقربة، والانتفاع بها يوجب نقصا فيها. وإن كان في ضرعها لبن، وهو يخاف عليها الهلاك إن لم يحلبها، نضح ضرعها بالماء البارد، حتى يتقلص اللبن. وإن حلبها تصدق باللبن؛ لأنه جزء من شاة متعينة للقربة. وإن ذبحها أو جزها تصدق باللحم أو بقيمته، وبالصوف والشعر والوبر.ويكره له بيعها لتعينها قربة بالشراء، وإن باعها، جاز عند أبي حنيفة ومحمد، وعليه مثلها أو أرفع منها؛ لأنه بيع مال مملوك مقدور التسليم. ولم يجز البيع عند أبي يوسف، لأنها بمنزلة الوقف، ولا يجوز بيع الموقوف."(‌‌القسم الأول: العبادات، ‌‌الباب الثامن: الأضحية والعقيقة، ‌‌المبحث الخامس، ج: 4، ص: 2733، ط: دار الفكر)فقط والله أعلم
                                                  
عنوان: جانور ذبح کرنے کے لیے تیز دھار آلہ کا ہونا ضروری ہے
سوال: جانور ذبح کرتے وقت تیز دھار آلہ  چھری وغیرہ موجود نہ ہو اور جانور مردار ہونے کا خدشہ ہو تو کیا ایسی صورت میں کوئی پتھر وغیرہ سے اس کے حلق کو رگڑا جائے اور سر کو جدا کردیا جائے تو کیا یہ درست ہے اور یہ ذبیحہ حلال ہو گا یا نہیں ؟
جواب: ذبحِ اختیاری میں یہ بھی ضروری ہے کہ گلے کی چاروں رگیں (کھانے کی نالی، سانس کی نالی اور خون کی نالیاں) یا ان میں سے اکثر کٹ جائیں، اور  ذبح کرنے والا خود جانور کو  تیز دھار آلہ سے ذبح کرے، (اگر آلہ کی تیزی کے بجائے اس کے دباؤ سے  دم گھٹنے کی وجہ سے جانور مرجائے تو وہ مردار ہوگا)۔صورتِ مسئولہ میں جس پتھر سے اس کے حلق کو رگڑایا کاٹا  جا رہا ہے اگر اس میں دھار ہو جس کی وجہ سے اس کی مذکورہ چار رگیں یا ان میں سے اکثر کٹ جائیں  تو اس سے وہ جانور حلال ہو جائے گااور سر کو جدا کرنا مکروہ ہے، لہذا اس سے بچا جائے۔فتاوی شامی میں ہے: "(و) حل الذبح (بكل ما أفرى الأوداج) أراد بالأوداج كل الأربعة تغليبًا (وأنهر الدم) أي أساله(ولو) بنار أو (بليطة) أي قشر قصب (أو مروة) هي حجر أبيض كالسكين يذبح بها."(جلد۶، ص:۲۹۵، ط:سعيد)الجوهرة النيرة میں ہے:"قوله : ( ومن بلغ بالسكين النخاع أو قطع الرأس كره له ذلك وتؤكل ذبيحته ) النخاع عرق أبيض في عظم الرقبة ويكره له أيضا أن يكسر العنق قبل أن تموت وأن يخلع جلدها قبل أن تبرد".(کتاب الصید والذبائح، جلد۲، ص:183، ط: المطبعة الخيرية)فقط واللہ اعلم
                                                  
عنوان: قربانی کے جانور میں عقیقہ کا حکم
سوال: قربانی کے جانور میں بچہ کا عقیقہ کرسکتے ہیں؟
جواب: قربانی کے بڑے  جانور (اونٹ، گائے، بھینس وغیرہ) کے سات حصوں میں قربانی کے حصہ کے علاوہ عقیقہ کرنا جائز ہے ، جو حصہ عقیقہ کی نیت کا ہوگا وہ عقیقہ شمار ہوگا، باقی حصے قربانی کے شمار ہوں گے۔ قربانی کے ساتھ عقیقہ کرتے ہوئے  قربانی کے جانور میں لڑکے کے لیے دو حصے اور لڑکی کے لیے ایک حصہ رکھنا   مستحب ہے۔فتاوی شامی میں ہے :"وكذا لو أراد بعضهم العقيقة عن ولد قد ولد له من قبل لأن ذلك جهة التقرب بالشكر على نعمة الولد ذكره محمد."(کتاب الاضحیۃ،ج:6،ص:326،سعید)فقط واللہ اعلم
                                                  
عنوان: اجتماعی قربانی میں شریک ہونا
سوال: اگر کوئی شخص صاحب نصاب ہے اور وہ شخص اجتماعی قربانی میں ایک حصہ لے لے ،تو کیا اس کی طرف سے قربانی ادا ہوجائے گی؟
جواب: جو شخص صاحب نصاب ہو وہ چاہے تو پورا جانور خرید کر قربان کرے یا کسی بڑے جانور (گائے، اونٹ وغیرہ) میں شریک ہوجائے،دونوں صورتوں میں قربانی ہوجاتی ہے، لہذا اجتماعی قربانی میں شریک ہونے سے بھی قربانی کا وجوب ادا ہوجائے گا۔بدائع الصنائع میں ہے:"وأما قدره فلا يجوز الشاة والمعز إلا عن واحد وإن كانت عظيمة سمينة تساوي شاتين مما يجوز أن يضحى بهما؛ لأن القياس في الإبل والبقر أن لا يجوز فيهما الاشتراك؛ لأن القربة في هذا الباب إراقة الدم وأنها لا تحتمل التجزئة؛ لأنها ذبح واحد وإنما عرفنا جواز ذلك بالخبر فبقي الأمر في الغنم على أصل القياس ....روي عن رسول الله ﷺ «البدنة تجزي عن سبعة والبقرة تجزي عن سبعة» وعن جابر رضی اللہ عنه قال: «نحرنا مع رسول الله ﷺ البدنة عن سبعة والبقرة عن سبعة» ولأن القياس يأبى جوازها عن أكثر من واحد لما ذكرنا أن القربة في الذبح وأنه فعل واحد لا يتجزأ؛ لكنا تركنا القياس بالخبر المقتضي للجواز عن سبعة مطلقا فيعمل بالقياس فيما وراءه؛ لأن البقرة بمنزلة سبع شياه."(كتاب التضحية، فصل في محل إقامة الواجب في الأضحية، ج: 5، ص70 - ط: دار الكتب العلمية)فقط واللہ اعلم
                                                  
عنوان: کیا قرض دار پر قربانی واجب ہے؟
سوال: کیا قرض دار پر قربانی واجب ہے؟
جواب: صورتِ مسئولہ میں اگر قرض دار شخص کے پاس اتنامال ہو کہ اپنا قرض اد اکرنے کے بعد بھی وہ نصاب کا مالک رہتاہے یعنی نصاب اس کےحوائجِ اصلیہ سے زائدہو،تواس صورت میں اس پر قربانی واجب ہوگی ورنہ نہیں۔فتاوی شامی میں ہے:"وشرائطها: الإسلام والإقامة واليسار الذي يتعلق به) وجوب (صدقة الفطر)۔۔۔۔۔(قوله واليسار إلخ) بأن ملك مائتي درهم أو عرضا يساويها غير مسكنه وثياب اللبس أو متاع يحتاجه إلى أن يذبح الأضحية."(الدر المختار مع رد المحتار،کتاب الاضحیہ،312/6،ط:سعید)فقط واللہ اعلم
                                                  
عنوان: گائے کے رحم میں موجود بچہ مر کر خشک ہوجانے پر گائے کی قربانی کا حکم
سوال: کسی گائے کے رحم میں بچہ مر کر خشک ہو جائے اور اٹھارہ ماہ گزرنے کے بعد بھی گائے کے رحم میں موجود ہوتو ایسی گائے کی قربانی کا کیا حکم ہے؟
جواب: صورتِ مسئولہ ميں ايسی گائے جس كے پيٹ ميں مردہ بچہ ہو اس کی قربانی جائز ہے۔البحرالرائق شرح کنزالدقائق میں ہے:"قال رحمه الله: (ولم يذك جنين بذكاة أمه) يعني لا يصير الجنين مذكى بذكاة أمه حتى لا يحل أكله بذكاتها وهذا عند الإمام وزفر والحسن رحمهما الله تعالى وقال أبو يوسف ومحمد وجماعة أخرى إذا تم خلقه حل أكله بذكاتها لقوله عليه الصلاة والسلام «ذكاة الجنين ذكاة أمه» ولقوله عليه الصلاة والسلام «لما قيل له: إنا ننحر الناقة ونذبح الشاة، وفي بطنها الجنين أنلقيه أم نأكله قال: كله إن شئت فإن ذكاته ذكاة أمه» ولأنه جزء من أمه حقيقة لكونه متصلا بها حكما حتى يدخل في الأحكام الواردة على الأم من البيع والهبة والعتق وللإمام قوله تعالى إن الله حرم الميتة وهو اسم لحيوان مات من غير ذكاة والجنين مات حتف أنفه فيحرم بالكتاب ويكره ذبح الشاة إذا ‌تقارب ‌ولادتها لأنه يضيع ما في بطنها."(کتاب الذبائح، ما يكره في الذبح، ج:8، ص:195، ط:دار الکتاب الاِسلامی)بدائع الصنائع میں ہے:"وأما الذي يرجع إلى محل التضحية فنوعان: أحدهما: سلامة المحل عن العيوب الفاحشة؛ فلا تجوز العمياء ولا العوراء البين عورها والعرجاء البين عرجها وهي التي لا تقدر تمشي برجلها إلى المنسك، والمريضة البين مرضها والعجفاء التي لا تنقي وهي المهزولة التي لا نقي لها وهو المخ، ومقطوعة الأذن والألية بالكلية، والتي لا أذن لها في الخلقة."(كتاب التضحية، فصل في شرائط جواز إقامة الواجب في الأضحية، ج:5، ص:75، ط:دار الكتب العلمية بیروت)فقط واللہ اعلم
                                                  
عنوان: ایک گائے کی قربانی چار آدمی مشترک ہوکر کرسکتے ہیں
سوال: ہم چار بھائی ہیں ، اور چاروں یہ چاہتے ہیں کہ ایک گائے  لاکر  چار حصے کرکے  مشترک قربانی کر لیں  تو  کیا  یہ شرعا جائز ہے؟
جواب: واضح رہے کہ قربانی کے چھوٹے جانور (مثلاً بکرا، بکری اور دنبہ) میں ایک ہی حصہ ہوتا ہے، جب کہ قربانی کے بڑے جانور (مثلاً گائے، بیل، بھینس اور اونٹ وغیرہ) میں زیادہ سے زیادہ سات حصے ہوتے ہیں، یعنی سات سے کم حصے تو رکھے جاسکتے ہیں، لیکن سات سے زیادہ حصے نہیں رکھے جاسکتے ہیں، لہٰذا اگر قربانی کے بڑے جانور میں چار افراد شریک ہوجائیں اور جانور کے کل چار حصے کرلیں اس طرح کہ ہر ایک کا ایک ایک حصہ ہو  (اور کسی کی شامل کردہ رقم جانور کی مجموعی قیمت کے ساتویں حصے سے کم نہ ہو) تو   اس طرح قربانی کرنا جائز ہے۔لہذاصورتِ مسئولہ میں ایک گائے میں  چار بھائیوں  کامشترک ہوکر قربانی کرنا شرعاجائز اور درست ہے۔بدائع الصنائع میں ہے:"و لايجوز بعير واحد و لا بقرة واحدة عن أكثر من سبعة، ويجوز ذلك عن سبعة أو أقل من ذلك، وهذا قول عامة العلماء.وقال مالك - رحمه الله -: يجزي ذلك عن أهل بيت واحد - وإن زادوا على سبعة -، ولا يجزي عن أهل بيتين - وإن كانوا أقل من سبعة -، والصحيح قول العامة؛ لما روي عن رسول الله صلى الله عليه وسلم : «البدنة تجزي عن سبعة والبقرة تجزي عن سبعة». وعن جابر - رضي الله عنه - قال: «نحرنا مع رسول الله صلى الله عليه وسلم البدنة عن سبعة والبقرة عن سبعة من غير فصل بين أهل بيت وبيتين»؛ ولأن القياس يأبى جوازها عن أكثر من واحد؛ لما ذكرنا أن القربة في الذبح وأنه فعل واحد لا يتجزأ؛ لكنا تركنا القياس بالخبر المقتضي للجواز عن سبعة مطلقاً، فيعمل بالقياس فيما وراءه؛ لأن البقرة بمنزلة سبع شياه، ثم جازت التضحية بسبع شياه عن سبعة سواء كانوا من أهل بيت أو بيتين فكذا البقرة ... ولا شك في جواز بدنة أو بقرة عن أقل من سبعة بأن اشترك اثنان أو ثلاثة أو أربعة أو خمسة أو ستة في بدنة أو بقرة؛ لأنه لما جاز السبع فالزيادة أولى، وسواء اتفقت الأنصباء في القدر أو اختلفت؛ بأن يكون لأحدهم النصف وللآخر الثلث ولآخر السدس بعد أن لا ينقص عن السبع، ولو اشترك سبعة في خمس بقرات أو في أكثر فذبحوها أجزأهم؛ لأن لكل واحد منهم في كل بقرة سبعها، ولو ضحوا بقرةً واحدةً أجزأهم، فالأكثر أولى، ولو اشترك ثمانية في سبع بقرات لم يجزهم؛ لأن كل بقرة بينهم على ثمانية أسهم، فيكون لكل واحد منهم أنقص من السبع، وكذلك إذا كانوا عشرةً أو أكثر فهو على هذا".(بدائع الصنائع في ترتيب الشرائع (5/ 71)ط:دارالکتب العلمیۃ )فتاوی ہندیہ میں ہے: "والبقر والبعير يجزي عن سبعة إذا كانوا يريدون به وجه الله تعالى، ‌والتقدير ‌بالسبع يمنع الزيادة، ولا يمنع النقصان، كذا في الخلاصة."(الفتاوى العالمكيرية، كتاب الأضحية، الباب الثامن فيما يتعلق بالشركة في الضحايا، 5/ 304، ط: دار الفكر)فقط واللہ اعلم
                                                  
عنوان: جس جانور کو دست شروع ہوجائےاس کی قربانی کاحکم
سوال: اگر قربانی کے لیےخریدے گئے  جانور سے خون اور دست شروع ہوجائیں تو کیا اس سے قربانی ہوجائے گی اور اگر علاج کرنے کی بعد ٹھیک ہوجائے تو تب قربانی ہوجائے گی یا نہیں؟
جواب: واضح رہے کہ اگر کوئی جانور ایسا بیمار ہوگیا کہ وہ کم زوری  اور  لاغر پن کی وجہ سے قربان گاہ تک اپنے پاؤں پر چل کر نہیں جا سکتا تو ایسے بیمار اور کم زور جانور کی قربانی کرنا درست نہیں ہے،لیکن اگر ایسا بیمار نہ ہو اور اپنے پاؤں پر چل سکتا ہو تو ایسی بیماری کی وجہ سے کوئی حرج نہیں،ایسے جانور کی قربانی کرنا درست ہے۔صورت مسئولہ میں  سوال میں ذکر کردہ بیماری ایسی ہو کہ وہ قربان گاہ تک اپنے پاؤں پر چل سکتا ہو تو ایسی بیماری کی وجہ سے کوئی حرج نہیں،ایسے جانور کی قربانی کرنا درست ہے۔فتاوی ہندیہ میں ہے:"(وأما صفته) : فهو أن يكون سليما من العيوب الفاحشة، كذا في البدائع."(کتاب الأضحیة ، الباب الخامس فی بیان محل اقامة الواجب،ج:5،ص:297،ط،دارالفکر)فتاوی ہندیہ میں ہے:"ومن المشايخ من يذكر لهذا الفصل أصلا ويقول: كل عيب يزيل المنفعة على الكمال أو الجمال على الكمال يمنع الأضحية، وما لا يكون بهذه الصفة لا يمنع، ثم كل عيب يمنع الأضحية ففي حق الموسر يستوي أن يشتريها كذلك أو يشتريها وهي سليمة فصارت معيبة بذلك العيب لا تجوز على كل حال، وفي حق المعسر تجوز على كل حال، كذا في المحيط."(كتاب الأضحية،الباب الخامس في بيان محل إقامة الواجب،ج:5،ص:299،ط،دارالفكر) فقط واللہ اعلم
                                                  
عنوان: قرعہ اندازی کے ذریعے قربانی کا حکم
سوال: کچھ بندے رضامندی کے ساتھ پیسے ملاتے ہیں پھر قربانی خریدتے ہیں پھر جنہوں نے پیسے ملائے ہیں سب کا نام لکھ کر قرعہ اندازی کرتے ہیں جس کا نام نکل آیا قربانی اسی کی ہو جاتی ہے کیا یہ شرعاً جائز ہے ؟
جواب: قرعہ اندازی کی یہ صورت ہے کہ سب لوگ پیسے جمع کرائیں اور جس کا نام نکلے اس کو جانور دیا جائے۔ اور باقی لوگ محروم قرار دیے جائیں، تو یہ "جوا" کی ایک صورت ہے ، ایسا کرنا جائز نہیں ہے اور نہ ہی اس طرح قربانی کرنا جائز ہے قرآن کریم میں ارشاد باری تعالیٰ ہے:"يَسْأَلُونَكَ عَنِ الْخَمْرِ وَالْمَيْسِرِ قُلْ فِيهِمَا إِثْمٌ كَبِيرٌ وَمَنَافِعُ لِلنَّاسِ وَإِثْمُهُمَا أَكْبَرُ مِنْ نَفْعِهِمَا".[البقرة:۲۱۹ ]احکام القرآن للجصاص میں ہے:"ولا خلاف بين أهل العلم في تحريم القمار وأن المخاطرة من القمار. قال ابن عباس: إن المخاطرة قمار وإن أهل الجاهلية كانوا يخاطرون على المال والزوجة". (سورۃ البقرۃ، آیۃ:۲۱۹ ، باب تحریم المیسر، ج:۲ ؍۱۱ ،ط:دار احیاء التراث العربی۔بیروت)وقال تعالی:"يَاأَيُّهَا الَّذِينَ آمَنُوا إِنَّمَا الْخَمْرُ وَالْمَيْسِرُ وَالْأَنْصَابُ وَالْأَزْلَامُ رِجْسٌ مِنْ عَمَلِ الشَّيْطَانِ فَاجْتَنِبُوهُ لَعَلَّكُمْ تُفْلِحُونَ"[المائدة: ۹۰ ]احکام القرآن للجصاص میں ہے:"وقال قوم من أهل العلم: القمار كله من الميسر وأصله من تيسير أمر الجزور بالاجتماع على القمار فيه وهو السهام التي يجيلونها فمن خرج سهمه استحق منه ما توجبه علامة السهم فربما أخفق بعضهم حتى لايخطئ بشيء وينجح البعض فيحظى بالسهم الوافر وحقيقته تمليك المال على المخاطرة وهو أصل في بطلان عقود التمليكات الواقعة على الأخطار كالهبات والصدقات وعقود البياعات ونحوها إذا علقت على الأخطار ... ولأن معنى إيسار الجزور أن يقول من خرج سهمه استحق من الجزور كذا فكان استحقاقه لذلك السهم منه معلقاً على الحظر".(سورۃ المائدۃ، آیۃ:۹۰ ، باب تحریم الخمر، ج:۴ ؍۱۲۷ ،ط:دار احیاء التراث العربی۔بیروت)فقط واللہ اعلم
                                                  
عنوان: کیا کسی شریک کو صرف گوشت دینے سے اس کی قربانی ہوجائے گی؟
سوال: ایک جانور کے مالک  نے اپنے مملوکہ جانور میں قربانی کے لیے شرکاء  کو شریک کرنا شروع کیا اور اپنے ایک دوست اسلم کو بھی کہا کہ تم بھی افراد قربانی کے لیے شریک کرو،  خود اس اسلم کا اس جانور میں کوئی حصہ نہیں تھا،  اس طرح دونوں نے سات شریک تصور کرکے جانور قربانی کے  لیے ذبح کردیا اور اس وقت سات لوگ ہی تھے،  ان میں گوشت تقسیم کردیا گیا،  بعد میں ایک شخص آیا اور اس نے اسلم کو کہا کہ میں نے بھی تمہیں حصے کی رقم دی تھی،  میرا حصہ کہاں ہے؟  تو اسلم نے اسے کہا تم شور نہ کرو،  تمہیں گوشت دیتا ہوں،  پھر اسلم نے اپنی قربانی کا گوشت جو کسی اور جانور سے حاصل ہوا تھا،اس آٹھویں شریک کو  دے دیا، اس قربانی کا کیا حکم ہے؟
جواب: صورت ِ مسئولہ  میں اگر اسلم  نامی  شخص نے قربانی اپنے نام پر کی تھی اور جس شخص سے رقم لی تھی اُس کےلیے اُس کےنام سے حصہ نہیں ملایا تھا تو محض اُس کو گوشت دینے سے اُس شخص کی قربانی ادا نہیں ہوئی ۔وفی الفتاوى الهندیة :"الأضحية وهي في الشرع اسم لحيوان مخصوص بسن مخصوص يذبح بنية القربة في يوم مخصوص عند وجود شرائطها وسببها، كذا في التبيين. (وأما) (ركنها) : فذبح ما يجوز ذبحه في الأضحية بنية الأضحية في أيامها؛ لأن ركن الشيء ما يقوم به ذلك الشيء، والأضحية إنما تقوم بهذا الفعل فكان ركنا، كذا في النهاية."(کتاب الاضحیۃ ،الباب الاول ،ج:۵،ص:۲۹۱،ط:ماجدیۃ)فقط واللہ اعلم
                                                  
عنوان: حج اور قربانی میں فرق
سوال: آج کل  ایک ایڈ چل رہا ہے  کہ آن لائن قربانی  کیجیے تو  کیا ایسا کرنا جائز ہے؟  اگر جائز ہے تو پھر حج کی بھی کوئی نہ کوئی صورت ہوگی کہ لوگ اپنے ملک سے آن لائن حج  کرسکیں؛ کیوں کہ  دونوں سنت ابراہیمی ہیں؟
جواب: واضح رہے کہ قربانی میں بغیر کسی عذر کے بھی کسی کو اپنا وکیل بنانا جائز ہے  یعنی قربانی خود بھی کر سکتا ہے ،کسی اور کے ذریعہ بھی کروا سکتا ہے،  البتہ حج میں اپنی طرف سے کسی اور کو حج کے لیے وکیل تب  بنا سکتے ہیں جب کہ خود کسی  شدید بیماری  وغیرہ کی بنا پرحج  ادا کرنے پر قادر نہ ہو ۔صورتِ  مسئولہ میں دونوں عبادتوں میں فرق ہے،  اگرچہ سنت ابراہیمی ہونے میں دونوں مشترک ہیں۔بدائع الصنائع في ترتيب الشرائع (11/ 190):"ومنها" أنه تجزئ فيها النيابة فيجوز للإنسان أن يضحي بنفسه وبغيره بإذنه؛ لأنها قربة تتعلق بالمال فتجزئ فيها النيابة كأداء الزكاة وصدقة الفطر؛ ولأن كل أحد لا يقدر على مباشرة الذبح بنفسه خصوصا النساء، فلو لم تجز الاستنابة لأدى إلى الحرج، وسواء كان المأذون مسلما أو كتابيا، حتى لو أمر مسلم كتابيا أن يذبح أضحيته يجزيه؛ لأن الكتابي من أهل الذكاة إلا أنه يكره؛ لأن التضحية قربة والكافر ليس من أهل القربة لنفسه فتكره إنابته في إقامة القربة لغيره، وسواء كان الإذن نصا أو دلالة.فقط واللہ اعلم
                                                  
عنوان: نبی کریم ﷺ کی طرف سے مشترکہ ساتویں حصہ میں قربانی کی نیت کرنا
سوال: ایک گائے میں چھ آدمی شریک تھے، ساتویں حصے میں تمام شرکاء نے ارادہ کیا کہ یہ حصہ ہم نبی کریم ﷺ کی طرف سے کرلیتے ہیں اور ان چھ شرکاء نے ساتویں حصے میں نبی کریم ﷺ کی طرف سے قربانی کی نیت کرلی؟ تو کیا اس طرح قربانی کرنادرست ہے؟اور کیا چھ شرکاء کی طرف سے قربانی درست ہوجائے گی؟
جواب: واضح رہے متعدد  افراد مل کر ایک حصہ آپ ﷺ کی طرف  سے قربانی کرنا چاہیں تو  راجح قول کے مطابق قربانی صحیح ہونے کے لیے ضروری ہے  کہ سب لوگ  اپنے حصے کی رقم کسی ایک کو ہبہ (گفٹ) کردیں، پھر ایک کی طرف سے نفلی قربانی حضورﷺ کے ایصال ِ ثواب کے لیے کی جائے،اس سے قربانی کرنے والے کو بھی ثواب ملے گا اور ان شاء اللہ باقی شرکاء (جنہوں نے اپنے حصے کی رقم ہبہ کردی ہے وہ) بھی پورے ثواب کے حق دار ہوں گے،اور اگر کسی ایک کوہبہ (گفٹ) نہیں کیا ، تو اس کی  وجہ  سےباقی چھ  کی قربانی نہیں ہوگی۔     بدائع الصنائع في ترتيب الشرائع میں ہے:"ولا يجوز بعير واحد ولا بقرة واحدة عن أكثر من سبعة ويجوز ذلك عن سبعة أو أقل من ذلك، وهذا قول عامة العلماء.وقال مالك - رحمه الله -: يجزي ذلك عن أهل بيت واحد - وإن زادوا على سبعة - ولا يجزي عن أهل بيتين - وإن كانوا أقل من سبعة - والصحيح قول العامة؛ لما روي عن رسول الله - صلى الله عليه وسلم - «البدنة تجزي عن سبعة والبقرة تجزي عن سبعة» وعن جابر - رضي الله عنه - قال: «نحرنا مع رسول الله - صلى الله عليه وسلم - البدنة عن سبعة والبقرة عن سبعة من غير فصل بين أهل بيت وبيتين» ولأن القياس يأبى جوازها عن أكثر من واحد لما ذكرنا أن القربة في الذبح وأنه فعل واحد لا يتجزأ؛ لكنا تركنا القياس بالخبر المقتضي للجواز عن سبعة مطلقا فيعمل بالقياس فيما وراءه؛ لأن البقرة بمنزلة سبع شياه ثم جازت التضحية بسبع شياه عن سبعة سواء كانوا من أهل بيت أو بيتين فكذا البقرة".(کتاب التضحية، فصل في محل إقامة الواجب في الأضحية، ج:5، ص:70، ط: دارالکتب العلمیة)فقط واللہ اعلم
                                                  
عنوان: ایک گائے میں سات لڑکوں کا عقیقہ کرنا
سوال: کیا ایک بڑے جانور میں سات لڑکوں کا عقیقہ کیا جاسکتا ہے؟
جواب: واضح رہے کہ بچے کی ولادت پر لڑکے کے لیے  حسب شرائط دو چھوٹے جانور یا بڑے جانور میں دوحصے کرنا مستحب  ہے،البتہ اگر کوئی لڑکے کے لیے ایک چھوٹے جانور کی قربانی کرے یا بڑے جانور میں ایک حصہ  کی قربانی کرے تو عقیقہ کی سنت ادا ہو جائے گی،لہذا صورتِ مسئولہ میں ایک بڑے جانور میں 7 لڑکوں کے عقیقہ کی نیت کرنے سے ساتوں کے عقیقہ کی سنت ادا ہو جائے گی۔مرقاۃ المفاتیح میں ہے:"عن علي بن أبي طالب - رضي الله عنه، قال: عق رسول الله - صلى الله عليه وسلم - عن الحسن بشاة وقال: يا فاطمة احلقي رأسه، وتصدقي بزنة شعره فضة " فوزناه فكان وزنه درهما أو بعض درهم . رواه الترمذي(عن الحسن بشاة) ، الباء للتعدية أو مزيدة. في شرح السنة: اختلفوا في التسوية بين الغلام والجارية، وكان الحسن وقتادة لا يندبان على الجارية عقيقة، وذهب قوم إلى التسوية بينهما عن كل واحد بشاة واحدة لهذا الحديث، وعن ابن عمر - رضي الله عنهما: كان يعق عن ولده بشاة الذكور والإناث، ومثله عروة بن الزبير، وهو قول مالك. وذهب جماعة إلى أنه يذبح عن الغلام بشاتين، وعن الجارية بشاة. قلت: أما نفي العقيقة عن الجارية فغير مستفاد من الأحاديث، وأما الغلام فيحتمل أن يكون أقل الندب في حقه عقيقة واحدة وكماله ثنتان، والحديث يحتمل أنه لبيان الجواز في الاكتفاء بالأقل، أو دلالة على أنه لا يلزم من ذبح الشاتين أن يكون في يوم السابع، فيمكن أنه ذبح عنه في يوم الولادة كبشا وفي السابع كبشا، وبه يحصل الجمع بين الروايات، أو عق النبي - صلى الله عليه وسلم - من عنده كبشا. وأمر عليا أو فاطمة بكبش آخر، فنسب إليه - صلى الله عليه وسلم - أنه عق كبشا على الحقيقة وكبشين مجازا، والله أعلم."(كتاب الصيد والذبائح،باب العقيقة،ج:7،ص:2689،رقم:4154،ط:دار الفكر)فتاوی رحیمیہ میں ہے:"(سوال 92)لڑکے کے لیے ایک بکرا کافی ہے یا نہیں ؟(الجواب)حیثیت ہو تو لڑکے کے لیےدو بکرے ،دو بھیڑے،دو دنبے یا قربانی کی گائے یا اونٹ یا بھینس یا کٹڑے(بھینس کا نر بچہ) میں دو  حصے افضل ہیں،ورنہ ایک بکرا،بھیڑ یا بڑے جانور میں  سے ایک حصہ بھی کافی ہے،اس سے عقیقہ ہو جاتا ہے۔"(ج:1،ص:61،ط:دار الاشاعت)کفایت المفتی میں ہے:"جواب(316)ایک گائے میں عقیقہ کے سات حصے ہو سکتے ہیں ،جس طرح قربانی کے  سات  حصے  ہو سکتے  ہیں۔"(ج:8،ص:240،ط:دار الاشاعت)فقط واللہ اعلم
                                                  
عنوان: سینگ نکالے گئے جانور کی قربانی کا حکم
سوال: اگر قربانی کے جانور کے سینگ خوب صورتی کے لیے جڑ سے نکال دیے جائے، اور زخم بھی ٹھیک ہو جائے کہ نظر نہ آرہا ہو،یعنی سال پہلے نکال دیے جائے، سال بعدایسے جانور کی قربانی کا کیا حکم ہے؟
جواب: واضح رہے کہ اگر خوب صورتی کی غرض سے جانور کے سینگ جڑ سے نکال لیے جائے اور اس کا زخم ٹھیک ہو جانے کے بعد جانور کے دماغ پر زخم کا اثر بھی نہ ہو تو ایسے جانور کی قربانی جائز ہے، لہذا صورتِ مسئولہ میں مذکورہ جانور جس کے سینگ ایک سال پہلے نکالے گئے ہو، زخم بھی ٹھیک ہوگیا ہو کہ اس  کا اثر دماغ پر نہ ہو تو اس جانور کی قربانی جائز ہو گی، اور اگر زخم کا اثر دماغ پر ہو جانے کے بعد ٹھیک نہ ہو تو ایسے جانور کی قربانی شرعاً جائز نہیں ہوگی۔نوٹ: صرف خوب صورتی کی غرض سے بے زبان جانوروں کے سینگ جڑ سے نکالنا ان کو  غیر ضروری اذیت دینا ہے، اس لیے اس عمل سے اجتناب کرنالازم هے۔فتاوی شامی میں ہے:"قوله: ويضحي بالجماء هي التي لا قرن لها خلقة، و كذا العظماء التي ذهب بعض قرنها بالكسر أو غيره، فإن بلغ الكسر المخ لم يجز. قهستاني. و في البدائع: إن بلغ الكسر المشاش لايجزي، و المشاش رؤس العظام مثل الركبتين و المرفقين".(كتاب الأضحية، ج: 6، ص: 323، ط: سعيد)فتاوی ہندیہ میں ہے:"و يجوز بالجماء التي لاقرن لها و كذا مكسورة القرن، كذا في الكافي. وإن بلغ الكسر المشاش لايجزيه، و المشاش رؤس العظام مثل الركبتين و المرفقين، كذا في البدائع".(الباب الخامس في بيان محل إقامة الواجب، ج: 5، ص: 297، ط: دار الفكر بيروت)فقط والله أعلم
                                                  
عنوان: قربانی کے لیے دوسرا جانور خریدنے کی صورت میں پہلے جانور کی قیمت سے اضافی رقم کو صدقہ کرنا
سوال: ایک شخص نے قربانی کےلیے جانور کو ایک لاکھ پر خریدا پھر وہ مالک پشیمان ہوا ،اور جانور کو واپس کر دیا تو اس شخص نے دوسرا جانور ستر ہزار پر خریدا، اب اس  شخص پر اس تیس ہزار کا صدقہ واجب ہے یا نہیں ؟
جواب: صورت مسئولہ میں پہلا جانور جتنی قیمت (ایک لاکھ)پر لیا تھا، اس سے کم قیمت (ستر ہزار)پر دوسرا  جانور خریدنے کی صورت میں دونوں کی قیمت میں جو فرق (تیس ہزار)آیا ہےاس  رقم صدقہ  کا صدقہ کرنا ضروری ہے۔فتاوی شامی میں ہے: "(وفقير) عطف عليه (شراها لها)؛ لوجوبها عليه بذلك حتى يمتنع عليه بيعها، (و) تصدق (بقيمتها غني شراها أولا)؛ لتعلقها بذمته بشرائها أولا، فالمراد بالقيمة قيمة شاة تجزي فيها. (قوله: لوجوبها عليه بذلك) أي بالشراء، وهذا ظاهر الرواية؛ لأن شراءه لها يجري مجرى الإيجاب، وهو النذر بالتضحية عرفاً، كما في البدائع."(‌‌كتاب الأضحية، ج:6 ص:321 ط: سعید)فتاوی ہندیہ  میں ہے:"ولو باع الأضحية جاز، خلافاً لأبي يوسف رحمه الله تعالى، ويشتري بقيمتها أخرى ويتصدق بفضل ما بين القيمتين."(كتاب الأضحية، الباب السابع في التضحية عن الغير وفي التضحية بشاة الغير عن نفسه، ج:5 ص:301،302 ط: رشیدیة)فقط واللہ اعلم
                                                  
عنوان: بکرا یا بکری کی قربانی کتنی عمر میں کرنا چاہیے؟
سوال: بکرا یا بکری کی قربانی کتنی عمر میں کرنا چاہیے؟
جواب: شریعتِ مطہرہ میں قربانی کے  لیے  بکرا ، بکری   کا ایک سال کا ہونا شرط ہے  ۔فتاوی ہندیہ میں ہے:"(وأما سنه) فلا يجوز شيء مما ذكرنا من الإبل والبقر والغنم عن الأضحية إلا الثني من كل جنس وإلا الجذع من الضأن خاصة إذا كان عظيما، وأما معاني هذه الأسماء فقد ذكر القدوري أن الفقهاء قالوا: الجذع من الغنم ابن ستة أشهر والثني ابن سنة والجذع من البقر ابن سنة والثني منه ابن سنتين والجذع من الإبل ابن أربع سنين والثني ابن خمس، وتقدير هذه الأسنان بما قلنا يمنع النقصان، ولا يمنع الزيادة، حتى لو ضحى بأقل من ذلك شيئا لا يجوز، ولو ضحى بأكثر من ذلك شيئا يجوز ويكون أفضل، ولا يجوز في الأضحية حمل ولا جدي ولا عجول ولا فصيل."(كتاب الأضحية، الباب الخامس في بيان محل إقامة الواجب، ج: 5، صفحه: 297و 298، ط: دارالفکر)فقط واللہ اعلم
                                                  
عنوان: ساتویں دن کے بعد عقیقہ کا حکم
سوال: میں اپنی بچی کا حقیقہ نہیں کر سکا 7 دنوں کے اندر،  اب مجھے اس کا کفارہ کیا ادا کرنا ہوگا یا میں کیسے اس سنت کو پورا کر سکتا ہوں؟ میری بیٹی دو مہینے کی ہے ۔
جواب: پیدائش کے ساتویں روز عقیقہ کرنا مستحب ہے، اگر کسی وجہ سے ساتویں روز نہ کر سکیں، تو چودہویں روز کر لیا جائے، اگر چودہویں روز بھی نہ کرسکیں تو اکیسویں روز کر لیا جائے، اگر اکیسویں روز بھی عقیہ نہ کر سکيں تو اس کے بعد عقیقہ کرنا مباح ہے، لہذا صورتِ مسئولہ میں آپ 2/3  مہینے بعد بھی عقیقہ کرنا چاہیں تو کر سکتے  ہیں، تاہم جب بھی عقیقہ کریں بہتر یہ ہے کہ پیدائش کے دن  کے حساب سے ساتویں دن کریں،  یعنی بچی کی پیدائش اگر ہفتہ کے دن  کی ہو تو ساتواں دن جمعہ بنتا ہے، لہذا بہتر یہ ہے کہ جب بھی عقیقہ کریں ساتویں دن یعنی جمعہ  کی رعایت رکھیں،مزيد اس كا طريقه یہ ہے کہ جس دن بچی پیدا ہوئی ہے اس سے ایک دن پہلے عقیقہ کرے یعنی اگر جمعہ کو پیدا ہوئی تو جمعرات کو عقیقہ کرے۔اعلاء السنن میں ہے:"أنها إن لم تذبح في السابع ذبحت في الرابع عشر، وإلا ففي الحادي والعشرین، ثم هکذا في الأسابیع."(ج:17،ص:117، باب العقیقة، ط: إدارة القرآن والعلوم الإسلامیة)فيض الباری شرح صحيح البخاری  میں ہے :"ثم إن الترمذي أجاز بها إلى يوم إحدى وعشرين. قلتُ: بل يجوز إلى أن يموت، لما رأيت في بعض الروايات أنَّ النبيَّ صلى الله عليه وسلّم عقّ عن نفسه بنفسه". (ج:7،ص:81،ط:مکتبۃ مشکاۃ الاسلامیۃ) فقط واللہ اعلم
                                                  
عنوان: اسماعیلیوں کا ذبیحہ حلال ہے یا حرام؟
سوال: اسماعیلیوں کا ذبیحہ کیسا ہے ؟ حلال ہے یا حرام؟
جواب: اسماعیلی مسلمان بھی نہیں اورکتابی بھی نہیں،لہذاان کےذبح کیے ہوئے جانور کا گوشت کھانا حلال نہیں ہے۔اسماعیلی فرقے کےبنیادی عقائدجاننے کےلیےمندرجہ ذیل فتوی ملاحظہ کریں:اسماعیلی فرقہ کے بنیادی عقائد اور ان کا حکمفتاوی عالمگیری میں ہے:"(وأما شرائط الذكاة فأنواع) : بعضها يعم الذكاة الاختيارية والاضطرارية وبعضها يخص أحدهما دون الآخر، أما الذي يعمهما فمنها أن يكون عاقلا....... (ومنها) أن يكون مسلما أو كتابيا فلا تؤكل ذبيحة أهل الشرك والمرتد؛ لأنه لا يقر على الدين الذي انتقل إليه."(‌‌كتاب الذبائح،الباب الأول في ركن الذبح وشرائطه وحكمه وأنواعه، 5/ 285،ط:دار الفكر)فقط والله أعلم
                                                  
عنوان: عقیقہ کرنا کب سنت ہے؟
سوال: عقیقہ کرنا کب سنت ہے؟
جواب: واضح رہے بچے کی پیدائش پر شکرانہ کے طور پر جو قربانی کی جاتی ہے اسے ’’عقیقہ‘‘ کہتے ہیں،عقیقہ کرنا  مستحب ہے، عقیقہ کا مستحب وقت یہ ہے کہ پیدائش کے ساتویں (7) دن عقیقہ کرے، اگر ساتویں دن عقیقہ نہ کرسکے تو چودھویں (14)  دن ، ورنہ اکیسویں (21) دن کرے،  اس کے بعد عقیقہ کرنا مباح ہے،اگر کرلے تو ادا ہوجاتا ہے،  تاہم جب بھی عقیقہ کرے بہتر یہ ہے کہ پیدائش کے دن  کے حساب سے ساتویں دن کرے۔المستدرک للحاکم میں ہے: "عن عطاء، عن أم كرز، وأبي كرز، قالا: نذرت امرأة من آل عبد الرحمن بن أبي بكر إن ولدت امرأة عبد الرحمن نحرنا جزوراً، فقالت عائشة رضي الله عنها: «لا بل السنة أفضل عن الغلام شاتان مكافئتان، وعن الجارية شاة تقطع جدولاً، ولايكسر لها عظم فيأكل ويطعم ويتصدق، وليكن ذاك يوم السابع، فإن لم يكن ففي أربعة عشر، فإن لم يكن ففي إحدى وعشرين». هذا حديث صحيح الإسناد ولم يخرجاه".  (کتاب الذبائح، ج:4، ص:266، رقم الحدیث:7595، ط:دار الكتب العلمية – بيروت)اعلاء السنن میں ہے:"أنها إن لم تذبح في السابع ذبحت في الرابع عشر، وإلا ففي الحادي والعشرین، ثم هکذا في الأسابیع". (باب العقیقه، ج:17، ص:117، ط:ادارۃ القرآن والعلوم الاسلامیه)فتاوی شامی میں ہے:"يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضةً أو ذهباً، ثم يعق عند الحلق عقيقة إباحة على ما في الجامع المحبوبي، أو تطوعاً على ما في شرح الطحاوي، وهي شاة تصلح للأضحية تذبح للذكر والأنثى سواء فرق لحمها نيئاً أو طبخه بحموضة أو بدونها مع كسر عظمها أو لا، واتخاذ دعوة أو لا، وبه قال مالك. وسنها الشافعي وأحمد سنةً مؤكدةً شاتان عن الغلام، وشاةً عن الجارية، غرر الأفكار ملخصاً، والله تعالى أعلم."(کتاب الاضحية، ج:6، ص:336، ط:سعید) فقط واللہ اعلم
                                                  
عنوان: بڑے جانور میں عقیقہ کا حصہ رکھنا
سوال: عقیقہ کے بارے میں پوچھنا تھا ،گائے میں حصہ ہو سکتا ہے یا نہیں؟
جواب: قربانی کے  بڑے جانور  (گائے ، بیل اور اونٹ وغیرہ ) میں عقیقہ کا حصہ ڈالا جاسکتا ہے،اس سے اس جانور میں جتنے حصے قربانی کے ہیں وہ قربانی کے اور جتنے  عقیقہ کے  حصہ ہوں  اتنے عقیقہ کے حصے ادا ہوجائیں گے ،قربانی کے ساتھ عقیقہ کرتے ہوئے  قربانی کی گائے وغیرہ  میں لڑکے کے لیے دو حصے اور لڑکی کے لیے ایک حصہ رکھ لے، یہ مستحب ہے۔فتاوی شامی میں ہے :''وكذا لو أراد بعضهم العقيقة عن ولد قد ولد له من قبل؛ لأن ذلك جهة التقرب بالشكر على نعمة الولد ذكره محمد''.(کتاب الاضحیة، ،ج:6،ص:326،ط: سعید) فقط واللہ اعلم
                                                  
عنوان: والدین کے لیے اپنی اولاد کے عقیقہ کا گوشت کھانا جائز ہے
سوال: جس بچہ کے نام سے عققیہ ہو تو کیا اُس بچے کے والدین عقیقہ کا گوشت کھا سکتے ہیں؟
جواب: صورتِ مسئولہ میں بچے کے عقیقے کا گوشت والدین کے لیے کھانا جائز ہے، نیز ملحوظ رہے کہ عقیقہ کے گوشت (کی تقسیم) میں مستحب ہے  کہ قربانی کے گوشت کی طرح اس کے تین حصے کیے جائیں، یعنی ایک حصہ اپنے لیے رکھنا اور ایک حصہ عزیز و اقارب میں تقسیم کرنا اور ایک حصہ فقراء میں تقسیم کرنا مستحب ہے۔اعلاء السنن میں ہے:"یصنع بالعقیقة مایصنع بالأضحیة ... وفي قوله: "یأکل أهل العقیقة ویهدونها" دلیل علی بطلان ما اشتهر علی الألسن: أن أصول المولود لایأکلون منها، فإن أهل العقیقة هم الأبوان أولًا ثم سائر أهل البیت".(إعلاء السنن، باب أفضلية ذبح الشاة في العقيقة، قبیل باب ما یقول الذابح عند الذبح، ج:17، ص:127، ط:إدارة القرآن)فتاوی شامی میں ہے:"(‌ويأكل من لحم الأضحية ‌ويأكل غنيا ‌ويدخر، وندب أن لا ينقص التصدق عن الثلث) (قوله وندب إلخ) قال في البدائع: والأفضل أن يتصدق بالثلث ‌ويتخذ الثلث ضيافة لأقربائه وأصدقائه ‌ويدخر الثلث، ‌ويستحب أن يأكل منها، ولو حبس الكل لنفسه جاز لأن القربة في الإراقة والتصدق باللحم تطوع".(‌‌كتاب الأضحية، فروع، ج:6، 328، ط:سعيد)فقط والله أعلم
                                                  
عنوان: عدمِ استطاعت کی وجہ سے لڑکے کے عقیقہ میں ایک بکرا ذبح کرنا کافی ہے
سوال: کیا لڑکے کے عقیقہ میں ایک بکرا دے سکتے/کرسکتے  ہیں؟
جواب: از روئے شرع  صاحبِ حیثیت فرد کے لیے بیٹے کے عقیقہ میں دو بکرے (ذبح) کرنا مسنون ہے، تاہم اگر دو بکرے کرنے کی استطاعت نہ ہو تو ایک بکرا بطور عقیقہ ذبح کرنا بھی کافی ہے،  اس  لیے کہ بعض احادیث سے ایک بھیڑ عقیقہ میں ذبح کرنا بھی ثابت ہے۔ترمذی شریف میں ہے:"عن عبيد الله بن أبي رافع، عن أبيه قال: «رأيت رسول الله صلى الله عليه وسلم أذن في أذن الحسن بن علي حين ولدته فاطمة بالصلاة»: هذا حديث حسن صحيح والعمل في العقيقة على ما روي عن النبي صلى الله عليه وسلم من غير وجه «عن الغلام شاتان مكافئتان، وعن الجارية شاة» وروي عن النبي صلى الله عليه وسلم أيضا أنه «‌عق ‌عن ‌الحسن بشاة»".(أبواب الأضاحي عن رسول الله صلى الله عليه وسلم، ‌‌باب الأذان في أذن المولود، ج:4، ص:97، رقم الحدیث:1514، ط:شركة مكتبة ومطبعة مصطفى البابي الحلبي - مصر)ابو داود شریف میں ہے:"عن عكرمة، عن ابن عباس، «أن رسول الله صلى الله عليه وسلم ‌عق ‌عن ‌الحسن، ‌والحسين ‌كبشا كبشا»".(كتاب الضحايا، ‌‌باب في العقيقة، ج:3، ص107، رقم الحديث:2841، طالمكتبة العصرية، صيدا - بيروت)کفایت المفتی میں ہے:’’لڑکے کے عقیقہ میں دو بکرے یا دو بھیڑے یا دو بکریاں یا دو بھیڑیں ذبح کرنامستحب ہے، اگر دو کی وسعت نہ ہو تو ایک بھی کافی ہے‘‘۔(کتاب الاضحیۃ، والذبیحۃ، ج:8، ص:242، ط:دارالاشاعت)فتاوی شامی میں ہے:"يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضةً أو ذهباً، ثم يعق عند الحلق عقيقة إباحة على ما في الجامع المحبوبي، أو تطوعاً على ما في شرح الطحاوي، وهي شاة تصلح للأضحية تذبح للذكر والأنثى سواء فرق لحمها نيئاً أو طبخه بحموضة أو بدونها مع كسر عظمها أو لا، واتخاذ دعوة أو لا، وبه قال مالك. وسنها الشافعي وأحمد سنةً مؤكدةً شاتان عن الغلام، وشاةً عن الجارية، غرر الأفكار ملخصاً، والله تعالى أعلم".(‌‌كتاب الحظر والإباحة، ج:6، ص:336، ط:سعید)فقط واللہ اعلم
                                                  
عنوان: عقیقہ میں بچے کے بال کاٹنے اور ذبح کرنے کے درمیان ترتیب کا حکم
سوال: اسلام میں عقیقہ کے متعلق شرعی حکم بتائیں ،کیا  بچے کے ساتویں دن بال کٹوانے سے پہلے عقیقہ کیا جائے؟
جواب: واضح رہے کہ پیدائش کے ساتویں روز عقیقہ کرنا مسنون ہے، اگر کسی وجہ سے ساتویں روز نہ کر سکیں، تو چودہویں روز کر لیا جائے، اگر چودہویں روز بھی نہ کرسکیں تو اکیسویں روز کر لیا جائے، اگر اکیسویں روز بھی عقیقہ نہ کر سکے تو اس کے بعد عقیقہ کرنا مباح ہے، اگر کرلے تو ادا ہوجاتا ہے، تاہم جب بھی عقیقہ کرے بہتر یہ ہے کہ پیدائش کے دن  کے حساب سے ساتویں دن کرے،  عقیقہ کے جانور کو ذبح کرنے سے پہلے یا  بعد نومولود کے سر کے بال صاف کردیے جائیں۔ البتہ عقیقہ کرتے وقت جانور کو ذبح کرنے میں اور بچے کے سر کے بالوں کوحلق کرنےمیں ترتیب ضروری نہیں، کسی بھی عمل کو مقدم کرسکتے ہیں، تاہم  مستحب یہ ہے کہ عقیقہ کرنے کے بعد بچے کے بال منڈوائے جائیں، لیکن اگر کسی وجہ سے عقیقہ میں تاخیر ہوجانے کا احتمال ہو تو اس کی وجہ سے بال کٹوانے میں تاخیر کرنا لازم نہیں ہے، بلکہ اگر عقیقہ میں تاخیر یقینی ہو تو ساتویں روز بال صاف کردینے چاہییں۔سنن النسائی  میں ہے:أخبرنا عمرو بن علي، ومحمد بن عبد الأعلى قالا: حدثنا يزيد وهو ابن زريع، عن سعيد، أنبأنا قتادة، عن الحسن، عن سمرة بن جندب، عن رسول الله صلى الله عليه وسلم قال: «كل غلام رهين بعقيقته تذبح عنه يوم سابعه ويحلق رأسه ويسمى»".(كتاب العقيقة، متى يعق، ج:7، ص:166، ط:المكتبة التجارية)عمدۃ القاری میں ہے:"وقد أخرجه أصحاب السنن من رواية قتادة عن الحسن عن سمرة عن النبي صلى الله عليه وسلم، قال: الغلام مرتهن بعقيقته، يذبح عنه يوم السابع ويحلق رأسه ويسمى. وقال الترمذي: حسن صحيح. قال: والعمل على هذا عند أهل العلم يستحبون أن يذبح عن الغلام العقيقة يوم السابع. فإن لم يتهيأ يوم السابع فيوم الرابع عشر، فإن لم يتهيأ عق عنه يوم إحدى وعشرين قوله: مرتهن، بفتح التاء معناه: رهن بعقيقته يعني: العقيق لازمة له لا بد منها، فشبهه بلزومها له وعدم انفكاكه منها بالرهن في يد المرتهن.وقال الخطابي: تكلم الناس في هذا وأجود ما قيل فيه ما ذهب إليه أحمد بن حنبل، رحمه الله. قال: هذا في الشفاعة، يريد أنه إذا لم يعق عنه فمات طفلا لم يشفع في والديه، وقيل: مرهون بأذى شعره، ويروى: كل غلام رهينة بعقيقته الرهينة الرهن والهاء للمبالغة كالشتيمة والشتم ثم استعملا بمعنى المرهون، يقال: هو رهن بكذا ورهينة بكذا. قوله: (يذبح عنه يوم السابع) ، على صيغة المجهول وقد احتج به من قال: إن العقيقة مؤقتة باليوم السابع، فإن ذبح قبله لم يقع الموقوع، وإنها تفوت بعده، وهذا قول مالك، وعند الحنابلة في اعتبار الأسابيع بعد ذلك روايتان، وعند الشافعية أن ذكر السابع للاختيار لا للتعيين، ونقل الرافعي أنه يدخل وقتها بالولادة، قال: وذكر السابع في الخبر بمعنى أن لا يؤخر عنه إختياراً، ثم قال: والاختيار أن لايؤخر عن البلوغ فإن أخرت إلى البلوغ سقطت عمن كان يريد أن يعق عنه. لكن إن أراد هو أن يعق عن نفسه فعل."(كتاب العقيقة، باب:إماطة الأذى عن الصبي في العقيقة، ج:21، ص:88، ط:دار إحياء التراث العربي)فتح الباری شرح صحیح البخاری میں ہے:"واستدل بقوله يذبح ويحلق ويسمى بالواو على أنه لا يشترط الترتيب في ذلك وقد وقع في رواية لأبي الشيخ في حديث سمرة يذبح يوم سابعه ثم يحلق وأخرج عبد الرزاق عن بن جريج يبدأ بالذبح قبل الحلق وحكى عن عطاء عكسه ونقله الروياني عن نص الشافعي وقال البغوي في التهذيب يستحب الذبح قبل الحلق وصححه النووي في شرح المهذب والله أعلم."(كتاب العقيقة، باب:إماطة الأذى عن الصبي في العقيقة، ج:9، ص:596، ط:دار المعرفة)فیض الباری شرح صحیح البخاری میں ہے:"ثم إن الترمذي أجاز بها إلى يوم ‌إحدى ‌وعشرين. ‌قلت: بل يجوز إلى أن يموت، لما رأيت في بعض الروايات أن النبي صلى الله عليه وسلم عق عن نفسه بنفسه."(كتاب العقيقة، باب:إماطة الأذى عن الصبي في العقيقة، ج:5، ص:648، ط:دار الكتب العلمية)فقط والله أعلم
                                                  
عنوان: کئی گائیوں کا گوشت خلط ملط ہوجائے تو تقسیم کیسے ہوگی؟
سوال: اگر کسی جگہ بہت سی گائیوں کا گوشت  ہو اور پتہ نہ چلتا ہو کہ کون سا گوشت کس کا ہے تو اس گوشت کی تقسیم کیسے ہوگی؟
جواب: اگر کئی لوگوں نے اجتماعی طور پر گائیوں میں حصہ لیا ہو یا ہر ایک ایک کی الگ گائے ہو تو نفس مسئلہ تو یہی ہے کہ ہر ایک کا گوشت الگ رکھنا اور اسے دینا ضروری ہے، لیکن اگر غفلت یا کسی اور وجہ کی بنا پر  سب گوشت خلط ملط ہوگیا ہو اور اب ہر گائے کے شرکا کے لیے ان کے جانور اور  گوشت کی تعیین ممکن نہ ہو تو   انہیں ان کے حصوں کے اعتبار سے وہ گوشت تقسیم کرکے دیا جاسکتا ہے۔فتاوی ہندیہ میں ہے:"اشترى سبعة نفر سبعة شياه بينهم، ولم يسم لكل واحد منهم شاة بعينها، فضحوا بها كذلك، فالقياس أن لا يجوز، وفي الاستحسان يجوز."(الفتاوى الهندية : ٥/ ٣٠٦، دار الفکر)فقط واللہ اعلم
                                                  
عنوان: نومولود بچے کے بال وزن کیے بغیر گم ہوگئے تو کیا حکم ہے؟
سوال: بچے کی پیدائش کے ساتویں دن بچے کے بال کٹوائے تھے،  بالوں کا وزن کروانے کے لیے بال جیب میں رکھے،  لیکن غلطی سے وہ بال وزن کروائے  بغیر جیب سے کہیں گر گئے۔  اب اس صورتِ  حال میں کیا کیا جائے؟ اگر اندازہ سے رقم صدقہ کی جائے تو تقریباً کتنی رقم صدقہ کی جائے؟
جواب: عقیقہ کے دن   یعنی  بچے کی پیدائش کے ساتویں دن نومولود  کے سر کے بال کاٹ دینے کے بعد بالوں کے ہم وزن  چاندی یا اس کی قیمت کے بقدر   رقم  صدقہ کرنا مستحب ہے۔صورتِ  مسئولہ میں اگر بال جیب سے گر گئے  ہیں اور  اس کی رقم کے بقدر صدقہ کرنا چاہتے ہیں  تو محتاط اندازہ لگائیں یا پھر  چار گرام چاندی کے بقدر صدقہ کر دیں؛  کیوں کہ عام طور پر بال کا وزن چار گرام ہوتا ہے۔(رحمۃ اللہ الواسعۃ شرح حجۃ اللہ البالغہ ،  جلد۵، ص: ۱۹۲، ط: زمزم پبلیشرز )ترمذی شریف میں ہے:"عن علي بن أبي طالب قال: عق رسول الله صلى الله عليه وسلم عن الحسن بشاة، وقال: يا فاطمة، احلقي رأسه،وتصدقي بزنة شعره فضة، قال: فوزنته فكان وزنه درهما أو بعض درهم."(باب العقيقة بشاة،4/ 99 رقم:1519ط:مصطفیٰ البابی مصر)ترجمہ :حضرت علی   رضی اللہ عنہ بیان کرتے ہیں کہ رسول اللہ صلی اللہ علیہ وسلم نے حضرت حسن رضی اللہ عنہ کے عقیقے میں ایک بکری ذبح کی اور فرمایا: فاطمہ   اس کا سر منڈواؤ اور اس کے بالوں کے ہم وزن چاندی صدقہ کرو۔فتاویٰ شامی میں ہے:"يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضة أو ذهبا."(كتاب الحظروالاباحة ،6/ 336 ط:سعید)فقط واللہ اعلم
                                                  
عنوان: آٹھ آدمیوں کا 2 گائے کی قربانی کرنے کا حکم
سوال: آٹھ آدمی مل کر دو بڑے جانور کو قربانی کے لئے خریدےاور پھر ان دونوں جانوروں کی قربانی کرکے پورے گوشت کو آٹھ حصوں میں تقسیم کرلیں ،کیا اس طرح قربانی کرنا درست ہے؟
جواب: صورتِ مسئولہ میں ہر ایک جانور  میں اگر چار چار افراد شریک ہوں تو قربانی درست ہوگی اور اگر دونوں جانوروں میں آٹھ آٹھ افراد شریک ہوں تو  قربانی جائز نہیں ہوگی۔فتاوی عالم گیری میں ہے :"وإذا كان الشركاء في البدنة أو البقرة ثمانية لم يجزهم؛ لأن نصيب أحدهم أقل من السبع."(كتاب الأضحية،الباب الثامن،ج5،ص305،ط:دار الفكر)فقط واللہ اعلم
                                                  
