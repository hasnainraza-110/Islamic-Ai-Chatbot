عنوان: چار تولہ سونا میں قربانی کا وجوب
سوال: اگر کسی کے پاس ۴  تولہ سونا ہو، اور کچھ پیسے بھی ہوں تو کیا اس پہ قربانی واجب ہے؟
جواب: قربانی واجب ہونے کا نصاب وہی ہے جو صدقۂ فطر کے واجب ہونے کا نصاب ہے، یعنی جس عاقل، بالغ ، مقیم ، مسلمان  مرد یا عورت کی ملکیت میں قربانی کے ایام میں قرض کی رقم منہا کرنے کے بعد ساڑھے سات تولہ سونا، یا ساڑھے باون تولہ چاندی، یا اس کی قیمت کے برابر رقم ہو،  یا تجارت کا سامان، یا ضرورت سےزائد اتنا سامان  موجود ہو جس کی قیمت ساڑھے باون تولہ چاندی کے برابر ہو، یا ان میں سے کوئی ایک چیز یا ان پانچ چیزوں میں سے بعض چیزیں اتنی موجود ہوں جن کا مجموعہ ساڑھے باون تولہ چاندی کی قیمت کے برابر  ہوتو ایسے مرد وعورت پر قربانی واجب ہے۔لہٰذا صورتِ مسئولہ میں  جس شخص کے پاس قربانی کے ایام میں  چار تولہ سونا اور کچھ نقدی بھی ہواس پر  قربانی واجب ہوگی۔شای میں ہے:''وشرائطها: الإسلام والإقامة واليسار الذي يتعلق به) وجوب (صدقة الفطر).(قوله: واليسار إلخ) بأن ملك مائتي درهم أو عرضاً يساويها غير مسكنه وثياب اللبس أو متاع يحتاجه إلى أن يذبح الأضحية، ولو له عقار يستغله فقيل: تلزم لو قيمته نصاباً، وقيل: لو يدخل منه قوت سنة تلزم، وقيل: قوت شهر، فمتى فضل نصاب تلزمه. ولو العقار وقفاً، فإن وجب له في أيامها نصاب تلزم."(الدر المختار وحاشية ابن عابدين (رد المحتار) ،كتاب الأضحية، 6/ 312، ط: سعيد)فقط واللہ اعلم
                                                  
عنوان: جانورذبح کرتے وقت کتنی باربسم اللہ کہنا چاہیے؟
سوال: ذبح کرتے وقت " بسم الله اللہ اکبر " کو کتنی دفعہ پڑھنا چاہئے؟ مکمل وضاحت فرمائیں عین نوازش ہوگی۔
جواب: صورتِ مسئولہ میں جانور کوذبح کرتے وقت ایک ہی دفعہ " بسم اللہ اللہ اکبر " کہنا کافی ہے ،اگرایک دفعہ سے زیادہ پڑھے توبھی کوئی حرج نہیں ہے ،اور ہرجانور کے ذبح کرنے کے وقت اس کےلیے علیٰحدہ بسم اللہ پڑھنا ضروری ہے ،لیکن بسم اللہ اللہ اکبر پڑھنامستحب ہے ۔فتاوی شامی میں ہے:"والمعتبر) (الذبح عقب التسمية قبل تبدل المجلس) حتى لو أضجع شاتين إحداهما فوق الأخرى فذبحهما ذبحة واحدة بتسمية واحدة حلا، بخلاف ما لو ذبحهما على التعاقب لأن الفعل يتعدد فتتعدد التسمية ذكره الزيلعي في الصيد."(كتاب الذبائح ،ج:6ص:302 ،ط:سعيد)فتاوی عالمگیری میں ہے :"‌قال ‌البقالي المستحب أن يقول: بسم الله الله أكبر يعني بدون الواو ومع الواو يكره؛ لأن الواو يقطع فور التسمية، كذا في المحيط".(كتاب الذبائح ،الباب الأول في ركن الذبح وشرائطه وحكمه وأنواعه،ج:5،ص:288، ط:دارالفكر)فقط والله اعلم
                                                  
عنوان: قربانی کے گوشت کے تین حصے کرنا
سوال: قربانی کے گوشت کے 3 حصے کرنا لازمی ہے ؟ خود سارا گوشت رکھ سکتا ہے ؟ اگر سارا گوشت خود ہی رکھ لے تو گناہ ہوگا ؟
جواب: مال دار اور صاحب وسعت شخص کے لیے بہتر یہ ہے کہ قربانی کے گوشت کے تین حصے کرکےایک حصہ صدقہ میں دے، ایک حصہ رشتہ داروں اور دوست احباب میں بانٹ دے یا دعوت میں کھلا دے اور ایک حصہ اپنے کھانے کے لیے محفوظ رکھے۔ اور اگر کوئی سارا گوشت صدقہ کردے یا سارا اپنے پاس رکھ لے تو یہ بھی جائز ہے۔ لہٰذا اپنے حالات کو دیکھتے ہوئے اگر کوئی شخص غریبوں میں گوشت تقسیم نہ کرے تو شرعاً کوئی حرج نہیں ہے، بشرطیکہ نیت خالص قربانی کی ہو، گوشت کے حصول کی نیت نہ ہو۔بدائع الصنائع في ترتيب الشرائع میں ہے:" والأفضل أن يتصدق بالثلث ويتخذ الثلث ضيافة لأقاربه وأصدقائه ويدخر الثلث لقوله تعالى {فكلوا منها وأطعموا القانع والمعتر} [الحج: 36] وقوله -عز شأنه - {فكلوا منها وأطعموا البائس الفقير} [الحج: 28] وقول النبي عليه الصلاة والسلام: «كنت نهيتكم عن لحوم الأضاحي فكلوا منها وادخروا» فثبت بمجموع الكتاب العزيز والسنة أن المستحب ما قلنا."(كتاب التضحية،فصل في بيان ما يستحب قبل التضحية وبعدها وما يكره، 5/ 81،  ط:دار الكتب العلمية)فقط واللہ اعلم
                                                  
عنوان: بیوی کی طرف سے قربانی کرنا
سوال: بیوی کی قربانی خاوند کر سکتا ہے کیا؟ سونے کی ملکیت وہ بیوی کی ہے اور قربانی خاوند کرے گا یا عورت؟
جواب: صورتِ مسئولہ میں جب بیوی صاحب نصاب ہے تو قربانی اصلا اسی پر لازم ہے ،البتہ   خاوند اگر  اپنی خوشی ورضامندی سے اپنی رقم  سے اپنی قربانی کے ساتھ اپنی بیوی کی طرف سے اسے بتا کر ،اس کی اجازت سے قربانی کرنا چاہے تو  اس کی طرف سے قربانی کرنا جائز ہے اور یہ قربانی اس کی بیوی کی طرف سےادا ہوجائے گی، اور بیوی پر الگ سے اپنے پیسوں سے  دوبارہ قربانی کرنا لازم نہیں ہوگی۔  فتاوی ہندیہ میں ہے:"ولو ضحى ببدنة عن نفسه وعرسه وأولاده ليس هذا في ظاهر الرواية، وقال الحسن بن زياد في كتاب الأضحية: إن كان أولاده صغاراً جاز عنه وعنهم جميعاً في قول أبي حنيفة وأبي يوسف - رحمهما الله تعالى -، وإن كانوا كباراً إن فعل بأمرهم جاز عن الكل في قول أبي حنيفة وأبي يوسف رحمهما الله تعالى". (الباب السابع في التضحية عن الغير وفي التضحية بشاة الغير عن نفسه، کتاب الاضحیۃ، جلد 5 ص:302،ط: دار الفکر بیروت)فقط واللہ اعلم
                                                  
عنوان: گھر کے افراد کی طرف سے قربانی کا جانور خریدنا
سوال: اگر ایک گھر میں 8,9 افراد ہوں اور ہر ایک پر قربانی کرنا واجب ہو اور گھر کا خرچہ بھی ایک ہو اور گھر کا سربراہ ایک جانور لے کر آ جائے اور یہ کہے کہ سب کی طرف سے یہ قربانی ہے تو کیا یہ سب کی طرف سے قربانی ہو جائے گی  یا سب پر الگ الگ کرنا ہوگا؟
جواب: صورت مسئولہ میں اگر گھر کا سربراہ ایک جانور لےکر آجائے اور یہ کہے کہ آٹھ نو افراد کی طرف سے یہ قربانی ہے تو کسی کی بھی قربانی ادا نہیں ہوگی، اس لئے یا تو ایک بڑے جانور میں صرف سات متعین افراد کی نیت کرے یا ہر ایک فرد کے لئے ایک ایک حصہ لے یعنی آٹھ افراد کے لئے آٹھ حصے اور نو افراد کے لئے نو حصے یا سب کے لئے ایک ایک بکرا یا دنبہ لے کر قربانی کرے تو سب کی قربانی صحیح ہوگی ورنہ نہیں۔بدائع الصنائع میں ہے:"وأما قدره فلا يجوز الشاة والمعز إلا عن واحد وإن كانت عظيمةً سمينةً تساوي شاتين مما يجوز أن يضحى بهما؛ لأن القياس في الإبل والبقر أن لا يجوز فيهما الاشتراك؛ لأن القربة في هذا الباب إراقة الدم وأنها لا تحتمل التجزئة؛ لأنها ذبح واحد، وإنما عرفنا جواز ذلك بالخبر فبقي الأمر في الغنم على أصل القياس.فإن قيل: أليس أنه روي أن رسول الله صلى الله عليه وسلم ضحى بكبشين أملحين أحدهما عن نفسه والآخر عمن لا يذبح من أمته فكيف ضحى بشاة واحدة عن أمته عليه الصلاة والسلام؟(فالجواب) أنه عليه الصلاة والسلام إنما فعل ذلك لأجل الثواب؛ وهو أنه جعل ثواب تضحيته بشاة واحدة لأمته، لا للإجزاء وسقوط التعبد عنهم، ولا يجوز بعير واحد ولا بقرة واحدة عن أكثر من سبعة، ويجوز ذلك عن سبعة أو أقل من ذلك، وهذا قول عامة العلماء".( کتاب التضحیۃ ،فصل في محل إقامة الواجب في الأضحية ، جلد 5 ص: 70 ط: دار الکتب العلمیۃ بیروت)فقط واللہ اعلم
                                                  
عنوان: عقیقہ کے مسائل احکام
سوال: عقیقہ کے ضروری  مسائل بتادیں!
جواب: صورت مسئولہ میں جس جانور کی قربانی جائز ہے،  اس  میں  عقیقہ  کرنا  بھی  جائز  ہے، جیسے :اونٹ، گائے، بھینس، بکرا وغیرہ اور اونٹ، گائے میں عقیقہ کے سات حصے رکھ سکتے ہیں، مثلاً کسی شخص کے تین لڑکے اور ایک لڑکی ہو اور وہ ان سب کے عقیقہ میں ایک گائے یا ایک اونٹ ذبح کرنا چاہے تو کرسکتا ہے۔   (ہندیہ، ج:۵،ص:۳۰۴)٭گائے، بیل وغیرہ میں کچھ حصے قربانی کے اور کچھ حصے عقیقے کے رکھنا جائز ہے۔   (ہندیہ، ج:۵،ص:۳۰۴)٭جس جانور کی قربانی جائز نہیں، جیسے: ہرن، نیل، گائے وغیرہ، اس سے عقیقہ کرنا بھی جائز نہیں، اور جس جانور کی قربانی جائز ہے، جیسے: گائے، بیل اور بکرا وغیرہ، اس سے عقیقہ بھی درست ہے۔ (ہندیہ، ج:۵،ص:۳۰۴)٭عقیقہ کے گوشت کے تین حصے کرنا مستحب ہیں: ایک حصہ صدقہ کردیں، ایک حصہ پڑوسیوں اور رشتہ داروں کو دے دیں، اور ایک حصہ گھر میں رکھ لیں۔  (ہندیہ، ج:۵،ص:۳۰۴)٭عقیقہ کے گوشت سے دعوت کرنا بھی جائز ہے، نیز عقیقہ یا قربانی کا گوشت  ولیمہ  کی دعوت میں استعمال کرنا جائز ہے۔(إعلاء السنن، باب أفضلية ذبح الشاة في العقيقة، قبیل باب ما یقول الذابح عند الذبح، (17/ 127)شامي، ج:۶، ص:۳۲۶  )سرکے بال منڈوانا٭بچہ/بچی کی ولادت کے ساتویں دن سر کے بال منڈوادیں، خواہ پہلے سرمنڈوائیں، پھر عقیقہ کریں یا پہلے عقیقہ کریں، پھر سر کے بال منڈوائیں، دونوں طرح جائز ہے، البتہ بہتر یہ ہے کہ پہلے بچہ کے سر کے بال منڈوائیں، پھر عقیقہ کا جانور ذبح کریں۔(إعلاء السنن۱۷ ؍ ۱۲۶ ، ط:إدارة القرآن)بالوں کے وزن کے برابر چاندی صدقہ کرنا٭بچہ/بچی کے سر کے بال منڈوانے کے بعد بالوں کے وزن کے برابر سونا یا چاندی خیرات کردیں (چاندی سے اس کا اندازہ رقم میں تقریباً پانچ سو روپے سے ایک ہزار روپے تک ہے، یہ رقم صدقہ کردیں) اور بالوں کو کسی جگہ دفن کردیں۔(مشکوٰۃ، ج:۲،ص:۳۶۲)٭لڑکے اور لڑکی کا سر منڈوانے کے بعد اگر زعفران میسر ہو تو تھوڑا سا زعفران پانی میں گھول کر روئی وغیرہ سے اس کے سر پر لگادیں اور اگر زعفران نہ ہو تو کچھ حرج نہیں، کیونکہ یہ عمل بہتر ہے، ضروری نہیں ہے۔(مشکوٰۃ، ج:۲،ص:۳۶۲)ساتویں دن عقیقہ نہ کرسکنے کا حکم:٭اگر کوئی ساتویں دن عقیقہ نہ کرسکے تو آئندہ جب کرے ساتویں دن کا خیال کرنا مستحب ہے، ا س کاآسان طریقہ یہ ہے کہ جس دن لڑکا یا لڑکی پیدا ہو، اس سے ایک دن پہلے عقیقہ کردیں، مثلاً اگر لڑکا جمعہ کے دن پیدا ہوا ہے تو جمعرات کو عقیقہ کردیں اور اگر جمعرات کو بچہ پیدا ہواہے تو بدھ کو عقیقہ کردیں، اس طرح جب بھی عقیقہ کیا جائے گا، وہ حساب سے ساتواں دن پڑے گا۔(شرح المہذب، ج:۹،ص:۲۴۵)٭اگر کوئی ا س کا لحاظ کیے بغیر کسی بھی دن عقیقہ کردے یا بقر عید کے دن قربانی کے ساتھ عقیقہ کردے تو بھی جائز ہے۔(فتاوی شامی ۔6/ 326، کتاب الاضحیۃ، ط: سعید)٭جس شخص کا پیدائش کے بعد عقیقہ نہ ہو اہو تو بعد میں اس کو اپنا عقیقہ کرنا جائز ہے، چنانچہ ایک روایت میں ہے کہ: آنحضرت صلی اللہ علیہ وسلم نے نبوت ملنے کے بعد اپنا عقیقہ فرمایا۔(شرح المہذب، ج:۹، ص:۲۴۵ وتنقیح الحامدیہ، ج:۲،ص:۲۳۳)ختنہ کروانا:٭اگر لڑکا پیدا ہو تو ولادت کے ساتویں دن ختنہ کرانا مستحب ہے، کیونکہ ولادت کے ساتویں دن سے لڑکے کی بارہ سال عمر ہونے تک ختنہ کرانے کا مستحب وقت ہے۔ حضور صلی اللہ علیہ وسلم نے حضرت حسن اور حضرت حسین r کی ولادت کے ساتویں دن اُن کا ختنہ کروایا تھا اور حضرت ابراہیم علیہ السلام نے حضرت اسحاق علیہ السلام کی ولادت کے ساتویں دن اُن کا ختنہ کرایا تھا اور حضرت اسماعیل علیہ السلام کا تیرہ سال کی عمر میں ختنہ کروایا تھا۔(تکملۃ فتح الملہم، ج:۵،ص:۹)بچہ کا نام رکھنا:٭ساتویں دن لڑکے/لڑکی کا اچھا سانام رکھ دیں، نام رکھنے میں ساتویں دن سے زیادہ تاخیر نہ کریں، اور ایسا نام نہ رکھیں جس کے معنی برے ہوں یا اس میں بڑائی کا یا بزرگی کا مفہوم نکلتاہو، جیسے: عاصی یا عاصیہ، جس کے معنی نافرمانی کرنے والا اور نافرمانی کرنے والی کے ہیں، یا جیسے: شہنشاہ، اور امیر الامراء، اس میں بڑائی پائی جاتی ہے، یا جیسے ’’برہ ‘‘نیکو کار اس میں بزرگی پائی جاتی ہے ۔(تکملۃ فتح الملہم، ج:۴،ص:۲۱۴)٭لڑکے /لڑکی کی ولادت کے دن نام رکھنا بھی جائز ہے۔(تکملۃ فتح الملہم، ج:۴،ص:۲۲۰)٭لڑکے/لڑکی کا نام کسی نیک اور بزرگ سے رکھوانا مستحب ہے ،وہ اپنی پسند سے بچہ/بچی کا کوئی نام رکھ دے۔(تکملۃ فتح الملہم، ج:۴، ص:۲۲۰)فقط واللہ اعلم
                                                  
عنوان: چہرے پر سفید داغ والے جانور کی قربانی کا حکم
سوال: اگر کسی جانور کے منہ کے پاس سفید داغ ہو توکیااس جانور  کی قربانی ہوجائے گی؟
جواب: صورت مسئولہ میں مذکور ہ جانور جس کے چہرہ پر سفید داغ ہے ،یہ ایساعیب نہیں ہے جو قربانی سے مانع ہو،لہذا مذکورہ جانور کی قربانی بلاکراہت صحیح ہے۔فتاوی عالمگیریۃ میں ہے:"(وأما صفته) : فهو أن يكون سليما من العيوب الفاحشة، كذا في البدائع."(كتاب الاضحية،الباب الخامس في بيان محل اقامة الواجب،ج: 5،ص: 297،ط: رشيدية)فقط واللہ اعلم
                                                  
عنوان: خنثی بکرے کی قربانی یا عقیقہ کرنے کا حکم
سوال: ہمارے گھر میں ایک جانور ہے جو کہ نہ بکری ہے نہ بکرا ،  بالفاظ دیگر خنثی ہے۔ کیا اس کی قربانی یا عقیقہ کرسکتے ہیں ؟
جواب: جو جانور خنثی ہو، یعنی: اس میں نر ومادہ دونوں کی جنسی علامات ہوں یا دونوں میں سے کسی کی کوئی جنسی علامت نہ ہو اور پیشاب کے لیے صرف سوراخ ہو تو اس کی قربانی یا عقیقہ شرعاً درست نہیں، جانور کا خنثی ہونا ایسا عیب ہے جو قربانی یا عقیقہ کی صحت میں مانع ہوتاہے ؛ اس لیے آپ قربانی اور عقیقہ میں کوئی ایسا جانور ذبح کریں جس میں اس طرح کا کوئی عیب نہ ہو۔الدر المختار وحاشية ابن عابدين میں ہے:"ولا بالخنثى؛ لأن لحمها لاينضج، شرح وهبانية".کتاب الأضحيه،ج:6،ص:325،ط:سعيد)فتاوی محمودیہ میں ہے:"جس بکری میں نر اور مادہ دونوں کی علامتیں موجود نہ ہوں، یا دونوں کی علامت ہو وہ خنثی ہے اس کی قربانی نہ کی جائے۔"(17/ 379)فقط واللہ اعلم
                                                  
عنوان: جانور ذبح کرنے کا طریقہ
سوال: جانور کو ذبح کرتے وقت جانور کی پشت قبلہ کی طرف ہو یا جانور کے کھر؟ براہ کرم تفصیل سے ذبح کرتے وقت کا  طریقہ سمجھادیں؟
جواب: جانور کو ذبح کرنے  کا صحیح طریقہ یہ ہے کہ جانور کو قبلہ رو لٹانے کے بعد ’’بسم اللہ،  اللہ اکبر‘‘  کہتے ہوئے تیز دھارچھری یا  چھرے سے جانور کے حلق اور لبہ کے درمیان ذبح کیا جائے، اور گردن کو پورا کاٹ کر الگ نہ کیا جائے، نہ ہی حرام مغز تک کاٹا جائے، بلکہ ’’حلقوم‘‘ اور ’’مری‘‘  یعنی سانس کی نالی اور اس کے اطراف کی خون کی رگیں جنہیں ’’اَوداج‘‘  کہا جاتا ہے، کاٹ دی جائیں، اس طرح جانور کو شدید تکلیف بھی نہیں ہوتی اور سارا  نجس خون بھی نکل جاتا ہے۔جانور کو قبلہ رخ لٹانے میں بہتر یہ ہے کہ جانور کی بائیں کروٹ پر اسے لٹایا جائے، (یعنی ہمارے ملک میں جانور کا سر جنوب کی طرف اور دُم شمال کی جانب ہو)؛ تاکہ دائیں ہاتھ سے جانور کو ذبح کرنے میں سہولت ہو۔ اور ظاہر ہے کہ جانور کو قبلہ رُخ کرنے کی صورت میں اس کی پشت قبلے کی جانب نہیں ہوگی، بلکہ پاؤں قبلے کی جانب ہوں گے۔فتاوی ہندیہ میں ہے :"أما الإختيارية فركنها الذبح فيما يذبح من الشاة والبقر، والنحر فيما ينحر وهو الإبل عند القدرة على الذبح والنحر، ولا يحل بدون الذبح أوالنحر، والذبح هو فري الأوداج ومحله ما بين اللبة واللحيين، والنحر فري الأوداج ومحله آخر الحلق، ولو نحر ما يذبح أو ذبح ما ينحر يحل لوجود فري الأوداج لكنه يكره لأن السنة في الإبل النحر وفي غيرها الذبح، كذا في البدائع۔۔۔۔۔والعروق التي تقطع في الذكاة أربعة: الحلقوم وهو مجرى النفس، والمريء وهو مجرى الطعام، والودجان وهما عرقان في جانبي الرقبة يجري فيها الدم، فإن قطع كل الأربعة حلت الذبيحة، وإن قطع أكثرها فكذلك عند أبي حنيفة رحمه الله تعالى ، وقالا: لا بد من قطع الحلقوم والمريء وأحد الودجين، والصحيح قول أبي حنيفة  رحمه الله تعالى : لما أن للأكثر حكم الكل، كذا في المضمرات."(کتاب الذبائح ،الباب الاول فی رکن الذبح،ج:۵،ص:۲۸۵،۲۸۷،دارالفکر)فقط واللہ اعلم
                                                  
عنوان: گٹکا اور ماوا کے کاروبار کرنے والے کو قربانی میں شریک کرنا
سوال: گٹکا اور ماوا کے کاروبار کرنے والے کے ساتھ قربانی میں شریک ہونے کا کیا حکم ہے ؟
جواب: اگر گٹکے اور ماوے میں  ناپاک اور حرام اشیاء شامل نہیں ہے تو اس کی تجارت حرام نہیں ہوتی، البتہ مضر صحت اور قانوناً جرم ہونے کی وجہ سے اس سے بچنا چاہئے، بہرحال اس صورت میں اس سے حاصل ہونے والی کمائی حلال ہوگی ، اور ایسے شخص کو قربانی میں شریک بنانا درست ہوگا۔اور جس گٹکے اور ماوے میں حرام اشیاء شامل ہوں تو اس کی تجارت جائز نہیں ہے اور اس سے حاصل ہونے والی کمائی بھی حلال نہیں۔ اور جس شخص کی کل یا اکثر آمدن حلال نہ ہو  یا وہ اپنی حرام آمدن سے قربانی میں شریک ہو رہا ہو،اسے قربانی میں شریک بنانا درست نہیں۔الفتاوى الهندية (5/ 304):"وإن كان كل واحد منهم صبياً أو كان شريك السبع من يريد اللحم أو كان نصرانياً ونحو ذلك لايجوز للآخرين أيضاً، كذا في السراجية. ولو كان أحد الشركاء ذمياً كتابياً أو غير كتابي وهو يريد اللحم أو يريد القربة في دينه لم يجزئهم عندنا؛ لأن الكافر لايتحقق منه القربة، فكانت نيته ملحقةً بالعدم، فكأنه يريد اللحم، والمسلم لو أراد اللحم لايجوز عندنا".فقط واللہ اعلم
                                                  
عنوان: قربانی کا بکرا بیچ کر بھینس میں حصہ ڈالنے  کا حکم
سوال: ایک شوہر  قربانی کےلیے دو بکرے لےکر آئے اور اپنی بیوی سے کہا کہ ایک میری طرف سے ہےاور ایک آپ کی طرف سے ہے ،پھر بیوی نے اپنے لیے ان میں سے ایک کو متعین کیا ، پھر دوسرے دن  شوہر نے کہا کہ یہ بکرا کمزور ہے، اس کو بیچ کر میں آپ کا حصہ بھینس میں  رکھ دیتا ہوں تو کیا اب بکرے کی جگہ وہ حصہ کافی ہوجائے گا؟
جواب: واضح رہےکہ اگر صاحب ِنصاب شخص قربانی کا متعین شدہ جانور تبدیل کرکے دوسرے جانور کی قربانی کرے تو قربانی درست ہوجائے گی ،البتہ یہ خیال رکھا جائےکہ دوسرا جانور پہلے سے کم قیمت والا نہ ہو ، اگر دوسرا جانور اس سے کم قیمت والا ہو تو بقیہ اضافی رقم  صدقہ کرناضروری ہے،اور اگر وہ صاحبِ نصاب نہ ہو اور نفل قربانی کرتےہوئے کسی مخصوص جانور کی قربانی کی نیت سےخریدلے تو اس پر اسی  متعین جانور کی قربانی کرنا واجب ہے،اس کو جانور تبدیل کرنا جائز نہیں ہے ۔لہذ ا صورتِ مسئولہ میں مذکورہ شخص کی بیوی اگر صاحبِ نصاب ہوتو   قربانی کی نیت سے خریدے ہوئے بکرے کو فروخت کرنے کے بعد اگر بھینس  میں ایک حصہ قربانی  کے لیے رکھ لیاتو قربانی درست ہوجائے گی،البتہ بھینس کا ایک حصہ رکھنےکے بعد  بکرے کی قیمت میں سے اگر کچھ رقم اضافی بچ جائے اس کو صدقہ کرنا ضروری ہےاوراگر وہ صاحبِ نصاب نہ ہو تو اس پر اسی بکرے کی قربانی  کرنا واجب ہے،اس کو بکرے کی جگہ بھینس میں  حصہ رکھنے کی گنجائش نہیں ہے ۔فتاوی ہندیہ میں ہے:"‌رجل ‌اشترى ‌شاة ‌للأضحية وأوجبها بلسانه، ثم اشترى أخرى جاز له بيع الأولى في قول أبي حنيفة ومحمد - رحمهما الله تعالى -، وإن كانت الثانية شرا من الأولى وذبح الثانية فإنه يتصدق بفضل ما بين القيمتين؛ لأنه لما أوجب الأولى بلسانه فقد جعل مقدار مالية الأولى لله تعالى فلا يكون له أن يستفضل لنفسه شيئا، ولهذا يلزمه التصدق بالفضل قال بعض مشايخنا: هذا إذا كان الرجل فقيرا فإن كان غنيا فليس عليه أن يتصدق بفضل القيمة، قال الإمام شمس الأئمة السرخسي الصحيح أن الجواب فيهما على السواء يلزمه التصدق بالفضل غنيا كان أو فقيرا؛ لأن الأضحية وإن كانت واجبة على الغني في الذمة فإنما يتعين المحل بتعيينه فتعين هذا المحل بقدر المالية لأن التعيين يفيد في ذلك".(كتاب الأضحية، الباب الثاني، 294/5، ط : رشيديه)فتاوی شامی میں ہے:"(‌وفقير) ‌عطف ‌عليه (شراها لها) لوجوبها عليه بذلك حتى يمتنع عليه بيعها (و) تصدق (بقيمتها غني شراها أولا) لتعلقها بذمته بشرائها أولا، فالمراد بالقيمة قيمة شاة تجزي فيها".(كتاب الأضحية، 321/6، ط : سعيد) فقط والله اعلم
                                                  
عنوان: عقیقہ کے پیسے غریب کو دینا
سوال: عقیقہ کرنا لازم ہے یا ان پیسوں کو غریبوں کو  بھی دے سکتے ہیں؟
جواب: واضح رہے کہ لڑکا یا لڑکی کے پیدائش کے ساتویں روز صاحب استطاعت شخص کے لیےاگر لڑکا ہو تو دو بکرے یا دو بکری اور اگر لڑکی ہو تو ایک بکرا یا بکری ذبح کرنا  مستحب اور افضل ہے اور عقیقہ کا یہی طریقہ نبی کریم صلی اللہ علیہ وسلم اور صحابہ کرام رضی اللہ عنہم سے ثابت ہے لہذاکسی غریب کی مدد کرنے سے عقیقہ مسنونہ ادا نہ ہوگا اور اس کی خیر و برکات حاصل نہیں ہوں گی۔ فتاوی شامی میں ہے:"يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضة أو ذهبا ثم يعق عند الحلق عقيقة إباحة على ما في الجامع المحبوبي، أو تطوعا على ما في شرح الطحاوي، وهي شاة تصلح للأضحية تذبح للذكر والأنثى سواء فرق لحمها نيئا أو طبخه بحموضة أو بدونها مع كسر عظمها أو لا واتخاذ دعوة أو لا، وبه قال مالك. وسنها الشافعي وأحمد سنة مؤكدة شاتان عن الغلام وشاة عن الجارية غرر الأفكار ملخصا."(کتاب الاضحیة جلد ۶ ص : ۳۶۶ ط : دارالفکر)بدائع الصنائع میں ہے:"(‌ومنها) ‌أن ‌لا ‌يقوم غيرها مقامها حتى لو تصدق بعين الشاة أو قيمتها في الوقت لا يجزيه عن الأضحية؛ لأن الوجوب تعلق بالإراقة والأصل أن الوجوب إذا تعلق بفعل معين أنه لا يقوم غيره مقامه كما في الصلاة والصوم وغيرهما."(کتاب الاضحیة ، فصل فی انواع کیفیة الوجوب جلد ۵ ص : ۶۶ ط : دار الکتب العلمیة)فقط و اللہ اعلم
                                                  
عنوان: ایک لاکھ روپے پر قربانی کا حکم
سوال: میری عمر 25 سال ہے اور میں ابھی ایم فل کر رہا ہوں میرے پاس 100000 روپے ہیں، میری ضروریات زندگی میرے والد صاحب پورا کرتے ہیں، کیا میرے اوپر قربانی واجب ہے؟
جواب: قربانی واجب ہونے کا نصاب وہی ہے جو صدقۂ فطر کے واجب ہونے کا نصاب ہے، یعنی جس عاقل، بالغ، مقیم، مسلمان  مرد یا عورت کی ملکیت میں قربانی کے ایام میں قرض کی رقم منہا کرنے کے بعد ساڑھے سات تولہ سونا، یا ساڑھے باون تولہ چاندی، یا اس کی قیمت کے برابر رقم ہو،  یا تجارت کا سامان، یا ضرورت  اور استعمال سےزائد اتنا سامان  موجود ہو جس کی قیمت ساڑھے باون تولہ چاندی کے برابر ہو، یا ان میں سے  بعض یا سب کا مجموعہ ساڑھے باون تولہ چاندی کی قیمت کے برابر  ہوتو ایسے مرد وعورت پر قربانی واجب ہے۔قربانی  واجب ہونے کے لیے نصاب کے مال، رقم یا ضرورت و استعمال سے  زائد سامان پر سال گزرنا شرط نہیں ہے، اور تجارتی ہونا بھی شرط نہیں ہے، ذی الحجہ کی بارہویں تاریخ کے سورج غروب ہونے سے پہلے  جو مرد یا عورت صاحبِ نصاب بن جائے، اس پر قربانی  واجب ہے۔لہذا صورت مسئولہ میں آپ پر اگر کوئی قرض وغیرہ نہیں ہے اور آپ کی ملکیت میں ایک لاکھ روپے ہیں تو آپ پر قربانی واجب ہے۔فتاوی شامی میں ہے:"وشرائطها: الإسلام والإقامة واليسار الذي يتعلق به) وجوب (صدقة الفطر).(قوله: واليسار إلخ) بأن ملك مائتي درهم أو عرضاً يساويها غير مسكنه وثياب اللبس أو متاع يحتاجه إلى أن يذبح الأضحية، ولو له عقار يستغله فقيل: تلزم لو قيمته نصاباً، وقيل: لو يدخل منه قوت سنة تلزم، وقيل: قوت شهر، فمتى فضل نصاب تلزمه. ولو العقار وقفاً، فإن وجب له في أيامها نصاب تلزم."(كتاب الأضحية، جلد 6 ص: 312 ط: سعید)فتاوى  هندية  میں ہے:"وهي واجبة على الحر المسلم المالك لمقدار النصاب فاضلاً عن حوائجه الأصلية، كذا في الاختيار شرح المختار، ولايعتبر فيه وصف النماء، ويتعلق بهذا النصاب وجوب الأضحية،ووجوب نفقة الأقارب، هكذا في فتاوى قاضي خان".(الباب الثامن في صدقة الفطر، جلد 1 ص: 191، ط: دار الفکر) فقط واللہ اعلم
                                                  
عنوان: مکان کی خریداری کے لیے رکھی ہوئی رقم پر قربانی کا وجوب
سوال: ایک صاحب کے پاس تقریباً تین لاکھ کی ملکیت ہے، مگر اپنا ذاتی مکان نہیں ہے اور وہ رقم مکان خریدنے کی غرض سے جمع کی ہے اور اس جگہ ایک گز کی قیمت ایک لاکھ انڈین روپیہ ہے۔ آیا اس پر قربانی واجب ہے یا نہیں؟وضاحت فرمایئے!
جواب: صورتِ  مسئولہ میں اگر مذکورہ شخص کے پاس عید الاضحٰی کے ایام میں جمع کردہ رقم  ( تین لاکھ  ہندوستانی  روپے)  موجود ہوں، تو چونکہ مذکورہ رقم ساڑھے باون تولہ چاندی کی  قیمت سے زائد ہے ،لہذا  اس صورت میں ان   پر قربانی واجب ہوگی، اگرچہ وہ رقم انہوں نے مکان خریدنے کی نیت سے جمع کی ہو،نیز اس رقم پر سال گزرنا بھی شرط نہیں ہے۔(مستفاد: فتاویٰ بینات4/566،ط:مکتبہ بینات)بدائع الصنائع في ترتيب الشرائع میں ہے:"ومنها الغنى لما روي عن رسول الله صلى الله عليه وسلم أنه قال: «من وجد سعة فليضح» شرط عليه الصلاة والسلام السعة وهي الغنى ولأنا أوجبناها بمطلق المال ومن الجائز أن يستغرق الواجب جميع ماله فيؤدي إلى الحرج فلا بد من اعتبار الغنى وهو أن يكون في ملكه مائتا درهم أو عشرون دينارا أو شيء تبلغ قيمته ذلك سوى مسكنه وما يتأثث به وكسوته وخادمه وفرسه وسلاحه وما لا يستغني عنه وهو نصاب صدقة الفطر."(کتاب الاضحیۃ، ج نمبر ۵، ص نمبر ۶۴ ،دار الکتب العلمیۃ)فقط واللہ اعلم
                                                  
عنوان: سودی آمدنی سے قربانی کا حکم
سوال: میں ایک بیوہ خاتون ہوں، میری ایک ہی بیٹی ہے جو کہ ابھی پڑھ رہی ہے ،ہمارا کوئی کمانے کا ذریعہ نہیں ہے، میرے شوہر کے انتقال کے بعد جو پیسے مجھے ملے تھے ان کے دفتر کی طرف سے وہ میں نے بینک میں فکس کروا دیے ہیں، اس پیسے کا جو سود  آتا ہے اس پہ ہم دونوں ماں بیٹی گزارا کرتے ہیں، میری بیٹی چھوٹی ہے اور میری حالت ایسی نہیں کہ میں نوکری کر سکوں ۔اب میں اس پیسے سے اپنے مرحوم شوہر کے نام پر قربانی کرتی ہوں تو لوگ کہتے ہیں قبول نہیں ہوگی ،براہ مہربانی میری اس مسئلہ میں رہنمائی فرمائیں کیوں کہ میں اپنے مرحوم شوہر کے نام کی قربانی کرنا چاہتی ہوں؟
جواب: واضح  رہے کہ سائلہ کے پاس اگر آمدن کا  کوئی ذریعہ نہیں  تو گزر بسر  کے لیے بجائے بینک میں رقم لگانے کے، کسی جائز و حلال کاروبار میں رقم لگا ئے، یا کوئی جائیداد وغیرہ لے کر کرایہ پر چڑھا دے؛ تاکہ گزر بسر  کا بندوبست بھی ہوجائے اور لقمۂ حرام سے بھی حفاظت ہوجائے۔نیز بینک سے حاصل ہونے والے سود سے قربانی بھی جائز نہیں، البتہ اس کے علاوہ  سائلہ کاجو اصل پیسہ ہے ، اس سے اپنی اور اپنے شوہر کی طرف  سے  قربانی    کی جاسکتی ہے۔فتاوی شامی میں ہے:"(قوله: كلّ قرض جرّ نفعًا حرام) أي إذا كان مشروطًا كما علم مما نقله عن البحر وعن الخلاصة. وفي الذخيرة: وإن لم يكن النفع مشروطًا في القرض، فعلى قول الكرخي لا بأس به، ويأتي تمامه." (کتاب البیوع،فصل فی القرض، مطلب كل قرض جر نفعا حرام، ج : 5، ص : 166 ،ط: سعید)ہندیہ میں ہے:" وإن كان كل واحد منهم صبياً أو كان شريك السبع من يريد اللحم أو كان نصرانياً ونحو ذلك لايجوز للآخرين أيضاً، كذا في السراجية. ولو كان أحد الشركاء ذمياً كتابياً أو غير كتابي وهو يريد اللحم أو يريد القربة في دينه لم يجزئهم عندنا؛ لأن الكافر لايتحقق منه القربة، فكانت نيته ملحقةً بالعدم، فكأنه يريد اللحم، والمسلم لو أراد اللحم لايجوز عندنا".(الفتاوى الهندية ، كتاب الأضحية، الباب الثامن فيما يتعلق بالشركة في الضحايا، 5/ 304، الناشر: دار الفكر)فقط واللہ اعلم
                                                  
عنوان: عقیقہ کا حکم
سوال: عقیقہ کرنا کیا لازمی ہے ؟اگر عقیقہ نہ کیا جائے تو کیا گناہ ہے؟
جواب: واضح رہے کہ صاحبِ استطاعت شخص کا عقیقہ کرنا مستحب ہے، فرض یا واجب نہیں ہے ،عقیقہ کرنا اولیٰ و افضل ہے  ،عقیقہ کرنے سے بچہ آفات اور بلاؤں سے محفوظ رہتا ہے،اور  جو استطاعت کے باوجود عقیقہ نہ کرے  اس پر  کوئی  گناہ نہیں ہے ۔ مشكاة المصابيح ميں هے:"وعن الحسن عن سمرة قال: قال رسول الله صلى الله عليه وسلم: الغلام مرتهن بعقيقته تذبح عنه يوم السابع ويسمى ويحلق رأسه."ترجمہ:" رسول اللہ صلی اللہ علیہ وسلم نے فرمایا:ہر بچہ اپنےعقیقہ کے بدلے گروی ہوتاہے ،اس کی طرف سے ساتویں روز ذبح کیا جائے،  اس کا نام رکھا جائےاوراس کا سر مونڈا جائے۔"(باب العقیقۃ،1207/2،ط:المکتب الاسلامی)فتاوی شامی میں ہے:"يستحب لمن ولد له ولد ۔۔۔ ثم يعق عند الحلق عقيقة إباحة علي ما في جامع المحبوبي أو تطوعا علي ما في شرح الطحاوي."(كتاب الاضحیۃ ،336/6،ط:ایچ ایم سعید)فقط واللہ اعلم
                                                  
عنوان: قربانی کے جانور کے حصہ دار کا مشترکہ جانور کو نہلانے اور ذبح کرنے کی اجرت لینا
سوال: سات آدمیوں نے قربانی  کے  لیے ایک بھینس خریدی،  ان حصہ داروں میں سے ایک نے یہ کہا کہ بھینس کو  نہلانے وغیرہ کی میری ذمہ داری رہے  گی،  اس کے   لیے مجھ کو ایک سو روپیہ اجرت  دے دیجیے گا،  سب حصہ دار راضی ہوگئے  اور ایک دن کی ایک سو  روپے کی اجرت  دے دی گئی تو  کیا اس حصہ دار کو اجرت لینا درست  ہے؟ اسی طرح ایک حصہ دار نے کہا  کہ بھینس کو بنانے کے  لیے قصائی نہ بلایاجائے،  میں خود بنادوں گا،  مجھ کو اس کی اجرت  دے دیجیے گا، بقیہ حصہ دار راضی  ہوگئے اور مطلوبہ اجرت حصہ دار کو  دے کر بھینس بنوالی  تو کیا حصہ دار کا اجرت لینا شرعًا  درست  ہے؟
جواب: صورتِ  مسئولہ میں  قربانی کے  بڑے جانور میں کسی ایک حصہ دار کا جانور کو نہلانے  وغیرہ یا ذبح کرنے کی مقررہ اجرت پر ذمہ داری دینا درست نہیں ہے، اور اس کے لیے اجرت پر یہ معاملہ کرنا جائز نہیں ہے، اس لیے جس جانور کو نہلانے یا ذبح کرنے  کی وہ اجرت لے رہا ہے اس میں خود اس کا حصہ بھی ہے اور اپنی ہی چیز کی بھی خود ہی اجرت  وصول کررہا ہے،اور   شراکت  کے ساتھ ساتھ ایک شریک بطورِ اجرت کام کرے،  اس صورت  میں شریک کا اجیر ہونا لازم آتا ہے اور شرکت اوراجارہ جمع نہیں ہوسکتے ۔الدر المختار و حاشية ابن عابدين (رد المحتار) (6/ 60):’’(ولو) استأجره (لحمل طعام) مشترك (بينهما فلا أجر له)؛ لأنه لا يعمل شيئاً لشريكه إلا ويقع بعضه لنفسه؛ فلايستحق الأجر.‘‘فقط واللہ اعلم
                                                  
عنوان: غریب آدمی کا تھوڑی سے جمع پونجی سے قربانی کرنے اور اس قربانی کے گوشت میں سے کھانے کا حکم
سوال: میں صاحبِ  نصاب نہیں ہوں، اپنے مال سے فی سبیل اللہ کچھ نکالتا رہتا ہوں،  اس کو خرچ کرنے میں میری نیت نفلی صدقہ یا بعض اوقات کسی کی مدد یا فلاح عامہ کے کام وغیرہ  ہوتی ہے، تاہم بعض اوقات ایسے مواقع آجاتے ہیں جب اس مال سے خرید کی گئی  شے اپنے  استعمال میں لے آتا ہوں،  مثلاً  غربا کے  لیے لنگر کا اہتمام جس میں میں بھی شریک ہو جاتا ہوں میری دسترس میں موجود رقم کی مقدار اس وقت اتنی ہو گئی ہے کہ میں قربانی دے سکتا ہوں، کیا اس رقم سے قربانی کرنا میرے لیے  درست ہو گا؟ اگر کر سکوں تو اس کی نیت کیا ہو گی؟ اور اس کا گوشت کھا سکتا ہوں؟ اگر قربانی نہیں کر سکتا تو بھی بتا دیں۔ واضح رہے کہ مجھے قربانی کا بے حد شوق ہے اور اپنے مال میں  اتنی گنجائش نہیں ہے کہ قربانی  کے بعد سہولت کے ساتھ مہینہ گزار سکوں،  کیا میں اس جمع شدہ فی سبیل اللہ کے مال جو کہ میرےپر قطعاً فرض نہیں،  بلکہ صرف اللہ پاک کی خوشنودی  کے لیے نکالتا ہوں، کوقربانی کی مد میں استعمال کر سکتا ہوں؟
جواب: اگر آپ صاحبِ  نصاب نہیں ہیں تو آپ پر قربانی کرنا واجب نہیں ہے، لیکن اس کے باوجود آپ کے پاس تھوڑی بہت رقم جمع ہوگئی ہے جس سے آپ قربانی کرنا چاہتے ہیں تو اس رقم سے آپ کے  لیے قربانی کرنا جائز ہے، آپ اس قربانی میں قربانی  کی ہی نیت کریں گے، لیکن یہ بات ملحوظ رہے کہ اگرچہ آپ کے اوپر قربانی کرنا فی الحال واجب نہیں  ہے لیکن قربانی کی نیت سے جیسے ہی آپ جانور خرید لیں گے تو آپ پر اس متعین جانور کی قربانی واجب ہوجائے  گی، جانور خریدنے کے بعد آپ اس جانور کو بدل  نہیں سکتے  ، البتہ   چوں کہ آپ نے زبان سے قربانی  کی نذر نہیں مانی ہوگی؛ اس لیے  اس قربانی کا گوشت کھانا آپ کے  لیے جائز ہوگا۔ آپ ماہانہ جو رقم نفلی صدقہ کے  لیے جمع کرتے ہیں  اس رقم کو اس قربانی کی مد میں لگانا آپ کے  لیے  جائز ہے۔  تاہم آپ کو چاہیے کہ اپنے احوال کو بھی دیکھ لیجیے کہ اگر قربانی کرنے کی صورت میں   ماہانہ خرچ  میں بہت تنگی ہوجائے گی اور یہ آپ کے  لیے ناقابلِ برداشت بوجھ کا سبب بنے گا تو آپ قربانی نہ کیجیے، حسبِ توفیق صدقہ دے دیجیے۔الدر المختار وحاشية ابن عابدين (رد المحتار) (6/ 327)(قوله: ويأكل من لحم الأضحية إلخ) هذا في الأضحية الواجبة والسنة سواء إذا لم تكن واجبة بالنذر، وإن وجبت به فلا يأكل منها شيئا ولا يطعم غنيا سواء كان الناذر غنيا أو فقيرا لأن سبيلها التصدق وليس للمتصدق ذلك، ولو أكل فعليه قيمة ما أكل زيلعي، وأراد بالأضحية السنة أضحية الفقير فإنه صرح بأنها تقع منه سنة قبيل قول الكنز، ويضحي بالجماء لكنه خلاف ما في النهاية من أنها لا تقع منه واجبة ولا سنة بل تطوعا محضا، وكذا صرح في البدائع أنها تكون تطوعا وهي أضحية المسافر والفقير الذي لم يوجد منه النذر بها ولا الشراء للأضحية لانعدام سبب الوجوب وشرطه، فالظاهر أنه أراد بالسنة التطوع تأمل. ثم ظاهر كلامه أن الواجبة على الفقير بالشراء له الأكل منها. وذكر أبو السعود أن شراءه لها بمنزلة النذر فعليه التصدق بها اهـ. أقول: التعليل بأنها بمنزلة النذر مصرح به في كلامهم، ومفاده ما ذكر. وفي التتارخانية: سئل القاضي بديع الدين عن الفقير إذا اشترى شاة لها هل يحل له الأكل؟ قال نعم. وقال القاضي برهان الدين لا يحل اهـ فتأمل."فتاوی ہندیہ میں ہے :"و لو تصدق بالكل جاز، ولو حبس الكل لنفسه جاز، وله أن يدخر الكل لنفسه فوق ثلاثة أيام إلا أن إطعامها والتصدق بها أفضل إلا أن يكون الرجل ذا عيال وغير موسع الحال فإن الأفضل له حينئذ أن يدعه لعياله ويوسع عليهم به، كذا في البدائع." (۵ / ۳۰۰، رشیدیہ)امداد الفتاوی میں ہے :"اس روایت سے معلوم ہوا کہ جب زبان سے نذر کرلے اس کا کھانا تو خود جائز نہیں اور جو نذر نہ کی ہو، گو مثل نذر کے اس پر واجب ہوگیا ہو، اس کا کھانا جائز ہے،  كما يدل عليه قوله : غير موسع الحال." (ج۳ / ص۵۶۳)فقط واللہ اعلم
                                                  
عنوان: ایک دفعہ بسم اللہ پڑھ کر کئی مرغیوں کو ذبح کرنے کا حکم
سوال: کیا فرماتے ہیں مفتیان کرام مسئلہ ذیل کے بارے میں کہ آج کل فیکٹریوں میں یہ رواج ہے کہ مرغی ذبح کرتے وقت صرف اول مرغی پر بسم اللہ پڑھتے ہیں، اس کے بعد اسی بسم اللہ سے دوسری مرغیاں ذبح کردیتے ہیں، تو کیا اس طرح بعد والی مرغیاں حلال ہوئی یا نہیں؟
جواب: صورت مسئولہ میں ذبح کے منجملہ شرائط میں سے ایک شرط یہ بھی ہے کہ ہر جانور کو ذبح کرتے وقت اللہ کا نام (بسم اللہ ) لیا جائے، اگر ذبح کرتے وقت عمداً یعنی جان بوجھ کر اللہ کا نام نہیں لیا گیا تو اس صورت میں مذبوحہ جانور حلال نہیں ہوگا، لہذا مذکورہ معاملے میں چونکہ صرف پہلی مرغی کو ذبح کرتے وقت بسم اللہ پڑھتے ہیں، بقیہ مرغیوں کو ذبح کرتے وقت بسم اللہ نہیں پڑھتے بلکہ پہلی دفعہ پڑھی گئی بسم اللہ کو بقیہ مرغی کے ذبح کے لئے کافی سمجھتے ہیں، تو شرعاً پہلے مرغی جس پر بسم اللہ پڑھی گئی صرف وہ حلال ہوگی بقیہ مرغی حلال نہیں ہو گی۔فتاوی شامی میں ہے:"قال في الهداية: ثم التسمية في ذكاة الاختيار ‌تشترط ‌عند ‌الذبح۔"(‌‌كتاب الذبائح: 6/ 302، ط: سعید)وفیه ایضا:"(وتارك تسمية عمدا) قال ابن عابدین: (قوله وتارك تسمية عمدا) ... أي ولا تحل ذبيحة من تعمد ترك التسمية مسلما أو كتابيا لنص القرآن۔"(‌‌كتاب الذبائح: 6/ 299، ط: سعید)بدائع الصنائع میں ہے:"وأما الذي يرجع إلى محل الذكاة فمنها تعيين المحل بالتسمية في الذكاة الاختيارية ولا يشترط ذلك في الذكاة الاضطرارية وهي الرمي والإرسال إلى الصيد؛ لأن الشرط في الذكاة الاختيارية ذكر اسم الله تبارك وتعالى على الذبيح لما تلونا من الآيات ولا يتحقق ذلك إلا بتعيين الذبيح بالتسمية ولأن ذكر الله تبارك وتعالى لما كان واجبا فلا بد وأن يكون مقدورا، والتعيين في الصيد ليس بمقدور؛ لأن الصائد قد يرمي ويرسل على قطيع من الصيد وقد يرمي ويرسل على حس الصيد فلا يكون التعيين واجبا والمستأمن مقدور فيكون واجبا۔  وعلى هذا يخرج ما إذا ذبح شاة وسمى ثم ذبح شاة أخرى يظن أن التسمية الأولى تجزي عنهما لم تؤكل ولا بد من أن يجدد لكل ذبيحة تسمية على حدة، ولو رمى سهما فقتل به من الصيد اثنين لا بأس بذلك، وكذلك لو أرسل كلبا أو بازيا وسمى فقتل من الصيد اثنين فلا بأس بذلك؛ لأن التسمية تجب عند الفعل وهو الذبح فإذا تجدد الفعل ‌تجدد ‌التسمية، فأما الرمي والإرسال فهو فعل واحد وإن كان يتعدى إلى مفعولين فتجزي فيه تسمية واحدة۔"(كتاب الذبائح والصيود: فصل في بيان شرط حل الأكل في الحيوان المأكول: 5/ 50، ط: دار الكتب العلمية)فقط واللہ اعلم
                                                  
عنوان: چار افراد کا قربانی کا جانور خریدنے کے بعد کسی اور کو شریک کرنے کا حکم
سوال: چار آدمیوں نے مل کر ایک بڑا جانور خریدا،  اس نیت سے کہ ہم چار لوگ اس جانور میں شریک ہوں گے، کیا قربانی کے وقت سے پہلے وہ لوگ کسی اور کو اس جانور میں حصہ دے کر شریک کر سکتے ہیں؟
جواب: اگر مذکورہ چار افراد مال دار ہیں یعنی صاحبِ نصاب ہونے کی وجہ سے ان پر قربانی لازم ہے  اور قربانی کا جانور خریدنے کے بعد اس میں کسی اور کو شریک کرنا چاہتے ہیں تو اس کی دو صورتیں ہیں:1۔۔ خریدتے وقت مزید افراد کو  اس میں شریک کرنے کی نیت کی تھی تو ایسی صورت میں کسی قسم کی کراہت کے بغیر مزید افراد کو شریک کرنا جائز ہوگا۔ البتہ بہتر یہی ہے خریدنے سے پہلے شریک کرلیں۔2۔۔خریدتے وقت مزید افراد کو اس میں شریک کرنے کی نیت  نہیں کی تھی  تو ایسی صورت کسی اور کو اس میں شریک کرنا مکروہ ہوگا، البتہ اگر کرلے تو  بھی سب کی قربانی ہوجائے گی۔اور اگر مذکورہ خریدار مال دار نہیں، بلکہ غریب ہیں  اور  قربانی کا جانور خریدنے کے بعد اس میں کسی اور کو شریک کرنا چاہتے ہیں تو اس کی بھی دو صورتیں ہیں:1۔۔ خریدتے وقت مزید افراد کو بھی اس میں شریک کرنے کی نیت کی تھی تو ایسی صورت مزید افراد کو شریک کرنا جائز ہوگا۔2۔۔ خریدتے وقت مزید افراد کو  اس میں شریک کرنے کی نیت  نہیں کی تھی  تو غیر صاحبِ نصاب شخص کے قربانی کی نیت سے جانور خریدنے سے وہ اس پر قربانی کے لیے لازم ہوگیا، لہذا اب کسی اور شریک نہیں کیا جاسکتا۔اگر شریک کرلیا تو باقی حصوں کی رقم صدقہ کرنا لازم ہوگی۔الفتاوى الهندية (5/ 304):"و لو اشترى بقرةً يريد أن يضحي بها، ثم أشرك فيها ستة يكره ويجزيهم؛ لأنه بمنزلة سبع شياه حكماً، إلا أن يريد حين اشتراها أن يشركهم فيها فلايكره، وإن فعل ذلك قبل أن يشتريها كان أحسن، وهذا إذا كان موسراً، وإن كان فقيراً معسراً فقد أوجب بالشراء فلا يجوز أن يشرك فيها، وكذا لو أشرك فيها ستة بعد ما أوجبها لنفسه لم يسعه؛ لأنه أوجبها كلها لله تعالى، وإن أشرك جاز، ويضمن ستة أسباعها."فتاویٰ شامی میں  ہے:"(و صح) (اشتراك ستة في بدنة شريت لأضحية) أي إن نوى وقت الشراء الاشتراك صح استحساناً وإلا لا (استحساناً وذا) أي الاشتراك (قبل الشراء أحب.(قوله: أي إن نوى وقت الشراء الاشتراك صح استحساناً وإلا لا)،كذا في بعض النسخ، والواجب إسقاطه كما في بعض النسخ ؛ لأن موضوع المسألة الاستحسانية أن يشتريها ليضحي بها عن نفسه، كما في الهداية والخانية وغيرهما، ولذا قال المصنف بعد قوله استحساناً: وذا قبل الشراء أحب. وفي الهداية: والأحسن أن يفعل ذلك قبل الشراء؛ ليكون أبعد عن الخلاف وعن صورة الرجوع في القربة اهـ. وفي الخانية: ولو لم ينو عند الشراء ثم أشركهم فقد كرهه أبو حنيفة.أقول: وقدمنا في باب الهدي عن فتح القدير معزواً إلى الأصل والمبسوط: إذا اشترى بدنةً لمتعة مثلاً ثم أشرك فيها ستة بعدما أوجبها لنفسه خاصة لايسعه؛ لأنه لما أوجبها صار الكل واجباً بعضها بإيجاب الشرع وبعضها بإيجابه، فإن فعل فعليه أن يتصدق بالثمن، وإن نوى أن يشرك فيها ستةً أجزأته؛ لأنه ما أوجب الكل على نفسه بالشراء، فإن لم يكن له نية عند الشراء ولكن لم يوجبها حتى شرك الستة جاز. والأفضل أن يكون ابتداء الشراء منهم أو من أحدهم بأمر الباقين حتى تثبت الشركة في الابتداء اهـ ولعله محمول على الفقير أو على أنه أوجبها بالنذر، أو يفرق بين الهدي والأضحية تأمل."فقط واللہ اعلم
                                                  
عنوان: کیا عیدالاضحی کے دن مچھلیاں پکڑنے کا گناہ ہے؟
سوال: کیا عیدالاضحی کے دن مچھلیاں پکڑنے کا گناہ ہے؟
جواب: عید  الاضحیٰ  کے  دن مچھلی کے پکڑنے کی کوئی ممانعت نہیں ہے، اس لیے اگر کوئی ایسا کرتا ہے تو وہ گناہ گار نہیں ہو گا۔ فقط واللہ اعلم
                                                  
عنوان: بیمار کو عقیقہ کا گوشت کھلانا
سوال: اگر کوئی شخص بیمار ہو تو  اس کے لیے عقیقہ کے گوشت میں سے یخنی پلانے کی غرض سے گوشت  رکھ سکتے ہیں؟
جواب: جی ہاں! عقیقہ کا گوشت سب کھا سکتے ہیں اور کسی بیمار  کو کھلانےکے لیے رکھنا بھی جائز ہے۔الدر المختار وحاشية ابن عابدين (رد المحتار) (6/ 327):"(و يأكل من لحم الأضحية ويأكل غنيا ويدخر، وندب أن لاينقص التصدق عن الثلث). و ندب تركه لذي عيال توسعة عليهم."المستدرك على الصحيحين للحاكم مع تعليقات الذهبي في التلخيص (4/ 266):"نذرت امرأة من آل عبد الرحمن بن أبي بكر إن ولدت امرأة عبد الرحمن نحرنا جزورا فقالت عائشة رضي الله عنها : لا بل السنة أفضل عن الغلام شاتان مكافئتنان و عن الجارية شاة تقطع جدولا و لايكسر لها عظم فيأكل و يطعم و يتصدق."فقط واللہ اعلم
                                                  
عنوان: بکری کے کان میں کٹ ہے، قربانی کا حکم
سوال: جس بکری کے  کان میں کٹ  لگا ہو،  باقی کان پورا ہو، کیا قربانی ہوسکتی ہے؟
جواب: فقہاءِ کرام نے لکھا ہے کہ اگر بکری کا کان ایک تہائی یا اس سے کم کٹا ہوا ہو   تو اس کی قربانی جائز ہے اور  اگر ایک تہائی سے زائد کٹا ہو ، بایں معنیٰ کہ اتنا حصہ جسم سے  جُدا ہو گیا ہو تو اس کی قربانی درست نہیں ہے۔باقی  اگر کان پر صرف کٹ لگا ہوا ہو یعنی زخم نما شکل ہو تو اس قسم کا زخم یا کٹ صحت قربانی کے لیے مانع نہیں ہے، قربانی درست ہو جائے گی۔فتاوی ہندیہ میں ہے:"و في الجامع: أنه إذا کان ذهب الثلث أو أقلّ جاز، و إن کان أکثر لایجوز، و الصحیح أنّ الثلث و ما دونه قلیل، و ما زاد علیه کثیر، و علیه الفتوی."(ج:5، ص:298۔ط:رشیدیه) فقط واللہ اعلم
                                                  
عنوان: قربانی کا جانور خریدنے سے پہلے رقم گم ہوجائے تو قربانی کا حکم
سوال: اگر قربانی کے لیے رکھی گئی رقم عین قربانی کے دنوں میں یا قربانی کا جانور خریدنے  کے لیے جاتے  ہوئے راستے میں گم ہوگئی تو اب قربانی کا کیا حکم ہے؟
جواب: صورتِ مسئولہ میں اگر گم شدہ رقم کے بعد بھی وہ شخص نصاب کے بقدر  رقم  یا ضرورت و استعمال سے زائد اتنے سامان کا مالک ہے تو شرعًا اس پر قربانی واجب رہے گی اور اس کے  لیے دوسری رقم سے قربانی کرنا ضروری ہوگا۔اور اگر اس رقم کے گم ہونے کے بعد وہ شخص نصاب کے بقدر رقم کا مالک  نہیں رہا تو شرعًا اس پر سے قربانی ساقط ہوگئی،دوسری رقم سے قربانی کرنا ضروری نہیں،البتہ اگر قربانی کر لے گا تو اجر و ثواب کا مستحق ہوگا۔فتاوی ہندیہ میں ہے:"و هي واجبة على الحر المسلم المالك لمقدار النصاب فاضلاً عن حوائجه الأصلية، كذا في الاختيار شرح المختار، و لايعتبر فيه وصف النماء، و يتعلق بهذا النصاب وجوب الأضحية، و وجوب نفقة الأقارب، هكذا في فتاوى قاضي خان".فقط والله اعلم
                                                  
عنوان: مرحوم رشتے داروں کی طرف سے قربانی کرنا
سوال: میں مرحومین کی طرف سے قربانی کے بارے میں پوچھنا چاہتا ہوں  جیسے ہمارے والدین یا دیگر رشتے دار،کیا ہم ان مرحومین کی طرف سے قربانی کر سکتے ہیں؟میں نے ایک عالم سے فیس بک پر  سنا ہے  وہ کہہ رہے تھے کہ ہم مرحومین کی طرف سے قربانی نہیں کر سکتے؛  کیوں کہ آپ ﷺ نے اور آپ کے خلفاء راشدین نے اس طرح مرحومین کی طرف سے قربانی نہیں کی!برائے مہربانی اس متعلق رہنمائی فرمادیں!
جواب: میت کی طرف سے قربانی کرنا جائز ہے اور اس کا ثواب میت کو پہنچتا ہے، روایت میں آتا ہے کہ حضرت علی رضی اللہ تعالیٰ عنہ ایک دنبہ اپنی طرف سے قربانی کرتے تھے اور ایک  دنبہ نبی کریم ﷺ کی طرف سے قربانی کرتے تھے، اور جب ان سے اس بابت سوال کیا گیا تو فرمایا کہ رسول اللہ ﷺ نے مجھے اس کی وصیت فرمائی تھی، اسی طرح رسول اللہ ﷺ نے پوری امت کی طرف سے جانور قربان کیا ہے، اور پوری امت میں وہ لوگ بھی داخل ہیں جو تاقیامت آئیں گے، اور وہ لوگ بھی جو اُس وقت حیات تھے، اور وہ بھی جو رسول اللہ ﷺ کے دور میں وفات پاچکے تھے؛ لہذا آج بھی اگر کوئی اپنے مرحوم رشتے دار یا کسی بھی مسلمان مرحوم کی طرف سے قربانی کرنا چاہے تو کر سکتا ہے،اس کا ثواب مرحوم تک پہنچے گا۔مشکاۃ المصابیح میں ہے:" عن حنش قال: رأیت علیاً یضحي بکبشین، فقلت له: ماهذا؟ فقال: إن رسول الله صلی الله علیه وسلم أوصاني أن أضحي عنه، فأنا أضحي عنه۔ رواه أبوداود، وروي الترمذی نحوه".ترجمہ: حضرت حنش کہتے ہیں کہ میں نے حضرت علی رضی اللہ عنہ کو دو مینڈھے ذبح کرتے دیکھا تو میں نے پوچھا : یہ کیا ہے؟ (یعنی ایک آدمی کی طرف سے کیا ایک ہی قربانی کافی نہیں؟) حضرت علی رضی اللہ عنہ نے فرمایا: رسول اللہ ﷺنے مجھے وصیت فرمائی تھی کہ میں ان کی طرف سے قربانی کیا کروں، چناں چہ میں آپ ﷺ  کی طرف سے قربانی کرتاہوں۔(باب في الأضحية، الفصل الثاني، ص:128، ط: هندية)فقط واللہ اعلم
                                                  
عنوان: جانور میں دم، ناک اور کان تہائی سے کم کٹا ہوا ہو
سوال: اگر ایک ہی جانور میں دُم، ناک، کان تہائی سے کم کٹا ہوا ہے، تو اس کی قربانی درست ہے یا نہیں؟
جواب: کسی جانور میں  اگر ناک،کان اور  دُم تینوں کٹی ہوئی ہیں لیکن تینوں ایک تہائی سے کم کٹی ہوئی ہیں تو کوئی حرج نہیں اس کی قربانی جائز ہے، ہر عضو  کا الگ الگ اعتبار ہوگا۔ تاہم اللہ کےراستے میں قربانی کرنے کے لیے اچھے سے اچھے جانور کا انتخاب کیا جانا چاہیے، اس لیے اگر قربانی کرنے والا مال دار ہے تو بہتر یہ ہے کہ اس عیب دار جانور کے بجائے دوسرا بے عیب جانور قربان کرے اور اگر اس کی مالی حیثیت نہیں ہے تو مذکورہ جانور بھی قربان کرسکتا ہے۔الدر المختار و حاشية ابن عابدين (رد المحتار) (ج:6، ص:323، ط: دار الفكر-بيروت):’’و في البزازية: و هل تجمع الخروق في أذني الأضحية؟ اختلفوا فيه. قلت: و قدم الشارح في باب المسح على الخفين أنه ينبغي الجمع احتياطا.‘‘الدر المختار و حاشية ابن عابدين (رد المحتار) (ج:1، ص:275، ط: دار الفكر-بيروت):’’(قوله: و اختلف في) جمع خروق (أذني أضحية) و ينبغي ترجيح الجمع احتياطا.(و اختلف إلخ) فقيل: تجمع في أذنين حتى تبلغ أكثر أذن واحدة فيمنع، و قيل: لا تجمع إلا في أذن واحدة كما في الخف، ح (قوله: و ينبغي إلخ) قاله في المنح.‘‘فقط و الله أعلم
                                                  
عنوان: عقیقہ کے لیے متعین جانور قربان کرنا
سوال: عقیقہ کے لیے متعین جانور،  قربانی میں کرسکتے ہیں؟
جواب: عقیقہ کے لیے  متعین کردہ  جانور  کو عید الاضحی میں  قربان کرسکتے ہیں۔فتاوی شامی میں ہے:’’يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضةً أو ذهباً، ثم يعق عند الحلق عقيقة إباحة على ما في الجامع المحبوبي، أو تطوعاً على ما في شرح الطحاوي، وهي شاة تصلح للأضحية تذبح للذكر والأنثى سواء فرق لحمها نيئاً أو طبخه بحموضة أو بدونها مع كسر عظمها أو لا، واتخاذ دعوة أو لا، وبه قال مالك. وسنها الشافعي وأحمد سنةً مؤكدةً شاتان عن الغلام، وشاةً عن الجارية، غرر الأفكار ملخصاً، والله تعالى أعلم.‘‘(6/ 336، کتاب الاضحیۃ، ط: سعید)الفقہ الاسلامی وادلتہ میں ہے:"هي في الجنس والسن والسلامة من العيوب مثل الأضحية، من الأنعام: الإبل، والبقر، والغنم". (الفصل الثاني: العقیقة و أحکام المولود، المبحث الأول: العقیقة، ج:4، ص: 2747، ط: دارالفکر) الدر المختار وحاشية ابن عابدين (رد المحتار) (6/ 315)(قوله بعينها) أي لو نذرها أو كان فقيرا شراها لها، وقوله أو بقيمتها أي لو كان غنيا ولم ينذرها كما يأتي فتأملفقط والله أعلم
                                                  
عنوان: قضائے عمری کا طریقِ کار
سوال: میری کئی برسوں کی قضائے عمری رہتی ہے تو کیا اس کو مجھے ترتیب سے ادا کرنا ہو گا یا پھر جو بھی آسانی ہو ، جیسے کبھی ایک مہینے کی صبح کی ادا کر دی پھر ایک مہینے کی ظہر کی، کبھی عشاء کی پہلے پڑھ لی اور عصر کی بعد میں؟
جواب: قضا نماز کی نیت  میں ضروری ہے کہ جس نماز کی قضا پڑھی جا رہی ہے اس کی مکمل تعیین کی جائے یعنی فلاں دن کی فلاں نماز کی قضا پڑھ رہا ہوں، مثلاً  پچھلے جمعہ کے دن کی فجر کی نماز کی قضا پڑھ رہا ہوں، لہٰذا اگر متعینہ طور پر قضا نمازوں کی تعداد اور اوقات کا علم ہو تو متعینہ طور پر نیت کرکے ایک ایک کرکے نماز قضا کرلی جائے۔ البتہ اگر متعینہ طور پر قضا نماز کا دن اور وقت معلوم نہ ہو نے کی وجہ سے اس طرح متعین کرنا مشکل ہو تو اس طرح بھی نیت کی جاسکتی ہے کہ مثلاً جتنی فجر کی نمازیں مجھ سے قضا  ہوئی ہیں ان میں سے پہلی  فجر کی نماز ادا کر رہا ہوں یا مثلًا جتنی ظہر کی نمازیں قضا ہوئی ہیں ان میں سے پہلی ظہر کی نماز ادا کر رہا ہوں، اسی طرح بقیہ نمازوں میں بھی نیت کریں ، اسی طرح پہلی کے بجائے اگر آخری کی نیت کرے تو بھی درست ہے۔ لہٰذا اگر کئی نمازیں قضا ہوں اور ان کی تعداد اور اوقات معلوم نہ ہوں تو اندازہ  کرکے غالب گمان کے مطابق ایک تعداد مقرر کرلیجیے، اور مذکورہ طریقے کے مطابق نمازیں قضا کرنا شروع کردیجیے۔ایک دن کی تمام فوت شدہ نمازیں یا کئی دن کی فوت شدہ نمازیں ایک وقت میں پڑھ لیں، یہ بھی درست ہے۔ نیزایک آسان صورت فوت شدہ نمازوں کی ادائیگی کی یہ بھی ہے کہ ہر وقتی فرض نمازکے ساتھ اس وقت کی قضا نمازوں میں سے ایک پڑھ لیاکریں، (مثلاً: فجر کی وقتی فرض نماز ادا کرنے کے ساتھ قضا نمازوں میں سے فجر کی نماز بھی پڑھ لیں، ظہر کی وقتی نماز کے ساتھ ظہر کی ایک قضا نماز پڑھ لیا کریں)،  جتنے برس یاجتنے مہینوں کی نمازیں قضاہوئی ہیں اتنے سال یامہینوں تک اداکرتے رہیں، جتنی قضا نمازیں پڑھتے جائیں اُنہیں لکھے ہوئے ریکارڈ میں سے کاٹتے جائیں، اِس سے ان شاء اللہ مہینہ میں ایک مہینہ کی اور سال میں ایک سال کی قضا نمازوں کی ادائیگی بڑی آسانی کے ساتھ  ہوجائے گی ۔ بہتر صورت یہ ہے کہ  تمام نمازوں کو ان کی مشروع ترتیب کے مطابق ادا  کریں اورہرنمازسے پہلے نیت کریں کہ مثلاً ظہرکی فوت شدہ نمازوں میں سے پہلی نماز کی قضا  پڑھتاہوں، یوں ہر وقت کی نمازسے پہلے ایک فوت شدہ نمازکی قضا  ہوتی رہے  گی اس میں سہولت ہے۔ اگر کوئی ایک ہی نشست میں ایک ہی وقت کی کئی نمازیں ادا کرناچاہےتو اس کی بھی گنجائش ہے۔ نیز سائل نے جو صورت لکھی ہے کہ مثلًا: ایک مہینے کی فجر  ادا کرلی، اس طرح بھی نماز ادا ہوجائے گی، لیکن نیت کرتے ہوئے یوں نیت کرنا ضروری ہوگا کہ جتنی فجر کی نمازیں چھوٹی ہیں ان میں سے پہلی یا آخری پڑھ رہا ہوں، تاکہ متعین ہوسکے،لیکن بہتر صورت یہ ہے کہ نمازوں کو ترتیب سے ادا کرے۔الدر المختار وحاشية ابن عابدين (رد المحتار) :"كثرت الفوائت نوى أول ظهر عليه أو آخره.(قوله: كثرت الفوائت إلخ) مثاله: لو فاته صلاة الخميس والجمعة والسبت فإذا قضاها لا بد من التعيين، لأن فجر الخميس مثلاً غير فجر الجمعة، فإن أراد تسهيل الأمر، يقول: أول فجر مثلاً، فإنه إذا صلاه يصير ما يليه أولاً، أو يقول: آخر فجر، فإن ما قبله يصير آخراً، ولايضره عكس الترتيب؛ لسقوطه بكثرة الفوائت"(2/ 76).فقط واللہ اعلم
                                                  
عنوان: پانچ تھنوں یا پانچ پاؤں والے جانور کی قربانی
سوال: کیا پانچ تھن ،یا پانچ پیر والی گائے یا بھینس کی قربانی ہو سکتی ہے؟
جواب: قربانی کے جانور میں چار کے بجائے پانچ تھن ،یا پانچ پاؤں کا ہونا عیب ہے ، اس لیے مذکورہ جانور کی قربانی درست نہیں ۔فتاوی ہندیہ میں ہے :’’و من المشايخ من يذكر لهذا الفصل أصلًا و يقول: كل عيب يزيل المنفعة على الكمال أو الجمال على الكمال يمنع الأضحية ، و ما لايكون بهذه الصفة لايمنع.‘‘ (42/294)وفیه أیضًا:"قال القدوري في كتابه : كل ما يوجب نقصانًا في الثمن في عادة التجار فهو عيب و ذكر شيخ الإسلام خواهر زاده أن ما يوجب نقصانًا في العين من حيث المشاهدة و العيان كالشلل في أطراف الحيوان، و الهشم في الأواني أو يوجب نقصانًا في منافع العين فهو عيب و ما لايوجب نقصانًا فيهما يعتبر فيه عرف الناس إن عدوه عيبًا كان عيبًا وإلا لا، هكذا في المحيط، و المرجع في كونه عيبًا أو لا أهل الخبرة بذلك و هم التجار أو أرباب الصنائع إن كان المبيع من المصنوعات، كذا في فتح القدير. العمى و العور و الحول و الأصبع الزائدة و الناقصة عيب، كذا في المحيط." (20/292)فقط واللہ اعلم
                                                  
عنوان: قربانی کے جانور پر ذبح کرنے سے پہلے ہاتھ پھیروانا
سوال: ہمارے  ہاں رواج ہے کہ قربانی کے جانور پہ ذبح کرنے سے پہلے جس کی طرف سے وہ جانور قربان کیا جا رہا ہے اس سے ہاتھ پھیروایا جاتا ہے ، حتی کہ جن خواتین کی طرف سے قربانی ہوتی ہے، ذبح کے وقت جانور ان کے پاس لے جا کہ ان سے اس جانور  پہ ہاتھ پھیرواتے ہیں، اور غالبًا اس کے پیچھے یہ نظریہ ہوتا ہے کہ قربانی کرنے والے کے ہاتھ کے نیچے جانور کے جتنے بال آئیں اتنے گناہ معاف ہوتے ہیں، کیا یہ عمل درست ہے، کیا اس کا شریعت سے کوئی ثبوت ملتا ہے؟
جواب: واضح رہے کہ قربانی کے جانور سے متعلق احادیث میں یہ فضیلت مذکور ہے کہ قربانی کے جانور کے بدن پر جتنے بال ہوں گے قربانی کرنے والے کو اس جانور کے ہر بال کے بدلے ایک نیکی ملے گی۔ البتہ اس کے لیے یہ ضروری نہیں ہے کہ قربانی کرنے والا شخص اس جانور کے جسم پر ہاتھ بھی پھیرے اور ہاتھ کے نیچے آنے والے بالوں پر اجر ملے گا،بلکہ چاہے وہ جانور پر ہاتھ پھیرے یا نہ پھیرے، بہر صورت ہر بال کے بدلے ایک نیکی کا مستحق ہوگا؛ لہذا قربانی کے جانور پر ہاتھ پھیرنے کو لازم سمجھنا اور شریعت کا حصہ سمجھنا یا یہ سمجھ کر ہاتھ پھیرنا کہ ہاتھ کے نیچے جتنے بال آئیں گے اتنی ہی نیکیاں ملیں گی، درست نہیں ہے،تاہم اگر اس کو لازمی سمجھ کر نہ کیا جائے اور ویسے ہی کوئی جانور پر ہاتھ پھیر لے تو مضائقہ نہیں۔ترمذی شریف میں ہے:’’عَنْ عَائِشَة رضي اللّٰه عنها أَنَّ رَسُوْلَ اللّٰه صلى الله علیه و سلّم قَالَ: مَاعَمِلَ آدَمِيٌ مِنْ عَمَلٍ یَوْ مَ النَّحْرِ أَحَبَّ إِلَی اللّٰهِ مِنْ إِهْرَاقِ الدَّمِ أَنَّه لَیَأتِي یَوْمَ الْقِیَامَةِ بِقُرُوْنِھَا وَ أَشْعَارِهَا وَ أَظْلاَفِھَا وَ إِنَّ الدَّمَّ یَقَعُ مِنَ اللّٰہِ بِمَکَانٍ قَبْلَ أَنْ یَّقَعَ مِنَ الْأَرْضِ فَطِیْبُوْا بِھَا نَفْساً.‘‘(جا مع تر مذی ج1ص275 با ب ما جاء فی فضل الاضحیہ)فقط واللہ اعلم
                                                  
عنوان: قربانی سے پہلے دو بکروں میں سے ایک بکرے کے مرجانے کا حکم
سوال: ایک آدمی نے دو بکرے  لیے قربانی سے پہلے  ایک بکرا مر گیا ، اس صورت میں اس کے لیے  دوسرا بکرا لینا ضروری ہے یا ایک ہی ذبح کردینے سے قربانی ہو جائے گی؟
جواب: اگر مذکورہ شخص صاحب نصاب تھا تو  چوں کہ اس کے ذمے  ایک ہی قربانی واجب تھی؛ اس لیے  دو بکرے خریدنے سے اس پر ان دونوں بکروں کی قربانی کرنا لازم نہیں ہوئی، لہٰذا اگر دو بکروں میں سے ایک قربانی سے پہلے ہی مرگیا تو جو ایک بکرا زندہ ہے اس کو ذبح کردینے سے ہی اس کی قربانی ادا ہوجائے گی، دوسرا بکرا خریدنے کی ضرورت نہیں ہے۔اگر کوئی اور صورت ہے تو وضاحت کرکے سوال دوبارہ ارسال کردیجیے!الدر المختار وحاشية ابن عابدين (رد المحتار) (6/ 326):"و لو ضلت أو سرقت فشرى أخرى فظهرت فعلى الغني إحداهما وعلى الفقير كلاهما، شمني."فقط واللہ اعلم
                                                  
عنوان: عورت کے ذبیحہ کا حکم، نماز میں ازار/ شلوار یا پینٹ ٹخنوں سے نیچے لٹکے ہونے کی صورت میں اعادہ کا حکم
سوال: (1) کیا عورت قربانی کے جانور کو اپنے ہاتھ سے ذبح کر سکتی ہے یا نہیں؟ حدیث و شرعی اعتبار کی روشنی میں جواب دیں!(2) مرد اپنی شلوار یا پینٹ کے پائنچے ٹخنے سے نیچے رکھتے ہوئے نماز پڑھے تو اس کی نماز درست ادا ہوجائے گی یا نماز دہرانی پڑے گی؟ ایک مفتی صاحب کہتے ہیں کہ آپ صلی اللہ علیہ وسلم نے ایسےشخص کو نماز دوبارہ پڑھنے کا حکم دیا ہے۔ حدیث کا حوالہ اور شرعی حیثیت سے تفصیلی کی روشنی میں جواب دیں!
جواب: ۱) عورت کا قربانی کے جانور کو ذبح کرنا جائز ہے، البتہ عورت کو یہ اجازت پردہ کا مکمل اہتمام کرنے کی شرط کے ساتھ  ہی  دی جاسکتی ہے۔ اگر کسی جگہ عورت کی بے پردگی کا احتمال ہو تو عورت کو اس کی اجازت نہیں دی جائے گی۔الدر المختار وحاشية ابن عابدين (رد المحتار) (6/ 296):"(وشرط كون الذابح مسلمًا حلالًا خارج الحرم إن كان صيدًا)  فصيد الحرم لاتحله الذكاة في الحرم مطلقًا (أو كتابيًّا ذميًّا أو حربيًّا) إلا إذا سمع منه عند الذبح ذكر المسيح (فتحل ذبيحتهما، ولو) الذابح (مجنونًا أو امرأةً أو صبيًّا يعقل التسمية والذبح)." ۲)شلوار کے پائنچے  ٹخنوں سے نیچے رکھنا  بقصدِ تکبر حرام ہے، اور بلاقصدِ تکبر مکروہِ تحریمی ہے، اگر غیر ارادی طور پر کبھی شلوار کا پائنچہ ٹخنوں سے نیچے لٹک جائے تو  معاف ہے، لیکن جان بوجھ کر ایسا کرنا یا شلوار ہی ایسی بنانا کہ پائنچہ ٹخنوں سے نیچے لٹکتا رہے، یہ جائز نہیں ہے، اور یہ متکبرین کی علامت ہے، اور جب یہ فعل ہی متکبرین کی علامت ہے  تو  پھر اگر کوئی یہ کہہ کر ٹخنوں کو چھپائے کہ نیت میں تکبر نہیں تھا، شرعاً درست نہیں ہے، اور ٹخنوں کو ڈھانکنا نماز اور غیر نماز ہر حال میں ممنوع ہے،  اور نماز  میں اس کی حرمت مزید شدید ہوجاتی ہے،  لہذا ایسا لباس ہی نہ بنایا جائے جس میں ٹخنے ڈھکتے ہوں، اور ایسا لباس ہونے کی صورت میں  نماز شروع کرنے سے پہلے  شلوار پینٹ وغیرہ کو اوپر یا نیچے کی طرف سے موڑ لینے سے کم ازکم اس گناہ سے نجات مل جائے گی جو شلوار وغیرہ کو نماز کے اندر ایسے ہی چھوڑ دینے سے جو گناہ ہوتا، بہرحال اگر کسی نے اس طرح نماز پڑھ لی ہو تو کراہت کے ساتھ  نماز ادا ہوجائے گی، دوہرانے کی ضرورت نہیں ہوگی۔باقی سوال میں آپ نے جس حدیث کا تذکرہ کیا ہے وہ حدیث ابو داؤد شریف میں موجود ہے جس میں حضرت ابو ہریرہ رضی اللہ عنہ سے روایت ہے کہ ایک شخص جو کہ ٹخنوں سے نیچے ازار کو لٹکائے ہوا تھا جب وہ نماز پڑھنے لگا تو رسول اللہ ﷺ نے اس سے فرمایا کہ جاؤ! جاکر وضو کرلو، چنانچہ وہ گیا اور وضو کر کے آیا تو آپ ﷺ نے دوبارہ اس سے فرمایا کہ جاؤ! جاکر وضو کرلو، چنانچہ وہ دوبارہ گیا اور وضو کر کے آگیا تو ایک دوسرے شخص نے رسول اللہ ﷺ سے دریافت فرمایا کہ آپ نے اس شخص کو باوضو ہونے کے باوجود وضو کرنے کا حکم کیوں دیا ؟ تو رسول اللہ ﷺ  نے  فرمایا کہ وہ شخص ٹخنوں سے نیچے ازار (کپڑا) لٹکا کر نماز پڑھ رہا تھا حال آں کہ اللہ تعالیٰ ٹخنوں سے نیچے ازار (کپڑا) لٹکانے والے کی نماز قبول نہیں فرماتے ہیں۔اس حدیث کی تشریح میں شراح حدیث نے لکھا ہے کہ نماز  قبول نہ ہونے کا مطلب یہ ہے کہ اس حالت میں نماز پڑھنے سے اگرچہ نماز تو ادا ہوجائے گی اور دہرانے کی ضرورت بھی نہیں ہوگی، البتہ اس نماز کو قبولیتِ کاملہ حاصل نہیں ہوگی اور اس نماز پر مکمل ثواب نہیں ملے گا۔اسی طرح شارحین حدیث نے اس  بات کی بھی وضاحت کی ہے کہ رسول اللہ ﷺ نے اس شخص کو ازار ٹخنوں سے نیچے ہونے کی وجہ سے وضو کے اعادہ کا حکم اس لیے دیا؛ کیوں کہ وضو بھی نماز کی شرائط  اور اَجزاءِ خارجیہ میں سے ہے، لہٰذا عدم قبولیت کا اثر  وضو میں بھی سرایت کرگیا، اس  لیے آپ ﷺ نے اس شخص کو اکمل و افضل نماز پڑھنے پر ابھارنے کے  لیے وضو کے اعادہ کا حکم دیا۔بعض شراح نے یہ توجیہ ذکر کی ہے کہ آپ  ﷺ نے اس شخص کو وضو کے اعادہ کا حکم اس  لیے دیا؛ تاکہ جب وہ وضو کرنے جائے تو اسے اس بات پر غور کرنے کا موقع مل جائے کہ اس نے ایک مکروہ کام کیا ہے جس کی وجہ سے رسول اللہ ﷺ نے اسے وضو کے اعادہ کا حکم دیا ہے اور تاکہ رسول اللہ ﷺ کے حکم پر وضو کا اعادہ کرنے کی برکت سے اللہ تعالیٰ اس کے ظاہر کے ساتھ ساتھ اس کے باطن کو بھی تکبر کی گندگی سے پاک فرمادیں۔وضو کے اعادہ کا حکم فرمانے کی ایک وجہ یہ بھی ہوسکتی ہے کہ ٹخنوں سے نیچے ازار (کپڑا) لٹکانا گناہ ہے اور وضو گناہوں کا کفارہ ہے۔لہٰذا اس حدیث سے یہ ثابت ہوتا ہے کہ نماز کی حالت میں اگر ازار یا شلوار وغیرہ ٹخنوں سے نیچے ہوں گے تو وہ نماز ادا ہونے کے باوجود کامل طور پر قبول نہیں ہوگی اور اس پر ثواب نہیں ملے گا، لیکن اس حدیث کے ظاہر سے یہ استدلال کرنا درست نہیں ہے کہ جس شخص نےازار یا شلوار کے ٹخنوں سے نیچے لٹکنے کی حالت میں نماز پڑھ لی اس پر نماز کا دہرانا لازم ہے، کیوں کہ اس صورت میں تو پھر اسی حدیث کے ظاہر سے یہ استدلال بھی کرنا لازم آئے گا کہ ایسے شخص کا وضو بھی ٹوٹ جائے گا اور اسے دوبارہ وضو بھی کرنا پڑے گا، جب کہ اس بات کا قائل کوئی بھی نہیں ہے، چنانچہ یہ کہنا پڑے گا کہ یہ حدیث اپنے ظاہر پر نہیں ہے اور اس میں اعادہ کا ذکر بوجہ زجر و توبیخ کے ہے۔سنن أبي داود (1/ 172):"حدثنا موسى بن إسماعيل، حدثنا أبان، حدثنا يحيى، عن أبي جعفر، عن عطاء بن يسار، عن أبي هريرة، قال: بينما رجل يصلي مسبلًا إزاره إذ قال له رسول الله صلى الله عليه وسلم: «اذهب فتوضأ»، فذهب فتوضأ، ثم جاء، ثم قال: «اذهب فتوضأ»، فذهب فتوضأ، ثم جاء، فقال له رجل: يا رسول الله ما لك أمرته أن يتوضأ، ثم سكت عنه، فقال: «إنه كان يصلي وهو مسبل إزاره وإن الله تعالى لايقبل صلاة رجل مسبل إزاره»."بذل المجهود في حل سنن أبي داود (3/ 571):"(عن عطاء بن يسار، عن أبي هريرة قال: بينما رجل يصلي مسبلًا إزاره) آي مرخيًا عن الحدّ الشرعي، وهو الكعبان (إذ قال له رسول الله صلى الله عليه وسلم: اذهب فتوضأ، فذهب فتوضأ ثم جاء) أي الرجل، (ثم قال) أي رسول الله صلى الله عليه وسلم للرجل: (اذهب فتوضأ فذهب) الرجل (فتوضأ ثم جاء) فكأنه جاء غير مسبل إزاره.(فقال له) أي لرسول الله صلى الله عليه وسلم (رجل) لم يعرف اسمه: (يا رسول الله صلى الله عليه وسلم مالك أمرته أن يتوضأ؟) والحال أنه متوضئ طاهر، ما صدر منه ما ينقض وضوءه (قال) أي رسول الله صلى الله عليه وسلم: (إنه كان يصلي وهو مسبل إزاره، وإنّ الله جلَّ ذكره لايقبل) أي قبولًا كاملًا (صلاة رجل مسبل إزاره) ظاهر جوابه عليه السلام أنه إنما أمره بإعادة الوضوء -والله أعلم- أنه لما كان يصلي وما تعلق القبول الكامل بصلاته، والطهارة من شرائط الصلاة وأجزائها الخارجية، فسرى عدم القبول إلى الطهارة أيضًا، فأمره بإعادة الطهارة حثًا على الأكمل والأفضل، فقوله: يصلي، أي يريد الصلاة، فالأمر بالوضوء قبل الصلاة، هكذا قال القاري، ونقل عن الطيبي: قيل: لعل السر في أمره بالتوضؤ، وهو طاهر، أن يتفكر الرجل في سبب ذلك الأمر، فيقف على ما ارتكبه من المكروه، وأن الله ببركة أمر رسوله عليه السلام إياه بطهارة الظاهر يطهر باطنه من دنس الكبر, لأن طهارة الظاهر مؤثرة في طهارة الباطن ، انتهى، وأخرج المصنف هذا الحديث بهذا السند في كتاب اللباس."بذل المجهود في حل سنن أبي داود (12/ 114):"(حدثنا موسى بن إسماعيل، نا أبان، نا يحيى، عن أبي جعفر، عن عطاء بن يسار، عن أبي هريرة قال: بينما رجل يصلي مسبلًا إزاره) إلى ما تحت الكعبين (فقال له رسول الله صلى الله عليه وسلم: اذهب فتوضأ فذهب فتوضأ) وضوءه للصلاة (ثم جاء فقال: اذهب فتوضأ) ثانيًا (فقال له رجل) كان عنده: (يا رسول الله، مالك أمرته أن يتوضأ) وهو قد دخل في الصلاة متوضئًا.(ثم سكتَّ) بتشديد التاء لأن تاء لام الكلمة وتاء الخطاب اجتمعتا فأدغمت إحداهما في الأخرى، أي: سكت عن الأمر بإعادة الصلاة (عنه؟ قال: إنه كان يصلي وهو مسبل إزاره) أي: إلى ما تحت الكعبين تكبرًا واختيالًا، يحتمل- والله أعلم- أنه أمره بإعادة الوضوء دون الصلاة, لأن الوضوء مكفر للذنوب، كما ورد في الأحاديث الكثيرة.(و إن الله تعالى لايقبل صلاة رجل مسبل) إزاره من الكبر والخيلاء."مرقاة المفاتيح شرح مشكاة المصابيح (2/ 634)"وعن أبي هريرة رضي الله عنه، قال: «بينما رجل يصلي مسبل إزاره، قال له رسول الله صلى الله عليه وسلم (اذهب فتوضأ) فذهب فتوضأ ثم جاء فقال رجل: يا رسول الله! ما لك أمرته أن يتوضأ؟ قال: إنه كان يصلي وهو مسبل إزاره (وإن الله لا يقبل صلاة رجل مسبل إزاره» )، رواه أبو داود.(وعن أبي هريرة قال: بينما رجل يصلي مسبل إزاره) : صفة بعد صفة لرجل أي: مرسلة أسفل من الكعب تبخترا وخيلاء، قال ابن الأعرابي: المسبل الذي يطول ثوبه ويرسله إلى الأرض يفعل ذلك تبخترا واختيالا اهـ، وإطالة الذيل مكروهة عند أبي حنيفة والشافعي في الصلاة وغيرها، ومالك يجوزها في الصلاة دون المشي لظهور الخيلاء فيه، (قال له رسول الله صلى الله عليه وسلم) ، أي: بعد صلاته لكون صلاته صحيحة، فأراد أن يبين له أنها غير مقبولة، فقال: (اذهب فتوضأ) : قيل: لعل السر في أمره بالتوضؤ، وهو طاهر أن يتفكر الرجل في سبب ذلك الأمر، فيقف على ما ارتكبه من المكروه، وأن الله ببركة أمر رسول الله عليه السلام إياه بطهارة الظاهر يطهر باطنه من دنس الكبر ; لأن طهارة الظاهر مؤثرة في طهارة الباطن ذكره الطيبي (فذهب وتوضأ ثم جاء) : فكأنه جاء غير مسبل إزاره (فقال رجل: يا رسول الله ما لك أمرته أن يتوضأ؟) ، أي: والحال أنه طاهر [قال: ( «إنه كان يصلي وهو مسبل إزاره» ) : وإن الله لا يقبل، أي: قبولا كاملا صلاة رجل مسبل إزاره، ظاهر جوابه عليه السلام أنه إنما أعاده بالوضوء، والذي أعلم، أنه لما كان يصلي وما تعلق القبول الكامل بصلاته، والطهارة من شرائط الصلاة وأجزائها الخارجة فسرى عدم القبول إلى الطهارة أيضا، فأمره بإعادة الطهارة حثا على الأكمل والأفضل، فقوله: يصلي، أي: يريد الصلاة فالأمر بالوضوء قبل الصلاة، وأما ما ذكره ابن حجر من أن ظاهر الحديث أنه المسبل بقطع صلاته، ثم الوضوء، فهو غير صحيح لقوله تعالى: {ولا تبطلوا أعمالكم} [محمد: 33] (رواه أبو داود) ، قال ميرك: وفي إسناده أبو جعفر، وهو رجل من أهل المدينة لا يعرف اسمه قاله المنذري وفي التقريب أبو جعفر المؤذن الأنصاري المدني، مقبول من الثالثة نقله ميرك وأخرج الطبراني: «أنه - عليه السلام - أبصر رجلا يصلي، وقد أسدل ثوبه فدنا منه عليه السلام فعطف عليه ثوبه»."عن أبي هریرة، قال: قال رسول الﷲ صلی الله  علیه وسلم: ما أسفل من الکعبین  من الإزار في النار."(صحیح البخاري، کتاب الصلاة، باب ما أسفل من الکعبین ففي النار۲/۸۶۱، رقم:۵۵۵۹)  "عن أبي ذر، عن النبي صلی الله  علیه وسلم قال: ثلاثة لایکلمهم الله  یوم القیامة، المنان الذيلایعطي شیئاً إلامنّه، والمنفق سلعته بالحلف والفاجر، والمسبل إزاره."(صحیح مسلم، کتاب الإیمان، باب بیان غلظ تحریم  إسبال الإزار، النسخة الهندیة ۱/۷۱، بیت الأفکار رقم:۱۰۶)"وینبغي أن یکون الإزار فوق الکعبین". الخ(الهندیة، کتاب الکراهة، الباب التاسع في اللبس، زکریا۵/۳۳۳)بذل المجهود في حل سنن أبي داود (12/ 113):’’ قال العلماء: المستحب في الإزار والثوب إلى نصف الساقين، والجائز بلا كراهة ما تحته إلى الكعبين، فما نزل عن الكعبين فهو ممنوع، فإن كان للخيلاء فهو ممنوع منع تحريم وإلَّا فمنع تنزيه. ‘‘ مرقاة المفا تیح میں ہے:’’ و لایجوز الإسبال تحت الکعبین إن کان للخیلاء، وقد نص الشافعی علی أن التحریم مخصوص بالخیلاء؛ لدلالة ظواهر الأحادیث علیها، فإن کان للخیلاء فهو ممنوع منع تحریم، وإلا فمنع تنزیه".(۸/۱۹۸، کتاب اللباس)فقط والله أعلم
                                                  
عنوان: جانور کے دو دانت نکلے بغیر ہی بیوپاری کی بات پر بھروسہ کر کے قربانی کرنے کا حکم
سوال: قربانی کے جانور کے اگر دو دانت نہ نکلے ہوں اور بیچنے والا کہے کہ پوری عمر کا ہے تو کیا اس کی بات کا اعتبار کرتے ہوئے جانور کی قربانی کر سکتے ہیں یا دو دانت ہی معیار ہوگا؟
جواب: بکرا  اور  بکری کی قربانی صحیح ہونے کے  لیے ایک  سال کا ہونا، گائے اور بھینس وغیرہ کا دو سال کا ہونا اور  اونٹ کا پانچ سال کا ہونا ضروری ہے،دو  دانت  فقط  اس کی علامت ہے،لہذا اگر کوئی جانور ایسا ہے جو عمر پوری ہونے کے بعد بھی دو دانت نہیں نکالتا تو اس کی قربانی درست ہے۔اگر بیچنے والا دیانت دار اور معتبر آدمی ہو اور  وہ  کہے کہ یہ جانور قربانی کی عمر کو پہنچ چکا ہے اور خریدنے والے کو اس کی بات کے سچ ہونے کا یقین ہوجائے تو اس کی بات کا اعتبار کرتے ہوئے ایسے جانور کی قربانی کرنا جائز ہوگا، لیکن اگر بیچنے والا عام بیوپاریوں کی طرح  غلط بیانی کرنے والا ہو اور   قابل اعتبار نہ ہو  یا پھر خریدنے والا اس کو جانتا نہ ہو جس کی وجہ سے اس کی بات کا یقین کرنا مشکل ہو تو اس صورت میں احتیاط کا تقاضہ یہ ہے کہ دو دانت کو ہی معیار قرار دیا جائے اور دو دانت نکلنے سے پہلے اس جانور کی قربانی نہ کی جائے۔الدر المختار وحاشية ابن عابدين (رد المحتار)(6/ 321):"(و صحّ الجذع) ذو ستة أشهر (من الضأن)  إن كان بحيث لو خلط بالثنايا لايمكن التمييز من بعد. (و) صح (الثني) فصاعدًا من الثلاثة والثني (هو ابن خمس من الإبل، وحولين من البقر و الجاموس، وحول من الشاة) و المعز و المتولد بين الأهلي، و الوحشي يتبع الأم قاله المصنف."فقط واللہ اعلم
                                                  
عنوان: چار ماہ کا بکرا ذبح کرکے صدقہ کرنا
سوال: ہمارا  چار  ماہ کا بکرا ہے،  وہ ہم نے ذبح کرکے صدقہ کرنا ہے ،   کیا ہم وہ ذبح کر سکتے ہیں؟  میں نے  کسی  سے سنا ہے کہ ایک سال  سے کم بکرا جو ہے وہ ذبح نہیں کرسکتے !
جواب: واضح رہے کہ بکرے کی قربانی درست ہونے کے لیے  اس کی عمر  کم از کم ایک سال ہونا ضروری ہے، ایک سال سے کم عمر کا بکرا ذبح کیا جائے تو  اس کی قربانی درست نہیں ہوتی، لیکن یہ حکم صرف قربانی کے جواز اور  عدمِ جواز  سے  متعلق ہے، اس سے کم عمر کا  بکری کا  بچہ جس کا گوشت کھانے کے قابل ہو  ، اسے ذبح کرنے میں کوئی حرج نہیں ہے۔لہذ ا صورتِ  مسئولہ میں چار ماہ کا بکرا ذبح کرکے اس کا گوشت صدقہ کرنا جائز ہے۔ الفتاوى الهندية (5/ 297):"(وأما سنه) فلايجوز شيء مما ذكرنا من الإبل والبقر والغنم عن الأضحية إلا الثني من كل جنس وإلا الجذع من الضأن خاصةً إذا كان عظيماً، وأما معاني هذه الأسماء فقد ذكر القدوري: أن الفقهاء قالوا: الجذع من الغنم ابن ستة أشهر، والثني ابن سنة۔ والجذع من البقر ابن سنة، والثني منه ابن سنتين. والجذع من الإبل ابن أربع سنين، والثني ابن خمس. وتقدير هذه الأسنان بما قلنا يمنع النقصان، ولايمنع الزيادة، حتى لو ضحى بأقل من ذلك شيئاً لايجوز، ولو ضحى بأكثر من ذلك شيئاً يجوز ويكون أفضل."  فقط واللہ اعلم
                                                  
عنوان: بکری کے ایک تھن میں سوجن ہو تو اس کی قربانی کا حکم
سوال: ایک صاحب کے پاس بکری ہے،اس کا ایک تھن غالباً بوجہ نظر لگنے کے سوج چکا ہے،اور دوسرا تھن اپنی حالت میں برقرار ہے۔پوچھنا یہ ہے آئندہ بقرہ عید میں اُسے ذبح کر سکتے ہیں یا نہیں؟کیا یہ عیب دار جانور شمار ہوگا؟
جواب: اگر بکری کا  ایک تھن بالکل سوکھ  جائے ، یا اس کا ایک تھن نہیں ہے، یا  تھن کٹا ہوا ہے، یا تھن سے دودھ اترنے کی صلاحیت ختم ہوجائے تو اس بکری کی قربانی جائز نہیں ہے، لیکن اگر تھن میں دودھ  اترنے کی صلاحیت موجود ہے، صرف کسی وجہ سے ان میں سوجن ہوگئی ہے اور وہ پھول گئے ہیں تو یہ عیب نہیں ہے، اس کی قربانی جائز ہوگی،  اور اگر تھن سوجن کی وجہ سے خراب ہوگیا ہے کہ اس سے دودھ نہیں اتر سکتا تو اس کی قربانی جائز نہیں ہوگی۔الدر المختار وحاشية ابن عابدين (رد المحتار) (6/ 324):"(و الجذاء) مقطوعة رءوس ضرعها أو يابستها، ولا الجدعاء: مقطوعة الأنف، ولا المصرمة أطباؤها: وهي التي عولجت حتى انقطع لبنها. (قوله: و لا المصرمة أطباؤها) مصرمة كمعظمة، من الصرم: وهو القطع، والأطباء بالطاء المهملة جمع طبي بالكسر والضم: حلمات الضرع التي من خف وظلف وحافر وسبع قاموس، وما رأيناه في عدة نسخ بالظاء المعجمة تحريف.(قوله: وهي إلخ) فسرها الزيلعي بالتي لا تستطيع أن ترضع فصيلها، وهو تفسير بلازم المعنى؛ لما في القاموس: هي ناقة يقطع أطباؤها ليبس الإحليل فلا يخرج اللبن ليكون أقوى لها، وقد يكون من انقطاع اللبن بأن يصيب ضرعها شيء فيكون فينقطع لبنها اهـ. وفي الخلاصة: مقطوعة رءوس ضروعها لا تجوز، فإن ذهب من واحدة أقل من النصف فعلى ما ذكرنا من الخلاف في العين والأذن. وفي الشاة والمعز إذا لم يكن لهما إحدى حلمتيهما خلقة أو ذهبت بآفة وبقيت واحدة لم يجز، وفي الإبل والبقر إن ذهبت واحدة يجوز أو اثنتان لا اهـ وذكر فيها جواز التي لا ينزل لها لبن من غير علة. وفي التتارخانية والشطور لاتجزئ، وهي من الشاة ما قطع اللبن عن إحدى ضرعيها، ومن الإبل والبقر ما قطع من ضرعيها لأن لكل واحد منهما أربع أضرع." فقط واللہ اعلم
                                                  
عنوان: ’’یاک‘‘ کی قربانی اور گوشت کا حکم
سوال: یاک کی قربانی اور گوشت حلال ہے؟
جواب: ’’یاک‘‘ گائے یا بھینس کی نسل کا ایک جانور ہے، اس کا گوشت کھانا تو مطلقًا حلال ہے، البتہ   قربانی کے اعتبار سے حکم میں تفصیل ہے  کہ یاک کی دو قسمیں ہیں:1) پالتو یاک  2) وحشی یاک۔اور قربانی جائز ہونے کے  لیے ضروری ہے کہ  جانور پالتو ہو، لہٰذا پالتو یاک کی قربانی کی جائے؛ کیوں کہ وحشی یاک کی قربانی جائز نہیں ہے۔ فقط واللہ اعلم
                                                  
عنوان: بیٹے نے والدہ کے لیے بڑے جانور میں حصہ رکھ لیا، اس کے بعد والدہ کا الگ قربانی کرنا
سوال: بیٹے  نے بڑے  جانور میں اپنی والدہ  کے لیے قربانی کا حصہ اپنے طور  پر  رکھ  لیا،  والدہ  صاحبِ حیثیت  و  نصاب ہے، کیا وہ اپنی الگ سے  قربانی بھی کر سکتی ہے؟
جواب: صورتِ  مسئولہ میں والدہ اپنی الگ سے قربانی کر سکتی ہے۔ تاہم اگر بیٹے نے والدہ کی اجازت سے والدہ کا حصہ نہیں لیا تو  وہ   والدہ  کی طرف  سے قربانی شمار  نہیں  ہوگی، ہاں بیٹا نفلی قربانی کرکے والدہ کو ثواب ایصال کرسکتا ہے۔الفتاوى الهندية (5 / 302):"و لو ضحى ببدنة عن نفسه وعرسه وأولاده ليس هذا في ظاهر الرواية، وقال الحسن بن زياد في كتاب الأضحية: إن كان أولاده صغاراً جاز عنه وعنهم جميعاً في قول أبي حنيفة وأبي يوسف - رحمهما الله تعالى -، وإن كانوا كباراً إن فعل بأمرهم جاز عن الكل في قول أبي حنيفة وأبي يوسف رحمهما الله تعالى، وإن فعل بغير أمرهم أو بغير أمر بعضهم لاتجوز عنه ولا عنهم في قولهم جميعاً؛ لأن نصيب من لم يأمر صار لحماً فصار الكل لحماً."فقط واللہ اعلم
                                                  
عنوان: قربانی کا جانور غلطی سے قبلہ رخ نہیں کیا
سوال: اگر قربانی کے جانور کا رخ غلطی سے کوئی  قبلہ  کی طرف کرکے ذبح کرنا بھول گیا ہوتو اس کا کیا حکم ہے ؟
جواب: جانور  کو  بوقتِ   ذبح  قبلہ  رخ   لٹانا  سنتِ  موٴکدہ   ہے،  قصدًا  شدیدمجبوری کے بغیر قبلہ  کے  علاوہ  کسی  اور  سمت  کی  طرف  رخ  کرکے  ذبح  کرنا  مکروہ  ہے،  شدید مجبوری یا بھول جانے کی صورت میں  مکروہ نہیں   ہے۔لہٰذا صورتِ  مسئولہ میں بھول کی وجہ سے قربانی بلا کراہت درست ہوئی۔قال في الدر (مع الرد کتاب الذبائح: ۹/۴۲۷، ):"و كره ترك التوجه إلی القبلة؛ لمخالفته السنة اهـ".وفي الرد:"(قوله: لمخافته السنة) أي: الموٴکدة؛ لأنه توارثه الناس فیکره ترکه بلا عذر، إتقاني اهـ".وقال في الفتاوی الهندیة (کتاب الذبائح الباب الأول: ۵/۲۸۸ ):"وإذا ذبحها بغیر توجه القبلة حلت و لکن یکره اهـ".وقال في بذل المجهود (کتاب الضحایا، باب ما یستحب في الضحایا: ۴/۷۰) في بیان ذبح أضحیته صلی الله علیه وسلم:”وأخذ الکبش فأضجعه علی الیسار“ و هو الظاهر؛ لأنه أیسر في الذبح اهـ".فقط واللہ اعلم
                                                  
عنوان: فریقین کی صلح کے وقت ذبح کیے گئے جانور کا حکم
سوال: فریقین کی صلح کے وقت ذبح کیے گئے  دُنبے کا شرعی حکم کیا ہے؟
جواب: اگر فریقین کی صلح کے وقت  طیبِ نفس کے ساتھ کوئی جانور ذبح کیا جائے تو اس کی گنجائش ہے، بشرطیکہ کسی پر  جبر نہ کیا جائے۔   فقط و اللہ اعلم
                                                  
عنوان: خنثی مشکل جانور کی قربانی
سوال: ایک بکرا /بکری ہے جو ایک سال کا ہے وہ نہ تو بکرا ہے اور  نہ ہی بکری اور کچھ حرکات بکرے والی ہیں، جیسا کہ بکری کو دیکھ کر مستی میں آنا ۔کیا ایسے جانور کی قربانی جائز ہے اور کیا ایسے جانور کا گوشت کھانا جائز ہے؟
جواب: خنثی مشکل وہ جانور ہے جس کےنر یا مادہ ہونے کی تمیز مشکل ہو اور دونوں کی علامات موجود ہوں، ایسے جانور کی قربانی جائز نہیں، البتہ اگر  ایسے جانور کو  ذبح کیا گیا تو اس کا گوشت کھانا حلال ہے۔ فتاوی محمودیہ میں ہے (17/ 379):’’جس بکری میں نر اور مادہ دونوں کی علامتیں موجود نہ ہوں، یا دونوں کی علامت ہو وہ خنثی ہے اس کی قربانی نہ کی جائے۔‘‘الدر المختار وحاشية ابن عابدين (رد المحتار) - (6 / 325)"ولا بالخنثى لأن لحمها لاينضج شرح وهبانية، وتمامه فيه".فقط واللہ اعلم
                                                  
عنوان: حیات النبی ﷺ کے منکر (مماتی) کا ذبیحہ
سوال: جو شخص عقیدہ  حیات النبی صلی اللہ علیہ وسلم کا منکر ہو اس کے ذبیحہ حلال و حرام کا کیا حکم ہے؟
جواب: جو لوگ رسول اللہ صلی اللہ علیہ وسلم کے دنیا سے پردہ فرمانے کے بعد  حیات النبی ﷺ  کا انکار کرتے ہیں ان کو  عرف میں "مماتی"   کہا جاتا ہے، عقیدۂ  حیات النبی اہلِ سنت و الجماعت کا اجماعی عقیدہ ہے، جس کا منکر  اہلِ سنت و الجماعت سے خارج اور گم راہ  و اہلِ ہوی میں سے ہے، لیکن یہ کافر یا مشرک نہیں؛ اس لیے ایسے شخص کا ذبیحہ کھانے کی گنجائش ہے۔تفصیل کے لیے درج ذیل لنک پر فتویٰ دیکھیے:آپ ﷺ کے اپنی قبرِ مبارکہ میں زندہ ہونے کا عقیدہ رکھنے والے کے ذبیحہ کا حکمالدر المختار وحاشية ابن عابدين (رد المحتار) (6 / 296):"(وشرط كون الذابح مسلمًا حلالًا."فقط واللہ اعلم
                                                  
عنوان: مقروض پنشنر پر قربانی کا حکم
سوال: میں پینشنر ہوں۔ میری پنشن 54000 روپے ہے۔ گھر کا کرایہ 20500 ہے۔ بل وغیرہ الگ ہیں۔ پچھلے سال کچھ بچت تھی تو میں نے قربانی کرلی تھی، جب کہ  اس بار میرے پاس بچت نہیں ہے،  بلکہ میں مقروض ہوں اور میری مالی حالت دیکھ کر قرض دینے والا مطالبہ بھی نہیں کر رہا ہے۔ بیوی کے پاس 5 تولے سونا ہے۔ میں بہت پریشان ہوں، مجھے قربانی کا حکم بتا دیں اور کوئی وظیفہ بھی بتا دیں!
جواب: صورتِ  مسئولہ میں  اگر سائل کے پاس کوئی بچت نہیں ہے، اور وہ مقرض بھی ہے، اور  ضرورت  و استعمال سے زائد کسی بھی قسم کا اتنا مال یا سامان موجود نہیں ہے کہ قرض کی ادائیگی کے بعد نصاب (ساڑھے باون تولہ چاندی کی قیمت ) کے بقدر بچ سکے تو  سائل پر قربانی کرنا لازم نہیں ہے۔   مزید تفصیل اس لنک میں ملاحظہ کی جاسکتی ہے :مقروض پر قربانی لازم ہے یا نہیں؟ نبی کریم صلی اللہ علیہ و سلم کی حضرت علی رضی اللہ عنہ کو سکھلائی ہوئی درج ذیل دعا ہر فرض نماز کے بعد سات مرتبہ اور چلتے پھرتے پڑھیں، اگر پہاڑ کے برابر بھی قرض ہوگا تو اللہ تعالیٰ اس کی ادائیگی کا غیب سے انتظام فرمادیں گے، ان شاء اللہ:’’اَللَّهُمَّ اكْفِنِي بِحَلَالِكَ عَنْ حَرَامِكَ، وَأَغْنِنِي بِفَضْلِكَ عَنْ مَّنْ سِوَاكَ‘‘.’’ترجمہ: یا اللہ!  مجھے اپنا حلال رزق دے کر حرام روزی سے بچا لے اور اپنے فضل و کرم سے مجھے اپنے ماسوا سے بے نیاز کردے۔‘‘فقط واللہ اعلم
                                                  
عنوان: عقیقہ کے جانور کی عمر
سوال: اللّه پاک نے مجھے بیٹی سے نوازا ہے، میں اس کا عقیقہ کرنا چاہتا ہوں، رشتہ دار اور غریب محلہ دار زیادہ ہیں، میں چاہتا ہوں کہ بکرے کے بجائے کٹـا یا بچھڑا ذبح کر کے اس کا گوشت بانٹ دوں، کیا عقیقہ کے لیے کٹـے یا بچھڑے جانور کا دو دانت ہونا ضروری ہے؟
جواب: واضح رہے کہ عقیقہ کے لیے جانوروں میں اُن ہی شرائط کاہوناضرروی ہے جوشرائط قربانی کے جانوروں کے لیے ہیں۔یعنی جن جانوروں کی قربانی درست ہے ان سے عقیقہ کرنابھی درست ہے۔عقیقہ اورقربانی کے لیے جانور اور ان کی عمریں مندرجہ ذیل ہیں:۱۔بکرا وغیرہ ( چھوٹا جانور ) کی عمر ایک سال ۲۔گائے، بیل بھیس وغیرہ کی عمر دوسال ۳۔اونٹ کی عمر پانچ سالاگرمذکورہ جانوروں کی عمریں متعینہ عمروں سے کم ہیں توقربانی اورعقیقہ درست نہیں۔البتہ اگر بھیڑ اوردنبہ ایک سال سے کم اور چھ مہینے سے زائد کا ہو مگر اتنا فربہ ہوکہ ایک سال کامعلوم ہوتا ہو تو اس کی قربانی وعقیقہ درست ہے۔باقی اگر آپ بچھڑا/ کٹا ذبح کرنا چاہ رہے ہیں تو عقیقہ مسنونہ ادا ہونے کے لیے اس کی عمر دو سال ہونا ضروری ہے، اگر یقینی طور پر اس کی عمر پورے دو سال ہے، لیکن ابھی تک اس کے دو دانت نہیں آئے، (یعنی آپ کے سامنے وہ جانور پلا بڑھا ہے اور آپ کو پتا ہے کہ اس کی عمر دو سال ہوچکی ہے، یا جس سے خرید رہے ہیں وہ دین دار اور سچا شخص ہے جس کی بات پر آپ کو یقین ہے کہ وہ جانور کی عمر صحیح بتا رہا ہے) تو اس جانور کو عقیقے میں ذبح  کرنا درست ہوگا۔ملحوظ رہے کہ اس سلسلے میں عام بیوپاری کی بات کا اعتبار نہیں ہوگا، بلکہ جانور کے دو دانت ہونا ضروری ہوگا، کیوں کہ جانور کے دو دانت اس کی مطلوبہ عمر سے پہلے نہیں آتے، ہاں یہ ممکن ہے کہ عمر پوری ہوجائے اور اب تک دانت نہ آئے ہوں۔ فقط واللہ اعلم
                                                  
عنوان: جانور ذبح کرنے کے بعد ناخن اوربال وغیرہ کاٹنا
سوال: کیا ناخنوں کو  کاٹنے کے بعد کسی جھاڑ یا درخت میں پھینکنا درست ہے اور عید  کی  قربانی کرنے والا شخص عید کے دن جانور ذبح کرنے بعد ناخن اوربال وغیرہ کاٹ سکتا ہے؟
جواب: 1- انسانی ناخن کسی جگہ مٹی میں  دفن کردینے چاہییں یا کسی بھی ایسی جگہ مٹی میں ڈال دیے جائیں  جہاں گندگی اور ناپاکی نہیں ہو۔  2-  عید  کی قربانی کرنے والا شخص عید کے دن جانور  ذبح کرنے کے بعد  ناخن اور بال  وغیرہ  کاٹ   سکتا  ہے ، بلکہ قربانی کرنے  والے کے لیے مستحب ہے کہ وہ ذوالحجہ کا چاند دیکھنے سے لے کر جانور ذبح ہونے تک اپنے ناخن ، بال یا جسم کا کوئی حصہ (مثلًا: زائد کھال وغیرہ) نہ کاٹے، اور جانور ذبح ہونے کے بعد چوں کہ (دس دن کم از کم مونچھوں اور ناخنوں پر گزرچکے ہوں گے، جس کی وجہ ) ناخن اور غیر ضروری بال اور مونچھیں بڑھ چکی ہوں گی، اس لیے انہیں کاٹنا پسندیدہ ہوگا۔"عن سعید بن المسیب یقول: سمعت أم سلمة زوج النبي صلی اﷲ علیه وسلم تقول: قال رسول اﷲ صلی اﷲ علیه وسلم: من کان له ذبح یذبحه، فإذا أهل هلال ذي الحجة، فلایأخذن من شعره، و لا من أظفاره شیئاً حتی یضحي."(الصحيح لمسلم ، عشر ذي الحجة وهو مرید التضحیة، النسخة الهندیة ۲/ ۱۶۰، بیت الأفکار، رقم: ۱۹۷۷)’’حضرت امِ سلمہ رضی اللہ تعالیٰ عنہا بیان فرماتی ہیں کہ نبی صلی اللہ علیہ وسلم نے فرمایا: جب ماہ ذی الحجہ کا عشرہ شروع ہو جائے اور تم میں سے کسی کا قربانی کرنے کا ارادہ ہو تو وہ اپنے بالوں اور ناخنوں میں سے کچھ نہ لے ۔‘‘ (صحیح مسلم )فتاوی شامی میں ہے:"فهذا محمول علی الندب دون الوجوب بالإجماع."(الفتاوى الشامية، الصلاة، قبیل باب الکسوف، ۲/ ۱۸۱)فقط واللہ اعلم
                                                  
عنوان: قربانی صاحبِ نصاب شخص پر ہے اس کے متعلق حدیث
سوال: مجھے  قربانی سے متعلق احادیث کی ضرورت ہے،  دو یا تین عدد احادیث جن میں قربانی کے صاحبِ  نصاب شخص پر واجب ہونے کو بیان فرمایا ہو،  وہ بھیج دیں!
جواب: قربانی صاحبِ  نصاب شخص پرواجب ہوتی ہے اور اس  بات کا ثبوت مندرجہ ذیل حدیث سے  ملتا ہے:"عن زيد بن الحباب عن عبد الله بن عياش عن عبد الرحمن بن الأعرج عن أبي هريرة، قال: قال رسول الله صلى الله عليه وسلم: "من كان له سعة، ولم يضحّ، فلايقربنّ مصلانا."ترجمہ:جس شخص کے پاس مال کی وسعت ہو اور پھر قربانی نہ کرے  تو وہ ہماری عید گاہ کے قریب مت آئے۔یہ  حدیث احمد بن حنبل،اسحاق ابن راہویہ ،ابن ابی شیبہ اور ابو یعلی موصلی رحمہم اللہ نے اپنی اپنی مسانید میں ،دار قطنی اور ابن ماجہ  رحمہما اللہ  نے سنن میں اور حاکم رحمہ اللہ  نے مستدرک میں  ذکر کی ہے۔حاکم رحمہ اللہ نے اس حدیث کی سند کو صحیح کہا ہے اور یہ بھی فرمایا کہ سوائے عبد اللہ بن عیاش کے اس حدیث کے تمام راوی بخاری اور مسلم کے راوی ہیں اور عبد اللہ بن عیاش صرف مسلم کے راوی ہیں۔فقہاء اس صحیح حدیث میں مال کی وسعت سے نصاب کے بقدر مال مراد لیتے ہیں؛ کیوں کہ شریعت میں مال دار اسے تصور کیا جاتا ہے جو نصاب کا مالک ہو، اور جو نصاب کا مالک نہ ہو، شریعت کی اصطلاح میں اسے فقیر یا مسکین قرار  دے کر زکات کا مستحق قرار دیا گیا ہے؛  لہذا حدیث کا مفہوم یہ ہوا کہ جس شخص کے پاس نصاب کے بقدر  مال ہو اور وہ قربانی نہ کرے تو حضور  ﷺ نے اس شخص پر ناراضی کا اظہار کیا اور اس شخص کو عید گاہ کے قریب آنے سے بھی منع کیا،حضور ﷺ کی اس ناراضی اور حکم سے یہ معلوم ہوا کہ صاحبِ  نصاب شخص پر قربانی واجب ہے؛ اسی لیے اس کے نہ کرنے والے پر ناراضی کا اظہار کیا اور ناراضی کا اظہار واجب اور فرائض  کے ترک پر ہی ہوتا ہے۔اس وعید اور غصہ کو حضور ﷺ نے چوں کہ مال کی وسعت (نصاب کے بقدر مال) کے ساتھ جوڑا ہے تو جس شخص کے پاس اتنا مال نہیں اس پر یہ وعید بھی نہیں؛  لہذا اس پر قربانی واجب بھی نہیں۔پس خلاصہ یہ ہوا کہ اس صحیح حدیث سے یہ بات ثابت ہوئی کہ صاحبِ نصاب شخص پر ہی قربانی واجب ہوگی۔نصب الراية  میں ہے:"الحديث الثاني:قال عليه السلام: "من وجد سعة، ولم يضح، فلا يقربن مصلانا"، قلت: أخرجه ابن ماجه في سننه1 عن زيد بن الحباب عن عبد الله بن عياش عن عبد الرحمن بن الأعرج عن أبي هريرة، قال: قال رسول الله صلى الله عليه وسلم: "من كان له سعة، ولم يضح، فلا يقربن مصلانا"، انتهى. ورواه أحمد، وابن أبي شيبة، وإسحاق بن راهويه، وأبو يعلى الموصلي في مسانيدهم، والدارقطني في سننه، والحاكم في المستدرك2 في تفسير سورة الحج، وقال: صحيح الإسناد، ولم يخرجاه، وأخرجه في الضحايا عن عبد الله بن يزيد المقري ثنا عبد الله بن عياش به مرفوعا، وقال: صحيح الإسناد، ولم يخرجاه، ثم رواه من حديث ابن وهب أخبرني عبد الله بن عياش، فذكره موقوفا، قال: هكذا وقفه ابن وهب، والزيادة من الثقة مقبولة، وعبد الله بن يزيد المقرئ فوق الثقة، انتهى. قال في التنقيح: حديث ابن ماجه رجاله كلهم رجال الصحيحين إلا عبد الله بن عياش القتبائي، فإنه من أفراد مسلم، قال: وكذلك رواه حيوة بن شريح، وغيره عن عبد الله بن عياش به مرفوعا، ورواه ابن وهب عن عبد الله بن عباس به موقوفا، وكذلك رواه جعفر بن ربيعة، وعبيد الله بن أبي جعفر عن الأعرج عن أبي هريرة موقوفا، وهو أشبه بالصواب، انتهى. وذهل شيخنا علاء الين مقلدا لغيره، فعزا هذا الحديث للدارقطني فقط، قال ابن الجوزي في التحقيق: وهذا الحديث لا يدل على الوجوب، كما في حديث: من أكل الثوم، فلا يقربن مصلانا."(کتاب الاضحیۃ ج نمبر ۴ ص نمبر  ۲۰۷،موسسۃ الريان)بدائع الصنائع في ترتيب الشرائع میں ہے:ومنها الغنى لما روي عن رسول الله صلى الله عليه وسلم  أنه قال: «من وجد سعة فليضح» شرط عليه الصلاة والسلام السعة وهي الغنى ولأنا أوجبناها بمطلق المال ومن الجائز أن يستغرق الواجب جميع ماله فيؤدي إلى الحرج فلا بد من اعتبار الغنى وهو أن يكون في ملكه مائتا درهم أو عشرون دينارا أو شيء تبلغ قيمته ذلك سوى مسكنه وما يتأثث به وكسوته وخادمه وفرسه وسلاحه وما لا يستغني عنه وهو نصاب صدقة الفطر."(کتاب الاضحیۃ ج نمبر ۵ ص نمبر ۶۴ ،دار الکتب العلمیۃ)مزید تفصیل کے لیے درج ذیل لنک پر فتویٰ ملاحظہ کیجیے:قربانی کے نصاب کا ثبوتفقط واللہ اعلم
                                                  
عنوان: یوٹیوبر کو قربانی میں حصہ دار بنانا
سوال: میرا سوال جامعہ کے فتوی کے متعلق ہے۔ میں نے یوٹیوب کی کمائی کے متعلق فتوی دیکھا مجھے یہ سمجھ آئی کہ  یوٹیوب کی کمائی جائز نہیں، مگر کیا یوٹیوب سے کمائی کرنے والے کے ساتھ قربانی کے حصے میں شریک ہو سکتےہیں؟
جواب: واضح رہے کہ  اگر  کسی  فرد کے بارے میں  علم ہو کہ  اس کی کمائی ناجائز ہے یا کمائی کا اکثر حصہ ناجائز اور  حرام ہے تو  اُس کو  قربانی میں شریک کرنا جائز نہیں ہے، اور اگر شرکت کے بعد کسی شریک کے بارے میں علم ہوجائے کہ اس کی کل یا اکثر آمدن ناجائز ہے، تو اسے حصہ داری سے فوراً الگ کرنا ضروری ہے،  ورنہ کسی کی بھی قربانی درست نہیں ہوگی۔ اور   چوں کہ فتوی کی رو سے یوٹیوبر  کی کمائی جائز نہیں ہے،  اس لیے اگر یوٹیوبر کا اس کے علاوہ کوئی اور  ذریعہ آمدن نہ ہو ، یا ہو لیکن کمائی کا زیادہ حصہ یوٹیوب کی کمائی کا ہو تو اُس کو قربانی میں شریک کرنا جائز نہیں ہے، البتہ اگر ایسا شخص کسی حلال روز گار سے بھی وابستہ ہو، اور وہ اس بات کی صراحت کے ساتھ قربانی میں حصہ دار بنے کہ وہ حلال آمدن سے ہی شریک ہورہا ہے تو قربانی ادا ہوجائے گی۔کما فی الفتاوى الهندية:(5 / 304، ط: دار الفکر):" وإن كان كل واحد منهم صبياً أو كان شريك السبع من يريد اللحم أو كان نصرانياً ونحو ذلك لايجوز للآخرين أيضاً، كذا في السراجية. ولو كان أحد الشركاء ذمياً كتابياً أو غير كتابي وهو يريد اللحم أو يريد القربة في دينه لم يجزئهم عندنا؛ لأن الكافر لايتحقق منه القربة، فكانت نيته ملحقةً بالعدم، فكأنه يريد اللحم، والمسلم لو أراد اللحم لايجوز عندنا".وفی الشامیة: (5 /99، ط: دار الفکر)"و الحاصل أنه إن علم أرباب الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه."فقط واللہ اعلم
                                                  
عنوان: اگر عشاء کی نماز مؤخر ہوجائے تو پہلے تہجد پڑھیں گے یا عشاء؟
سوال: اگر کوئی عشاءکی نمازپڑھنے  سے پہلے سو جائےتو کیا رات کو دو  بجے یا تین بجے اٹھ کے نماز عشا ءادا کرسکتا ہے؟ اور اگر کر سکتا ہے ، تو تہجد سے پہلے یا بعد میں کس طرح پڑھنی چاہیے ؟
جواب: واضح رہے کہ طلوعِ  فجر تک عشاء کا آخری وقت باقی رہتا ہے اگر کسی شخص نے عشاء کی نماز نہیں پڑھی اور سوگیا،  پھر طلوعِ فجر سے پہلے  پہلے عشاء کی نماز پڑھ لے تو وہ نمازادا شمارہوگی ، اس لیے کہ یہ عشاء کا آخری وقت ہے۔ البتہ  عذر کے بغیر آدھی رات سے زیادہ تاخیر کرکے عشاء کی نماز ادا کرنا مکروہ ہے،  اس لیے آدھی رات سے پہلے عشاء کی نماز  پڑھ  لیا کرے؛ تاکہ کراہت  نہ  ہو۔نیز عشاء کی نماز ادا کرنے سے پہلے بلاعذر سونا بھی شرعًا پسندیدہ نہیں ہے، کیوں کہ اس سے عشاء کی نماز  میں تاخیر کا غالب گمان ہوتاہے۔تہجد  کی نماز کا وقت عشاء کی نماز  کے بعد سے صبح صادق تک  ہے۔ عشاء کی نماز سے پہلے تہجد کی نماز نہیں ہوگی، بلکہ  عام نفل ہوجائیں گے۔اگر کسی شخص نے عشاء کی نماز نہیں پڑھی اور سوگیا،  پھر طلوعِ  فجر  سے پہلے پہلے اٹھ گیا تو اس کو چاہیے کہ سب سے پہلے عشاء کی نماز ادا کرے، پھر  دو رکعت سنت پڑھ لے، اور اگر وقت ہو تو وتر سے پہلے پہلے  تہجد کی نماز پڑھ کر آخر میں وتر پڑھ لے،اس لیے کہ یہ عشاء کا آخری وقت  بھی ہے  اور  تہجد کا وقت بھی ۔باقی مستحب عمل یہ ہے کہ وتر کو تہجد کے وقت تک مؤخر کرے، اور تہجد کے وقت  وتر ادا کرنے کی صورت میں افضل یہ ہے کہ پہلے تہجد کی نماز ادا کی جائے اس کے بعد وتر کی نماز پڑھی جائے، رسول اللہ ﷺ کا معمول اسی طرح تھا، تاہم اگر کوئی پہلے وتر کی نماز پڑھ کر پھر تہجد پڑھے تو یہ بھی جائز ہے، البتہ  افضل طریقے کے خلاف ہے۔لہذا صورتِ  مسئولہ میں سائل عشاء کی نماز پہلے ادا کرے ، اس کے بعد دو رکعت  سنت پڑھ لینے کے بعد اگر وقت ہو توتہجد کی نماز پڑھ لے ،اس کے بعد وتر  کی نماز  پڑھ لے ۔ الدر المختار وحاشية ابن عابدين (رد المحتار):"قال في البحر: فمنها ما في صحيح مسلم مرفوعاً: «أفضل الصلاة بعد الفريضة صلاة الليل». وروى الطبراني مرفوعاً: «لا بد من صلاة الليل ولو حلب شاة، وما كان بعد صلاة العشاء فهو من الليل». وهذا يفيد أن هذه السنة تحصل بالتنفل بعد صلاة العشاء قبل النوم. اهـ.قلت: قد صرح بذلك في الحلية، ثم قال فيها بعد كلام: ثم غير خاف أن صلاة الليل المحثوث عليها هي التهجد. وقد ذكر القاضي حسين من الشافعية أنه في الاصطلاح التطوع بعد النوم، وأيد بما في معجم الطبراني من حديث الحجاج بن عمرو - رضي الله عنه - قال: «يحسب أحدكم إذا قام من الليل يصلي حتى يصبح أنه قد تهجد، إنما التهجد المرء يصلي الصلاة بعد رقدة»، غير أن في سنده ابن لهيعة وفيه مقال، لكن الظاهر رجحان حديث الطبراني الأول؛ لأنه تشريع قولي من الشارع صلى الله عليه وسلم بخلاف هذا، وبه ينتفي ما عن أحمد من قوله: قيام الليل من المغرب إلى طلوع الفجر اهـ ملخصاً.أقول: الظاهر أن حديث الطبراني الأول بيان لكون وقته بعد صلاة العشاء، حتى لو نام ثم تطوع قبلها لايحصل السنة، فيكون حديث الطبراني الثاني مفسراً للأول، وهو أولى من إثبات التعارض والترجيح لأن فيه ترك العمل بأحدهما ولأنه يكون جارياً على الاصطلاح ولأنه المفهوم من إطلاق الآيات والأحاديث ولأن التهجد إزالة النوم بتكلف مثل: تأثم أي تحفظ عن الإثم؛ نعم صلاة الليل وقيام الليل أعم من التهجد، وبه يجاب عما أورد على قول الإمام أحمد هذا ما ظهر لي، والله أعلم"(2/ 24)الدر المختار وحاشية ابن عابدين (رد المحتار):"(و) تأخير (الوتر إلى آخر الليل لواثق بالانتباه) وإلا فقبل النوم، فإن فاق وصلى نوافل والحال أنه صلى الوتر أول الليل فإنه الأفضل.(قوله: وتأخير الوتر إلخ) أي يستحب تأخيره، لقوله صلى الله عليه وسلم: «من خاف أن لايوتر من آخر الليل فليوتر أوله، ومن طمع أن يقوم آخره فليوتر آخر الليل، فإن صلاة آخر الليل مشهودة وذلك أفضل» ). رواه مسلم والترمذي وغيرهما. وتمامه في الحلية. وفي الصحيحين: «اجعلوا آخر صلاتكم باللیل وتراً» والأمر للندب بدليل ما قبله، بحر.(قوله: فإن فاق إلخ) أي إذا أوتر قبل النوم ثم استيقظ يصلي ما كتب له، ولا كراهة فيه بل هو مندوب، ولايعيد الوتر، لكن فاته الأفضل المفاد بحديث الصحيحين، إمداد.ولايقال: إن من لايثق بالانتباه فالتعجيل في حقه أفضل، كما في الخانية. فإذا انتبه بعدما عجل يتنفل ولاتفوته الأفضلية؛ لأنا نقول: المراد بالأفضلية في الحديث السابق هي المترتبة على ختم الصلاة بالوتر وقد فاتت، والتي حصلها هي أفضلية التعجيل عند خوف الفوات على التأخير، فافهم وتأمل" (1/ 369).فقط واللہ اعلم
                                                  
عنوان: بکری کے بچہ کے  قربان کرنے کی نذر
سوال: ایک شخص نے نذر مانی کہ اگر ہماری بکری نے بچہ دیا، اس کو عیدالاضحی میں قربان کریں گے، اور بوقتِ  قربانی بکری کے بچے کی عمر پوری نہیں ہےتو اس کو  بیچ کر دوسرا جانور قربان کرسکتے  ہیں ؟
جواب: صورتِ  مسئولہ میں نذر اسی بکری کے بچہ کے ساتھ متعلق ہوگئی ہے اور اب اس کی عمر پوری ہو یا نہ ہو اللہ کی راہ میں اسی کو قربان کرنا ہوگا، اس کو بیچ دوسرا جانور لینے کی اجازت نہیں ہوگی۔اور مذکورہ شخص اگر صاحبِ  نصاب ہے تو اس بچہ کو قربان کرنے کی صورت میں واجب  قربانی ادا نہیں ہوگی، وہ الگ سے کرنی ہوگی۔ نیز مذکورہ بکری کا بچہ چوں کہ نذر کی وجہ سے قربان کرنا واجب ہے؛ لہٰذا اس کا گوشت خود کھانے یا مال داروں کو کھلانے کی اجازت نہیں ہوگی، بلکہ غریبوں میں تقسیم کرنا ضروری ہوگا۔فتاوی شامی میں ہے:"(وَلَوْ) (اشْتَرَاهَا سَلِيمَةً ثُمَّ تَعَيَّبَتْ بِعَيْبٍ مَانِعٍ) كَمَا مَرَّ (فَعَلَيْهِ إقَامَةُ غَيْرِهَا مَقَامَهَا إنْ) كَانَ (غَنِيًّا، وَإِنْ) كَانَ (فَقِيرًا أَجْزَأَهُ ذَلِكَ) وَكَذَا لَوْ كَانَتْ مَعِيبَةً وَقْتَ الشِّرَاءِ لِعَدَمِ وُجُوبِهَا عَلَيْهِ بِخِلَافِ الْغَنِيِّ، وَلَا يَضُرُّ تَعَيُّبُهَا مِنْ اضْطِرَابِهَا عِنْدَ الذَّبْحِ وَكَذَا لَوْ مَاتَتْ فَعَلَى الْغَنِيِّ غَيْرُهَا لَا الْفَقِيرِوَلَوْ ضَلَّتْ أَوْ سُرِقَتْ فَشَرَى أُخْرَى فَظَهَرَتْ فَعَلَى الْغَنِيِّ إحْدَاهُمَا وَعَلَى الْفَقِيرِ كِلَاهُمَا شُمُنِّيٌّ.(قَوْلُهُ: وَإِنْ فَقِيرًا أَجْزَأَهُ ذَلِكَ) لِأَنَّهَا إنَّمَا تَعَيَّنَتْ بِالشِّرَاءِ فِي حَقِّهِ، حَتَّى لَوْ أَوْجَبَ أُضْحِيَّةً عَلَى نَفْسِهِ بِغَيْرِ عَيْنِهَا فَاشْتَرَى صَحِيحَةً ثُمَّ تَعَيَّبَتْ عِنْدَهُ فَضَحَّى بِهَا لَا يَسْقُطُ عَنْهُ الْوَاجِبُ لِوُجُوبِ الْكَامِلَةِ عَلَيْهِ كَالْمُوسِرِ زَيْلَعِيٌّ ... (قَوْلُهُ: فَعَلَى الْغَنِيِّ غَيْرُهَا لَا الْفَقِيرِ) أَيْ وَلَوْ كَانَتْ الْمَيِّتَةُ مَنْذُورَةً بِعَيْنِهَا لِمَا فِي الْبَدَائِعِ أَنَّ الْمَنْذُورَةَ لَوْ هَلَكَتْ أَوْ ضَاعَتْ تَسْقُطُ التَّضْحِيَةُ بِسَبَبِ النَّذْرِ، غَيْرَ أَنَّهُ إنْ كَانَ مُوسِرًا تَلْزَمُهُ أُخْرَى بِإِيجَابِ الشَّرْعِ ابْتِدَاءً لَا بِالنَّذْرِ،وَلَوْ مُعْسِرًا لَا شَيْءَ عَلَيْهِ أَصْلًا ه."(کتاب الضحیۃ ج نمبر  ۶ ص نمبر ۳۲۶،ایچ ایم سعید)فقط واللہ اعلم
                                                  
عنوان: کسی شخص کے عقائد شرک کی حد تک نہ پہنچے ہوں تو قربانی میں اسے شریک کیا جاسکتا ہے؟
سوال: میں نے سنا تھا کہ عام بریلوی آدمی کو مشرک نہ کہو؛ کیوں کہ ان کو عقیدے کا پتا نہیں ، اگرعام آدمی بریلوی آدمی قربانی میں شریک ہوجائے بڑے جانور میں تو  باقی صحیح العقیدہ لوگوں کی قربانی درست  ہے یانہیں؟
جواب: اگر  کسی شخص کے عقائد شرک کی حد تک نہ پہنچے ہوں تو ایسے شخص کی شرکت سے بقیہ صحیح العقیدہ شرکاء کی قربانی  فاسد  نہ  ہوگی۔ فقط واللہ اعلممزید تفصیل کے لیے درج ذیل لنک پر فتاویٰ ملاحظہ کیجیے:بریلویوں کے ساتھ قربانی کے جانور میں شریک ہونابریلوی کا ذبیحہ
                                                  
عنوان: پرندوں کا ذبح، شکار اور کھانا
سوال: 1-  پرندہ کو ذبح کرنے کا کیا طریقہ ہے؟2- کیا صرف کھانے کے شوق سے پرندہ کا غلیل وغیرہ سے شکار کرنا جائز ہے؟3- جو دعا ذبح کرتے وقت پڑھتے ہیں اگر وہ تین چار دفع پڑھ لی تو کوئی حرج تو نہیں؟4- کیسے پتا چلے کہ کون سا پرندہ حلال ہے اور کون سا حرام؟
جواب: 1- پرندے کو ذبح کرنے کا طریقہ وہی ہے جو مرغی وغیرہ کے ذبح کا طریقہ ہے،  یعنی پرندے کو قبلہ رو لٹاکر تیز چھری ہاتھ میں لے کرقبلہ رخ ہوکر   ''بسم الله الله أكبر''پڑھ کر گلے پر چھری چلائی جائے،یہاں تک کہ جانور کی چار رگیں کٹ جائیں،اور گردن الگ نہ ہو ، ایک رگ "نرخرہ" جس سے جانور سانس لیتاہے،دوسری وہ رگ جس سے دانہ پانی جاتاہے،اور دو شہہ رگیں جو  "نرخرہ" کے دائیں بائیں ہوتی ہیں،اگر ان چار رگوں میں سے تین رگیں بھی کٹ جائیں،  تب بھی ذبح درست ہے۔2- پرندوں کا شکار کرنا جائز ہے، اور شکار کیے ہوئے حلال پرندوں کا کھانا بھی جائز ہے، شرعی طور پر اس میں قباحت نہیں ہے، شکار کا جائز ہونا قرآن و حدیث سے ثابت ہے، اللہ نے حلال پرندوں کو  کھانا حلال کیا ہے اور ان کو انسانوں کے نفع کے لیے بنایا ہے، بشرطیکہ شکار کرنے سے  لہو ولعب مقصود نہ ہو۔ نیز شکار کو پیشہ بنانا اور شکارکرکے فروخت کرنا یہ بھی جائز  اور درست ہے۔ البتہ شرعی حدود  کا خیال اور عبادات کا اہتمام بھی ساتھ لازم ہے، شکار کی وجہ سے نمازیں قضا کرنا درست نہ ہوگا۔غلیل کے  شکار  کا حکم لاٹھی کا ہے؛  لہذا غلیل سے شکار کیے ہوئے  پرندے پر قابو پاکر اسے ذبح کیا تو اس کا کھانا جائز  ہے، اگر غلیل ہی سے مرگیا تو اس کا کھانا جائز نہیں ہے۔(ماخوذ از آپ کے مسائل اور  ان کا حل، ج 5/ ص 294)یہ بھی  یاد  رہے کہ بندوق کی گولی  سے کیا  ہوا  شکار  اگر ذبح سے پہلے مرجائے تو اس کا کھانا جائز نہیں ہوگا، اور اگر گولی سے شکار کرنے کے بعد جانور کو زندہ زخمی  حالت میں پالیا اور  پھر اس کو  اللہ کا نام لے کر  ذبح کردیا جائے تو اس کو  کھانا  جائز  ہوگا؛  لہٰذا  بسم اللہ پڑھ کر چھوڑی ہوئی گولی سے کیا ہوا شکار ذبح سے قبل مر جائے تو اس کا کھانا جائز نہیں ہے۔البتہ اگر دھاری دار چیز  (جیسے تیر وغیرہ)  سے شکار  کیا جائے، اور  اسے چھوڑنے سے پہلے بسم اللہ پڑھ لیا جائے اور اس جانور پر قابو پانے سے پہلے ہی وہ مرجائے تو  اس شکار کا کھانا درست ہوگا۔3- تین یا چار مرتبہ دعا پڑھنے میں کوئی حرج نہیں ہے۔4- باقی پرندوں کے حلال یا حرام ہونے کا مدار اس بات پر ہے کہ  جو پرندہ  اپنے پنجوں سے شکار  کرتا ہو وہ حرام ہے اور جو اپنے پنجوں سے شکار  نہ کرتا ہو، وہ حلال ہے۔الدر المختار وحاشية ابن عابدين (رد المحتار) (6 / 471): قال قاضي خان: لايحل صيد البندقة و الحجر و المعراض و العصا و ما أشبه ذلك و إن جرح؛ لأنّه لايخرق إلا أن يكون شيء من ذلك قد حدده و طوله كالسهم و أمكن أن يرمي به؛ فإن كان كذلك و خرقه بحده حل أكله، فأما الجرح الذي يدق في الباطن و لايخرق في الظاهر لايحل؛ لأنه لايحصل به إنهار الدم."مزید تفصیل کے لیے درج ذیل فتویٰ ملاحظہ فرمائیں:حلال اور حرام جانورفقط واللہ اعلم
                                                  
