عنوان: قربانی کی کھال کمیشن پر جمع کرنا
سوال: کسی مدرسہ کے باہر کے(صاحب حیثیت) طالبِ علم کا کسی مدرسہ کے لیے  قربانی کی کھال میں فی کھال کے حساب سے کمیشن طے کرنا اور پھر کھال جمع کرنا کیسا ہے؟
جواب: زکاۃ  کی طرح کمیشن پر کھالیں جمع کرنا بھی جائز نہیں ہے۔ دینی اور رفاہی اداروں پر لازم ہے کہ کھالوں کی فروختگی کے بعد حاصل شدہ تمام نقدی پوری ایمان داری سے مستحقینِ زکات  تک پہنچائیں۔ فقط واللہ اعلم
                                                  
عنوان: قربانی کے جانور کے سینگ نکالنا
سوال: کیا فرماتے ہیں علماءِکرام ومفتیانِ عظام اس مسئلہ کے بارے میں کہ:ہم قربانی کے لیے جو جانور خریدتے ہیں، اکثر دیکھنے میں یہ آتا ہےکہ قربانی سے چند مہینے پہلے جانور کو خوب صورت بنانے کی غرض سے ان جانوروں کے سینگ جَڑ سے نکال دیے جاتے ہیں (سر کی ہڈی تک)، میں نے اس سلسلے میں ایک سینگ کاٹنے والے سے بات کی تو اس نے بتایا کہ ہم اگر سینگ کو جڑ سے نکال دیتے ہیں تو اس کا زخم تقریباً دس دن میں صحیح ہوجاتا ہے اور سینگ دوبارہ نہیں نکلتا، لیکن اگر ہم سینگ کو جڑ سے نہ نکالیں، اسے تھوڑا بہت باہر چھوڑ دیں تو زخم کے ٹھیک ہونے میں دو سے تین ماہ تک لگ جاتے ہیں اور اس کے بعد وہ سینگ آہستہ آہستہ بڑھتا رہتا ہے۔اب معلوم یہ کرنا ہے کہ:(1)اگر کسی جانور کے سینگ جَڑ سے نکال لیے گئے ہوں اور اس کا زخم ٹھیک ہوجائے تو ایسے جانور کی قربانی جائز ہوگی یا نہیں؟  نیز اس طرح جانوروں کو اذیت دے کر جَڑ سے سینگ نکالنا شرعاً درست ہے یا نہیں؟(2)اسی طرح جانوروں کو چھوٹی عمر میں سینگ نکلنے سے پہلے سینگ نکلنے کی جگہ پر داغ دیا جاتا ہے جس کی وجہ سے اس جانور کے سینگ بالکل نہیں نکلتے ، ایسے جانور کا حکم بھی واضح فرمائیں کہ اس کی قربانی شرعاً جائز ہے یا نہیں ؟ نیز داغ دینے کا یہ عمل شرعاً کیا حیثیت رکھتا ہے؟(3) مذکورہ بالا جانوروں کی قربانی اگر جائز نہ ہو، لیکن مسئلہ معلوم نہ ہونے کی وجہ سے اگر کسی نے ایسے جانوروں کی قربانی کرلی ہو تو گزشتہ سالوں کی قربانی کا کیا حکم ہے؟
جواب: واضح رہے کہ ہر اس جانور کی قربانی جائز ہے جس کے سینگ جڑ سے نہ ٹوٹے ہوں، اسی طرح ان جانوروں کی قربانی بھی جائز ہے جن کے سینگ قدرتی طور پر نہ نکلے ہوں یا کسی کیمیکل کے ذریعے سینگ نکلنے کے عمل کو روک دیا گیا ہو، نیز وہ جانور جن کے سینگ تراشے گئے ہوں جڑ سے نکالے نہ گئے ہوں ان کی قربانی بھی شرعاً جائز ہے۔ اسی طرح جن جانوروں کے سینگ جڑ سے نکالے گئے ہوں، لیکن ان کا زخم ٹھیک ہوچکا ہو، اور زخم کا اثر دماغ پر نہ ہو تو ان کی قربانی بھی جائز ہے۔جیسا کہ فتاوی شامی میں ہے:"قوله: ويضحي بالجماء هي التي لا قرن لها خلقة، و كذا العظماء التي ذهب بعض قرنها بالكسر أو غيره، فإن بلغ الكسر المخ لم يجز. قهستاني. و في البدائع: إن بلغ الكسر المشاش لايجزي، و المشاش رؤس العظام مثل الركبتين و المرفقين". (٦/ ٣٢٣، ط: سعيد)فتاوی ہندیہ میں ہے:"و يجوز بالجماء التي لاقرن لها و كذا مكسورة القرن، كذا في الكافي. وإن بلغ الكسر المشاش لايجزيه، و المشاش رؤس العظام مثل الركبتين و المرفقين، كذا في البدائع". (٥/ ٢٩٧، ط:رشيدية)لہذا صورت مسئولہ میں :1) جن جانوروں کے سینگ جڑ سے نکالے گئے ہوں اور اس کا اثر ان کے دماغ تک پہنچ جائے تو اس حالت میں ان کی قربانی شرعاً جائز نہیں ہوگی. البتہ زخم دماغ تک نہ پہنچے، یا زخم درست ہوکر جانور صحت مند ہوجائے تو قربانی درست ہوگی۔2)  وہ جانور جن کے سینگ نکلنے نہیں دیے  گئے ان کی قربانی شرعاً جائز ہوگی،  البتہ بے زبان جانور کو اذیت دینا یا سینگ نکلنے سے روکنے کے لیے داغنا  شرعاً ممنوع ہے، تاہم داغے ہوئے جانور کی قربانی ہوجائے گی۔3) اگر جڑ سے ٹوٹے سینگ والے جانور  کے زخم کا اثر دماغ تک پہنچا ہو اور ایسے جانور کی قربانی کی گئی ہو تو وہ ادا نہیں ہوئی۔ فقط واللہ اعلم
                                                  
عنوان: صاحبِ استطاعت شخص نے ثواب کی نیت سے حصہ لیا تو دیگر حصہ داروں کی قربانی کا حکم
سوال: ایک شخص نے گائے  اس نیت سے خریدی کہ اس میں اور شریک بھی ملانے ہیں، اب اس نے سات حصے پورےکر دیے جن میں  کچھ حصے صاحبِ استطاعت نے محض ثواب کے لیے  رکھے ہیں، کیا سب کی قربانی درست ہو گی؟
جواب: اگر ایک بڑے جانور میں کوئی آدمی محض  ثواب کی نیت سے شریک ہو جائے تو اس سے بقیہ شرکاء کی قربانی کی صحت پر کوئی اثر نہیں پڑتا، بلکہ قربانی درست ہو گی، ہاں اگر کوئی شریک صرف گوشت حاصل کرنے کی نیت سے شریک ہو  تو ایسی صورت میں کسی کی قربانی درست نہ ہو گی۔ الدر المختار وحاشية ابن عابدين (رد المحتار) (6/ 326):
"قد علم أن الشرط قصد القربة من الكل". فقط واللہ اعلم
                                                  
عنوان: قربانی کا جانور ذبح کرنے والے کا بال اور ناخن کاٹنا / قربانی کا نصاب
سوال: ایک دوست نے ایک محفل میں باتوں باتوں میں ایک مسئلہ پوچھا تو الگ الگ جواب ملے۔برائے مہربانی وضاحت کریں۔1.میرے والد صاحب قربانی کرتے ہیں اور جانور کو ذبخ وغیرہ ہر سال میں ہی کرتا ہوں، کیا میرے لیے بھی ذوالحجہ کا چاند نظر آنے کے بعد بال اور ناخن کاٹنا جائز ہے یا قربانی کے بعد کاٹنے چاہییں؟2.ایک بیان میں مولانا صاحب فرما رہے تھے کہ جس کے پاس عید کے دن ۳۰ سے ۴۰ ہزار نقد رقم موجود ہو اس پر قربانی کرنا واجب ہوتی ہے۔میرے پاس رقم تو موجود ہے، لیکن میرے والد صاحب نےمجھے قسطوں پر پلاٹ لے کر دیا ہےجس کی میں ہر ماہ قسط جمع کرتا ہوں اور شادی شدہ ہونے کے باوجود میں والدین کے زیرکفالت بھی ہوں، گھر کا سارا خرچ والدین ہی کرتے ہیں، میرے بچوں کی سکول فیس وغیرہ سب والدین ہی خرچ کرتے ہیں، میں اپنی مرضی سے کچھ نہیں کر سکتا، اس صورت میں میرے اوپر قربانی واجب ہے یا نہیں برائے مہربانی وضاحت فرمائیں۔
جواب: 1۔۔جس آدمی پر قربانی واجب ہو اس کے لیے مستحب یہ ہے کہ ذوالحجہ کا چاند نظر آنے کے بعد ناخن اور بال وغیرہ نہ کاٹے ،اگر   آپ پر  قربانی واجب نہیں ہے آپ صرف والد صاحب کا جانور ذبح کرتے ہیں تو آپ کے لیے یہ عمل مستحب نہیں ہے، آپ اپنے بال ناخن وغیر کاٹ سکتے ہیں، تاہم اگر قربانی کرنے والوں کی مشابہت کرتے ہوئے آپ بھی بال ناخن نہ کاٹیں اور عام لوگوں کی قربانی کرنے کے بعد کاٹیں تو اللہ رب العزت سے امید ہے کہ وہ ثواب سے محروم نہیں کریں گے۔اس مسئلہ کی مکمل تفصیل کے لیے درج ذیل لنک پر جامعہ کا فتوی ملاحظہ کریں :http://www.banuri.edu.pk/readquestion/%D9%82%D8%B1%D8%A8%D8%A7%D9%86%DB%8C-%DA%A9%D8%B1%D9%86%DB%92-%D9%88%D8%A7%D9%84%D8%A7-%DA%A9%D8%A7-%D8%A8%D8%A7%D9%84-%D8%A7%D9%88%D8%B1-%D9%86%D8%A7%D8%AE%D9%86-%D9%86%DB%81-%DA%A9%D8%A7%D9%B9%D9%86%D8%A7-%D8%A7%D9%88%D8%B1-%D8%A7%D8%B3-%D8%AD%DA%A9%D9%85-%DA%A9%DB%8C-%D8%AD%DA%A9%D9%85%D8%AA/13-08-20182۔۔ قربانی واجب ہونے کا نصاب وہی ہے جو صدقۂ فطر کے واجب ہونے کا نصاب ہے، یعنی جس عاقل، بالغ ، مقیم ، مسلمان  مرد یا عورت کی ملکیت میں قربانی کے ایام میں، ذمہ میں  واجب الادا اخراجات منہا کرنے کے بعد  ساڑھے سات تولہ سونا، یا ساڑھے باون تولہ چاندی، یا اس کی قیمت کے برابر رقم ہو،  یا تجارت کا سامان، یا ضرورت سےزائد اتنا سامان  موجود ہو جس کی قیمت ساڑھے باون تولہ چاندی کے برابر ہو، یا ان میں سے کوئی ایک چیز یا ان پانچ چیزوں میں سے بعض کا مجموعہ ساڑھے باون تولہ چاندی کی قیمت کے برابر  ہوتو ایسے مرد وعورت پر قربانی واجب ہے۔لہذ اصورتِ مسئولہ میں  اگر آپ کے پاس قربانی کے ایام (10، 11، 12 ذی الحجہ) میں قرض اور  قربانی کے ایام تک کےدیگر واجبات (مثلاً بچوں کی فیس، بجلی کا بل، گھر کا راشن وغیرہ) منہا کرنے کے بعد ساڑھے باون تولہ چاندی کے برابر نقد رقم ہے تو آپ پر قربانی واجب ہے۔ورنہ قربانی واجب نہیں ہے۔نیز پلاٹ اگر والد صاحب نے آپ کو ملکیتاً لے کر دیا ہے تو  قسط وار جو پلاٹ لیا ہے اس کی جو اقساط قربانی کے ایام تک واجب الادا ہوچکی ہیں صرف وہ نصاب سے منہا کی جائیں گے۔فقط واللہ اعلم
                                                  
عنوان: متمتع کی قربانی اور دمِ شکر
سوال: گورنمنٹ کی طرف سے جو حج پر جاتے ہیں اور قربانی کے پیسے بھی جمع کراتے ہیں تو وہاں جو قربانی ہوتی ہے حاجی کی طرف سے وہ دمِ تمتع ہوتا ہے یا قربانی ہوتی ہے؟ اور اگر دمِ تمتع ہوتا ہے تو کیا حاجی پر قربانی بھی ضروری ہوتی ہے ؟
جواب: گورنمنٹ کی طرف سے جو قربانی کا اہتمام ہوتا ہے وہ دمِ تمتع ہوتا ہے جو ہر تمتع کرنے والے حاجی پر یہ لازم ہوتاہے۔ اور قربانی کے بارے میں حاجی کے لیے حکم یہ ہے کہ اگر وہ مسافر ہو  (یعنی منٰی جانے سے پہلے مکہ مکرمہ میں اس کا قیام پندرہ دن نہ ہو) تو  اس پر قربانی واجب نہیں ہے۔ اور اگر منیٰ جانے سے پہلے مکہ مکرمہ میں اس کا قیام پندرہ دن ہوجائے تو وہ مقیم ہوگا، اوراس پر اس صورت میں قربانی لازم ہوگی۔الدرالمختار، 343-2:
"علی کل حر مسلم ولو صغیراً مجنوناً ذي نصاب فاضل عن حاجته الأصلیة وإن لم ینم، وبه أي بهذا النصاب تحرم الصدقة، وتجب الأضحیة". فقط واللہ اعلم
                                                  
عنوان: ایک لاکھ سرمایہ ہونے کی صورت میں قربانی کا وجوب
سوال: کیا فرما تے ہیں مفتیان کرام اس مسئلے کے بارے میں کہ :ایک شخص کا ذاتی کاروبار ہو جس کی مالیت 800,000 (آٹھ لاکھ) ہو, لیکن اس میں اس شخص کا سرمایہ صرف ایک لاکھ ہو. اور کاروبار سے آمدن ماہانہ 10000 ہو  تو آیا اس شخص پر قربانی واجب ہے?
جواب: سرمایہ اگر نقد کی صورت میں ہے یا مالِ تجارت کی صورت میں ہے تو اس پر قربانی واجب ہے, بشرطیکہ اس شخص پر اتنے قرض کی ادائیگی لازم نہ ہو کہ اسے سرمایہ سے منہا کر دینے سے سرمایہ کی مالیت ساڑھے باون تولہ چاندی کی قیمت  سے کم  ہو جائے۔اسی طرح اگر مذکورہ شخص کے پاس مالِ تجارت تو نصاب سے کم ہو لیکن ضرورت سے زائد اتنا مال یا سامان موجود ہے جس کی قیمت ساڑھے باون تولہ چاندی کی مالیت کے برابر ہو تو بھی اس پر قربانی واجب ہوگی۔ فقط واللہ اعلم
                                                  
عنوان: بکرے کے سر میں رسولی ہونے کی صورت میں عقیقہ کا حکم
سوال: اگر کسی بکرےکےسرمیں رسولیاں ہوں اوروہ ان کی وجہ سےبےہوش بھی ہوجاتاہو، اگرچہ تھوڑی دیر بعد خودہی ہوش میں بھی آجاتاہو ایسےجانورکاعقیقہ درست ہےیانہیں؟
جواب: صورتِ مسئولہ میں مذکورہ بکرے کو عقیقہ میں ذبح کرنا شرعاً درست ہے۔"کل عیب یزیل المنفعة علی الکمال أو الجمال علی الکمال یمنع الأضحیة، ومالایکون بهذه الصفة لایمنع". (الهندیة، 300/5)فقط واللہ اعلم
                                                  
عنوان: ایک سفید رنگ کا مینڈہ اہلِ بیت کی طرف سے قربان کرنے کی منت
سوال: میں نے ایک منت مانی ہے کہ ایک سفید رنگ کا مینڈھا اہلِ بیت کی طرف سے قربان کروں گا۔ اب :1) جانور ہی قربان کرناہو گا یا قیمت بھی دے سکتا ہوں؟2)ایسی قربانی کے گوشت کیاکرنا ہوگا؟3) اگر قیمت دینی ہو تو قیمت کتنی ہو گی؟
جواب: 1ـ مینڈھے کوہی  ایامِ قربانی میں ذبح کرنا لازم ہے ، قیمت صدقہ کرنے سے وجوب ادا نہیں ہوگا۔ 2ـ منت مانے ہوئے جانور  کا گوشت صرف غریب محتاجوں کو دینا ضروری ہے، خود کھانا اور مال دار آدمیوں کو دینا جائز نہیں ۔3- قیمت نہیں دے سکتے ۔ لیکن اگر قربانی کے دن  گزر گئے تو اس پر لازم ہوگا کہ جتنی قیمت میں ایسا درمیانہ مینڈھا آجاتا ہے، اتنی قیمت مستحق غریبوں کو صدقہ کرے۔ نیز  جب تک کسی خاص سفید رنگ کے مینڈھے کی طرف اشارہ کرکے اس کا ذبح کرنا لازم نہیں کیا  تب تک سفید رنگ  کا ذبح  کرنا لازم نہیں،  لہذا کسی اور رنگ کا  مینڈھا بھی قربان کرسکتا ہے۔ بدائع الصنائع في ترتيب الشرائع (5/ 86):
"وَلَوْ أَوْجَبَ عَلَى نَفْسِهِ أَنْ يُهْدِيَ مَالًا بِعَيْنِهِ، فَإِنْ كَانَ مِمَّا لَا يَحْتَمِلُ الذَّبْحَ يَلْزَمُهُ أَنْ يَتَصَدَّقَ بِهِ، أَوْ بِقِيمَتِهِ عَلَى فُقَرَاءِ مَكَّةَ."ولو ترکت التضحیة ومضت أیامها تصدق بها حیة ناذر لمعینة". (درمختار)وفي الشامیة: "قوله: ومضت أیامها الخ: قید به لما في النهایة: إذا وجبت بإیجابه صریحاً أو بالشراء لها، فإن تصدق بعینها في أیامها فعلیه مثلها مکانها؛ لأن الواجب علیه الإراقة، وإنما ینتقل إلی الصدقة إذا وقع الیأس عن التضحیة بمضي أیامها، وإن لم یشتر مثلها حتی مضت أیامها تصدق بقیمتها؛ لأن الإراقة إنما عرفت قربة في زمان مخصوص، ولا تجزیه الصدقة الأولیٰ عما یلزمه بعد؛ لأنها قبل سبب الوجوب". (الدرالمختار مع الشامي، کتاب الأضحیة، ۶/ ۳۲۰)
                                                  
عنوان: فلاحی کاموں میں کھال کا استعمال
سوال: 1۔عرض یہ کہ ہمارے میں علاقہ میں اپنی مدد آپ کے تحت ایک جماعت نے کام شروع کیا ہے ، جس کا کوئی تعلق کسی سرکاری یا غیر سرکاری ادارے سے نہیں ہے۔ معلوم یہ کرنا ہے کہ آج کل ایک میسج تمام سوشل میڈیا پر چل رہا ہے کہ قربانی کی کھالیں ڈیم فنڈز جمع کرائی جائیں، کیا یہ کرنا جائز ہے ؟2۔ اسی بات کو سامنے رکھتے ہوئے علاقے کی جماعت میں یہ باتیں مشورے میں زیر غور ہیں کہ  قربانی کی کھالیں جمع کی جائیں جس کا مصرف علاقہ کی فلاح وبہبود ہے۔ ان معاملات میں شریعت کے احکامات ہیں مطلع فرمادیں۔
جواب: 1۔ قربانی کے جانور کی کھال جب تک  فروخت نہ کی جائے قربانی کرنے والے کو اس میں تین طرح کے اختیارات حاصل ہیں:1۔یاقربانی کرنے والا خود اس کھال کو اپنے استعمال میں لائے۔2۔یا کسی کو ہدیہ کے طور پر دے دے۔3۔یا فقراء اور مساکین پر صدقہ کردے۔تاہم اگر قربانی کی کھال نقد رقم یا کسی چیز کے  عوض فروخت کردی گئی تو اس کی قیمت  صدقہ کرنا واجب ہے، اور کھال کی قیمت کا مصرف وہی ہے جو زکاۃ کا مصرف ہے۔اگر ڈیم بنانے کے لیے کھال دی گئی  تو جن کو دی وہ وکیل ہوں گے اور وہ ڈیم کے لیے اسے فروخت کریں گے تو وہ رقم صدقہ کرنا ضروری ہوجائے گا اور اس صدقہ کا مصرف وہی صدقاتِ واجبہ اور زکوۃ والا ہے۔ لہذا تعمیراتی کاموں میں  قربانی کے جانور کی کھال کا استعمال جائز نہیں ۔البتہ اگر یہ رقم کسی غریب کو دی جائے اور وہ بطیبِ خاطر (دلی رضامندی سے بغیر دباؤ کے) اس رقم کو ڈیم کی تعمیر کے لیے دےدے تو اس میں ممانعت نہیں۔2۔آپ نے تفصیل ذکر نہیں کی کہ علاقہ کی فلاح وبہبود میں کھالوں کے صرف کرنے کاکیاطریقہ کارہوگا؟اور آیافلاح وبہبودسے مراد علاقہ کی ترقی ہے یا علاقے میں غریب لوگوں کے ساتھ تعاون مراد ہے؟  اگر سوال سے مقصود  رفاہی کاموں،شفاخانوں اورتعمیراتی کاموں  وغیرہ پر کھال صرف کرنا ہے تو یہ درست نہیں۔ اور اگر کھال فروخت کرنے کے بعد اس کی رقم زکاۃ کے مصارف میں شرعی احکام کے مطابق  (یعنی مسلمان فقراء کو بلاعوض بطورِ ملکیت دے کر) صرف کی جائے گی تو جائز ہوگا۔ فقط واللہ علم
                                                  
عنوان: کیا سارے گھر والوں کی طرف سے ایک قربانی کرنا کافی ہے؟
سوال: کیا تمام گھر والوں کی طرف سے ایک قربانی کی جا سکتی ہے، جیسے آج کل سوشل میڈیا پر مسلم شریف، کتاب الاضحیہ کی ایک حدیث کا حوالہ دیا جاتا ہے ؟  اورکیا باقی آئمہ کرام میں سے  یہ کسی کا مسلک ہے ؟
جواب: ہر صاحبِ نصاب عاقل بالغ مسلمان کے ذمہ  قربانی کرنا واجب ہے ، اگر ایک گھر میں متعدد صاحبِ نصاب افراد ہوں تو ایک  قربانی سارے گھر والوں کی طرف سے کافی نہیں ہوگی، بلکہ گھر میں رہنے والے ہر صاحبِ نصاب شخص پر الگ الگ قربانی کرنا لازم ہوگی، کیوں کہ حدیث شریف میں آتا ہے کہ جو شخص صاحبِ حیثیت ہونے کے باوجود قربانی نہ کرے وہ ہماری عید گاہ کے قریب بھی نہ آئے، اس حدیث سے ثابت ہوتا ہے کہ ہر صاحبِ نصاب پر مستقل علیحدہ قربانی کرنا واجب ہے۔ دوسری وجہ یہ بھی ہے کہ قربانی ایک عبادت ہے، لہٰذا دیگر عبادات (نماز ، روزہ، حج، زکاۃ ) کی طرح قربانی بھی ہر مکلف کے ذمہ الگ الگ واجب ہوگی۔ اس کے علاوہ رسول اللہ ﷺ کا عمل مبارک بھی یہ تھا کہ آپ ﷺ اپنی قربانی الگ فرمایا کرتے تھے اور ازواجِ مطہرات کی طرف سے الگ قربانی فرمایا کرتے تھے، اور آپ ﷺ کی صاحب زادی حضرت فاطمہ رضی اللہ عنہا کی قربانی مستقل طور پر ہوتی تھی، چنانچہ اس سے بھی پتا چلتا ہے کہ ایک قربانی سارے گھر والوں کی طرف سے کافی نہیں ہے۔باقی ترمذی شریف   میں ایک  روایت میں اس بات کا ذکر ہے کہ حضورِ اقدس ﷺ کے زمانے میں ایک شخص اپنی طرف سے اور اپنے گھر والوں کی طرف سے ایک بکری کی قربانی کرتا تھا اور اسی بکری سے خود بھی کھاتا اور دوسروں کو بھی کھلاتا تھا، چنانچہ اس حدیث کی وجہ سے امام مالک رحمہ اللہ اور امام احمد بن حنبل رحمہ اللہ یہ فرماتے ہیں کہ ایک بکری ایک آدمی کے پورے گھر والوں کی طرف سے کافی ہے، حتیٰ کہ امام مالک رحمہ اللہ فرماتے ہیں کہ اگر ایک گھر میں کئی صاحب نصاب افراد ہوں تو ان میں سے ہر ایک کی طرف سے قربانی کرنے کی ضرورت نہیں ہے، بلکہ اگر ایک بکری کی قربانی کردی جائے تو سب کی طرف سے  کافی ہوجائے گی، بشرطیکہ وہ سب آپس میں رشتہ دار ہوں اور ایک ہی گھر میں رہتے ہوں۔لیکن امام ابو حنیفہ رحمہ اللہ کے نزدیک یہ حدیث   ثواب میں شرکت پر محمول ہے، یعنی اس حدیث سے یہ بات ثابت ہوتی ہے  کہ اگر کوئی آدمی  اپنی طرف سے ایک بکری کی قربانی کرے اور  اس کے ثواب میں اپنے ساتھ   سارے گھر والوں کو شریک کر لے تو یہ جائز ہے، اس کی نظیر یہ ہے کہ ایک مرتبہ رسول اللہ ﷺ نے ایک مینڈھا اپنی طرف سے قربان فرمایا اور دوسرا مینڈھا قربان کر کے فرمایا : ’’ هذا عن من لم یضح من أمتي ‘‘  یعنی میں یہ قربانی اپنی امت کے ان لوگوں کی طرف سے کر رہا ہوں جو قربانی نہ کرسکیں، لہٰذا جس طرح  اس حدیث سے یہ مطلب لینا قطعاً درست نہیں ہوگا کہ چوں کہ آپ ﷺ نے اپنی امت کی طرف سے ایک مینڈھا قربان فرمادیا؛ اس لیے اب امت کے ذمہ سے قربانی ساقط ہوگئی، بلکہ مطلب یہ ہوگا کہ آپﷺ نے ثواب میں ساری امت کو اپنے ساتھ شریک کرلیا۔ اسی طرح ترمذی شریف میں مذکور حدیث سے بھی یہ مطلب لینا درست نہیں کہ ایک صاحب نصاب آدمی ایک بکری کی قربانی اپنی طرف سے اور  گھر کے دیگر صاحب نصاب افراد کی طرف سے   کرتا تھا اور سب کے ذمہ سے  واجب قربانی  ساقط ہوجاتی تھی، بلکہ  حدیث شریف کا صحیح کا مطلب یہ ہے کہ  حضور ﷺ کے زمانہ میں غربت عام ہونے کی وجہ سے بعض اوقات ایک گھر کے اندر ایک ہی شخص صاحبِ نصاب ہوتا تھا، اس وجہ سے پورے گھر میں ایک ہی شخص کے ذمہ قربانی واجب ہوتی تھی، باقی لوگوں کے ذمہ صاحبِ نصاب نہ ہونے کی وجہ سے قربانی واجب ہی نہ ہوتی تھی؛ اس لیے پورے گھر میں سے صرف ایک ہی آدمی قربانی کیا کرتا تھا، لیکن  قربانی کرنے والا اپنے گھر کے تمام افراد کو اس قربانی کے ثواب میں شریک کرلیتا تھا۔اس کے علاوہ حنفیہ یہ بھی فرماتے ہیں کہ اگر ایک بکری پورے گھر والوں کی طرف سے کافی ہوتی تو جن حدیثوں میں بڑے جانور (گائے، اونٹ، وغیرہ) کو سات کی طرف سے متعین کیا گیا ہے، اس کے کیا معنی ہوں گے؟  کیوں کہ  نصوص کی روشنی میں یہ بات متفق علیہ ہے کہ ایک بکری گائے کے ساتویں حصے کے برابر ہے، لہٰذا اگر ایک گائے میں آٹھ آدمی شریک ہوجائیں تو بمقتضائے تحدید  ’’ البقرة عن سبعة ‘‘ کسی کی بھی قربانی جائز نہیں ہوگی، ورنہ تحدید بے کار ہو جائے گی ، جب کہ اگر ایک گھر میں مثلاً دس افراد صاحبِ نصاب  ہوں تب بھی ایک بکری گھر کے تمام دس افراد کی طرف سے کافی ہوجائے اور سب کی قربانی ادا ہو جائے تو یہ بات سمجھ سے بالاتر ہے کہ ایک بکری تو دس افراد کی طرف سے کافی ہو جائے اور ایک گائے آٹھ  افراد کی طرف سے کافی نہ ہو،اور اگر یہ کہا جائے کہ گائے کا ساتواں حصہ سارے گھر والوں کی طرف سے کافی ہوجائے گا تو پھر تو ایک گائے کے اندر صرف سات افراد نہیں بلکہ ساٹھ، ستر افراد کی قربانی ہو سکے گی جو کہ واضح طور پر نصوص کے خلاف ہے۔خلاصہ یہ ہے کہ  گھر میں متعدد صاحبِ نصاب افراد ہونے کی صورت میں تمام گھر والوں کی طرف سے ایک قربانی کرنا کافی نہیں ہے، بلکہ گھر کے ہر صاحبِ نصاب فرد پر اپنی  اپنی قربانی کرنا واجب اور لازم ہے، گھر کے کسی ایک فرد کے قربانی کرنے سے باقی افراد  کے ذمہ سے  واجب قربانی ساقط نہیں ہوگی۔سنن الترمذي ت شاكر (4/ 89):"حدثنا قتيبة قال: حدثنا مالك بن أنس، عن أبي الزبير، عن جابر قال: «نحرنا مع رسول الله صلى الله عليه وسلم بالحديبية البدنة عن سبعة، والبقرة عن سبعة». هذا حديث حسن صحيح، والعمل على هذا عند أهل العلم من أصحاب النبي صلى الله عليه وسلم وغيرهم، وهو قول سفيان الثوري، [ص:90] وابن المبارك، والشافعي، وأحمد".سنن الترمذي ت شاكر (4/ 91):"حدثنا يحيى بن موسى قال: حدثنا أبو بكر الحنفي قال: حدثنا الضحاك بن عثمان قال: حدثني عمارة بن عبد الله قال: سمعت عطاء بن يسار يقول: سألت أبا أيوب الأنصاري: كيف كانت الضحايا على عهد رسول الله صلى الله عليه وسلم؟ فقال: «كان الرجل يضحي بالشاة عنه وعن أهل بيته، فيأكلون ويطعمون حتى تباهى الناس، فصارت كما ترى». هذا حديث حسن صحيح، وعمارة بن عبد الله مديني، وقد روى عنه مالك بن أنس، والعمل على هذا عند بعض أهل العلم، وهو قول أحمد، وإسحاق، واحتجا بحديث النبي صلى الله عليه وسلم أنه ضحى بكبش، فقال: «هذا عمن لم يضح من أمتي». وقال بعض أهل العلم: لا تجزي الشاة إلاعن نفس واحدة، وهو قول عبد الله بن المبارك، وغيره من أهل العلم".سنن الترمذي ت شاكر (4/ 100):"عن جابر بن عبد الله قال: شهدت مع النبي صلى الله عليه وسلم الأضحى بالمصلى، فلما قضى خطبته نزل عن منبره، فأتي بكبش، فذبحه رسول الله صلى الله عليه وسلم بيده، وقال: «بسم الله، والله أكبر، هذا عني وعمن لم يضح من أمتي»".سنن ابن ماجه (2/ 1044):"عن أبي هريرة، أن رسول الله صلى الله عليه وسلم قال: «من كان له سعة، ولم يضح، فلا يقربن مصلانا»".سنن ابن ماجه (2/ 1047):عن ابن عباس، قال: «كنا مع رسول الله صلى الله عليه وسلم في سفر، فحضر الأضحى، فاشتركنا في الجزور، عن عشرة، والبقرة، عن سبعة»".سنن ابن ماجه (2/ 1047):" عن أبي هريرة، قال: «ذبح رسول الله صلى الله عليه وسلم، عمن اعتمر من نسائه في حجة الوداع بقرة بينهن»".بدائع الصنائع في ترتيب الشرائع (5/ 62):"(وأما) الذي يجب على الغني دون الفقير، فما يجب من غير نذر ولا شراء للأضحية بل شكراً لنعمة الحياة وإحياء لميراث الخليل عليه الصلاة والسلام حين أمره الله تعالى عز اسمه بذبح الكبش في هذه الأيام فداء عن ولده ومطية على الصراط ومغفرة للذنوب وتكفيراً للخطايا على ما نطقت بذلك الأحاديث، وهذا قول أبي حنيفة ومحمد وزفر والحسن بن زياد وإحدى الروايتين عن أبي يوسف - رحمهم الله - ... (ولنا) قوله عز وجل ﴿فصل لربك وانحر﴾ [الكوثر: 2] قيل في التفسير: صل صلاة العيد وانحر البدن بعدها، وقيل: صل الصبح بجمع وانحر بمنى ومطلق الأمر للوجوب في حق العمل ومتى وجب على النبي عليه الصلاة والسلام يجب على الأمة؛ لأنه قدوة للأمة، فإن قيل: قد قيل في بعض وجوه التأويل لقوله عز شأنه: ﴿وانحر﴾ [الكوثر: 2] أي ضع يديك على نحرك في الصلاة، وقيل: استقبل القبلة بنحرك في الصلاة، فالجواب أن الحمل على الأول أولى؛ لأنه حمل اللفظ على فائدة جديدة، والحمل على الثاني حمل على التكرار؛ لأن وضع اليد على النحر من أفعال الصلاة عندكم يتعلق به كمال الصلاة، واستقبال القبلة من شرائط الصلاة لا وجود للصلاة شرعاً بدونه فيدخل تحت الأمر بالصلاة، فكان الأمر بالصلاة أمراً به فحمل قوله عز شأنه " وانحر " عليه يكون تكرارا والحمل على ما قلناه يكون حملا على فائدة جديدة فكان أولى.وروي عن النبي عليه الصلاة والسلام أنه قال: «ضحوا فإنها سنة أبيكم إبراهيم، ـ عليه الصلاة والسلام ـ ». أمر عليه الصلاة والسلام بالتضحية، والأمر المطلق عن القرينة يقتضي الوجوب في حق العمل، وروي عنه عليه الصلاة والسلام أنه قال: «على أهل كل بيت في كل عام أضحاة وعتيرة» و " على " كلمة إيجاب، ثم نسخت العتيرة فثبتت الأضحاة، وروي عنه عليه الصلاة والسلام أنه قال: «من لم يضح فلا يقربن مصلانا»، وهذا خرج مخرج الوعيد على ترك الأضحية، ولا وعيد إلا بترك الواجب، وقال عليه الصلاة والسلام : «من ذبح قبل الصلاة فليعد أضحيته ومن لم يذبح فليذبح بسم الله». أمر عليه الصلاة والسلام بذبح الأضحية وإعادتها إذا ذبحت قبل الصلاة، وكل ذلك دليل الوجوب؛ ولأن إراقة الدم قربة والوجوب هو القربة في القربات.(وأما) الحديث فنقول بموجبه: إن الأضحية ليست بمكتوبة علينا، ولكنها واجبة، وفرق ما بين الواجب والفرض كفرق ما بين السماء والأرض على ما عرف في أصول الفقه، وقوله: " هي لكم سنة " إن ثبت لا ينفي الوجوب؛ إذ السنة تنبئ عن الطريقة أو السيرة، وكل ذلك لا ينفي الوجوب".بدائع الصنائع في ترتيب الشرائع (5/ 70):"وأما قدره فلا يجوز الشاة والمعز إلا عن واحد وإن كانت عظيمةً سمينةً تساوي شاتين مما يجوز أن يضحى بهما؛ لأن القياس في الإبل والبقر أن لا يجوز فيهما الاشتراك؛ لأن القربة في هذا الباب إراقة الدم وأنها لا تحتمل التجزئة؛ لأنها ذبح واحد، وإنما عرفنا جواز ذلك بالخبر فبقي الأمر في الغنم على أصل القياس.فإن قيل: أليس أنه روي أن رسول الله صلى الله عليه وسلم ضحى بكبشين أملحين أحدهما عن نفسه والآخر عمن لا يذبح من أمته فكيف ضحى بشاة واحدة عن أمته عليه الصلاة والسلام؟(فالجواب) أنه عليه الصلاة والسلام إنما فعل ذلك لأجل الثواب؛ وهو أنه جعل ثواب تضحيته بشاة واحدة لأمته، لا للإجزاء وسقوط التعبد عنهم، ولا يجوز بعير واحد ولا بقرة واحدة عن أكثر من سبعة، ويجوز ذلك عن سبعة أو أقل من ذلك، وهذا قول عامة العلماء.وقال مالك - رحمه الله -: يجزي ذلك عن أهل بيت واحد - وإن زادوا على سبعة -، ولا يجزي عن أهل بيتين - وإن كانوا أقل من سبعة -، والصحيح قول العامة؛ لما روي عن رسول الله صلى الله عليه وسلم: «البدنة تجزي عن سبعة والبقرة تجزي عن سبعة». وعن جابر - رضي الله عنه - قال: «نحرنا مع رسول الله صلى الله عليه وسلم البدنة عن سبعة والبقرة عن سبعة من غير فصل بين أهل بيت وبيتين»؛ ولأن القياس يأبى جوازها عن أكثر من واحد؛ لما ذكرنا أن القربة في الذبح، وأنه فعل واحد لا يتجزأ؛ لكنا تركنا القياس بالخبر المقتضي للجواز عن سبعة مطلقاً فيعمل بالقياس فيما وراءه؛ لأن البقرة بمنزلة سبع شياه، ثم جازت التضحية بسبع شياه عن سبعة سواء كانوا من أهل بيت أو بيتين فكذا البقرة". فقط واللہ اعلم
                                                  
عنوان: بندوق کی گولی کا شکار
سوال: اگر کسی شخص نے کسی جانور کا شکار کیا اور وہ جانور ذبح ہونے سے پہلے گولی لگنے کی وجہ سے مر جاۓ تو کیا وہ حلال ہے؟
جواب: بندوق کی گولی سے کیا ہوا شکار  اگر ذبح سے پہلے مرجائے تو اس کا کھانا جائز نہیں ہوگا، اور اگر گولی سے شکار کرنے کے بعد جانور کو زندہ زخمی حالت میں پالیا اور پھر اس کو  اللہ کا نام لے کر  ذبح کردیا جائے تو اس کو  کھانا جائز ہوگا  لہٰذا بسم اللہ پڑھ کر چھوڑی ہوئی گولی سے کیا ہوا شکار ذبح سے قبل مر جائے تو اس کا کھانا جائز نہیں ہے۔
یہ حکم عام گولیوں کا ہے، البتہ اگر بندوق کی گولی محدد، نوک دار اور دھاری دار ہو یا نوک دار چھرہ والا کارتوس ہو تو ایسی نوک دار گولی کا شکار حلال ہوگا، لہذا اس پر اگر  اللہ کانام لے کر جانور پر فائر کیا جائے اور گولی لگنے کے بعد  اس جانور پر قابو پانے سے پہلے ہی وہ مرجائے تو اس شکار کا کھانا درست ہوگا۔(کشف الباری 4/263)الدر المختار وحاشية ابن عابدين (رد المحتار) (6/ 471)
"(أو بندقة ثقيلة ذات حدة)؛ لقتلها بالثقل لا بالحد، ولو كانت خفيفةً بها حدة حل؛ لقتلها بالجرح.
(قوله: أو بندقة) بضم الباء والدال: طينة مدورة يرمى بها (قوله: ولو كانت خفيفةً) يشير إلى أن الثقيلة لا تحل وإن جرحت. قال قاضي خان: لا يحل صيد البندقة والحجر والمعراض والعصا وما أشبه ذلك وإن جرح؛ لأنه لايخرق إلا أن يكون شيء من ذلك قد حدده وطوله كالسهم وأمكن أن يرمي به؛ فإن كان كذلك وخرقه بحده حل أكله، فأما الجرح الذي يدق في الباطن ولا يخرق في الظاهر لا يحل؛ لأنه لا يحصل به إنهار الدم، ومثقل الحديد وغير الحديد سواء، إن خزق حل وإلا فلا اهـ.
والخزق بالخاء والزاي المعجمتين: النفاذ. قال في المغرب: والسين لغة والراء خطأ: وفي المعراج عن المبسوط: بالزاي يستعمل في الحيوان؛ وبالراء في الثوب. وفي التبيين: والأصل أن الموت إذا حصل بالجرح بيقين حل؛ وإن بالثقل أوشك فيه فلا يحل حتما أو احتياطاً اهـ. ولا يخفى أن الجرح بالرصاص إنما هو بالإحراق  والثقل بواسطة اندفاعه العنيف إذا ليس له حد فلا يحل. وبه أفتى ابن نجيم"۔ فقط واللہ اعلم
                                                  
عنوان: قربانی کے جانور کی رسی کا حکم
سوال: قربانی کے جانور کی رسی کا صدقہ: ایک صورت یہ ہے کہ جانور خریدا اور ساتھ رسی بھی ہے۔ دوسری صورت جانور خریدا لیکن ساتھ میں رسی نہیں، بلکہ اپنی طرف سے رسی لگائی۔ دونوں صورتوں میں رسی صدقہ کرنے کا  کیا حکم ہے؟
جواب: قربانی کے جانور کی  رسی کا صدقہ کرنا مستحب ہے، البتہ اگر رسی فرخت کردی تو قیمت کا صدقہ واجب ہوگا۔فتاوی ہندیہ میں ہے:"وإذا ذبحها تصدق بجلالها و قلائدها". (٥/ ٣٠٠، ط: رشيدية)بدائع الصنائع میں ہے:"يتصدق بثمنه؛ لأن القربة ذهبت عنه فيتصدق به". (٥/ ٨١)ملحوظ رہے کہ مذکورہ بالا حکم اس رسی کے بارے  میں ہے جو جو جانور کی خریداری کے وقت جانور کے ساتھ آئی ہو،  نیز جانور کے ساتھ جو کچھ سامان خریداری کے وقت ساتھ  آیا ہو سب کا یہی حکم ہے، البتہ جانور کی خریداری کے بعد مالک نے جو کچھ بعد میں خریدا ہو رسی، ہار وغیرہ قربانی کے بعد  اس کو فروخت کرنے کی صورت میں قیمت صدقہ کرنا واجب نہیں۔  فقط واللہ اعلم
                                                  
عنوان: عورت کا جانور ذبح کرنا
سوال: عورت جانور ذبح کر سکتی ہے؟
جواب: جی ہاں، عورت جانور ذبح کر سکتی ہے۔ فقط واللہ اعلم
                                                  
عنوان: قربانی کی قضا سے متعلق جواب پر اشکال کا جواب
سوال: اگرقربانی کے ایام گزرجائیں اورصاحب نصاب شخص نے قربانی ہی نہ کی تواب قربانی کی قضاء تونہیں ہوتی البتہ اس صورت میں ایک متوسط بکرا یا بکری یا اس کی قیمت صدقہ کرنا ضروری ہے،بعض کے نزدیک قربانی کے ایک حصے کے برابررقم صدقہ کرنا کافی ہے۔ اگرآپ نے گزشتہ سال کی قربانی کے بدلے ایک کے بجائے دو جانور ذبح کیے یا ایک کے بجائے دو حصے ملائے ہیں تو قربانی کی قضا نہیں ہوئی ہے۔شروع میں ذکر کردہ تفصیل کے مطابق عمل کریں گے تو گزشتہ واجب ادا ہوگا۔ (1)فقط واللہ اعلم درجِ بالا فتویٰ آپ کے دارالافتاء کا ہے۔ کیا آپ بتانا پسند فرمائیں گے کہ یہ فتویٰ کس حدیث پر مبنی ہے؟ حکمِ شریعت وہی ہوتا ہے جو قرآن اور سنت رسولﷺ سے ثابت ہو۔ کسی مفتی کو بغیر حوالۂ قرآن و حدیث فتویٰ دینے کا کوئی حق نہیں۔ اتباع رسول کی واجب ہےکسی اور کی نہیں۔
جواب: واضح رہے کہ شریعتِ مطہرہ کے تمام کے تمام احکامات کی جزئیات کا ثبوت  صریح آیتِ قرآنیہ یا صریح حدیث سے طلب کرنا  کم فہمی اور نا واقفیت ہے، قرآن و حدیث  تمام احکامات کے تمام جزئیات کو محیط نہیں ہے بلکہ قرآن و حدیث میں اصول بیان کیے گئے  ہیں، پھر ان کی شرح فقہاءِ امت  اپنے اجتہاد سے بیان فرماتے ہیں  اور اس اجتہاد کا ثبوت رسول اللہ صلی اللہ علیہ و سلم سے ملتا ہے ، رسول اللہ صلی اللہ علیہ وسلم نے جب حضرت معاذ رضی اللہ عنہ کو یمن کی طرف روانہ فرمایا تو ان سے فرمایا کہ  مسائل کا حل کہاں سے نکالو گے؟ جواب دیا: قرآن پاک سے، پھر سوال فرمایا کہ  اگر اس کا حل قرآن میں نہ پاؤ تو؟ جواب دیا:  اللہ کے رسول صلی اللہ علیہ وسلم کی سنت  سے اس کا حل نکالوں گا، پھر سوال فرمایا کہ  اگر سنت میں بھی نہ پاؤ تو؟  جواب دیا: اپنی رائے سے اجتہاد کروں گا، حضرت معاذ رضی اللہ عنہ فرماتے ہیں کہ رسول اللہ صلی اللہ علیہ وسلم نے اپنا ہاتھ میرے سینے پر مارا اور فرمایا کہ ساری تعریفیں اس اللہ کے لیے ہیں جس نے اپنے رسول کے قاصد کو اس چیز کی توفیق دی جس سے اس کا رسول راضی ہے۔خلاصہ یہ کہ رسول اللہ صلی اللہ علیہ وسلم حضرت معاذ رضی اللہ عنہ کے جواب سے خوش ہوئے اور اللہ پاک کی حمد بیان فرمائی اور ان کے اجتہاد کرنے والی بات کو رد نہیں فرمایا، اس سے پتا چلتا ہے کہ اگر کسی مسئلہ کا حل قرآن یا حدیث میں نہ  ملے تو اس میں اجتہاد کرنا نا صرف  یہ کہ درست ہے بلکہ حضرت معاذ رضی اللہ عنہ کی سنت بھی ہے۔بہرحال! قربانی کا اجمالی حکم اللہ تعالیٰ نے قرآن مجید میں سورۃ کوثر  کی اس آیت میں دیا ہے:  فصل لربک وانحر اس آیت  کی تفسیر میں مفسرین نے وانحر کی تفسیر یوم النحر  ہی کی قربانی  سے کی ہے، اسی طرح قربانی کے اجمالی احکام احادیث میں بھی ہیں جیسا کہ حدیث شریف میں وارد ہے کہ جو آدمی گنجائش کے باوجود قربانی نہ کرے وہ ہماری عید گاہ کے قریب بھی نہ آئے۔سنن ابن ماجه ت الأرنؤوط (4/ 302)عن أبي هريرة، أن رسول الله - صلى الله عليه وسلم - قال: "من كان له سعة، ولم يضح، فلا يقربن مصلانا"اس کے علاوہ قربانی کے ایام کی تعیین بھی صحابہ کرام کے اقوال سے ثابت ہے، حضرت ابنِ عمر رضی اللہ عنہ فرماتے ہیں کہ قربانی کے ایام یوم النحر کے بعد مزید دو دن ہیں، یعنی ان تین دنوں میں قربانی کی جا سکتی ہے، اگر کسی شخص نے ان تین دنوں میں قربانی  کی تو قربانی درست ہو گئی، ان تین دنوں میں قربانی نہ کی تو اب  قربانی کے ایام باقی نہ رہے، ان تین دنوں کے بعد قربانی نہیں کی جا سکتی۔اب جس شخص پر قربانی واجب ہو اور وہ ایام قربانی میں قربانی نہ کر سکا تو اس کی قضا کا طریقہ فقہاء امت نے بیان فرما دیا   ہے جیسا کہ آپ نے سوال میں نقل فرمایا ہے اور حکمت اس کی یہ ہے کہ قربانی کرنا مطلقاً ہر زمانے میں  باعثِ ثواب نہیں  بلکہ یہ حکم ایام نحر کے ساتھ خاص ہے جب ایامِ قربانی گزر جائیں تو قربانی کا حکم باقی نہ رہے گا، بلکہ جانور یا اس کی رقم صدقہ کرنے کا حکم ہو گا۔ لہذا ہر مسئلہ کا حوالہ قرآن و حدیث سے تلاش کرنا اور فقہاء پر عدم اعتماد لائقِ تحسین نہیں، بلکہ مجتہدین کو اپنا محسن جاننا چاہیے کہ انہوں نے امت کی آسانی کے لیے مسائل کو بیان کر کے مرتب فرما دیا ۔   فالحمد للہ علیٰ ذلک۔الدر المختار وحاشية ابن عابدين (رد المحتار) (6/ 320)وإن لم يشتر مثلها حتى مضت أيامها تصدق بقيمتها۔السنن الكبرى للبيهقي وفي ذيله الجوهر النقي (10/ 114)عن معاذ : أن رسول الله صلى الله عليه وسلم لما بعث معاذا إلى اليمن قال له :« كيف تقضى إذا عرض لك قضاء؟ ». قال : أقضى بكتاب الله. قال :« فإن لم تجده فى كتاب الله؟ ». قال : أقضى بسنة رسول الله صلى الله عليه وسلم. قال :« فإن لم تجده فى سنة رسول الله ». قال : أجتهد برأيى لا آلو. قال : فضرب بيده فى صدرى وقال :« الحمد لله الذى وفق رسول رسول الله لما يرضى رسول الله ».تفسير مقاتل بن سليمان (4/ 880)قال: فَصَلِّ لِرَبِّكَ يعني الصلوات الخمس وَانْحَرْ- 2- البدن يوم النحر فإن المشركين لا يصلون ولا يذبحون لله- عز وجلفتح القدير للشوكاني (5/ 617)وأخرج البيهقي في سننه عنه وانحر قال: يقول: واذبح يوم النحر.مشكاة المصابيح (1/ 463)وعن نافع أن ابن عمر قال: الأضحى يومان بعد يوم الأضحى. رواه مالكالجامع الصحيح للسنن والمسانيد (32/ 183)وَعَنْ نَافِعٍ , أَنَّ عَبْدَ اللهِ ابْنَ عُمَرَ - رضي الله عنهما - قَالَ: الْأَضْحَى يَوْمَانِ بَعْدَ يَوْمِ الْأَضْحَىمشكاة المصابيح (1/ 463)وقال: وبلغني عن علي بن أبي طالب مثله۔فقط واللہ اعلم
                                                  
عنوان: جس کا عقیقہ نہ ہوا اس کی قربانی کا حکم
سوال: اگر کسی صاحب کا عقیقہ نہیں ہوا ہو  اور وہ بکرا عید پر قربانی کریں تو ان کی قربانی ہوگی یا نہیں؟
جواب: عقیقہ کرنا مستحب ہے،  اور اس  کا مسنون وقت یہ ہے کہ پیدائش کے ساتویں دن عقیقہ کرے،  اگر ساتویں دن عقیقہ نہ کرسکے تو چودھویں (14)  دن  ورنہ اکیسویں ( ۲۱) دن کرے۔لیکن اگر  کوئی شخص عقیقہ نہ کرے تو  اس  سے نہ وہ گناہ گار ہوگا اور نہ ہی اس سے دیگر احکام میں کوئی فرق آئے گا، لہذا جس کا عقیقہ نہ ہوا ہو وہ بھی بکرا عید پر قربانی کرے تو اس کی قربانی ادا ہوجائے گی۔فقط واللہ اعلم
                                                  
عنوان: مدرسہ کے فنڈ سے کھالیں خرید کر بیچنے کے بعد نفع مدرسہ کے فنڈ میں جمع کرانا، مدرسہ والوں کا حیلہ تملیک کے ذریعہ کھال کی قیمت مدرسہ میں لگانا
سوال: ایک مدرسہ میں رہائشی طلباء نہیں ہیں، اس مدرسہ میں جومہتمم صاحب ہیں،  وہ کھالیں خرید کر اس کا جو فائدہ ہے وہ مدرسہ کے فنذ میں جمع کرا دیتے ہیں،  ایسا کرنا جائز ہے یانہیں ؟  چار  پانچ  کھال فری میں بھی مدرسہ میں آتی ہیں،  کیا  اس کھال کو تملیک کرکے مدرسہ میں استعمال کر سکتا ہے؟  قران وحدیث کی روشنی میں مفصل جواب عنایت  کریں!
جواب: قربانی کی کھال جب تک  فروخت نہ کی جائے قربانی کرنے والے کو اس میں تین قسم کے اختیارات حاصل ہوتے ہیں:(1) خود استعمال کرنا۔ (2) کسی کو ہدیہ کے طور پر دینا۔ (3) فقراء اور مساکین پر صدقہ کرنا۔تاہم اگر قربانی کی کھال ، قربانی کرنے والا یا اس کا وکیل نقد رقم یا کسی چیز کےعوض فروخت کردے  تو اس کی قیمت  صدقہ کرنا واجب ہے، اور کھال کی قیمت کا مصرف وہی ہے جو زکاۃ کا مصرف ہے، اور زکاۃ میں تملیک شرط ہے ، اسے تعمیراتی کام میں لگانا درست نہیں ہے۔قربانی  کرنے والا جب اپنے جانور کی کھال کسی ادارے یا مدرسہ  کو دیتا ہے تو اس ادارے یا مدرسہ کے نمائندے اس قربانی کرنے والے کے وکیل بن جاتے ہیں، اور  ان پر لازم ہے کہ وہ  اس کو فروخت کرکے قربانی کرنے  والے کی طرف سے  اس کھال کی قیمت کو مستحقِ زکاۃ لوگوں کو  دے دیں ، اس کھال کی رقم سے تعمیراتی کام کرانا درست نہیں ہے.لہٰذا صورتِ مسئولہ میں  مدرسہ کے مہتمم صاحب  اگر مدرسہ کے فنڈ سے کھال خرید کر پھر نفع کے ساتھ اسے بیچ کر اصل رقم مع نفع کے مدرسہ کے فنڈ میں ڈال دیتے ہیں تو ایسا کرنا جائز ہے ، اس میں کوئی حرج نہیں۔  البتہ جو کھال جانور کے  مالک کی طرف سے مدرسہ والوں کو  مفت میں دی جائے  تو اسے بیچنے کے بعد کسی مستحق (طلبہ وغیرہ) کو دینا لازم ہوگا،  بلا ضرورتِ شدیدہ کے حیلہ تملیک کے ذریعہ اس کھال کی رقم مدرسہ کی تعمیرات وغیرہ کے اخراجات یا اساتذہ کی تنخواہوں میں صرف کرنا درست نہیں ہے۔المحيط البرهاني في الفقه النعماني (6/ 95)''ويجوز الانتفاع بجلد الأضحية، وهدي المتعة والتطوع بأن يتخذها فرواً أو بساطاً، أو حزاماً، أو غربالاً أو قطعاً، وله أن يشتري به متاع البيت كالغربال، والمنخل، والفرو، والكساء، والخف، وكذلك له أن يشتري به ثوباً يلبسه، ولا يشتري به الخل ...، وكذلك لا يشتري به اللحم، ولا بأس ببيعه بالدراهم ليتصدق بها، وليس له أن يبيعها بالدراهم لينفقه على نفسه، ولو فعل ذلك تصدق بثمنها''. فقط واللہ اعلم
                                                  
عنوان: غریب کو قربانی کا وکیل بنایا اور قربانی سے رقم بچ گئی یا کم پڑگئی تو کیا حکم ہوگا؟
سوال: اگر کوئی شخص کسی غریب کو قربانی کے لیے مثلاً دس ہزار روپے دیتا ہے کہ اس سے میری طرف سے قربانی کرو، پھر وہ جانور خریدتے وقت کچھ پیسے رہ گئے یا بارہ ہزار سے کم جانور نہ ملتا ہو تو وہ غریب اپنی  طرف سے کچھ دیتا ہے تو اب مسئلہ ذیل میں دو باتیں پوچھنی ہیں:1: بچے ہوئے  پیسو ں کو کیا کرے، واپس کرے  یا کسی کو صدقہ کرے؟2: دوہزار اپنی طرف سے دے کر کیا قربانی کرنے والے کی قربانی صحیح ہے؟ دلیل سے راہ نمائی فرمائیں.نوٹ:  دونوں صورتوں میں قربانی کرنے والا کا اتا پتا معلوم نہیں۔
جواب: ۱۔ اگر جانور خریدنے کے بعد  رقم بچ گئی تو مالک کو واپس کرنا لازم ہے۔اگر مالک نہ ملے تو صدقہ کردے ۔۲۔ اگر مزید رقم لگانی پڑگئی تو وہ غریب کی طرف سے احسان ہے اور مالک کی قربانی درست ہے۔ ’’ درر الحکام شرح مجلۃ الأحکام ‘‘ :"المال الذي قبضہ الوکیل والرسول من جہۃ الوکالۃ ومن جہۃ الرسالۃ أمانۃ في یدہما "۔ (۲/۲۳۶ ، المادۃ : ۱۴۶۳) "المال الذي قبضہ الوکیل بالبیع والشراء وإیفاء الدین واستیفائہ وقبض العین من جہۃ الوکالۃ في حکم الودیعۃ في یدہ" ۔ 
(۳/۵۶۱ ، المادۃ : ۱۴۶۳ ، أحکام الودیعۃ العمومیۃ ، دار الجیل بیروت ، شرح المجلۃ لسلیم رستم باز :ص/۷۸۴ ، المادۃ : ۱۴۶۳ ، دار احیاء التراث العربي بیروت)فقط واللہ اعلم
                                                  
عنوان: قربانی میں شراکت
سوال: اگر دو لوگ مل کر قربانی کی گائے کرتے ہیں، تو کیا گائے قیمت کے اعتبار سے تقسیم ہوگی جیسے 60000 کی گائے ہو تو  30000 تیس ہزار دونوں شریکوں پر آئیں گے اور گائے آدھی آدھی تقسیم ہوگی یا گائے کے چار حصہ ایک شریک کو ملیں گے اور تین حصہ دوسرے کو ملیں گے؟
جواب: واضح رہے کہ بڑے جانور (گائے بھینس اونٹ وغیرہ) میں زیادہ سے زیادہ سات حصہ کرنا جائز ہے، البتہ ایک بڑے جانور میں سات سے کم افراد بھی شریک ہو سکتے ہیں، نیز جتنے افراد کی شرکت ہوگی بڑے جانور کی قیمت اور گوشت اسی تناسب سے تقسیم کیا جائے گا، پس صورتِ مسئولہ میں اگر مذکورہ گائے میں  دو افراد ہی شریک تھے اور انہوں نے کسی اور کی طرف سے قربانی کی نیت بھی نہیں کی تھی تو اس صورت میں جانور کی کل قیمت کی ادائیگی  نصف نصف دونوں پر آئے گی اور جانور کا گوشت بھی وزن کرکے آدھا آدھا دونوں کے حصہ میں آئے گا، البتہ اگر دونوں شرکاء میں سے کسی ایک نے چار حصہ کیے ہوں اور دوسرے نے تین کیے ہوں تو اس صورت میں جانور کی کل قیمت کے سات حصے کرکے چار حصوں کی قیمت کی ادائیگی ایک شریک کے ذمہ آئے گی، جب کہ  تین حصوں کی قیمت کی ادائیگی دوسرے شریک کے ذمہ میں ہوگی اور گوشت بھی اسی تناسب سے تقسیم ہوگا۔ فقط واللہ اعلم
                                                  
عنوان: گائے کی قربانی میں پانچ لوگوں کا حصہ لے کر دو میں کسی کی نیت کرنا
سوال: گائے کی قربانی میں پانچ لوگوں نے حصہ لیا ، جب کہ اس میں سات حصے ہوتے ہیں تو آیا جو دو حصے بچے اس میں کسی کی نیت ہوسکتی ہے یا نہیں؟
جواب: واضح رہے کہ گائے یا اونٹ  کی قربانی میں سات لوگوں یا سات حصوں کا ہونا ضروری نہیں، سا ت سے کم  مثلاً: پانچ حصے ہوں، تب بھی قربانی جائز ہے، لیکن اگر پانچ افراد گائے یا اونٹ وغیرہ خریدنے کے بعد دو مزید افراد کی نیت کریں تو ایسا کرنا مکروہ ہے، البتہ اگر نیت کرکے قربانی کرلی تو قربانی ہوجائے گی۔الفتاوى الهندية (5/ 304)"ولو اشترى بقرةً يريد أن يضحي بها، ثم أشرك فيها ستةً يكره ويجزيهم ؛ لأنه بمنزلة سبع شياه حكماً، إلا أن يريد حين اشتراها أن يشركهم فيها فلا يكره، وإن فعل ذلك قبل أن يشتريها كان أحسن، وهذا إذا كان موسراً، وإن كان فقيراً معسراً فقد أوجب بالشراء، فلا يجوز أن يشرك فيها".الفتاوى الهندية (5/ 304)"وإن اشترك خمسة في بقرة، فجاء رجل فسألهم الشركة فيها، فأجابه أربعة منهم وامتنع الواحد فضحوا جاز؛ لأن الذي جعل نصيبه من نصيب الأربعة يملك أكثر من السبع، فحظها من خمسة وعشرين لحاجتنا إلى حساب له خمس ولأربعة أخماسه خمس، أما الخمس؛ فلأن الشركاء خمسة، فكان نصيب كل واحد منهم خمساً، وأما الأربعة الأخماس؛ فلأن الأربعة لما أجابوه فقد جعلوه مساوياً أنصباءهم، وهي أربع أخماس بين خمسة، وأقله خمسة وعشرون لكل واحد من الشركاء خمسة، فإذا أجابه الأربعة فقد جعلوا أنصباءهم بين خمسة لكل واحد أربعة، وأربعة أسهم من خمسة وعشرين أكثر من السبع، وذلك يسهل معرفته بالبسط والتجنيس، كذا في الظهيرية". فقط واللہ اعلم
                                                  
عنوان: بیوی کے زیراستعمال شوہر کے زیورات کی وجہ سے قربانی کا وجوب
سوال: اگر کوئی عورت کہے کہ میرے سارے زیورات میرے شوہر کے ہیں تو کیا اس پر قربانی واجب ہوگی ؟
جواب: اگر واقعۃ مذکورہ خاتون کے زیر استعمال زیورات اس کی ذاتی ملکیت نہیں ، بلکہ اس کے شوہر کی ملکیت ہے ، اور اس کے پاس ان زیورات کے علاوہ نصاب کی بقدر مال نہیں ہے  تواس پر قربانی واجب نہیں۔واضح رہے کہ نصاب ساڑھے سات تولہ سونا یا ساڑھے باون تولہ چاندی، یا  ساڑھے باون تولہ چاندی کی مالیت کا سامانِ تجارت یا ضرورتِ اصلیہ سے زائد سامان یا نقدی  ہے۔ فقط و اللہ اعلم
                                                  
عنوان: اللہ تعالی کی طرف سے قربانی کرنا
سوال: کیا اللہ تعالی کی طرف سے قربانی کرسکتے ہیں؟
جواب: اللہ تعالی کی جانب سے قربانی کا کرنے کا ظاہری مطلب درست نہیں؛  اس لیے بہتر یہ ہے کہ اللہ کی رضامندی کے لیے قربانی کرے،  تاہم اگر کوئی اللہ طرف سے قربانی کرتا ہےاور اس کامقصداللہ کی رضا کے لیے قربانی کرنا ہے توقربانی ہوجائے گی۔فقط واللہ اعلم
                                                  
عنوان: یکم ذی الحجہ کے بعد بال کاٹنا
سوال: یکم ذی الحجہ سے دس ذی الحجہ تک قربانی کا ارادہ رکھنے والے افراد جسم  کے کسی بھی حصہ کے بال کاٹ سکتے ہیں؟ اور اگر کسی نے نے کاٹ لیے تو اس کی قربانی پر کوئی اثر پڑے گا؟
جواب: ذی الحجہ کا چاند نکلنے کے بعد سے قربانی کرنے تک جسم کے کسی بھی حصہ کے بال یا ناخن نہ کاٹنا قربانی کا رادہ رکھنے والوں کے لیے مستحب ہے، فرض یا واجب نہیں؛ لہذا اگر کسی نے قربانی سے پہلے بال یا ناخن کاٹ لیے تو اس سے قربانی پر کوئی اثر نہیں ہوگا، البتہ مستحب عمل کا ثواب نہ ہوگا۔ملحوظ  رہے کہ غیر ضروری بال کاٹے ہوئے جن  افراد  کے چالیس دن  قربانی سے پہلے پورے ہو رہے ہوں ان افراد  کو چاہیے کہ قربانی سے پہلے غیر ضروری بالوں کی صفائی کرلیں، قربانی تک مؤخر نہ کریں۔ فقط واللہ اعلم
                                                  
عنوان: قربانی کے جانور کا ایک خصیہ نہ ہو تو؟
سوال: قربانی کے جانور کاایک خصیہ ہے دوسرانہیں تو قربانی ہوجائے گی؟
جواب: ایسا جانور  جس کا پیدائشی ایک خصیہ نہ ہو ، اس کی قربانی درست ہے۔ فقط واللہ اعلم
                                                  
عنوان: کسی ٹرسٹ میں اجتماعی قربانی میں حصہ لینے کی شرائط
سوال: 1۔  اگر کسی ٹرسٹ میں اجتماعی قربانی میں حصہ ڈالا جائے تو کیا قربانی ہو جائے گی ؟ کیوں کہ ہم نے اپنی آنکھوں سے قربانی دیکھی نہیں، پتا نہیں وہ قربانی کریں گے بھی یا نہیں، مسجد اور ٹرسٹ کی اجتماعی قربانی کے مسائل کیا ہیں؟2۔ دوسرا سوال یہ ہے کہ اجتماعی قربانی میں مجھے تو پتا نہیں کہ دیگر شرکاء کا پیسہ حرام ہے یا حلال تو میری قربانی ضائع تو نہیں ہوگی ؟
جواب: اگر آپ کسی بھی ٹرسٹ میں اجتماعی قربانی کے لیے حصہ ڈالنا چاہتے ہیں تو اس کا طریقہ یہ ہے کہ آپ معلومات کر کے کسی ایسے ٹرسٹ میں حصہ ڈالیں جس پر آپ کو اعتماد اور دلی اطمینان ہو کہ وہ واقعی اجتماعی قربانی کرتا ہے، اور  اس بات کا خیال رکھتا ہے کہ جانور کسی صحیح العقیدہ سنی مسلمان/ یا اہلِ کتاب سے ہی ذبح کرواتا ہے اور اجتماعی قربانی کے شرکاء میں اس بات کا خیال رکھتا ہے کہ وہ صحیح العقیدہ سنی مسلمان ہوں اور کسی کے بارے میں یہ جانتے ہوئے کہ اس کی کمائی حرام کی ہے اسے  قربانی میں شریک نہ کرتا ہو۔چناں چہ کسی بھی ایسے ٹرسٹ میں قربانی کا حصہ ڈالنے سے آپ کی قربانی درست ہوجائے گی اور آپ بری الذمہ ہوجائیں گے، آپ کا اپنی آنکھوں سے قربانی ہوتے ہوئے دیکھنا شرط نہیں ہے، اسی طرح یہ معلوم ہونا کہ دیگر شرکاء کا پیسہ حلال ہے یا نہیں، یہ بھی شرط نہیں، البتہ اگر یہ معلوم ہو کہ یقیناً  کسی شریک کا پیسہ حرام ہے تو پھر قربانی درست نہیں ہوگی۔فقط واللہ اعلم
                                                  
عنوان: دس گرام سونے پر قربانی کا وجوب
سوال: اگر کسی کے پاس دس گرام سونا ہے اور وہ اس کے والد صاحب کے پاس ہے تو اس پر قربانی واجب ہو گی؟
جواب: اگر کسی کے پاس دس گرام سونا ہے اور اس نے اپنے والد کے پاس امانت رکھوایا ہے تو اس کی دو صورتیں ہیں:1۔ صرف دس گرام سونا ہے ،اس کے ساتھ  چاندی ،نقدی یا مالِ تجارت موجود نہیں، اس صورت میں قربانی واجب نہیں۔2۔ دس گرام سونے کے ساتھ چاندی، نقدی  یا مال تجارت موجود ہے، اور اس کی  مجموعی مالیت ساڑھے باون تولہ چاندی کی قیمت کے برابر ہے تو اس صورت میں قربانی واجب ہے۔  فقط واللہ اعلم
                                                  
عنوان: قربانی کا گوشت غیر مسلم کو دینے کا حکم
سوال: قربانی کا گوشت غیر مسلم کو دینا جائز ہے؟
جواب: غیر مسلم کو قربانی کا گوشت بلا اجرت دینا جائز ہے، البتہ غریب مسلمانوں کو دینے کا ثواب زیادہ ہے، کیوں کہ یہ مستحب ہے؛ اس لیے قربانی کا گوشت مسلمانوں  کو دینے کی کوشش کرنی چاہیے، اگر کوئی مصلحت ہو تو غیر مسلم کو قربانی کا گوشت دے سکتے ہیں، مگر بہتر نہیں ہے ؛ کیوں کہ مسلمانوں میں بھی غرباء کی کمی نہیں ہے۔الفتاوى الهندية (5/ 300)"ويستحب أن يأكل من أضحيته ويطعم منها غيره، والأفضل أن يتصدق بالثلث، ويتخذ الثلث ضيافةً لأقاربه وأصدقائه، ويدخر الثلث، ويطعم الغني والفقير جميعاً، كذا في البدائع. ويهب منها ما شاء للغني والفقير والمسلم والذمي، كذا في الغياثية". فقط واللہ اعلم
                                                  
عنوان: عقیقہ کی شرعی حیثیت
سوال: عقیقہ کی شرعی حیثیت کیا ہے؟
جواب: عقیقہ فقہ حنفی کی رو سے  شرعاً مستحب ہے، واجب یا سنتِ موکدہ نہیں، جن کتابوں میں سنت لکھا ہے اس سے مراد سنتِ غیر مؤکدہ ہے جو مستحب ہی کے قائم مقام ہے۔ رد المحتار على الدر المختار (6/ 336)
" يستحب لمن ولد له ولد أن يسميه يوم أسبوعه، ويحلق رأسه، ويتصدق عند الأئمة الثلاثة بزنة شعره فضةً أو ذهباً، ثم يعق عند الحلق عقيقةً إباحةً على ما في الجامع المحبوبي أو تطوعاً على ما في شرح الطحاوي، وهي شاة تصلح للأضحية، تذبح للذكر والأنثى، سواء فرق لحمها نيئاً أو طبخه بحموضة أو بدونها 
 مع كسر عظمها أو لا، واتخاذه دعوة أو لا، وبه قال مالك".فقط واللہ اعلم
                                                  
عنوان: جس جانور کے تھن خشک ہوگئے ہوں اس کو عقیقہ میں ذبح کرنا
سوال: اگرعقیقے کے جانور کا ایک  تھن یا دونوں تھن خراب ہوں تو عقیقہ درست ہوگا یا نہیں؟
جواب: عقیقے کے جانور کے لیے بھی وہی شرائط ہیں جو قربانی کے جانور کے لیے ہیں، چوں کہ چھوٹے جانور (بکری وغیرہ) کا ایک تھن اور بڑے جانور (گائے وغیرہ) کے دو تھن خشک ہونے کی صورت میں قربانی جائز نہیں ؛ لہذا ایسے جانور کو عقیقہ میں ذبح کرنا بھی درست نہیں ہوگا۔ فقط واللہ اعلم
                                                  
عنوان: روح نکلنے سے پہلے گردن الگ ہوجائے تو قربانی کا حکم
سوال: روح نکلنے سے پہلے گردن الگ ہوجاۓ تو  کیا قربانی ہوجائے گی؟
جواب: قربانی ہو جائے گی اور گوشت بھی حلال ہوگا، البتہ  ذبح کرنے کا مذکورہ طریقہ مکروہ ہے، اس سے بچنا لازم ہے؛ اس لیے کہ اس میں جانور کو ضرورت سے زیادہ تکلیف دینا ہے۔"وکره کل تعذیب بلا فائدةٍ مثل قطع الرأس والسلخ قبل أن تبرد أي تسکن عن الاضطراب". (الدر المختار / کتاب الذبائح ۹؍۴۲۷ ) فقط واللہ اعلم
                                                  
عنوان: گائے کے ساتویں حصہ میں تمام چھ شرکاء کا شریک ہونا
سوال: ایک گائے میں چھ افراد شریک ہو جائیں اور ساتواں حصہ یہ چھ افراد پیسوں اور گوشت کے اعتبار سے آپس میں بانٹ لیں تو کیا ایسا کرنا جائز ہوگا؟
جواب: قربانی کے بڑے جانور (مثلا گائے، بیل ، بھینس اور اونٹ یا اونٹنی ) میں ایک سے لے کر سات تک حصے کیے جاسکتے ہیں، لیکن سات سے زیادہ حصے کرنا جائز نہیں ہیں، یعنی کسی شریک کا حصہ ساتویں حصہ سے کم رکھنا جائز نہیں ہے، ورنہ قربانی درست نہیں ہوگی۔ ساتویں حصے سے کم ہونے کی ایک صورت یہ ہے کہ ایک جانور میں سات سے زائد افراد شریک ہوجائیں، مثلاً ایک بڑے جانور میں آٹھ افراد شریک ہوجائیں تو ہر شریک  کا حصہ  ساتھویں  حصہ سے کم ہوگا اور کسی بھی شریک کی قربانی صحیح نہیں ہوگی، اورساتویں حصے سے کم ہونے کی دوسری صورت یہ ہے کہ کسی شریک نے ایک حصہ سے کم مثلاً: آدھا یا تہائی حصہ لیا ہے تب بھی قربانی درست نہیں ہوگی۔ اسی طرح بڑے جانور ( مثلاً: گائے  وغیرہ ) کے ایک حصے میں قربانی کی نیت سے ایک سے زائد افراد شریک نہیں ہو سکتے۔لہٰذا صورتِ مسئولہ میں ایک گائے میں جو چھ شریک ہیں ان کو چاہیے کہ گائے کی مکمل قیمت کو ابتدا  ہی سے چھ حصوں پر تقسیم کردیں اور مکمل گوشت کے بھی  چھ حصے بنا کر تقسیم کرلیں، اس طرح ہر ایک شریک کا حصہ ساتویں حصہ سے کچھ بڑھ جائے گا، لیکن گائے کے چھ حصے الگ متعین کرنے کے بعد ساتویں  حصہ میں چھ میں سے ہر ایک کا شریک رہنا درست نہیں ہے۔بدائع الصنائع في ترتيب الشرائع (5/ 70)"ولا يجوز بعير واحد ولا بقرة واحدة عن أكثر من سبعة، ويجوز ذلك عن سبعة أو أقل من ذلك، وهذا قول عامة العلماء.وقال مالك - رحمه الله -: يجزي ذلك عن أهل بيت واحد - وإن زادوا على سبعة -، ولا يجزي عن أهل بيتين - وإن كانوا أقل من سبعة -، والصحيح قول العامة؛ لما روي عن رسول الله صلى الله عليه وسلم : «البدنة تجزي عن سبعة والبقرة تجزي عن سبعة». وعن جابر - رضي الله عنه - قال: «نحرنا مع رسول الله صلى الله عليه وسلم البدنة عن سبعة والبقرة عن سبعة من غير فصل بين أهل بيت وبيتين»؛ ولأن القياس يأبى جوازها عن أكثر من واحد؛ لما ذكرنا أن القربة في الذبح وأنه فعل واحد لا يتجزأ؛ لكنا تركنا القياس بالخبر المقتضي للجواز عن سبعة مطلقاً، فيعمل بالقياس فيما وراءه؛ لأن البقرة بمنزلة سبع شياه، ثم جازت التضحية بسبع شياه عن سبعة سواء كانوا من أهل بيت أو بيتين فكذا البقرة ... ولا شك في جواز بدنة أو بقرة عن أقل من سبعة بأن اشترك اثنان أو ثلاثة أو أربعة أو خمسة أو ستة في بدنة أو بقرة؛ لأنه لما جاز السبع فالزيادة أولى، وسواء اتفقت الأنصباء في القدر أو اختلفت؛ بأن يكون لأحدهم النصف وللآخر الثلث ولآخر السدس بعد أن لا ينقص عن السبع، ولو اشترك سبعة في خمس بقرات أو في أكثر فذبحوها أجزأهم؛ لأن لكل واحد منهم في كل بقرة سبعها، ولو ضحوا بقرةً واحدةً أجزأهم، فالأكثر أولى، ولو اشترك ثمانية في سبع بقرات لم يجزهم؛ لأن كل بقرة بينهم على ثمانية أسهم، فيكون لكل واحد منهم أنقص من السبع، وكذلك إذا كانوا عشرةً أو أكثر فهو على هذا".الفتاوى الهندية (5/ 304)
" والبقر والبعير يجزي عن سبعة إذا كانوا يريدون به وجه الله تعالى، والتقدير بالسبع يمنع الزيادة، ولا يمنع النقصان، كذا في الخلاصة". فقط واللہ اعلم
                                                  
عنوان: چھ تولہ سونا اور ماہانہ خرچ کے چار ہزار پر قربانی کا حکم
سوال: میرے پاس 6 تولہ سونا موجود ہے، اس کے علاوہ کوئی نقد رقم موجود نہیں، صرف خرچ کے  لیے 2 سے 4 ہزار ماہانہ موجود ہے ،میرے لیے قربانی کا کیا حکم ہے؟
جواب: قربانی واجب ہونے کا نصاب وہی ہے جو صدقۂ فطر کے واجب ہونے کا نصاب ہے، یعنی جس عاقل، بالغ ، مقیم ، مسلمان  مرد یا عورت کی ملکیت میں قربانی کے ایام میں ساڑھے سات تولہ سونا، یا ساڑھے باون تولہ چاندی، یا اس کی قیمت کے برابر رقم ہو،  یا تجارت کا سامان، یا ضرورت سےزائد اتنا سامان موجود ہو جس کی قیمت ساڑھے باون تولہ چاندی کے برابر ہو، یا ان میں سے کوئی ایک چیز یا ان پانچ چیزوں میں سے بعض کا مجموعہ ساڑھے باون تولہ چاندی کی قیمت کے برابر  ہوتو ایسے مرد وعورت پر قربانی واجب ہے۔لہذ ا اگر آپ کے پاس قربانی کے ایام (10، 11، 12 ذی الحجہ) میں چھ تولہ سونا کے ساتھ  2،4 ہزار نقد رقم ضرورت سے زائد ہو  (مثلاً:  واجب الادا بل ، گھر کا راشن ، قرض وغیرہ) منہا کرنے کے بعد بچی  ہو تو آپ پر قربانی لازم ہوگی، اور اگر قربانی کے ایام میں صرف چھ تولہ سونا ہو، اور اس کے علاوہ واجبات کو منہا کرنے کے بعد کوئی رقم نہ ہو تو آپ پر قربانی لازم نہیں ہوگی۔فقط واللہ اعلم
                                                  
عنوان: مقدارِ نصاب سے کم سونا ہوتو قربانی واجب ہے یا نہیں؟
سوال: میری اہلیہ کے پاس ساڑھے چھ تولہ سونا ہے کیااس پر قربانی کرنا واجب ہے؟
جواب: جس عاقل، بالغ ، مقیم ، مسلمان  مرد یا عورت کی ملکیت میں قربانی کے ایام میں   ساڑھے سات تولہ سونا، یا ساڑھے باون تولہ چاندی، یا ساڑھے باون تولہ چاندی کی  قیمت کے برابر نقدرقم ہو،  یا تجارت کا سامان، یا ضرورت سےزائد اتنا سامان  موجود ہو جس کی قیمت ساڑھے باون تولہ چاندی کے برابر ہو، یا ان میں سے کوئی ایک چیز یا ان پانچ چیزوں میں سے بعض کا مجموعہ ساڑھے باون تولہ چاندی کی قیمت کے برابر  ہوتو ایسے مرد وعورت پر قربانی واجب ہے۔لہذا اگر آپ کی اہلیہ کے پاس صرف ساڑھے چھ تولہ سونا ہو اس کے ساتھ ضروریات سے زائد کچھ نقد رقم یاچاندی وغیرہ نہ ہو تو ان پراصولی اعتبار سے قربانی واجب نہیں، البتہ وہ قربانی کرنا چاہیں یا آپ ان کی طرف سے بھی قربانی  کرنا چاہیں تو کرسکتے ہیں، اور اگر آپ کی اہلیہ کے پاس مذکورہ مقدار میں سونابھی ہو اور کچھ نقد رقم یا چاندی بھی ہو تو اس صورت میں ان پر قربانی واجب ہوگی۔فقط واللہ اعلم
                                                  
عنوان: کھیرے بکرے کی قربانی کا حکم
سوال: اگر ایک سال کا بکرا ہو, مگر اس کے دانت نہ ہوں تو کیااس کی قربانی کرنا درست ہے یا نہیں؟
جواب: بکرا اور بکری کی قربانی صحیح ہونے کے لیے ایک سال کا ہونا ضروری ہے،دو دانت اس کی علامت ہے، لہذا اگر کوئی جانور ایسا ہے جو ایک سال کا ہو جانے کے بعد بھی دو دانت نہیں نکالتا تو اس کی قربانی درست ہے۔ البتہ اس سلسلہ میں صرف جانورفروخت کرنے والوں کے قول کا اعتبار نہ کیا جائے خصوصاً موجودہ زمانے میں جس میں دھوکا اور فریب عام ہے۔ہاں! اگر کسی نے جانور خود پالاہے یا جانور اس کے سامنے پلا ہے اوراس کو عمر معلوم ہے توایسی صورت میں قربانی کرلی جائے اگرچہ دانت نہ نکلے ہوں۔فقط واللہ اعلم
                                                  
عنوان: اجتماعی قربانی سے متعلق ایک سوال کا جواب
سوال: ایک صاحب نے فون کر کے اپنا حصہ کروایا اور کہا کہ جس دن اپنا حصہ لینے آؤں گا تو پیسے بھی دے دوں گا اور اپنا نام اور فون نمبر بھی لکھا دیا، مگر وہ آدمی اپنا حصہ لینے نہیں آیا تو اب کیا حکم ہے؟ پیسے کون بھرے گا؟ اور بقیہ افراد کی قربانی کا کیا حکم ہے؟
جواب: مذکورہ صاحب نے جب فون کر کے قربانی کے جانور میں  ایک حصہ رکھوایا تو ان کی حیثیت موکل کی ہے اور جس نے سارا بندوبست کیا اس کی حیثیت وکیل کی ہے اور فون پر وکیل بنانا درست ہوا  اور  وہ اس قربانی کے پیسوں کے مقروض ٹھہرے،  پھر جب یہ قربانی کی گئی تو یہ قربانی موکل ہی کی طرف سے ادا ہوئی اور باقی لوگوں کی قربانی بھی درست ہو گئی،  اب یہ پیسے اُن ہی سے وصول کیے جائیں گے، اور ان ہی سے اس کا مطالبہ کیا جائے گا۔ فقط واللہ اعلم
                                                  
عنوان: قربانی کا گوشت غیر مسلم کو دینا
سوال: قربانی کا گوشت غیر مسلموں کو دینا کیسا ہے؟ حوالہ کے ساتھ جواب دیں!
جواب: قربانی کا گوشت غیر مسلم کو دیا جا سکتا ہے، البتہ مسلمان ضرورت مندوں میں قربانی کا گوشت تقسیم کرنا اولیٰ ہے ۔الفتاوى الهندية (5/ 300)
''ويهب منها ما شاء للغني والفقير والمسلم والذمي، كذا في الغياثية''.فقط واللہ اعلم
                                                  
عنوان: جانور کی عمر چھپانے کے لیے دانت گھسنا
سوال: آج کل بیل وغیرہ کی عمر چھپانے کے لیے اور خریداروں کو دھوکہ دینے کے لیے دانت گھس دیتے ہیں اور سامنے کے دانت اپنے حال پر چھوڑ دیتے ہیں، جس سے وہ جانور دو دانت کا لگتا ہے۔ اب اگر کسی نے دو جانور خریدے ہر ایک 90 ہزار کا اور ذبح کے بعد اس دھوکے کا علم ہوا تو اس کی قربانی کا کیا حکم ہے؟ گیارہ حصے واجب قربانی باقی تین نفلی تھے۔ ایسی صورت میں اگر دوبارہ قربانی واجب ہے تو اتنی ہی مالیت کا واجب ہوگا؟
جواب: صورتِ مسئولہ میں دانت گھسنے کے بعد اگر جانور چارہ کہا سکتا تھا تو اس کے ذبح کرنے سے قربانی ہوگئی ہے، دوبارہ قربانی کرنے کی ضرورت نہیں ہوگی۔ البتہ اگر کسی جانور کی عمر پوری نہیں ہوئی ہو اور دھوکا دینے کے لیے دانت گھس دیے گئے ہوں تو اس کی قربانی جائز نہ ہوگی۔"فتاوی ہندیہ" میں ہے:"و أما الهتماء: وهي التي لا أسنان لها، فإن كانت ترعي و تعلف جازت، و إلا لا". ( الباب الخامس في محل إقامة الواجب، ٥/ ٢٩٨، ط: رشيديه)فقط واللہ اعلم
                                                  
عنوان: قربانی سے پہلے بال یا ناخن کاٹنا
سوال: کیا قربانی سے پہلے بال اور ناخن کاٹ سکتے ہیں؟
جواب: قربانی کرنے والوں کے لیے ذی الحجہ کا چاند دکھنے کے بعد سے قربانی کرنے تک بال و ناخن نہ کاٹنا مستحب ہے، ممنوع نہیں ہے، پس اگر کسی نے بال یا ناخن قربانی سے پہلے کاٹ لیے تو گناہ گار نہ ہوگا، البتہ مستحب عمل کے ثواب سے محروم رہ جائے گا۔اور اگر بال یا ناخن کاٹے ہوئے چالیس دن یا اس سے زیادہ گزرچکے ہوں تو پھر بال /ناخن کاٹ لینے چاہییں۔  فقط واللہ اعلم
                                                  
عنوان: مشرک اور شیعہ کے ذبیحہ کاکیاحکم ہے؟
سوال: "مشرک" کا اور "شیعہ" کے ذبیحہ کاکیاحکم ہے؟
جواب: 1۔"مشرک" کا ذبیحہ حلال نہیں ہے۔ البتہ جس شخص کا شرک یقینی طور پر ثابت ہو اسی کو مشرک کہا جائے گا۔ جس کے بارے میں تاویل کا احتمال ہو اسے گم راہ اور مبتدع کہا جاسکتاہے، مشرک نہیں۔2۔ " شیعہ " اگر قرآن مجید میں تحریف، حضرت علی رضی اللہ عنہ کی الوہیت، جبریل امین کے وحی لانے میں غلطی، اللہ تعالیٰ سے خطا کے صدور، یا اماموں کی عصمت اور نبوت سے بلند مقام ہونے کا عقیدہ رکھتاہو، یا حضرت ابوبکر صدیق رضی اللہ عنہ کی صحابیت کا انکار کرتاہو یا حضرت عائشہ صدیقہ طاہرہ رضی اللہ عنہا پر تہمت لگاتاہو تو اس کاذبیحہ حلال نہیں ہوگا، اور جس شیعے کے عقائد کفر وشرک کی حد تک نہ پہنچتے ہوں، اس کا حکم یہ نہیں ہوگا۔ فقط واللہ اعلم
                                                  
عنوان: قربانی کی کھالوں کی قیمت کا مصرف
سوال: قربانی کی کھال مدارس کو دینا کیسا ہے؟ اور ان کھالوں کو فروخت کر کے حاصل ہونے والی رقم سے مدرسہ میں مرمتی کام کرانا یا مدرسہ کے بل وغیرہ ادا کرنا یا دیگر مدرسے کی ضروریات وغیرہ میں خرچ کرنا کیسا ہے؟
جواب: قربانی کی کھالوں کے مصارف میں سے ایک بہترین مصرف دینی مدارس بھی ہیں، مدارس میں قربانی کی کھالیں دینا باعثِ اجر وثواب بھی ہے اور صدقہ جاریہ بھی ہے،نیز آدمی دین کی نشرواشاعت میں بھی حصہ دار بنتاہے۔قربانی کی کھالوں کو فروخت کرکے ان کی رقم مدرسہ کی تعمیرات یا بل کی ادائیگی وغیرہ میں خرچ کرنا درست نہیں ہے،بلکہ اس قیمت کا مصرف وہی افراد ہیں جو زکاۃ کے مستحق ہیں،لہذا مدرسہ کے مستحق طلبہ کی ضروریات کے علاوہ دیگر مصارف میں کھال کی قیمت خرچ کرنا درست نہیں ہے۔[کفایت المفتی 8/218]فقط واللہ اعلم
                                                  
عنوان: غیر مسلم کو قربانی کا گوشت دینا
سوال: کیا کسی غیر مسلم کو قربانی کا گوشت دینا جائز ہے؟
جواب: غیر مسلم کو قربانی کا گوشت دے سکتے ہیں، البتہ مسلمان ضرورت مندوں میں قربانی کا گوشت تقسیم کرنا اولی ہے۔فتاوی ہندیہ میں ہے:''ويهب منها ما شاء للغني و الفقير و المسلم و الذمي، كذا في الغياثية''. (الباب الخامس في محل إقامة الواجب، ٥/ ٣٠٠،  ط: رشيدية)۔فقط واللہ اعلم
                                                  
عنوان: قربانی کا گوشت تقسیم کرنے کا بہتر طریقہ
سوال: آج کل ہمارے ہاں جو قربانی کرتا ہے اسے قربانی کا گوشت نہیں بھیجا جاتا، چاہے وہ رشتے دار ہو یا پڑوسی یا کوئی اور تعلق دار۔ یہ عمل کیسا ہے؟کیا بھیجنا چاہیے یا نہ بھیجنا بہتر ہے؟ کیا اس سے کسی کے حقوق تلف تو نہیں ہوتے؟ معاشرے میں کچھ لوگ اس بات کو مسئلہ بنا کر عزت کی دھجیاں اڑانے میں بھی کوئی کسرنہیں چھوڑتے(کہ فلاں نے ہمیں گوشت نہیں بھیجا)اس پر کچھ روشنی ڈالیں!
جواب: جس شخص نے قربانی کی ہے گوشت اس کی ملکیت ہے، چاہے تو سارا خود بھی استعمال کرسکتا ہے،کسی کا حق نہیں، لیکن سب سے بہتر یہ ہے کہ اس میں سے ایک حصہ غرباء میں دےدے اور ایک حصہ رشتہ داروں میں دےدے  اور ایک حصہ خود رکھے۔اگر رشتہ داروں  میں سب کو نہ دے سکے تو قریب والوں کو دےدے۔رشتہ داروں کا اس پر باتیں بنانا  کہ ہمیں گوشت نہیں بھیجا،  بہت بری بات ہے اور یہ دوسروں کے مال پر  نظر رکھنے کے مترادف ہے۔یہ رشتہ داروں کا حق نہیں کہ مطالبہ کرکے ان کے لیے لینا جائز ہو، یا نہ ملنے پر اعتراض کیا جائے۔'عن سلمة بن الأكوع قال: قال النبي صلى الله عليه وسلم: من ضحى منكم فلا يصبحنّ بعد ثالثة وبقي في بيته منه شيء، فلمّا كان العام المقبل قالوا: يا رسول الله، نفعل كما فعلنا عام الماضي؟ قال: كلوا وأطعموا وادخروا؛ فإن ذلك العام كان بالناس جهد، فأردت أن تعينوا فيها'.(صحیح البخاري:۲؍۸۳۵، رقم الحدیث:۵۵۶۹، کتاب الأضاحي، باب ما يؤكل من لحوم الأضاحي وما يتزود منها)'والأفضل أن یتصدق بالثلث، ویتخذ الثلث ضیافة لأقربائه وأصدقائه، ویدخر الثلث، ویستحب أن یأکل منها،ولو حبس الکل لنفسه جاز'. (ردالمحتار على الدرالمختار، کراچی ۶؍۳۲۸)فقط واللہ اعلم
                                                  
عنوان: عشرہ ذوالحجہ میں بال اور ناخن نہ کٹوانے کا حکم
سوال: ''ذی الحجہ''  کا چاند دیکھنے کے بعد ناخن اور بالوں کو کاٹنے کا کیا حکم ہے؟ ناجائز ہے یا گنجائش ہے ؟
جواب: جوشخص قربانی کرنے کا ارادہ رکھتاہو اس کے لیےذی الحجہ کاچاند ہوجانے کے بعد بال اور ناخن نہ کاٹنا مستحب اور باعثِ ثواب امر ہے، چناں چہ حدیث شریف میں ہے:'' حضرت ام سلمہ رضی اللہ تعالیٰ عنہا بیان فرماتی ہیں کہ نبی صلی اللہ علیہ وسلم نے فرمایا: جب ماہ ذی الحجہ کا عشرہ شروع ہو جائے اور تم میں سے کسی کا قربانی کرنے کا ارادہ ہو تو وہ اپنے بالوں اور ناخنوں میں سے کچھ نہ لے ''۔(صحیح مسلم )یہ ممانعت تنزیہی ہے ، لہذا عشرہ ذوالحجہ میں بال اور ناخن نہ کٹوانا مستحب ہے، اور اس کے خلاف عمل کرنا ترکِ اولیٰ ہے، یعنی اگر کسی نے ذوالحجہ شروع ہوجانے کے بعد قربانی سے پہلے بال یا ناخن کاٹ لیے تو اس کا یہ عمل ناجائز یا گناہ نہیں ہوگا، بلکہ خلافِ اولیٰ کہلائے گا۔ اور اگر کوئی عذر ہو یا بال اور ناخن بہت بڑھ چکے ہوں تو ان کے کاٹنے میں کوئی حرج نہیں ہے۔فقط واللہ اعلم
                                                  
عنوان: سعودی عرب میں رہنے والے کا پاکستان میں تیسرے دن کسی کو قربانی کرنے کا وکیل بنانا
سوال: سعودیہ میں ایک آدمی پہ قربانی واجب تھی مگر اس نے نہیں کی، تیسرا دن بھی گزر گیا، اب وہ چوتھے دن پاکستان میں کسی کوفون کر کے کہتا ہے کہ میری طرف سے قربانی کردو، تو اس طرح قربانی ہوجائے گی؟ یہ بھی بتائیں کہ اس کے لیے افضل کیا ہے کہ صدقہ دے بکرے کی قیمت کا یا پاکستان میں کسی کو وکیل بنائے قربانی کا ؟
جواب: اگر آدمی خود کسی اور ملک میں ہو اور قربانی کے لیے کسی کو  دوسرے ملک میں وکیل بنائے تو اس صورت میں قربانی کے درست ہونے کے لیے ضروری ہے کہ قربانی دونوں ممالک کے مشترکہ ایام میں ہو، یعنی جس دن قربانی کی جائے وہ دن دونوں ممالک میں قربانی کا مشترکہ دن ہو، ورنہ قربانی درست نہیں ہوگی، لہٰذا صورتِ مسئولہ میں سعودی عرب میں چوں کہ عام طور پر پاکستان سے ایک دن پہلے قربانی کے ایام شروع ہوتے ہیں، (اور اس سال بھی سعودی عرب میں ایک دن پہلے عید ہوئی ہے)؛ اس لیے سعودی عرب میں رہنے والے شخص کی قربانی پاکستان میں پہلے اور دوسرے دن کرنا تو صحیح ہوگا؛ کیوں کہ یہ دونوں دن سعودی عرب میں قربانی کے دوسرے اور تیسرے دن ہوں گے، اس اعتبار سے یہ دونوں دن دونوں ممالک میں قربانی کے مشترکہ دن ہوں گے، لیکن سعودی عرب میں رہنے والے شخص کی قربانی پاکستان میں قربانی کے تیسرے دن صحیح نہیں ہوگی، کیوں کہ پاکستان میں قربانی کا تیسرا دن سعودی عرب میں عید کا چوتھا دن ہونے کی وجہ سے قربانی کا دن نہیں ہوگا؛ کیوں کہ قربانی کے ایام صرف تین ہیں، چناں چہ اگر سعودی عرب میں رہنے والے شخص نے تین دن تک قربانی نہیں کی تو چوتھے دن پاکستان میں کسی کو قربانی کرنے کا وکیل بنانے کے بجائے اب قربانی کے بقدر رقم صدقہ کر دے۔بدائع الصنائع في ترتيب الشرائع (5/ 74)''وإن كان الرجل في مصر، وأهله في مصر آخر، فكتب إليهم أن يضحوا عنه روي عن أبي يوسف أنه اعتبر مكان الذبيحة، فقال: ينبغي لهم أن لايضحوا عنه حتى يصلي الإمام الذي فيه أهله، وإن ضحوا عنه قبل أن يصلي لم يجزه، وهو قول محمد - عليه الرحمة -. وقال الحسن بن زياد: انتظرت الصلاتين جميعاً، وإن شكوا في وقت صلاة المصر الآخر انتظرت به الزوال، فعنده لا يذبحون عنه حتى يصلوا في المصرين جميعاً، وإن وقع لهم الشك في وقت صلاة المصر الآخر لم يذبحوا حتى تزول الشمس، فإذا زالت ذبحوا عنه.(وجه) قول الحسن: أن فيما قلنا اعتبار الحالين: حال الذبح وحال المذبوح عنه، فكان أولى. ولأبي يوسف ومحمد رحمهما الله أن القربة في الذبح، والقربات المؤقتة يعتبر وقتها في حق فاعلها لا في حق المفعول عنه، ويجوز الذبح في أيام النحر نهرها ولياليها؛ وهما ليلتان: ليلة اليوم الثاني وهي ليلة الحادي عشر، وليلة اليوم الثالث وهي ليلة الثاني عشر، ولا يدخل فيها ليلة الأضحى وهي ليلة العاشر من ذي الحجة؛ لقول جماعة من الصحابة -رضي الله عنهم -: أيام النحر ثلاثة، وذكر الأيام يكون ذكر الليالي لغة، قال الله عز شأنه في قصة زكريا عليه الصلاة والسلام: ﴿ ثَلٰثَةَ اَيَّامٍ اِلَّا رَمْزًا﴾ [آل عمران: 41] وقال عز شأنه في موضع آخر: ﴿ثَلٰثَ لَيَالٍ سَوِيًّا﴾ [مريم: 10] والقصة قصة واحدة، إلا أنه لم يدخل فيها الليلة العاشرة من ذي الحجة؛ لأنه استتبعها النهار الماضي وهو يوم عرفة؛ بدليل أن من أدركها فقد أدرك الحج، كما لو أدرك النهار وهو يوم عرفة، فإذا جعلت تابعةً للنهار الماضي لا تتبع النهار المستقبل، فلا تدخل في وقت التضحية، وتدخل الليلتان بعدها، غير أنه يكره الذبح بالليل؛ لا لأنه ليس بوقت للتضحية، بل لمعنى آخر ذكرناه في كتاب الذبائح، والله عز شأنه أعلم''.فقط واللہ اعلم
                                                  
عنوان: قربانی کا وجوب
سوال: میں اور میرے والدین ایک ساتھ رہتے ہیں اور گھر کا سارا نظام والد صاحب ہی چلاتے ہیں، میں بھی ایک چھوٹی سی ملازمت کرتا ہوں، کیوں کہ گھر سےدور دوسرے شہر میں ملازمت کرتا ہوں، ایک پلاٹ قسطوں پر خریدا ہے, اپنا خرچہ اور اس کی قسط جمع کرتا ہوں, اور کبھی مہینے بعد جب گھر جاتا ہوں تو گھر والوں کے لیے فروٹ وغیرہ لے جاتا ہوں, اور بیوی کو کچھ خرچہ دیتا ہوں تو مشکل سے ہزار روپے بچتے ہیں، اور میرے پاس اپنا کوئی بیلنس نہیں، سال میں صرف ۱۰۰۰۰ بچا پاتاہوں اور وہ بھی اگر کبھی ۱۵یا ۲۰دن چھٹی جاؤ تو گھر کے خرچہ میں لگ جاتے ہیں۔اس کے علاوہ میرے والد صاحب نے بنک میں میرے نام ۱۰۰۰۰۰ روپے رکھے ہیں اور ۲پلاٹ بھی خرید کر میرے نام کیے ہوئے ہیں، جن میں سے ان کی مرضی کے بغیر نہ پیسے نکال سکتا ہوں اور  نہ پلاٹ میں کچھ کر سکتا ہوں ۔میرے بیوی اور بچوں کا سارا خرچ والد صاحب ہی کرتے ہیں اور والد صاحب ہر سال قربانی کرتے ہیں اور قربانی پر گوشت وغیرہ کا کام ہر سال میں ہی کرتا ہوں۔ کیا ایسی صورت میں میرے اوپر والد صاحب کی قربانی کے علاوہ قربانی کرنا فرض ہے یا نہیں؟ یا والد صاحب کی قربانی باقی گھر والوں کے لیے کافی ہے؟
جواب: قربانی کے وجوب کی شرائط حسبِ ذیل ہیں:
(1) آزاد ہونا۔
(2) مسلمان ہونا۔(3) بالغ ہونا۔(4) ایام قربانی میں مقیم ہونا۔
(5) ایامِ قربانی میں بقدرِ نصاب مال (روپیہ پیسہ، سوناچاندی یا مالِ تجارت یا ضرورت سے زائد ساز وسامان) کا مالک ہونا۔لہذا  جس شخص میں بھی یہ تمام شرائط پائی جائیں اس پرقربانی واجب ہے، گھر کے صرف ایک فرد کا قربانی کردینا کافی نہیں۔بلکہ گھر کی خواتین کے پاس بھی اگر اتنا مال ہو تو ان پر بھی قربانی واجب ہوگی۔ایک لاکھ روپے اگر آپ کے والد صاحب نے آپ کو دے دیے ہیں (جیساکہ سوال سے ظاہر ہے) تو وہ آپ کی ملکیت ہیں، اسی طرح جو دوپلاٹ آپ کے نام کرائے ہیں، اگر باقاعدہ قبضہ دے کر آپ کے نام پر کردیے ہیں تو وہ آپ کی ملکیت ہیں، مذکورہ اموال کی مجموعی قیمت لگا کر پلاٹ کی جتنی قسطیں رواں سال واجب الادا ہیں، انہیں منہا کرکے اگر بقیہ رقم اور دیگر  ضرورت سے زائد مال  اور سامان کی مالیت ملا کر ساڑھے باون تولہ چاندی کی  مقدار کو پہنچتا ہو تو آپ پر بھی مستقل قربانی کرنا واجب ہوگی۔اور اگر آپ کے والد صاحب نے ایک لاکھ روپے آپ کے پاس امانت رکھوائے ہیں، اور دو پلاٹ کسی مصلحت کی بنا پر صرف آپ کے نام کیے ہیں، آپ کو مالکانہ حقوق نہیں دیے تو آپ ان اشیاء کے مالک نہیں ہوں گے۔ بہرحال آپ نے جو پلاٹ خود قسطوں پر خریدا ہے وہ آپ کی بنیادی ضرورت سے زائد ہے؛ اس لیے ایک لاکھ اور دوپلاٹ آپ کی ملکیت نہ بھی ہوں تو آپ کے خرید کردہ پلاٹ  کی موجودہ قیمت لگاکر اس میں سے رواں سال کی قسطیں نکالنے کےبعد اگر آپ کے پاس ساڑھے باون تولہ چاندی کی مالیت کے برابر بنیادی ضرورت سے زیادہ مال یا سامان موجود ہو تو آپ پر قربانی واجب ہوگی۔''وإنما تجب علی حر مسلم مقیم موسرٍ''. (مجمع الأنهر ۴؍۱۶۶)''وشرائطها: الإسلام والإقامة والیسار الذي یتعلق به وجوب صدقة الفطر''. (درمختار)''بأن ملک مائتي درهم أو عرضاً یساویها...'' الخ۔ (الدرالمختار مع ردالمحتار، زکریا ۹؍۴۵۲، کراچی)فقط واللہ اعلم
                                                  
عنوان: ایامِ نحر گزرجانے کے بعد قربانی
سوال: ایک لڑکا جو اپنے ماں باپ کی کفالت میں ہے اور صاحبِ نصاب نہیں، اس نے عید سے قبل ایک بکرا قربانی کی نیت سے خریدا، اب بعد میں پتا چلا کہ بکرا دو دانت کا نہیں، مالک بھی نامعلوم ہے، چلتے پھرتے بندے سے خریدا گیا، اس کی عمر معلوم نہیں ہوسکتی۔ دو دانت نہ ہونے کی وجہ سے اس بکرے کو قربان نہیں کیا گیا۔ اب حل طلب بات یہ ہے کہ آیا یہ بکرا صدقہ کردیا جائے یا پھر اس کی قیمت صدقہ کی جائے یا پھر جانور قربانی کے قابل نہ ہونے کی وجہ سے لڑکے پر قربانی واجب ہی نہ ہوئی تھی؟
جواب: مذکورہ لڑکا چوں کہ صاحبِ نصاب نہیں ؛ اس لیے قربانی کی نیت سے جانور خریدلینے کے بعد اس کے حق میں اسی جانور کی قربانی لازم  تھی۔ اب ایامِ نحر (عید کے ایام) گزرجانے کے بعد اسی جانور کو صدقہ کردے تو اس کا ذمہ ساقط ہو جائے گا، خواہ زندہ جانور صدقہ کردے یا ذبح کرکے گوشت صدقہ کردے، لیکن اس جانور کے گوشت میں سے خودمالک یا مال دار آدمی کو کھانے کی اجازت نہیں ہوگی۔''وفي فتاویٰ سمرقند: الفقیر إذا اشتریٰ شاة للأضحیة فسرقت فاشتریٰ مکانها، ثم وجد الأولیٰ فعلیه أن یضحي بهما، ولو ضلت فلیس علیه أن یشتري أخریٰ مکانها''. (البحر الرائق، کتاب الأضحیة، زکریا ۸/۳۲۰، رشيديه ۸/۱۷۵، الفتاویٰ تاتارخانیة، زکریا ۱۷/۴۱۳، رقم: ۲۷۶۷۴، المحیط البرهاني، المجلس العلمي ۸/۴۵۹، رقم: ۱۰۷۹۰-۱۰۷۹۱)
''رجل اشتریٰ أضحیة وأوجبها فضلت، ثم اشتریٰ أخریٰ، فأوجبها، ثم وجد الأولیٰ إن کان أوجب الثانیة بلسانه فعلیه أن یضحی بهما، و إن أوجبها بدلاً عن الأولیٰ فعلیه أن یذبح أیهما شاء، ولم یفصل بین الفقیر والغني''. (البحر الرائق، رشيديه، ۸/۱۷۵) فقط واللہ اعلم
                                                  
عنوان: کیا صدقے کا بکرا بدعت ہے؟
سوال: کیا صدقے کا بکرا بدعت ہے؟
جواب: جانور صدقہ کرنے میں کوئی حرج نہیں،البتہ اگر جانور کے ذبح سے مقصود فقط خون بہاناہو اور یہ نیت ہو کہ جان کے بدلہ جان چلی جائے یہ رواج درست نہیں۔ البتہ ذبح کرکے اس کا گوشت فقراء ومساکین میں تقسیم کرنامقصود ہوتویہ درست ہے۔لیکن صدقہ کی یہ صورت بھی لازم نہیں، لہذا ذبح کے بدلہ نقدرقم یادیگر اشیائے ضرورت فقراء ومساکین کو دینابھی جائز ہے۔مفتی اعظم ہند مفتی کفایت اللہ رحمہ اللہ لکھتے ہیں:''زندہ جانور صدقہ کردینابہتر ہے،شفائے مریض کی غرض سے ذبح کرنا اگر محض لوجہ اللہ(رضائے الہی کے لیے)ہوتومباح تو ہے ، لیکن اصل مقصد بالاراقۃ(خون بہانے سے )صدقہ ہوناچاہیے نہ کہ فدیہ جان بجان''۔(8/252) فقط واللہ اعلم
                                                  
عنوان: مشترکہ کمائی کی صورت میں قربانی کا حکم
سوال: گزارش  یہ ہے کے ہمارے معاشرے میں اکثر جوائنٹ فیملی رہائش ہے۔ ایک والد صاحب 5 بیٹے شادی شدہ ایک ساتھ رہتے ہیں، سارے بیٹے کام کرتے ہیں، کوئی ملازمت کرتا ہے کوئی کھیتی باڑی کرتا ہے کوئی دوکان چلاتا ہے ،ایک دو زیادہ آمدن لاتے ہیں، ایک دو کم لاتے ہیں، مقصد سارے ایک ساتھ رہتے ہیں۔ کھانا بھی ایک ساتھ پکاتے ہیں، گھر بھی ساتھ ہے۔اب قربانی کس پر واجب ہے؟ باپ پر؟ یا بیٹوں پر ؟ یا صرف باپ؟ یا تمام باپ بیٹو ں پر؟
جواب: اگر تمام بھائی اپنی آمدنی لاکر والد کو مالک بناکر دے دیتے ہیں اور بیٹوں کی ملکیت میں نصاب یعنی ساڑھے باون تولہ چاندی کی موجودہ قیمت کے برابرنقد رقم، سونا چاندی یاضروریات سے زائد سامان وغیرہ نہیں ہے ، تو اس صورت میں بیٹوں پر قربانی واجب نہیں۔اگرصرف  والد کی ملکیت میں نصاب کے برابر رقم موجود ہے تو ان پر قربانی واجب ہے۔اور اگر بھائیوں میں سے کوئی صاحبِ نصاب ہے، یعنی جس کی ملکیت میں ساڑھے باون تولہ چاندی کی قیمت کے برابر رقم یا زائد سامان موجود ہے تو اس پر بھی قربانی واجب ہے۔حاصل یہ ہے کہ جس جس شخص کے پاس نصاب کے برابر نقد رقم یا ضروریات اصلیہ سے زائد سامان موجود ہو تو اس پر قربانی واجب ہے۔فقط واللہ اعلم
                                                  
عنوان: قربانی کے جانور کے سینگ
سوال: قربانی کے جانور کے سینگ اگر جڑ سے جاتے ہوئے ہوں تو اس کی قربانی ہو جائے گی؟
جواب: واضح رہے کہ جانور کے سینگ جڑ سے ایسے اکھاڑ دینا کہ اس کا اثر جانور کے دماغ تک جا پہنچتا ہو، منع ہے اور ایسے جانور کی قربانی بھی جائز نہیں ہے۔  تاہم اگر سینگ جڑ سے اکھڑنے کے بعد زخم بھرچکا ہو اور دماغ پر زخم کا کوئی اثر نہ ہو یا سینگ جڑ سے اکھاڑے بغیر جڑ کےپاس سے کاٹ دیا گیا ہو تو ایسے جانور کی قربانی درست ہوگی۔ "فتاوی ہندیہ" میں ہے:'ویجوز بالجماء التي لا قرن لها، و كذا مكسورة القرن، كذا في الكافي ... وإن بلغ الكسر المشاش لا يجزيه، و المشاش ضرؤس العظام، مثل الركبتين، كذا في البدائع'. (٥/ ٢٩٧)فقط واللہ اعلم
                                                  
عنوان: قربانی کس پر واجب ہے؟  ضرورت سے زائد سامان سے کیا مراد ہے؟
سوال: کہا جاتا ہے کہ ضرورت سے زائد چیزوں  کہ  مالیت اگر ساڑھے باون تولہ چاندی کو پہنچ جائے تو قربانی  واجب ہوجاتی ہے، اب پوچھنا یہ ہے کہ وہ کون سی اشیاء ہیں کہ جن کی مالیت شمار کی جائے؟ یہ بھی  بتائیں  کہ کسی کے پاس 12جوڑے ہو تو وہ بھی ضرورت سےزائد میں داخل ہیں  یا نہیں؟
جواب: قربانی واجب ہونے کا نصاب وہی ہے جو صدقۂ فطر کے واجب ہونے کا نصاب ہے، یعنی جس عاقل، بالغ ، مقیم ، مسلمان  مرد یا عورت کی ملکیت میں قربانی کے ایام میں قرض کی رقم منہا کرنے بعد ساڑھے سات تولہ سونا، یا ساڑھے باون تولہ چاندی، یا اس کی قیمت کے برابر رقم ہو،  یا تجارت کا سامان، یا ضرورت سےزائد اتنا سامان  موجود ہو جس کی قیمت ساڑھے باون تولہ چاندی کے برابر ہو، یا ان میں سے کوئی ایک چیز یا ان پانچ چیزوں میں سے بعض کا مجموعہ ساڑھے باون تولہ چاندی کی قیمت کے برابر  ہوتو ایسے مرد وعورت پر قربانی واجب ہے۔قربانی  واجب ہونے کے لیے نصاب کے مال ، رقم یا ضرورت سے  زائد سامان پر سال گزرنا شرط نہیں ہے، اور تجارتی ہونا بھی شرط نہیں ہے، ذی الحجہ کی بارہویں تاریخ کے سورج غروب ہونے سے پہلے  اگر نصاب کا مالک ہوجائے تو ایسے شخص پر قربانی  واجب ہے۔ضرورتِ اصلیہ سے مراد وہ ضرورت ہے جو جان اور آبرو سے متعلق ہو یعنی اس کے پورا نہ ہونے سے  جان یا عزت وآبرو جانے کا اندیشہ ہو، مثلاً: کھانا ، پینا، پہننے کے کپڑے، رہنے کا مکان، اہلِ صنعت وحرفت کے لیے ان کے پیشہ کے اوزار ضرورتِ اصلیہ میں داخل ہیں۔اور ضرورت سے زائد سامان سے مراد یہ ہے کہ وہ چیزیں انسان کی استعمال میں نہ ہوں، اور  ہر  انسان کی ضروریات اور حاجات عموماً دوسرے سے مختلف ہوتی ہیں ، اور راجح قول کے مطابق ضروریات کو پوری کرنے کے لیے  اشیاء کو جائز طریقہ سے اپنی ملکیت میں رکھنے کی کوئی خاص  تعداد شریعت کی طرف سے مقرر نہیں ہے، بلکہ جو چیزیں انسان کے استعمال میں ہوں اور انسان کو اس کے استعمال کی حاجت پیش آتی ہو اور وہ اشیاء تجارت کے لیے نہ ہوں تو  ضرورت اور حاجت کے سامان میں داخل ہے۔لہذا جو چیزیں ان انسان کے استعمال میں نہ ہوں اور اس کو ان کی حاجت بھی نہ ہوتی ہو تو وہ ضرورت سے زائد سامان میں شامل ہے، قربانی کے نصاب میں اس کی مالیت کو شامل کیا جائے گا۔مذکورہ تفصیل سے آپ کے سوال کا جواب واضح ہوگیا ہے کہ اگر کسی کے پاس 12 جوڑے ہوں، لیکن وہ سب اس کے استعمال میں آتے ہیں تو یہ ضروریات میں داخل ہیں، لیکن جو کپڑے بالکل استعمال میں نہ آتے ہیں وہ ضرورت سے زائد سامان میں شمار ہوں گے۔الدر المختار وحاشية ابن عابدين (رد المحتار) (6/ 312)
'' وشرائطها: الإسلام والإقامة واليسار الذي يتعلق به) وجوب (صدقة الفطر)،(قوله: واليسار إلخ) بأن ملك مائتي درهم أو عرضاً يساويها غير مسكنه وثياب اللبس أو متاع يحتاجه إلى أن يذبح الأضحية، ولو له عقار يستغله فقيل: تلزم لو قيمته نصاباً، وقيل: لو يدخل منه قوت سنة تلزم، وقيل: قوت شهر، فمتى فضل نصاب تلزمه. ولو العقار وقفاً، فإن وجب له في أيامها نصاب تلزم''۔ فقط واللہ اعلم
                                                  
عنوان: مشترکہ کمائی میں والد اور اولاد پر قربانی کا حکم
سوال: ایک آدمی کاروبار کر رہا ہے خود صاحبِ نصاب ہے، اس کے علاوہ اس کے بیٹے بھی کاروبار کرتے ہیں، اور بیٹے اپنی مرضی سے خرید اور فروخت اور خرچ کر سکتے ہیں، لیکن اختیار پھر سارا ان کے والد کے پاس ہے، یعنی وہ جو مرضی کاروبار یا رقم کے ساتھ کرنا چاہے بیٹوں کو اعتراض نہیں ہو سکتا، دوسرے لفظوں میں سربراہ والد صاحب ہیں.اس صورت حال میں قربانی سب پر واجب ہو گی؟ یا صرف سربراہ پر؟ مہربانی فر ما کر جلد از جلد رہ نمائی کی جائے!
جواب: والد پر صاحبِ نصاب ہونے کی وجہ سے قربانی واجب ہے ،اور بیٹوں کے پاس اگرذاتی ملکیت میں اتنی رقم موجود ہے جس کی وجہ سے وہ صاحبِ نصاب بنتے ہوں تو ان پر بھی قربانی واجب ہوگی۔یعنی جس جس بیٹے کے پاس ساڑھے باون تولہ چاندی کی موجودہ قیمت کے برابر نقد رقم یا ضرورت سے زائد سازوسامان موجود ہو تو اس بیٹے پر بھی قربانی واجب ہوگی۔اور اگر بیٹوں کے پاس ذاتی رقم کوئی نہیں ہے، بلکہ سب کچھ کماکر والد کو ہی مالک بناکر انہیں دےدیتے ہیں تو اس صورت میں بیٹوں پر قربانی واجب نہ ہوگی۔فقط واللہ اعلم
                                                  
