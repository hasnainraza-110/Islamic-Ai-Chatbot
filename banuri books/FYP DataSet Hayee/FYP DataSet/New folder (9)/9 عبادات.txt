عنوان: قربانی کا جانور بچہ جنے تو اس کا کیا حکم ہے؟
سوال: ہم قربانی کا جانور  بچھیا لائے  اور اس نے قربانی سے چار دن پہلے بچا جنم دیا ہے، اب اس جانور  کا کیا حکم ہے؟
جواب: صورتِ مسئولہ  میں قربانی کے جانور نے قربانی سے پہلے بچہ جنا تو  اس جانور کو ذبح کرنا جائز ہے اور بچہ کو بھی اس کی ماں کے ساتھ ذبح کردیا جائے یا اس کو صدقہ کردیا جائے اور بچہ کو  زندہ صدقہ کردینا زیادہ بہتر ہے، اگر بچہ کو  ذبح کرلیا تو  اس کا گوشت  یا اس کی قیمت صدقہ کردی جائے، اور  اگر  قربانی کے ایام نکل گئے اور اس بچہ کو ذبح نہیں کیا تو اب اس کو زندہ صدقہ کردینا ضروری ہے۔ الدر المختار وحاشية ابن عابدين (رد المحتار) (6 / 322):"ولدت الأضحية ولدًا قبل الذبح يذبح الولد معها.(قوله: قبل الذبح) فإن خرج من بطنها حيًّا فالعامة أنه يفعل به ما يفعل بالأم،  فإن لم يذبحه حتى مضت أيام النحر يتصدق به حيًّا، فإن ضاع أو ذبحه وأكله يتصدق بقيمته، فإن بقي عنده وذبحه للعام القابل أضحية لايجوز،  وعليه أخرى لعامه الذي ضحى ويتصدق به مذبوحًا مع قيمة ما نقص بالذبح، والفتوى على هذا خانية (قوله: يذبح الولد معها) إلا أنه لايأكل منه بل يتصدق به فإن أكل منه تصدق بقيمة ما أكل. والمستحب أن يتصدق به خانية، قيل ولعل وجهه عدم بلوغ الولد سن الإجزاء فكانت القربة في اللحم بذاته لا في إراقة دمه اهـ تأمل. قال في البدائع: وقال في الأصل: وإن باعه تصدق بثمنه لأن الأم تعينت للأضحية والولد يحدث على صفات الأم الشرعية. ومن المشايخ من قال هذا في الأضحية الموجبة بالنذر أو ما في معناه كشراء الفقير وإلا فلا، لأنه يجوز التضحية بغيرها فكذا ولدها (قوله: وعند بعضهم يتصدق به بلا ذبح) قدمنا عن الخانية أنه المستحب، وظاهره ولو في أيام النحر، وانظر ما في الشرنبلالية عن البدائع۔ فقط واللہ اعلم
                                                  
عنوان: جانور ذبح کرتے وقت دعا بھول گیا البتہ تکبیر کہہ لی تو کیا حکم ہے؟
سوال: قربانی کا جانور ذبح کرتے وقت میں دعا بھول گیا،  اس میں عقیقے کا حصہ بھی تھا، لیکن تکبیر ضرور کہی تھی،  کیا اس سے قربانی ہوجائے گی؟
جواب: صورتِ مسئولہ میں مذکورہ جانور جس میں قربانی اور عقیقہ دونوں کے حصے تھے، اس کو  اگر  ذبح کرتے وقت تکبیر پڑھ لی  تھی تو  یہ جانور حلال ہوگیا اور اس سے  قربانی اور عقیقہ دونوں ادا ہوگئے، جانور ذبح کرتے وقت دعائیں پڑھنا مستحب ہے، ان کے نہ پڑھنے سے قربانی پر کوئی اثر نہیں آتا۔ البتہ کوئی مسلمان قصداً تکبیر چھوڑدے تو جانور حلال نہیں ہوتا۔ فقط واللہ اعلم
                                                  
عنوان: والدین کی طرف سے قربانی کرنا
سوال: ایک آدمی دوسرے آدمی مثلاً  ماں اور باپ کے نام پر قربانی دے سکتا ہے؟
جواب: مرحوم والدین یا دیگر مرحومین کے نام کی قربانی کرنا، اسی طرح زندہ والدین کو ثواب پہنچانے کے لیے ان کی طرف سے قربانی کرنا جائز ہے، روایت میں آتا ہے کہ حضرت علی رضی اللہ تعالیٰ عنہ ایک دنبہ اپنی طرف سے قربان کرتے تھے اور ایک  دنبہ نبی کریم ﷺ کی طرف سے قربان کرتے تھے۔  اگر مرحوم  والدین کی طرف سے قربانی کرنی ہو اور انہوں نے قربانی کرنے کی وصیت نہیں کی ہو، بلکہ کوئی عاقل بالغ شخص اپنی خوشی سے مرحوم کے لیے قربانی کرتا ہے تو  یہ قربانی حقیقت میں قربانی کرنے والے کی طرف سے ہوگی اور اس کا ثواب مرحوم کو پہنچے گا، اور اس قربانی کا گوشت مال دار اور فقیر سب کھاسکتے ہیں۔  اور اس  صورت میں میت کی طرف سے قربانی کرنے کے دو طریقہ ہیں:۱۔۔ میت کے نام پر ایک حصہ یا ایک چھوٹے جانور کی قربانی کی جائے۔۲۔۔ قربانی کرنے والا اپنی واجب قربانی کے علاوہ ایک اور حصہ قربانی کرے اور اس کا ثواب میت کو پہنچادے، دونوں صورتیں صحیح ہیں۔نیز اگر والدین زندہ ہوں اور ان پر قربانی واجب ہو تو  بیٹا ان کی اجازت سے  ان کی واجب قربانی بھی ان کی طرف سے کرسکتا ہے۔سنن الترمذی میں ہے:"حدثنا محمد بن عبيد المحاربي الكوفي قال: حدثنا شريك، عن أبي الحسناء، عن الحكم، عن حنش، عن علي، أنه كان يضحي بكبشين أحدهما عن النبي صلى الله عليه وسلم، والآخر عن نفسه، فقيل له: فقال: «أمرني به» - يعني النبي صلى الله عليه وسلم - فلا أدعه أبدا: هذا حديث غريب، لا نعرفه إلا من حديث شريك وقد رخص بعض أهل العلم أن يضحى عن الميت ولم ير بعضهم أن يضحى عنه وقال عبد الله بن المبارك: «أحب إلي أن يتصدق عنه، ولا يضحى عنه، وإن ضحى، فلا يأكل منها شيئا، ويتصدق بها كلها» قال محمد: قال علي بن المديني: وقد رواه غير شريك، قلت له: أبو الحسناء ما اسمه فلم يعرفه قال: مسلم اسمه الحسن." (باب ما جاء في الأضحية عن الميت، ج:4، ص:84، ط:شركة مكتبة ومطبعة مصطفى البابي الحلبي - مصر)بدائع الصنائع میں ہے:"(وجه) الاستحسان أن الموت لا يمنع التقرب عن الميت بدليل أنه يجوز أن يتصدق عنه ويحج عنه، وقد صح أن رسول الله - صلى الله عليه وسلم - ضحى بكبشين أحدهما عن نفسه والآخر عمن لا يذبح من أمته - وإن كان منهم من قد مات قبل أن يذبح - فدل أن الميت يجوز أن يتقرب عنه فإذا ذبح عنه صار نصيبه للقربة فلا يمنع جواز ذبح الباقين." (فصل في شرائط جواز إقامة الواجب في الأضحية، ج:5، ص:72، ط:دار الكتب العلمية)فتاویٰ شامی میں ہے:"من ضحى عن الميت يصنع كما يصنع في أضحية نفسه من التصدق والأكل والأجر للميت والملك للذابح. قال الصدر: والمختار أنه إن بأمر الميت لا يأكل منها وإلا يأكل بزازية." (كتاب الأضحية، ج:6، ص:326، ط:دار الفكر-بيروت)و فيه أيضا:"(قوله: وعن ميت) أي لو ضحى عن ميت وارثه بأمره ألزمه بالتصدق بها وعدم الأكل منها، وإن تبرع بها عنه له الأكل لأنه يقع على ملك الذابح والثواب للميت، ولهذا لو كان على الذابح واحدة سقطت عنه أضحيته كما في الأجناس. قال الشرنبلالي: لكن في سقوط الأضحية عنه تأمل اهـ. أقول: صرح في فتح القدير في الحج عن الغير بلا أمر أنه يقع عن الفاعل فيسقط به الفرض عنه وللآخر الثواب فراجعه." (كتاب الأضحية، ج:6، ص:335، ط:دار الفكر-بيروت)فقط واللہ اعلم
                                                  
عنوان: گاؤں دیہات میں قربانی کا ابتدائی وقت
سوال: جہاں عید کی نماز نہ پڑھی جائے  وہاں قربانی کس ٹائم کی جائے، صبح کی نماز کے فوراً بعد یا اشراق کے بعد؟
جواب: شہر اور بڑے قصبوں میں رہنے والوں کے لیے اس شہر میں کسی بھی جگہ عید الاضحی کی نماز ہونے سے قبل قربانی کا جانور ذبح کرنا درست نہیں ہے، لیکن جہاں عید کی نماز پڑھنا درست نہ ہو  (یعنی  دیہات اور گاؤں میں) وہاں لوگ صبح صادق کے بعد فجر کی نماز سے پہلے بھی قربانی کا جانور ذبح کرسکتے ہیں۔الدر المختار وحاشية ابن عابدين (رد المحتار) (6 / 318):"(وأول وقتها) (بعد الصلاة إن ذبح في مصر) أي بعد أسبق صلاة عيد، ولو قبل الخطبة لكن بعدها أحب وبعد مضي وقتها لو لم يصلوا لعذر، ويجوز في الغد وبعده قبل الصلاة لأن الصلاة في الغد تقع قضاء لا أداء زيلعي وغيره (وبعد طلوع فجر يوم النحر إن ذبح في غيره)  (قوله: إن ذبح في غيره) أي غير المصر شامل لأهل البوادي، وقد قال قاضي خان: فأما أهل السواد والقرى والرباطات عندنا يجوز لهم التضحية بعد طلوع الفجر، وأما أهل البوادي لا يضحون إلا بعد صلاة أقرب الأئمة إليهم اهـ وعزاه القهستاني إلى النظم وغيره وذكر في الشرنبلالية أنه مخالف لما في التبيين ولإطلاق شيخ الإسلام" ۔ فقط واللہ اعلم
                                                  
عنوان: قربانی کے جانور کی کھال کو دفن کرنا
سوال: کیا قربانی کے جانور کی کھال کو دفن کرنا جائز ہے ؟
جواب: قربانی کے جانور کی جو اشیاء قابلِ استعمال ہوں، مثلاً گوشت، کھال وغیرہ، اگر خود استعمال نہ کرنی ہوں تو کسی اور کو دے دیا جائے، اسے دفن کرنا ضیاعِ مال ہونے کی وجہ سے ناجائز ہے؛ لہذا چمڑا دفن کرنے کی بجائے کسی  کو ہدیہ دے دیا جائے یا دینی مدارس کو  دے دی جائے یا اس کو فروخت کرکے اس کی رقم کسی مستحق زکوۃ کو دے دی جائے۔ (مستفاد از امداد الاحکام ۴/۲۰۰،کتاب الصید، ط:مکتبہ دارالعلوم )۔ فقط واللہ اعلم
                                                  
عنوان: جانور کو اتارتے وقت اس کی ایک ٹانگ  ٹوٹ گئی
سوال: جانور کو اتارتے وقت اس کی ایک ٹانگ  ٹوٹ گئی  اس کی  قربانی ہو گی یا نہیں؟
جواب: واضح رہے کہ واجب قربانی کے درست ہونے کے لیے قربانی کے جانور  کا ایسے عیوب سے پاک ہونا ضروری ہے جو شریعت کی نگاہ میں عیب سمجھے گئے ہیں۔ لہٰذا اگر قربانی کے وقت سے پہلے کسی جانور کی ٹانگ ٹوٹ جائے اور جانور چلتے وقت وہ ٹانگ زمین پر بالکل نہ رکھے، بلکہ تین ٹانگوں کے سہارے چلے اور ٹوٹی ہوئی ٹانگ زمین سے اٹھا کر چلے تو یہ قربانی میں بڑا اور واضح عیب ہے، اس کی موجودگی میں قربانی درست نہیں ہوگی۔اگر  عید الاضحی تک اس قدر صحت یابی کی امید ہوکہ وہ اس کے سہارے چل سکے تو اس جانور کی قربانی کی اجازت ہوگی۔  لیکن اگر عیدالاضحی تک بھی وہ جانور ٹوٹی ہوئی ٹانگ کے سہارے نہ چل سکے تو  قربانی واجب ہونے کی صورت میں اس کے متبادل دوسرا صحیح جانور لینا ضروری ہوگا۔ اور اگر قربانی نفلی ہو یا غریب آدمی قربانی کا جانور لایا ہو تو مذکورہ جانور ہی قربان کیا جاسکتا ہے۔الدر المختار شرح تنوير الأبصار وجامع البحار (ص: 647):
''(ولو اشتراها سليمةً ثم تعيبت بعيب مانع) كما مر، (فعليه إقامة غيرها مقامها إن) كان (غنياً، وإن) كان (فقيراً أجزأه ذلك)، وكذا لو كانت معيبةً وقت الشراء ؛ لعدم وجوبها عليه، بخلاف الغني''۔ فقط واللہ اعلم
                                                  
عنوان: قربانی کے ایام میں کس دن قربانی زیادہ افضل ہے؟
سوال: اگر کوئی شخص قربانی دس گیارہ بارہ تاریخ میں سے دس تاریخ کو نہ کرے،  بلکہ گیارہ  یابارہ  تاریخ کو کرے تو کیا ثواب میں کچھ کمی ہوگی یا نہیں؟ تاریخ کے سلسلے میں کب کرنا افضل ہے اور کب کرنا غیر افضل ہے؟
جواب: قربانی کا وقت ذوالحجہ کی دس تاریخ کو عید کی نماز کے بعد سے لے کر بارہ تاریخ کے سورج غروب ہونے سے پہلے پہلے تک ہے، ان تین ایام میں سے جس دن بھی آدمی چاہے بلاکراہت قربانی کرسکتا ہے، قربانی کے فریضہ کی ادائیگی میں  کوئی فرق نہیں آتا۔ البتہ  ثواب کے اعتبار سے پہلے دن قربانی کرنا زیادہ افضل ہے، پھر دوسرے دن اور پھر تیسرے دن۔البحر الرائق شرح كنز الدقائق - (8 / 200):
"ووقتها ثلاثة أيام أولها أفضلها ويجوز الذبح في لياليها إلا أنه يكره لاحتمال الغلط في الظلمة  وأيام النحر ثلاثة ۔"المبسوط للسرخسي ـ(12 / 15):
"ثم يختص جواز الأداء بأيام النحر وهي ثلاثة أيام عندنا قال عليه الصلاة والسلام: "أيام النحر ثلاثة أفضلها أولها فإذا غربت الشمس من اليوم الثالث لم تجز التضحية بعد ذلك".المحيط البرهاني للإمام برهان الدين ابن مازة - (5 / 662):
"قال علي: يصح النحر ثلاثة أيام، أفضلها أولها".حاشية رد المحتار على الدر المختار - (6 / 316):
" قوله ( أفضلها أولها ) ثم الثاني ثم الثالث كما في القهستاني عن السراجية "۔درر الحكام شرح غرر الأحكام - (3 / 256)
"وقدمنا مثله ( قوله : اعلم أن أيام النحر ثلاثة )لكن أفضلها أولها وأدونها آخرها كما في قاضي خان".فتح القدير لكمال بن الهمام - (22 / 94):
"قال: ( وهي جائزة في ثلاثة أيام : يوم النحر ويومان بعده ) وقال الشافعي : ثلاثة أيام بعده لقوله عليه الصلاة والسلام { أيام التشريق كلها أيام ذبح } ولنا ما روي عن عمر وعلي وابن عباس رضي الله عنهم أنهم قالوا : أيام النحر ثلاثة أفضلها أولها وقد قالوه سماعا لأن الرأي لا يهتدي إلى المقادير ، وفي الأخبار تعارض فأخذنا بالمتيقن وهو الأقل ، وأفضلها أولها كما قالوا ولأن فيه مسارعة إلى أداء القربة وهو الأصل إلا لمعارض".-فتاوی بینات،کتاب  الذبائح و الاضحیۃ ، 4/600،ط:مکتبہ بینات۔ فقط واللہ اعلم
                                                  
عنوان: اہل تشیع کا ذبیحہ
سوال: اہلِ تشیع کا ذبیحہ حلال ہے یا حرام؟ وضاحت سے بتائیں۔
جواب: " شیعہ " اگر قرآن مجید میں تحریف، حضرت علی رضی اللہ عنہ کی الوہیت، جبریل امین کے وحی لانے میں غلطی، اللہ تعالیٰ سے خطا کے صدور، یا اماموں کی عصمت اور نبوت سے بلند مقام ہونے کا عقیدہ رکھتاہو، یا حضرت ابوبکر صدیق رضی اللہ عنہ کی صحابیت کا انکار کرتاہو یا حضرت عائشہ صدیقہ طاہرہ رضی اللہ عنہا پر تہمت لگاتاہو یا اس کے علاوہ کوئی کفریہ عقیدہ رکھتا ہو تو اس کاذبیحہ حلال نہیں ہوگا، اور جس  شیعہ کے عقائد کفر و شرک کی حد تک نہ پہنچتے ہوں، وہ ذبح کے وقت اللہ کا نام لے کر ذبح کرے، (اللہ کے علاوہ کسی اور کا نام نہ لے) اس کا ذبیحہ حلال ہوگا۔شامی میں ہے :"وبهذا ظهر أن الرافضي إن كان ممن يعتقد الألوهية في علي، أو أن جبريل غلط في الوحي، أو كان ينكر صحبة الصديق، أو يقذف السيدة الصديقة فهو كافر لمخالفته القواطع المعلومة من الدين بالضرورة، بخلاف ما إذا كان يفضل عليا أو يسب الصحابة فإنه مبتدع لا كافر كما أوضحته في كتابي تنبيه الولاة والحكام عامة أحكام شاتم خير الأنام أو أحد الصحابة الكرام عليه وعليهم الصلاة والسلام". (۳ / ۴۶، سعید) فقط والله أعلم
                                                  
عنوان: جانور میں قربانی اور عقیقہ دونوں کے حصے ہونے کی صورت میں ذبح کے بعد عقیقہ کا حصہ الگ کرنا
سوال: قربانی کے جانور میں عقیقہ بھی شامل کیاجائے تو کیا عقیقہ کے حصہ الگ کرنا ضروری ہے، جب کہ اس جانور میں کوئی اور شریک نہ ہو؟
جواب: عقیقہ کے گوشت کا وہی حکم ہے جو قربانی کے گوشت کا ہے، لہذا اگر جانور میں قربانی اور عقیقہ دونوں کے حصے ہوں اور جانور میں کوئی اور شریک نہ ہو  تو  اس گوشت کی تقسیم ضروری نہیں ہے اور نہ ہی اس میں سے عقیقہ کا حصہ الگ کرنا ضروری ہے۔(اعلاء السنن، کتاب الذبائح، ۱۷/۱۲۶، ط: ادارۃ القرآن)۔ فقط واللہ اعلم
                                                  
عنوان: مشین کے ذریعہ ذبح شدہ چکن کا حکم
سوال: مشین کٹ چکن حلال ہے مکروہ ہے یا حرام؟
جواب: جانور کو ذبح  کرنے کی شرائط میں سے یہ ہے کہ ذبح کرنے والاعاقل ، بالغ ہو، اور مسلمان یا  اہلِ کتاب میں سے یہودی یا عیسائی ہو (بشرط یہ ہے کہ وہ  اپنے مذہب کے اصول، پیغمبر اور کتبِ سماویہ کو مانتاہو،  دھری نہ ہو) اور وہ ذبح کرتے وقت اللہ کا نام لے کر ذبح کرے، (اور ذبح کرنے والا عیسائی ہو تو ذبح کے وقت اللہ کے نام کے ساتھ عیسیٰ علیہ السلام کا نام نہ لے) اور ذبحِ اختیاری میں یہ بھی ضروری ہے کہ گلے کی چاروں رگیں (کھانے کی نالی، سانس کی نالی اور خون کی نالیاں) یا ان میں سے اکثر کٹ جائیں، اور  ذبح کرنے والا خود جانور کو  تیز دھار آلہ سے ذبح کرے، (اگر آلہ کی تیزی کے بجائے اس کے دباؤ سے  دم گھٹنے کی وجہ سے جانور مرجائے تو وہ مردار ہوگا)۔مروجہ مشینی ذبیحہ میں یہ سب شرائط نہیں پائی جاتیں، لہذا مشین کے ذریعہ ذبح کرنا خلافِ شرع ہے، اور مشینی ذبیحہ حلال نہیں ہے۔ہاں اگر مشین کا کام صرف اس حد تک ہو کہ وہ جانور کو قابو کرلے، اور اس کے عمل سے جانور کی موت واقع نہ ہو، اور  مشین جانور کو  گزارتی جائے اور مشین کے  چھری پھیرنے کے بجائے  وہاں مسلمان یا متدین اہلِ کتاب کھڑے ہوجائیں اور وہ  اپنے سامنے گزرتے ہوئے جانوروں کو باری باری ہر ایک پر تسمیہ پڑھتے (بسم اللہ اللہ اکبر کہتے) ہوئے اپنے ہاتھوں سے تیز دھار آلے کی مدد سے ذبح کریں تو اس صورت میں ذبیحہ حلال ہوگا۔مزید تفصیل کے لیے فتاوی بینات جلد چہارم ، ص:491،عنوان :مشینی ذبح سے متعلق شرعی مسائل ،ط:مکتبہ بینات بنوری ٹاؤن ملاحظہ فرمائیں ۔  فقط واللہ اعلم
                                                  
عنوان: نبی کریم ﷺ کا عام معمول دنبہ کی قربانی کرنا تھا
سوال: آپ صلی اللہ علیہ وسلم نے گائے کی قربانی کو زیادہ پسند فرمایا  یا دنبے کی قربانی کو؟
جواب: نبی کریم ﷺ سے دنبے، بکری، اونٹ اور گائے کی قربانی ثابت ہے، البتہ آپ ﷺ کا عام معمول دنبے کی  قربانی کا تھا۔ آپ ﷺ کی اتباع میں حضرت انسؓ بھی دنبہ کی قربانی کرتے تھے۔ نیز  ایک روایت میں ہے کہ نبی کریم ﷺ نے سینگ والے دنبے کی قربانی کو سب سے افضل قرار دیا ہے۔ صحيح البخاري (7 / 100):دار طوق النجاة:
"حدثنا آدم بن أبي إياس، حدثنا شعبة، حدثنا عبد العزيز بن صهيب، قال: سمعت أنس بن مالك رضي الله عنه، قال: «كان النبي صلى الله عليه وسلم يضحي بكبشين، وأنا أضحي بكبشين»".سنن أبي داود (3 / 199):المكتبة العصرية:
"عن رسول الله صلى الله عليه وسلم قال: «خير الكفن الحلة، وخير الأضحية الكبش الأقرن»".فتح الباري لابن حجر (10 / 10):دار المعرفة:
"قوله: كان النبي صلى الله عليه وسلم يضحي بكبشين وأنا أضحي بكبشين، هكذا في هذه الطريق، وقائل ذلك هو أنس، بينه النسائي في روايته، وهذه الرواية مختصرة، ورواية أبي قلابة المذكورة عقبها مبينة، لكن في هذه زيادة قول أنس: أنه كان يضحي بكبشين؛ للاتباع، وفيها أيضًا إشعار بالمداومة على ذلك، فتمسك به من قال: الضأن في الأضحية أفضل".عمدة القاري شرح صحيح البخاري (21 / 150):دار إحياء التراث العربي:
"سمعت أنس بن مالك، رضي الله عنه، قال: كان النبي صلى الله عليه وسلم، يضحي بكبشين وأنا أضحي بكبشين.مطابقته للترجمة ظاهرة والحديث من أفراده، وفيه أفضيلة الضأن في الأضحية".رسول اللہ ﷺ نے ازواجِ مطہرات کی طرف سے گائے بھی قربان فرمائی ہے، لہٰذا اگر دنبے کی قربانی کی استطاعت نہ ہو اور اس حدیث پر عمل کی نیت سے گائے میں حصہ لیا جائے تو بھی اتباعِ سنت (مستحب) کی فضیلت حاصل ہوجائے گی۔ فقط واللہ اعلم
                                                  
عنوان: حصہ داروں میں قربانی کے گوشت کی تقسیم
سوال: کیا درج ذیل مسئلہ صحیح ہے؟’’مسئلہ: گوشت سب میں تول کر تقسیم کریں اندازے سے تقسیم نہ کریں؛ کیوں کہ کسی کے حصے میں زیادہ گوشت گیا تو وہ سود میں شامل ہو جاۓ گا‘‘.
جواب: اجتماعی قربانی میں گوشت کی برابر تقسیم وزن کرکے اس صورت میں ضروری ہے جب کہ حصہ دار تقسیم چاہتے ہوں، اور ہر حصہ میں صرف گوشت ہی ہو، ضروری ہونے کی وجہ یہ ہے کہ گوشت اموالِ ربویہ ( موزونی) میں سے ہے، البتہ اگر کسی حصہ میں کلیجی کسی میں پائے، کسی میں معز، کسی میں دل گردہ ہو تو اس صورت میں تمام حصوں کا وزن میں برابر ہونا شرعاً ضروری نہیں، نیز اگر تمام حصہ دار ایک ہی گھر کے ہوں، مشترکہ کھانا پینا  ہو نے کی وجہ سے گوشت کی تقسیم نہ چاہتے ہوں یا پورے جانور کا گوشت متفقہ طور پر یا وقف یا صدقہ کرنا چاہتے ہوں، تو اس صورت میں گوشت کی تقسیم شرعاً ضروری نہیں ہوتی،  لہذا سوال میں ذکر کردہ مسئلہ درست ہے۔تنوير الأبصار مع الدر المختارمیں ہے:"وَيُقْسَمُ اللَّحْمُ وَزْنًا لا جُزَافًا إلَّا إذَا ضَمَّ مَعَهُ الْأَكَارِعَ أَوْ الْجِلْدَ) صَرْفًا لِلْجِنْسِ لِخِلَافِ جِنْسِهِ".فتاوی شامی میں ہے:"(قَوْلُهُ: وَيُقْسَمُ اللَّحْمُ) اُنْظُرْ هَلْ هَذِهِ الْقِسْمَةُ مُتَعَيِّنَةٌ أَوْ لَا، حَتَّى لَوْ اشْتَرَى لِنَفْسِهِ وَلِزَوْجَتِهِ وَأَوْلَادِهِ الْكِبَارِ بَدَنَةً وَلَمْ يَقْسِمُوهَا تُجْزِيهِمْ أَوْ لَا، وَالظَّاهِرُ أَنَّهَا لَا تُشْتَرَطُ لِأَنَّ الْمَقْصُودَ مِنْهَا الْإِرَاقَةُ وَقَدْ حَصَلَتْ. وَفِي فَتَاوَى الْخُلَاصَةِ وَالْفَيْضِ: تَعْلِيقُ الْقِسْمَةِ عَلَى إرَادَتِهِمْ، وَهُوَ يُؤَيِّدُ مَا سَبَقَ غَيْرَ أَنَّهُ إذَا كَانَ فِيهِمْ فَقِيرٌ وَالْبَاقِي أَغْنِيَاءُ يَتَعَيَّنُ عَلَيْهِ أَخْذُ نَصِيبِهِ لِيَتَصَدَّقَ بِهِ اهـ ط. وَحَاصِلُهُ أَنَّ الْمُرَادَ بَيَانُ شَرْطِ الْقِسْمَةِ إنْ فُعِلَتْ لَا أَنَّهَا شَرْطٌ، لَكِنْ فِي اسْتِثْنَائِهِ الْفَقِيرَ نَظَرٌ إذْ لَا يَتَعَيَّنُ عَلَيْهِ التَّصَدُّقُ كَمَا يَأْتِي، نَعَمْ النَّاذِرُ يَتَعَيَّنُ عَلَيْهِ فَافْهَمْ (قَوْلُهُ: لَا جُزَافًا) لِأَنَّ الْقِسْمَةَ فِيهَا مَعْنَى الْمُبَادَلَةِ، وَلَوْ حَلَّلَ بَعْضُهُمْ بَعْضًا قَالَ فِي الْبَدَائِعِ: أَمَّا عَدَمُ جَوَازِ الْقِسْمَةِ مُجَازَفَةً فَلِأَنَّ فِيهَا مَعْنَى التَّمْلِيكِ وَاللَّحْمُ مِنْ أَمْوَالِ الرِّبَا فَلَا يَجُوزُ تَمْلِيكُهُ مُجَازَفَةً. وَأَمَّا عَدَمُ جَوَازِ التَّحْلِيلِ فَلِأَنَّ الرِّبَا لَا يَحْتَمِلُ الْحِلَّ بِالتَّحْلِيلِ، وَلِأَنَّهُ فِي مَعْنَى الْهِبَةِ وَهِبَةُ الْمَشَاعِ فِيمَا يَحْتَمِلُ الْقِسْمَةَ لَاتَصِحُّ اهـ وَبِهِ ظَهَرَ أَنَّ عَدَمَ الْجَوَازِ بِمَعْنَى أَنَّهُ لَا يَصِحُّ وَلَا يَحِلُّ لِفَسَادِ الْمُبَادَلَةِ خِلَافًا لِمَا بَحَثَهُ فِي الشُّرُنْبُلَالِيَّةِ مِنْ أَنَّهُ فِيهِ بِمَعْنًى لَا يَصِحُّ وَلَا حُرْمَةَ فِيهِ (قَوْلُهُ: إلَّا إذَا ضَمَّ مَعَهُ إلَخْ) بِأَنْ يَكُونَ مَعَ أَحَدِهِمَا بَعْضُ اللَّحْمِ مَعَ الْأَكَارِعِ وَمَعَ الْآخَرِ الْبَعْضُ مَعَ الْبَعْضِ مَعَ الْجِلْدِ عِنَايَةٌ". (كتاب الأضحية، ۶ / ۳۱۷ - ۳۱۸، ط: دار الفكر)  فقط والله أعلم
                                                  
عنوان: چالیس سے پچاس ہزار نقدی ہو تو قربانی کا حکم
سوال: ایک شخص کی بیس ہزار روپے تنخواہ ہے اور وہ اپنی تنخواہ میں سے پانچ چھ  ہزار روپے خرچ کرتا ہے ہر مہینہ،  لیکن ابھی اس کے پاس چالیس سے پچاس ہزار نقد رقم موجود ہے، کیا اس شخص پر قربانی واجب ہے یا نہیں؟
جواب: قربانی کے وجوب  کے لیے قربانی کے دنوں میں صاحبِ نصاب ہونا شرط ہے؛ لہذا قربانی کے دنوں میں اگر مذکورہ شخص کے پاس موجود ضرورت و استعمال سے زائد اشیاء، ضرورت سے زائد نقدی سمیت ساڑھے باون تولہ چاندی کی مالیت کے بقدر ہوں تو اس پر قربانی کرنا واجب ہوگا۔نوٹ: اس سال عید الاضحیٰ کے موقع پر ساڑھے باون تولہ چاندی کی مالیت تقریباً 75 سے 80 ہزار پاکستانی روپے (کے درمیان) تھی۔فتاوی ہندیہ میں ہے :"ولايشترط أن يكون غنيًّا في جميع الوقت حتى لو كان فقيرًا في أول الوقت، ثم أيسر في آخره تجب عليه". (۵/ ۲۹۲، رشیدیہ) فقط واللہ اعلم
                                                  
عنوان: باپ کا اپنی شادی شدہ بیٹی کو قربانی کا جانور گفٹ کرنا
سوال: کیا کوئی  باپ اپنی بیٹی کو اس کی شادی کرنے کے  بعد قربانی کا جانور دے سکتا ہے کہ تو اس جانور کی اپنی طرف سے قربانی کرلے؟ اور دے دیا تو کیا اس کی قربانی درست ہو جاۓ گی؟
جواب: باپ اپنی بیٹی کو  یا کوئی بھی شخص کسی دوسرے شخص کو تحفے میں قربانی کے لیے جانور دے سکتا ہے، اور بیٹی اس جانور کو قربان کرتی ہے تو اس کی قربانی درست ہوجائے گی۔"وليس علی الرجل أن يضحي عن أولاده الكبار إلا بإذنه". (عالمگيري 293/5) فقط والله أعلم
                                                  
عنوان: قربانی کے جانور 'زیادہ' لیں یا 'عمدہ' لیں؟
سوال: دو خوب صورت جانور کے برابر پیسوں سے ایک بہت خوب صورت اور بڑا جانور خریدنا کیسا ہے؟
جواب: قربانی کے دنوں میں اللہ کے نزدیک سب سے محبوب عبادت قربانی کے جانوروں کا خون بہانا ہے؛ جتنے زیادہ جانوروں کی قربانی ہوگی، اتنا اللہ کا قرب نصیب ہوگا اور یہی زیادہ افضل ہے، لہٰذا صورتِ مسئولہ میں دو خوب صورت اور صحت مند جانور قربان کرنا جن میں قربانی کی شرائط مکمل ہوں، ایک خوب صورت جانور قربان کرنے سے افضل ہوگا۔ البتہ اگر اس قیمت میں دو ایسے جانور آئیں جن میں قربانی کی شرائط مکمل نہ ہوں، یا کم زور جانور ہوں تو پھر ایک صحت مند خوب صورت جانور بہتر ہوگا۔الفتاوى الهندية (5 / 295):
"اشترى الأضحية بثلاثين درهمًا الشاتان أفضل من واحدة، بخلاف ما إذا اشترى بعشرين حيث كانت الواحدة أفضل؛ لأنه يوجد بثلاثين درهمًا شاتان على ما يجب من إكمال الأضحية في السن والكبر، ولايوجد بعشرين حتى لو وجد كان شراء الشاتين أفضل، ولو لم يوجد بثلاثين كان شراء الواحدة أفضل، كذا في الفتاوى الكبرى". فقط والله أعلم
                                                  
عنوان: گائے کے تاجر کا چھ افراد کو منافع کے ساتھ  قربانی میں شریک کرنا
سوال: زید گائے کا تاجر ہے، اس نے ایک جانور قربانی کے لیے مثلاً چودہ ہزار روپے میں خریدا اور اپنے ساتھ  چھ  مزید لوگوں کو شامل کیا اور ان چھ  لوگوں سے کہا کہ آپ حضرات تین تین ہزار روپے دیں، یعنی اس خریداری میں بھی منافع لیا جب کہ وہ خود بھی شریک ہے، گویا کہ وہ اپنی قربانی فری میں کرنا چاہتا ہے، کیا ایسا کرنا جائز ہے اور کیا اس کی قربانی درست ہوگی?
جواب: صورتِ مسئولہ میں اگر زید صاحبِ نصاب ہے اور اس نے اپنی رقم سے  قربانی کا جانور خریدتے وقت ہی اس میں مزید افراد کو شریک کرنے کی نیت کی تھی اور جانور خریدنے کے بعد اس نے چھ لوگوں کو ایک ایک حصہ فروخت کردیا اور ان کو جانور میں شریک کرلیا تو یہ جائز ہے، سب کی قربانی بھی ہوجائے گی اور زید کے لیے منافع رکھنا  (یا اپنے آپ کو مفت میں شریک کرنا)بھی جائز ہوگا۔ اور اگر جانور خریدتے وقت دوسروں کو شریک کرنے کی نیت نہیں تھی، بعد میں شریک کیا تو زید کے صاحبِ نصاب ہونے کی صورت میں یہ مکروہ ہوگا، البتہ سب شرکاء کی قربانی ادا ہوجائے گی۔الفتاوى الهندية (5/ 304):
"ولو اشترى بقرةً يريد أن يضحي بها، ثم أشرك فيها ستةً يكره ويجزيهم؛ لأنه بمنزلة سبع شياه حكماً، إلا أن يريد حين اشتراها أن يشركهم فيها فلايكره، وإن فعل ذلك قبل أن يشتريها كان أحسن، وهذا إذا كان موسراً، وإن كان فقيراً معسراً فقد أوجب بالشراء فلايجوز أن يشرك فيها، وكذا لو أشرك فيها ستةً بعد ما أوجبها لنفسه لم يسعه؛ لأنه أوجبها كلها لله تعالى، وإن أشرك جاز، ويضمن ستة أسباعها". فقط والله أعلمتفصیل کے لیے درج ذیل لنک پر جامعہ کا فتوی ملاحظہ فرمائیں:قربانی کا جانور خریدنے کے بعد اس میں کسی اور کو شریک کرنا
                                                  
عنوان: شرکاءِ قربانی کا ایک شریک کو قربانی اور گوشت کی تقسیم کا وکیل بنانا
سوال: اگر تین بھائی مل کر قربانی کریں اور سب کے حصے برابر نہ ہوں اور کسی کے پیسے بھی ایک حصہ سے کم ہوں, اور تین بھائی قربانی کے گوشت کو بھی برابر تقسیم کرنا چاہتے ہوں تو  کیا اس میں یہ صورت جائز ہے کہ ایک بھائی کو سارے پیسوں کا مالک بنا دیا جاۓ اور اسے اختیار دیا جاۓ کہ وہ سب کی طرف سے قربانی کردے اور اپنے اختیار سے برابر گوشت تقسیم کردے؟
جواب: یہ صورت جائز ہے، البتہ جب قربانی ہوجائے تو  گوشت کسی ایک بھائی کو (خواہ اسی بھائی کو جسے پہلے رقم کا مالک بنایا گیا) سب ہدیہ کردیں اور جسے ہدیہ کیاجائے، وہ پھر چاہے تو برابر برابر تقسیم کردے۔اور اگر تینوں بھائی باہمی رضامندی سے گوشت تقسیم کیے بغیر  گھر میں مشترکہ طور پر استعمال کرتے رہیں تو  یہ بھی جائز ہے۔بدائع الصنائع في ترتيب الشرائع (5/ 70):"ولايجوز بعير واحد ولا بقرة واحدة عن أكثر من سبعة، ويجوز ذلك عن سبعة أو أقل من ذلك، وهذا قول عامة العلماء.وقال مالك - رحمه الله -: يجزي ذلك عن أهل بيت واحد - وإن زادوا على سبعة -، ولا يجزي عن أهل بيتين - وإن كانوا أقل من سبعة -، والصحيح قول العامة؛ لما روي عن رسول الله صلى الله عليه وسلم : «البدنة تجزي عن سبعة والبقرة تجزي عن سبعة»۔ وعن جابر - رضي الله عنه - قال: «نحرنا مع رسول الله صلى الله عليه وسلم البدنة عن سبعة والبقرة عن سبعة»، من غير فصل بين أهل بيت وبيتين؛ ولأن القياس يأبى جوازها عن أكثر من واحد؛ لما ذكرنا أن القربة في الذبح وأنه فعل واحد لا يتجزأ ؛ لكنا تركنا القياس بالخبر المقتضي ؛ للجواز عن سبعة مطلقاً، فيعمل بالقياس فيما وراءه ؛ لأن البقرة بمنزلة سبع شياه، ثم جازت التضحية بسبع شياه عن سبعة سواء كانوا من أهل بيت أو ،بيتين فكذا البقرة ... ولا شك في جواز بدنة أو بقرة عن أقل من سبعة بأن اشترك اثنان أو ثلاثة أو أربعة أو خمسة أو ستة في بدنة أو بقرة؛ لأنه لما جاز السبع فالزيادة أولى، وسواء اتفقت الأنصباء في القدر أو اختلفت؛ بأن يكون لأحدهم النصف وللآخر الثلث ولآخر السدس بعد أن لا ينقص عن السبع، ولو اشترك سبعة في خمس بقرات أو في أكثر فذبحوها أجزأهم ؛ لأن لكل واحد منهم في كل بقرة سبعها، ولو ضحوا ببقرة واحدة أجزأهم فالأكثر أولى، ولو اشترك ثمانية في سبع بقرات لم يجزهم؛ لأن كل بقرة بينهم على ثمانية أسهم فيكون لكل واحد منهم أنقص من السبع، وكذلك إذا كانوا عشرة أو أكثر فهو على هذا". فقط والله أعلم
                                                  
عنوان: ایک ہی گھر کے شرکاء میں قربانی کے گوشت کی تقسیم کا حکم
سوال: اگر ایک ہی گھر سے بھائی سات حصوں کا ایک جانور ذبح کریں تو  کیا ان کا بھی ذبح کے بعد 7 حصے الگ کرنا ضروری ہے؟
جواب: صورتِ مسئولہ میں اگر قربانی میں شریک تمام افراد اس بات پر راضی ہوں کہ گوشت کو تقسیم نہ کیا جائے، بلکہ ایک ہی جگہ پر پکا کر کھایا جائے یا صدقہ کردیا جائے تو یہ جائز ہے،  تقسیم کی اور سات حصے بنانے کی ضرورت نہیں۔ لیکن اگر کوئی بھی ایک شریک اس کے خلاف ہو اور وہ اپنا حصہ تقسیم کرکے لینا چاہے تو پھر وزن کرکے برابری کے ساتھ تقسیم کرنا ضروری ہوگا، اندازے سے تقسیم کرنا جائز نہیں ہے چاہے شرکاء کمی زیادتی پر راضی ہی کیوں نہ ہوں، البتہ  اگر دیگر اعضاء مثلاً کلہ، پائے،  وغیرہ کو بھی گوشت کے ساتھ رکھ کر تقسیم کرلیا جائے تو پھر تول کر تقسیم کرنا لازم نہیں ہوگا، بلکہ اندازے  سے کمی بیشی کے ساتھ تقسیم کرنا بھی جائز ہوگا۔فتاویٰ شامی میں ہے:"(ويقسم اللحم وزناً لا جزافاً إلا إذا ضم معه الأكارع أو الجلد) صرفاً للجنس لخلاف جنسه.(قوله: ويقسم اللحم) انظر هل هذه القسمة متعينة أو لا، حتى لو اشترى لنفسه ولزوجته وأولاده الكبار بدنة ولم يقسموها تجزيهم أو لا، والظاهر أنها لا تشترط لأن المقصود منها الإراقة وقد حصلت. وفي فتاوى الخلاصة والفيض: تعليق القسمة على إرادتهم، وهو يؤيد ما سبق غير أنه إذا كان فيهم فقير والباقي أغنياء يتعين عليه أخذ نصيبه ليتصدق به اهـ ط. وحاصله أن المراد بيان شرط القسمة إن فعلت لا أنها شرط، لكن في استثنائه الفقير نظر إذ لايتعين عليه التصدق كما يأتي، نعم الناذر يتعين عليه فافهم (قوله: لا جزافًا) لأن القسمة فيها معنى المبادلة، ولو حلل بعضهم بعضا قال في البدائع: أما عدم جواز القسمة مجازفة فلأن فيها معنى التمليك واللحم من أموال الربا فلا يجوز تمليكه مجازفة.
وأما عدم جواز التحليل فلأن الربا لا يحتمل الحل بالتحليل، ولأنه في معنى الهبة وهبة المشاع فيما يحتمل القسمة لاتصح اهـ وبه ظهر أن عدم الجواز بمعنى أنه لايصح ولايحل لفساد المبادلة خلافًا لما بحثه في الشرنبلالية من أنه فيه بمعنى لا يصح ولا حرمة فيه (قوله: إلا إذا ضم معه إلخ) بأن يكون مع أحدهما بعض اللحم مع الأكارع ومع الآخر البعض مع البعض مع الجلد عناية." (الدر المختار وحاشية ابن عابدين (رد المحتار)، ج:6 ، ص:317، ط:دار الفكر-بيروت)  فقط والله أعلم
                                                  
عنوان: کیا ایک قربانی سب گھر والوں کے لیے کافی ہے؟
سوال: میں اس وقت آسٹریلیا میں ہوں،  مجھے پوچھنا تھا کہ میرے گھر میں ہم  تین بھائی رہتے ہیں اور ہم تینو ں صاحبِ نصاب ہیں، اور میرے بھائی کے بیٹے  بھی شادی شدہ ہیں،  اگر میں پیسے بھیج دوں اور وہ لوگ ایک جانور خریدیں تو  کیا سب کی قربانی ہوجائے گی؟
جواب: واضح رہے کہ ایک بڑا جانور زیادہ سے زیادہ سات افراد کی طرف سے قربانی کے لیے کافی ہوتاہے، بشرطیکہ کسی حصے دار کی شامل کردہ رقم جانور کی قیمت کے ساتویں حصے سے کم نہ ہو۔ لہٰذا صورتِ مسئولہ اگر بڑا جانور لے کر، صاحبِ نصاب افراد کی اجازت سے اس جانور میں ان کا حصہ رکھ لیا جائے تو ایسے سات افراد کی قربانی ادا ہوجائے گی۔ البتہ ایک چھوٹا جانور سب کی طرف سے کافی نہ ہوگا،  لہذا جن جن پر قربانی واجب ہو، ان میں سے ہر ایک کو قربانی کرنا ضروری ہوگا، خواہ ہر ایک الگ الگ چھوٹا جانور لے کر قربانی کرے، یا گائے وغیرہ میں حصہ لے کر شرکت کرے۔مزید تفصیل کے لیے دیکھیے:کیا سارے گھر والوں کی طرف سے ایک قربانی کرنا کافی ہے؟فقط واللہ اعلم
                                                  
عنوان: سودی کاروباری کے ساتھ قربانی میں شراکت
سوال: اگر کوئی شخص سودی کاروبار کرتا ہو، مثلاً: رہن وغیرہ، تو  کیا اس کے ساتھ شریک ہوکر قربانی جائز ہے؟
جواب: اگر کسی شریک کی آمدنی حرام کی ہو اور اس نے قربانی میں حرام مال سے ہی شرکت کی ہو تو ایسی صورت میں باقی شرکاء کی قربانی بھی نہیں ہوگی؛ لہذا سودی کاروبار والا شخص اگر حلال رقم سے قربانی کے جانور میں شراکت داری کرے تو اس کے ساتھ شراکت درست ہے، ورنہ اس کے ساتھ شراکت کرنے سے قربانی نہیں ہوگی۔نیز واضح ہو کہ رہن مطلقاً سود نہیں ہے، بلکہ اس میں بعض صورتیں سود کے حکم میں ہوتی ہیں، مثلاً مرتہن (جس کے پاس کوئی چیز رہن رکھوائی جائے) کا مرہون (رہن رکھی ہوئی چیز) سے مستفید ہونا؛ اس لیے صرف رہن کی وجہ سے کسی کی قربانی ناجائز نہیں ہوگی۔فتاوی ہندیہ میں ہے :"وإن كان كل واحد منهم صبياً أو كان شريك السبع من يريد اللحم أو كان نصرانياً ونحو ذلك لايجوز للآخرين أيضاً، كذا في السراجية. ولو كان أحد الشركاء ذمياً كتابياً أو غير كتابي وهو يريد اللحم أو يريد القربة في دينه لم يجزئهم عندنا؛ لأن الكافر لايتحقق منه القربة، فكانت نيته ملحقةً بالعدم، فكأنه يريد اللحم، والمسلم لو أراد اللحم لايجوز عندنا". (۵ / ۳۰۴، رشیدیہ)شامی میں ہے :"قال في المنح هناك: وعن عبد الله بن محمد بن أسلم السمرقندي وكان من كبار علماء سمرقند أنه لايحل له أن ينتفع بشيء منه بوجه من الوجوه وإن أذن له الراهن؛ لأنه أذن له في الربا؛ لأنه يستوفي دينه كاملاً فتبقى له المنفعة فضلاً؛ فتكون رباً، وهذا أمر عظيم، قلت: وهذا مخالف لعامة المعتبرات من أنه يحل بالإذن إلا أن يحمل على الديانة، وما في المعتبرات على الحكم ، ثم رأيت في جواهر الفتاوى: إذا كان مشروطاً صار قرضاً فيه منفعة وهو رباً، وإلا فلا بأس به ا هـ ما في المنح ملخصاً، وتعقبه الحموي بأن ما كان رباً لايظهر فيه فرق بين الديانة والقضاء على أنه لا حاجة إلى التوفيق بعد أن الفتوى على ما تقدم أي من أنه يباح ، قلت: وما في الجواهر يفيد توفيقاً آخر يحمل ما في المعتبرات على غير المشروط وما مر على المشروط، وهو أولى من إبقاء التنافي ويؤيده ما ذكروه فيما لو أهدى المستقرض للمقرض إن كانت بشرط كره وإلا فلا، وأفتى في الخيرية فيمن رهن شجر الزيتون على أن يأكل المرتهن ثمرته نظير صبره بالدين بأنه يضمن". (۵ / ۱۶۶، سعید) فقط والله أعلم
                                                  
عنوان: قربانی کے جانور کو کھلائے گئے چارہ کا حساب
سوال: اگر کوئی گھر میں قربانی کے جانور میں حصہ لیتا ہے تو اس میں ایک حصہ کے پیسوں کے علاوہ کیا چارہ وغیرہ کے پیسوں کا بھی حساب ہوگا؟
جواب: بصورتِ مسئولہ اگر قربانی کے جانور میں حصے دار، حصوں کی تقسیم چاہتے ہوں تو جانور کے چارے وغیرہ کے اخراجات بھی ان پر بقدرِ حصص تقسیم ہوں گے، گو نفسِ قربانی صحیح ہونے کے لیے چارے وغیرہ کا حساب ضروری نہیں ہے۔اور اگر حصے داروں میں سے کوئی ایک یا بعض شریک چارے کا خرچ اپنے ذمے لے لیں یا شرکاء کا مقصد حصوں کی صورت میں گوشت کی تقسیم نہ ہو تو چارے کے اخراجات کا حساب کرنے کی ضرورت نہیں ہوگی۔ فقط واللہ اعلم
                                                  
عنوان: غریب شخص نے قربانی کا جانور بیمار ہونے کی وجہ سے فروخت کردیا
سوال: اگر کسی غریب شخص کی قربانی کا جانور بیمار ہو جائے اور وہ اس کو بیچ دے حالاں کہ اس کو بیچنا نہیں چاہیے تھا اب وہ ان پیسوں سے دوسرا جانور خرید سکتاہے یا ان پیسوں کا کیا کرے؟
جواب: صورتِ مسئولہ میں حاصل شدہ رقم صدقہ کرنا ہوگی۔ فقط و اللہ اعلم
                                                  
عنوان: گزشتہ سال کی قربانی حالیہ سال کی قربانی کے ساتھ ملا کر کرنا
سوال: مسئلہ  یہ ہے  کہ کسی وجہ سے سال گذشتہ میں قربانی کرنے سے قاصر رہا تو کیا اس سال پچھلے سال کی قضا شدہ قربانی ملا کر میں دو قربانیاں ادا کروں یا کوئی  مزید ایسا طریقہ بتائیں جس سے پچھلے سال کی قربانی بھی ادا ھو جاۓ۔
جواب: بصورت مسئولہ گزشتہ سال کی قربانی کو   حالیہ سال کی قربانی کے ساتھ ملا کر کرنا درست نہیں،بلکہ اگر گزشتہ سال کی قربانی سائل پر واجب تھی اور ناوقفیت یا غفلت کی وجہ سے رہ گئی تو اب اس کے  عوض ایک متوسط بکرے/بکری کی قیمت صدقہ کرنا لازم ہوگا، یہی اس کی تلافی کی صورت ہے۔  اور حالیہ سال کی قربانی الگ سے کرنی ہوگی۔بدائع الصنائع في ترتيب الشرائع (5/ 65):
ولو كان موسراً في جميع الوقت فلم يضح حتى مضى الوقت ثم صار فقيراً صار قيمة شاة صالحة للأضحية ديناً في ذمته يتصدق بها متى وجدها۔فقط واللہ اعلم
                                                  
عنوان: ایک بکری میں قربانی اور عقیقہ دونوں کی نیت کرنے کا حکم
سوال: کیا ایک بکری میں قربانی اور عقیقہ دونو ں کی نیت کی جا سکتی ہے یا نہیں؟
جواب: قربانی کے چھوٹے جانور (بکرا، بکری، دنبہ وغیرہ) میں قربانی اور عقیقہ دونوں کی نیت کرنا درست نہیں ہے، یا تو صرف قربانی کی نیت کی جائے یا پھر صرف عقیقہ کی نیت کی جاسکتی ہے۔بدائع الصنائع في ترتيب الشرائع (5/ 70):"وأما قدره فلايجوز الشاة والمعز إلا عن واحد وإن كانت عظيمةً سمينةً تساوي شاتين مما يجوز أن يضحى بهما؛ لأن القياس في الإبل والبقر أن لا يجوز فيهما الاشتراك؛ لأن القربة في هذا الباب إراقة الدم وأنها لا تحتمل التجزئة؛ لأنها ذبح واحد، وإنما عرفنا جواز ذلك بالخبر فبقي الأمر في الغنم على أصل القياس". فقط و الله أعلم
                                                  
عنوان: ایسے بیل کی قربانی کا حکم جس کا ایک کان پیدائشی طور پر چھوٹا ہو
سوال: کیا ایسے بیل کی قربانی جائز ہے جس کا ایک کان پیدائشیی چھوٹا ہو اور ایک بڑا؟
جواب: ایسا بیل جس کا ایک کان پیدائشی طور پر چھوٹا ہو اور ایک بڑا ہو اس بیل کی قربانی جائز ہے۔الدر المختار وحاشية ابن عابدين (رد المحتار) (6/ 324):
"(والسكاء) التي لا أذن لها خلقة فلو لها أذن صغيرة خلقةً أجزأت، زيلعي.
(قوله: التي لا أذن لها خلقة) قال في البدائع: ولاتجوز مقطوعة إحدى الأذنين بكمالها والتي لها أذن واحدة خلقة اهـ (قوله: فلو لها أذن صغيرة خلقة أجزأت) وهذه تسمى صمعاء بمهملتين، كما في القاموس". فقط والله أعلم
                                                  
عنوان: قربانی کےحصہ داروں میں شرکت کی رقم کی تقسیم
سوال: قربانی کے حصوں میں رقم کی تقسیم کا کیا حکم ہے؟
جواب: صورتِ مسئولہ میں ہر شریک کو اپنے حصہ کے بقدر رقم دینی چاہیے، البتہ اگر کوئی شریک اپنی خوشی سے کسی اور کے حصہ کی بھی رقم دینا چاہے، تو اس کی اجازت یا رضامندی سے دے سکتا ہے۔ فقط واللہ اعلم
                                                  
عنوان: ایک تھن والی بھیڑ کی قربانی کا حکم
سوال: کیا ایک تھن والے دنبے کی قربانی جائز ہے؟
جواب: ایک تھن والی بھیڑ  کی قربانی جائز نہیں ہے۔الدر المختار وحاشية ابن عابدين (رد المحتار) (6/ 324):
(والجذاء) مقطوعة رءوس ضرعها أو يابستها، ولا الجدعاء: مقطوعة الأنف، ولا المصرمة أطباؤها: وهي التي عولجت حتى انقطع لبنها، ولا التي لا ألية لها خلقة مجتبى.الدر المختار وحاشية ابن عابدين (رد المحتار) (6/ 325):
وفي الشاة والمعز إذا لم يكن لهما إحدى حلمتيهما خلقة أو ذهبت بآفة وبقيت واحدة لم يجز، وفي الإبل والبقر إن ذهبت واحدة يجوز أو اثنتان لا اهـ وذكر فيها جواز التي لا ينزل لها لبن من غير علة. وفي التتارخانية والشطور لا تجزئ، وهي من الشاة ما قطع اللبن عن إحدى ضرعيها، ومن الإبل والبقر ما قطع من ضرعيها لأن لكل واحد منهما أربع أضرع. فقط والله أعلم
                                                  
عنوان: قصاب کا ذبح کے بعد گوشت لینا
سوال: بسا اوقات دیکھا گیاہے کہ قصاب اپنی مرضی سے خاص جگہ کا گوشت لیتے ہیں، اپنے استعمال کیلئے گوشت مانگنے کی اجازت کو اپنے لئے عار سمجھتے ہیں اگر کوئی دینے سے انکار کریں  تو جواب میں کہتے ہیں یہ ہمارا حق ہے شرعی طور پر قصاب کا یہ الفاظ کہنے کہاں تک درست ہے اور یہ بھی بتادیں کہ قصاب کا گوشت کیلئے سوال کرنا کہاں تک درست ہے؟
جواب: صورت مسئولہ میں بطور اجرت قصاب کو گوشت دینا جائز نہیں، البتہ صاحب جانور اپنی مرضی و خوشی سے دینا چاہے تو دے سکتا ہے، تاہم مالک کی اجازت کے بغیر خود ہی سے اپنے لئے گوشت الگ کرلینا قصاب کے لئے جائز نہیں، لہذا قصاب کا گوشت میں اپنا حق ہونے کا دعوی از روئے شرع درست نہیں۔فتاوی ہندیہ میں ہے:وَلَوْ آجَرَ لَا يَجُوزُ وَعَلَيْهِ أَنْ يَتَصَدَّقَ بِالْأَجْر... وَلَا يَحِلُّ بَيْعُ شَحْمِهَا وَأَطْرَافِهَا وَرَأْسِهَا وَصُوفِهَا وَوَبَرِهَا وَشَعْرِهَا وَلَبَنِهَا الَّذِي يَحْلُبُهُ مِنْهَا بَعْدَ ذَبْحِهَا بِشَيْءٍ، لَا يُمْكِنُ الِانْتِفَاعُ بِهِ إلَّا بِاسْتِهْلَاكِ عَيْنِهِ مِنْ الدَّرَاهِمِ وَالدَّنَانِيرِ وَالْمَأْكُولَاتِ وَالْمَشْرُوبَاتِ، وَلَا أَنْ يُعْطِيَ أَجْرَ الْجَزَّارِ وَالذَّابِحِ مِنْهَا، فَإِنْ بَاعَ شَيْئًا مِنْ ذَلِكَ بِمَا ذَكَرْنَا نَفَذَ عِنْدَ أَبِي حَنِيفَةَ وَمُحَمَّدٍ رَحِمَهُمَا اللَّهُ تَعَالَى، وَعِنْدَ أَبِي يُوسُفَ - رَحِمَهُ اللَّهُ تَعَالَى -، لَا يَنْفُذُ وَيَتَصَدَّقُ بِثَمَنِهِ، كَذَا فِي الْبَدَائِعِ. (كتاب الأضحية، الْبَابُ السَّادِسُ فِي بَيَانِ مَا يُسْتَحَبُّ فِي الْأُضْحِيَّةِ وَالِانْتِفَاعِ بِهَا، ۵ / ۳۰۱، ط: دار الفكر)درر الحكام في شرح مجلة الأحكام لعلي حيدر میں ہے:(الْمَادَّةُ 96) :لَا يَجُوزُ لِأَحَدٍ أَنْ يَتَصَرَّفَ فِي مِلْكِ الْغَيْرِ بِلَا إذْنِهِ هَذِهِ الْمَادَّةُ مَأْخُوذَةٌ مِنْ الْمَسْأَلَةِ الْفِقْهِيَّةِ (لَا يَجُوزُ لِأَحَدٍ التَّصَرُّفُ فِي مَالِ غَيْرِهِ بِلَا إذْنِهِ وَلَا وِلَايَتِهِ) الْوَارِدَةِ فِي الدُّرِّ الْمُخْتَارِ. (1 / 96، ط: دار الجيل)۔ فقط واللہ اعلم
                                                  
عنوان: والد اور والدہ کی طرف سے قربانی کرنا
سوال: میں مویشی منڈی اس نیت سے گیا کہ ایک جانور خرید  کر اس میں اپنا اور اپنی بیوی کا حصہ ڈالوں.اب منڈی میں مجھے اسی رقم میں ایک صحت مند جانور ملا. تو کیا اب میں اس جانور میں اپنےوالد اور مرحومہ والدہ کا حصہ رکھ سکتا ہوں؟
جواب: صورتِ مسئولہ میں مذکورہ جانور میں والد صاحب اور والدہ مرحومہ کا حصہ رکھ  سکتے ہیں،  تاہم والد صاحب اگر حیات ہیں تو  قربانی سے پہلے انہیں آگاہ کردیں کہ آپ ان کی جانب سے قربانی کر رہے ہیں۔ فقط واللہ اعلم
                                                  
عنوان: ایصالِ ثواب کے لیے قربانی کی نیت کرکے پھر نہ کرسکنے کا حکم
سوال: کسی کی قربانی کی نیت کر کے پھر قربانی نہ کرنا، جیسے کسی نے اپنی قربانی کرنے کے بعد والدہ کی قربانی کی نیت کی، لیکن پھر نہیں کی تو کیا حکم ہے؟
جواب: صورتِ مسئولہ میں اپنی واجب قربانی کے علاوہ والدہ کے ایصال ثواب کے لیے قربانی کی نیت کرنا  یہ نفلی قربانی کی نیت ہے،  اور نفلی قربانی کو  اگر نذر مان کر اپنے اوپر لازم نہ کیا ہو، بلکہ  بلکہ صرف نفلی طور پر ہی قربانی کی نیت ہو تو  وہ قربانی کرنا لازم نہیں ہوتا، لہذا اگر کسی وجہ سے وہ نفلی قربانی نہ کرسکے تو کوئی گناہ نہیں ہوگا، البتہ استطاعت ہو تو کرلینا بہتر ہے۔یہ بھی ملحوظ رہے کہ اگر مذکورہ شخص کی والدہ حیات ہیں اور ان پر قربانی واجب ہے تو ان کے ذمے قربانی باقی رہے گی۔ فقط واللہ اعلم
                                                  
عنوان: ساڑھے سات تولہ سے کم سونا ملکیت میں ہونے کی صورت میں قربانی کا حکم
سوال: اگر کسی کے پاس صرف سونا ہو جس کی مقدار ساڑھے سات تولہ سے کم ہو اور اس کے علاوہ کچھ بھی یعنی رقم، چاندی یا مال تجارت وغیرہ موجود نہ ہو تو اس کے لیے قربانی کرنے کا کیا حکم ہے؟
جواب: واضح رہے کہ اگر کسی کے پاس صرف سونا ہو تو  سونے کے اعتبار سے  نصاب کی  مقدار  ساڑھے سات تولہ سونا ہے اور اگر چاندی ہے تو  نصاب ساڑھے باون تولہ چاندی ہے، اگر سونا اور چاندی دونوں کچھ  کچھ ہوں، یا ان کے ساتھ مالِ تجارت یا نقدی ہو، یا صرف نقدی یا مال تجارت ہو تو ان سب صورتوں  میں چاندی کے نصاب  کو معیار بنایا جائے گا، یعنی ان کی  مالیت ساڑھے باون تولہ چاندی کی قیمت  تک پہنچ جائے  تو  نصاب کا مالک شمار ہو گا۔ لہذا  صورتِ مسئولہ میں اگر کسی کے پاس صرف  سونا ہو اور وہ  ساڑھے سات تولہ سے کم ہو، اور اس کے ساتھ ، چاندی، مال تجارت، نقد رقم  یا ضرورت و استعمال سے زائد سامان موجود نہ ہو  تو اس پر قربانی واجب نہیں ہوگی۔فتاوی شامی میں ہے:"واليسار الذي يتعلق به) وجوب (صدقة الفطر) كما مر (لا الذكورة فتجب على الأنثى)، خانية.(قوله: واليسار إلخ) بأن ملك مائتي درهم أو عرضاً يساويها غير مسكنه وثياب اللبس أو متاع يحتاجه إلى أن يذبح الأضحية ولو له عقار يستغله فقيل: تلزم لو قيمته نصاباً،..."الخ۔  (6/ 312، ط: سعید) فقط واللہ اعلم
                                                  
عنوان: جانور کے اعضاء متناسب نہ ہوں تو قربانی کا حکم
سوال: ایک بکرا ہے جس کا 1 کپورا بڑا ہے 1 چھوٹا، کیا اس کی قربانی ہوجائے گی؟
جواب: صورتِ مسئولہ میں اس بکرے  کی قربانی درست ہے۔فتاوی عالمگیری میں ہے :"ويجوز المجبوب العاجز عن الجماع ، والتي بها السعال ، والعاجزة عن الولادة لكبر سنها ، والتي بها كي ، والتي لاينزل لها لبن من غير علة". (42/274)الفتاوى الهندية (5/ 299):
"والخصي أفضل من الفحل؛ لأنه أطيب لحمًا، كذا في المحيط". فقط والله أعلم
                                                  
عنوان: قربانی میں نصاب کا معیار / پورے گھر کی طرف سے ایک قربانی کا حکم
سوال: 1-  کیا قربانی کے نصاب میں چاندی کو معیار بنانا ضروری ہے؟  کیا سونے کی مقدار سے صاحبِ نصاب ہونے کا فتویٰ معتبر ہوگا؟ زکاۃ اور قربانی کے نصاب میں سونے اور چاندی کو علیحدہ علیحدہ معیار مقرر کیا جا سکتا ہے؟2- کیا پورے گھر کی طرف سے ایک قربانی کاجوا ز ہے کہ نہیں؟  آ ئمہ اربعہ میں یہ مسئلہ مختلف فیہ ہے یا نہیں؟
جواب: 1۔ اگر کسی کے پاس صرف سونا ہو تو  سونے کے اعتبار سے  نصاب کی  مقدار  ساڑھے سات تولہ سونا ہے اور اگر چاندی ہے تو  نصاب ساڑھے باون تولہ چاندی ہے، اگر سونا اور چاندی دونوں کچھ  کچھ ہوں، یا ان کے ساتھ  مالِ تجارت یا نقدی ہو، یا صرف نقدی یا مالِ تجارت ہو تو ان سب صورتوں  میں چاندی کے نصاب کو معیار بنایا جائے گا، اس لیے کہ اس میں فقراء کا زیادہ فائدہ ہے۔نیز واضح رہے کہ  قربانی کے وجوب کے لیے وہی نصاب مقررہے جو زکوٰۃ  کی فرضیت کے لیے ہے، البتہ دونوں کے نصاب میں دو طرح کا بنیادی فرق ہے:الف:۔۔۔ قربانی کے نصاب کے لیے مال کا نامی ہونا ضروری نہیں، لہٰذا ضرورت و استعمال سے زائد تمام اشیاء کی مالیت کو نصاب میں شامل کیا جائے گا، مثلاً: اگر کوئی شخص اپنے ذاتی ملکیتی گھر میں خود رہائش پذیر نہ ہو اور نہ ہی اس نے اُسے کرایہ پر دیا ہو تو اس گھر کو قربانی کے نصاب میں شمار کریں گے۔ب:۔۔۔ قربانی کے وجوب کے لیے مال پر سال گزرنا شرط نہیں، جب کہ زکوٰۃ کے مال پر سال گزرنا شرط ہے۔لہذ ا  جس عاقل، بالغ ، مقیم ، مسلمان  مرد یا عورت کی ملکیت میں قربانی کے ایام میں، ذمہ میں  واجب الادا اخراجات منہا کرنے کے بعد ضرورت و استعمال سےزائد اتنا مال یا سامان  موجود ہو جس کی قیمت ساڑھے باون تولہ چاندی کی قیمت کے برابر یا اس سے زائد ہو (خواہ ضرورت سے زائد مال نقدی ہو یا سونا چاندی ہو یا کسی اور شکل میں ہو، اسی طرح مالِ تجارت نہ بھی ہو) تو ایسے مرد وعورت پر قربانی واجب ہے۔اس کی تفصیلی وجوہات اور دلائل کے لیے درج ذیل لنک پر اس متعلق تحقیق ملاحظہ ہو:قربانی کے نصاب کا معیار سونا یا چاندی؟۲۔۔ہر صاحبِ نصاب عاقل بالغ مسلمان کے ذمہ  قربانی کرنا واجب ہے، لہذا  گھر میں متعدد صاحبِ نصاب افراد ہونے کی صورت میں تمام گھر والوں کی طرف سے گھر کے سربراہ کی  ایک قربانی کرنا کافی نہیں ہے، بلکہ گھر کے ہر صاحبِ نصاب فرد پر اپنی  اپنی قربانی کرنا واجب اور لازم ہے، گھر کے کسی ایک فرد کے قربانی کرنے سے باقی افراد  کے ذمہ سے  واجب قربانی ساقط نہیں ہوگی۔تفصیل  کے لیے درج ذیل لنک پر جامعہ کا فتویٰ ملاحظہ فرمائیں :کیا سارے گھر والوں کی طرف سے ایک قربانی کرنا کافی ہے؟فقط واللہ اعلم
                                                  
عنوان: چھ ماہ کے جانور کے گوشت کا حکم
سوال: ہمارے یہاں جانوروں کےچھوٹے بچوں کو جو ابھی دودھ پی رہےہوتے ہیں،  ماں کو الگ ذبح کر لیتے ہیں اور بچے کو الگ ذبح کر دیتے ہیں، اس کی عمر  چھ مہینے قریب ہوتی ہے۔ ایسے جانور کا گوشت کھانا جائز ہے؟
جواب: صورتِ مسئولہ میں چھ مہینے کا بڑا جانور، یا بکری کی قربانی درست نہیں، البتہ چھ ماہ کے دنبہ کی قربانی فربہ ہونے کی صورت میں جائز ہے، تاہم قربانی کے علاوہ عام دنوں میں چھ ماہ کے جانور کو ذبح کیا گیا ہو تو اس کا گوشت حلال ہوگا۔ فقط واللہ اعلم
                                                  
عنوان: کیا قربانی کی کلیجی سے ابتدا کرنا سنت ہے؟/ کھال کا مصرف/ قربانی کا گوشت بہت زیادہ ہو
سوال: (١)کسی شخص کے پاس گوشت اتنازیادہ ہوجائے کہ جو نہ تقسیم کیاجاسکتاہو اور نہ استعمال کیاجاسکتاہو تو کامصرف کیاہے؟(۲)چرمِ قربانی کے دام کے ارزانی کی وجہ سے اگرکوئی غریب یامستحق آدمی اس کوقبول نہ کرے تواس کا مصرف کیاہے؟(٣)قربانی کی کلیجی پہلےکھاناسنت ہے یانہیں؟
جواب: 1۔ بصورتِ مسئولہ ایسی صورتِ حال  پیش آجائے  تو  گوشت کو کسی بھی جاندار مخلوق کو کھلایا جاسکتا ہے؛ تاکہ ضائع ہونے سے بچ جائے۔2۔بصورتِ مسئولہ  قربانی کی کھال کو اپنے استعمال میں بھی لاسکتے ہیں یا کسی غیر مستحق کو ہدیہ کے طور پر بھی دے سکتے ہیں۔3۔بصورتِ مسئولہ عید الاضحی کو جس شخص نے قربانی کرنی ہوتی ہے اس کے لیے اپنی قربانی کے گوشت سے کھانے کی ابتدا کرنا مستحب ہے،  یہی حدیث مبارکہ میں آپ ﷺ سے  بھی ثابت ہے، اور جن لوگوں نے قربانی نہیں کرنی، ان کے لیے بھی کھانے کی ابتدا کسی کی بھی قربانی کے گوشت سے کرنا افضل اور بہتر ہے۔ بعض روایات میں ہے کہ رسول اللہ صلی اللہ علیہ وسلم قربانی کے جانور کی کلیجی سے کھانے کا آغاز فرماتے تھے، اگر اتباع کی نیت سے کوئی اس پر عمل کرے تو ثواب کی امید ہے، تاہم یہ ضروری نہیں ہے، قربانی کا کوئی بھی گوشت کھالیا جائے، استحباب پورا ہوجائے گا۔ فقط واللہ اعلم
                                                  
عنوان: قربانی سے پہلے جانور عیب دار ہو گیا
سوال: ایک امیر شخص نے قربانی کا جانور خریدا 90000 کا ۔ گاڑی سے اتارتے ہوئے جانور بھاگ گیا اور ٹکر وغیرہ سے اس میں عیب پیدا ہوا ۔وہ جانور قصائی کو 40000 کا فروخت کیا اور نیا جانور تقریباً 70000 ہزار کا لیا ۔اب اس صورت میں کیا بقیہ 20000 صدقہ کرکے 90000 پورا کرنا ضروری ہے یا 40000 سے اوپر تک ہونے والا نقصان کافی ہے؟
جواب: صورتِ مسئولہ میں دوسرا جانور کردینا کافی ہے، پہلے اور دوسرے جانور کے درمیان قیمت کے اعتبار سے جو فرق ہے، اسے صدقہ کرنا واجب نہیں۔فتح القدير لابن الهمام  میں ہے:"وَلَوْ اشْتَرَاهَا سَلِيمَةً ثُمَّ تَعَيَّبَتْ بِعَيْبٍ مَانِعٍ إنْ كَانَ غَنِيًّا عَلَيْهِ غَيْرُهَا، وَإِنْ فَقِيرًا تُجْزِئُهُ هَذِهِ)؛ لِأَنَّ الْوُجُوبَ عَلَى الْغَنِيِّ بِالشَّرْعِ ابْتِدَاءً لَا بِالشِّرَاءِ فَلَمْ تَتَعَيَّنْ بِهِ، وَعَلَى الْفَقِيرِ بِشِرَائِهِ بِنِيَّةِ الْأُضْحِيَّةِ فَتَعَيَّنَتْ، وَلَايَجِبُ عَلَيْهِ ضَمَانُ نُقْصَانِهِ كَمَا فِي نِصَابِ الزَّكَاةِ، وَعَنْ هَذَا الْأَصْلِ قَالُوا: إذَا مَاتَتْ الْمُشْتَرَاةُ لِلتَّضْحِيَةِ؛ عَلَى الْمُوسِرِ مَكَانَهَا أُخْرَى وَلَا شَيْءَ عَلَى الْفَقِيرِ، وَلَوْ ضَلَّتْ أَوْ سُرِقَتْ فَاشْتَرَى أُخْرَى ثُمَّ ظَهَرَتْ الْأُولَى فِي أَيَّامِ النَّحْرِ عَلَى الْمُوسِرِ ذَبْحُ إحْدَاهُمَا وَعَلَى الْفَقِيرِ ذَبْحُهُمَا". ( كتاب الأضحية، ۹ / ۵۱۶، ط: دار الفكر)  فقط واللہ اعلم
                                                  
عنوان: بیوی کی طرف سے قربانی کرنا شوہر پر لازم نہیں
سوال: میں ایک مدرسہ  کا استاد ہوں، میری تنخواہ دس ہزار روپے ہے، میری بیوی کے پاس کم از کم دو تولہ سونا ہے اور اس کے ساتھ ساتھ اس کے پاس اضافی برتن بھی ہیں، ویسے تو سونا  نصاب کو نہیں پہنچتا لیکن اگر برتن ملا لیے جائیں تو چاندی کے نصاب کو پہنچ جاتا ہے، اب میری بیوی پر قربانی واجب ہے، لیکن اس کا آمدنی کا ذریعہ کچھ نہیں اور وہ مجھے تنگ کر رہی ہے، تم اپنی تنخواہ سے قربانی کرو، ورنہ میرے پاس کچھ بھی نہیں کہ مہربانی کرو اور میں نے سونا فروخت کرنے کو کہا، لیکن وہ اس بات پر رضامند نہیں ہوئی اور اس نے صرف اس لیے کہہ دیا کہ میں قربانی نہیں کروں گی،  اگر میں اس کی طرف سے قربانی کروں گا تو میری پوری تنخواہ قربانی میں چلی جائے گی، آپ سے گزارش ہے کہ کوئی تاویل کا راستہ بتا دیجیے۔
جواب: صورتِ  مسئولہ میں اگر اضافی برتن سال میں ایک مرتبہ بھی کسی تقریب وغیرہ میں استعمال ہوجاتے ہیں، تو یہ برتن استعمال میں  ہونے کی وجہ سے نصاب میں شامل نہیں ہوں گے، اور قربانی واجب نہیں ہوگی۔البتہ اگر سال بھر ایک مرتبہ بھی استعمال نہ ہوتے ہوں، تو یہ ضرورت و استعمال سے زائد ہیں، اس صورت میں آپ کی بیوی پر قربانی واجب ہوگی، نقدی نہ ہونے کی صورت میں کسی سے قرض لے کر ایک حصہ کرلیا جائے، واجب کی ادائیگی کے لیے مکمل جانور کرنا، یا مہنگا حصہ کرنا  کرنا ضروری نہیں،  نیز  آپ پر اپنی بیوی کی طرف سے قربانی کرنا واجب نہیں، لہذا اگر آپ کے پاس وسعت نہیں تو ایسی صورت میں بیوی کی فرمائش پوری کرنا بھی لازم نہیں۔ فقط واللہ اعلم
                                                  
عنوان: بالغ ہونے کے بعد عقیقہ کرنے کا حکم
سوال: ہم نے سنا ہے کہ بالغ ہونے کے بعد بچے کا عقیقہ نہیں کرنا چاہیے۔ تو پوچھنا یہ ہے کہ یہ بات درست ہے یا غلط؟
جواب: اگر بچپن میں کسی کا عقیقہ نہیں ہوا اور وہ بالغ ہونے کے بعد اپنا عقیقہ خود کرنا چاہے تو کرسکتا ہے، عقیقہ ادا ہوجائے گا، اگرچہ مستحب وقت کی فضیلت حاصل نہیں ہوگی۔ عقیقہ کا مستحب وقت یہ ہے کہ پیدائش کے ساتویں دن عقیقہ کرے، اگر ساتویں دن عقیقہ نہ کرسکے تو چودھویں (14)  دن ، ورنہ اکیسویں (21) دن کرے،  اس کے بعد عقیقہ کرنا مباح ہے،اگر کرلے تو ادا ہوجاتا ہے،  تاہم جب بھی عقیقہ کرے بہتر یہ ہے پیدائش کے دن  کے حساب سے ساتویں دن کرے۔سوال میں مذکور بات کا مطلب یہ ہے کہ بالغ ہونے کے بعد عقیقہ کرنا لازم اور ضروری نہیں ہے، لیکن اگر کوئی خود اپنی طرف سے کرلے تو عقیقہ ہوجائے گا۔عمدۃ القاری شرح صحیح البخاری میں ہے:"وقد اختلف العلماء في هذا الفضل أي: العقيقة، فقال مالك والشافعي وأحمد وأبو ثور وإسحاق: سنة لاينبغي تركها لمن قدر عليها، وقال أحمد: هي أحب إلي من التصدق بثمنها على المساكين وقال مرة: إنها من الأمر الذي لم يزل عليه أمر الناس عندنا. وقال مالك: هي من الأمر الذي لا اختلاف فيه عندهم، وقال يحيى بن سعيد: أدركت الناس وما يدعونها عن الغلام والجارية. وقال ابن المنذر: وممن كان يراها ابن عباس وابن عمر وعائشة، رضي الله تعالى عنهم، وروى عن فاطمة، رضي الله تعالى عنها، وروى عن الحسن وأهل الظاهر أنها واجبة، وتأولوا قوله صلى الله عليه وسلم: (مع الغلام عقيقة) على الوجوب وقال ابن حزم: هي فرض واجب يجبر الإنسان عليها إذا فضل له من قوته مقدارها وفي (شرح السنة) وأوجبها الحسن قال: يجب عن الغلام يوم سابعه فإن لم يعق عنه عق عن نفسه، وقال ابن التين قال أبو وائل: هي سنة في الذكور دون الإناث، وكذا ذكره في (المصنف) عن محمد والحسن، وقال أبو حنيفة: ليست بسنة. وقال محمد بن الحسن: هي تطوع كان الناس يفعلونها ثم نسخت بالأضحى، ونقل صاحب (التوضيح) عن أبي حنيفة والكوفيين: أنها بدعة وكذلك قال بعضهم في شرحه والذي نقل عنه أنها بدعة أبو حنيفة. قلت: هذا افتراء فلايجوز نسبته إلى أبي حنيفة وحاشاه أن يقول مثل هذا: وإنما قال: ليست بسنة فمراده إما ليست بسنة ثابتة، وإما ليست بسنة مؤكدة، وروى عبد الرزاق عن داود بن قيس. قال: سمعت عمرو بن شعيب عن أبيه عن جده، سئل رسول الله صلى الله عليه وسلم، عن العقيقة فقال: لا أحب العقوق. قالوا: يا رسول الله! ينسك أحدنا عمن يولد له فقال: من أحب منكم أن ينسك عن ولده فليفعل عن الغلام شاتان مكافأتان، وعن الجارية شاة، فهذا يدل على الاستحباب." (باب تسمية المولود غداة يولدلمن يعق عنه وتحنيكه، ج:21، ص:83، ط:دار إحياء التراث العربي - بيروت)المجموع شرح المہذب میں ہے:"السنة ذبح العقيقة يوم السابع من الولادة وهل يحسب يوم الولادة من السبعة فيه وجهان حكاهما الشاشي وآخرون (أصحهما) يحسب فيذبح في السادس مما بعده (والثاني) لا يحسب فيذبح في السابع مما بعده وهو المنصوص في البويطي ولكن المذهب الأول وهو ظاهر الأحاديث فإن ولد في الليل حسب اليوم الذي يلي تلك الليلة بلا خلاف نص عليه في البويطي مع أنه نص فيه أن لا يحسب اليوم الذي ولد فيه. قال المصنف والأصحاب فلو ذبحها بعد السابع أو قبله وبعد الولادة أجزأه وإن ذبحها قبل الولادة لم تجزه بلا خلاف بل تكون شاة لحم.قال أصحابنا ولاتفوت بتأخيرها عن السبعة لكن يستحب أن لايوخر عن سن البلوغ. قال أبو عبد الله البوشيحى من أئمة أصحابنا إن لم تذبح في السابع ذبحت في الرابع عشر وإلا ففي الحادي والعشرين ثم هكذا في الأسابيع. وفيه وجه آخر أنه إذا تكررت السبعة ثلاث مرات فات وقت الاختيار. قال الرافعي فإن أخر حتى بلغ سقط حكمها في حق غير المولود وهو مخير في العقيقة عن نفسه قال واستحسن القفال والشاشي أن يفعلها للحديث المروي أن النبي صلى الله عليه وسلم (عق عن نفسه بعد النبوة) ونقلوا عن نصه في البويطي أنه لا يفعله واستغربوه هذا كلام الرافعي.وقد رأيت أنا نصه في البويطي قال (ولا يعق عن كبير) هذا لفظه بحروفه نقله من نسخة معتمدة عن البويطي وليس هذا مخالفا لما سبق لأن معناه (لايعق عن البالغ غيره) وليس فيه نفي عقه عن نفسه (وأما) الحديث الذي ذكره في عق النبي صلى الله عليه وسلم عن نفسه فرواه البيهقي باسناده عن عبد الله ابن محرر بالحاء المهملة والراء المكررة عن قتادة عن أنس أن النبي صلى الله عليه وسلم (عق عن نفسه بعد النبوة) وهذا حديث باطل قال البيهقي هو حديث منكر. وروى البيهقي بإسناده عن عبد الرزاق قال إنما تركوا عبد الله بن محرر بسبب هذا الحديث قال البيهقي وقد روي هذا الحديث من وجه آخر عن قتادة ومن وجه آخر عن أنس وليس بشئ فهو حديث باطل وعبد الله ابن محرر ضعيف متفق على ضعفه قال الحفاظ هو متروك والله أعلم." (باب العقيقة، ج:8، ص:431، ط:دار الفكر)طرح التثریب فی شرح التقریب میں ہے:"(الثامنة) في حديث عائشة أن العق عن الحسن والحسين كان يوم السابع من ولادتهما وفي حديث سمرة عند أصحاب السنن تذبح عنه يوم السابع وهل ذلك على سبيل الأفضلية أو التعيين؟ اختلف فيه على ثلاثة أقوال (أحدها) إنه على سبيل الأفضلية فلو ذبحها قبل فراغ السبعة أو بعد السابع ما لم يبلغ أجزأت قاله الشافعي وبه قال محمد بن سيرين قال أبو عبد الله البوشنجي منهم إن لم تذبح في السابع ذبحت في الرابع عشر وإلا ففي الحادي والعشرين ثم هكذا في الأسابيع وقيل إذا تكررت السبعة ثلاث مرات فات وقت الاختيار، وروى الطبراني في معجميه الأوسط والصغير والبيهقي عن بريرة مرفوعا «العقيقة تذبح لسبع أو أربع عشرة أو إحدى وعشرين» ورواه أبو الشيخ بلفظ «لسبع أو لتسع أو لإحدى وعشرين» وقال الحنابلة إن فات ففي أربعة عشر وإلا ففي إحدى وعشرين فلا أدري قالوا ذلك على سبيل الاستحباب أو على سبيل الوجوب وقال الترمذي: العمل على هذا عند أهل العلم يستحبون أن تذبح يوم السابع فإن لم يتهيأ فيوم الرابع عشر فإن لم يتهيأ فيوم إحدى وعشرين وحكاه ابن المنذر عن عائشة وإسحاق قال الشافعي: فإذا بلغ سقط حكمها في حق غير المولود وهو مخير في العقيقة عن نفسه واستحسن القفال الشاشي أن يعقلها وقال الحسن البصري: إذا لم يعق عنك فعق عن نفسك وإن كنت رجلا، «ويروى أن النبي  صلى الله عليه وسلم عق عن نفسه بعد النبوة» رواه البيهقي من حديث عبد الله بن محرر عن قتادة عن أنس وقال إنه حديث منكر ثم حكى عبد الرزاق." (فائدة الأقوال في وقت العق عن المولود، ج:5، ص:209، ط:دار إحياء التراث العربي)فيض البارى شرح صحيح البخارى (5/ 88):"ثم إن الترمذي أجاز بها إلى يوم إحدى وعشرين. قلتُ: بل يجوز إلى أن يموت، لما رأيت في بعض الروايات أنَّ النبيَّ صلى الله عليه وسلّم عقّ عن نفسه بنفسه".فقط واللہ اعلم
                                                  
عنوان: قربانی کا جانور خرید کر اسے فروخت کردینا اس کی جگہ کم قیمت کا جانور لینا
سوال: اگرایک شخص نے 30ہزارکا بکرا خریدا پھر وہ بیمار ہوگیا اس کو فروخت کردیا، اور  دوسرا خریدا  جس کی  قیمت 23ہزاہے، لیکن جس سے خریدا اس نے مارچہ کیا تو اب اس پر 7ہزار صدقہ کرنا لازم ہے یا نہیں؟
جواب: صورتِ مسئولہ میں مذکورہ شخص پر سات ہزار صدقہ کرنا لازم ہوگا۔فتاوی ہندیہ میں ہے:"رَجُلٌ اشْتَرَى شَاةً لِلْأُضْحِيَّةِ وَأَوْجَبَهَا بِلِسَانِهِ، ثُمَّ اشْتَرَى أُخْرَى جَازَ لَهُ بَيْعُ الْأُولَى فِي قَوْلِ أَبِي حَنِيفَةَ وَمُحَمَّدٍ - رَحِمَهُمَا اللَّهُ تَعَالَى -، وَإِنْ كَانَتْ الثَّانِيَةُ شَرًّا مِنْ الْأُولَى وَذَبَحَ الثَّانِيَةَ فَإِنَّهُ يَتَصَدَّقُ بِفَضْلِ مَا بَيْنَ الْقِيمَتَيْنِ؛ لِأَنَّهُ لَمَّا أَوْجَبَ الْأُولَى بِلِسَانِهِ فَقَدْ جَعَلَ مِقْدَارَ مَالِيَّةِ الْأُولَى لِلَّهِ تَعَالَى فَلَا يَكُونُ لَهُ أَنْ يَسْتَفْضِلَ لِنَفْسِهِ شَيْئًا، وَلِهَذَا يَلْزَمُهُ التَّصَدُّقُ بِالْفَضْلِ قَالَ بَعْضُ مَشَايِخِنَا: هَذَا إذَا كَانَ الرَّجُلُ فَقِيرًا فَإِنْ كَانَ غَنِيًّا فَلَيْسَ عَلَيْهِ أَنْ يَتَصَدَّقَ بِفَضْلِ الْقِيمَةِ، قَالَ الْإِمَامُ شَمْسُ الْأَئِمَّةِ السَّرَخْسِيُّ الصَّحِيحُ أَنَّ الْجَوَابَ فِيهِمَا عَلَى السَّوَاءِ يَلْزَمُهُ التَّصَدُّقُ بِالْفَضْلِ غَنِيًّا كَانَ أَوْ فَقِيرًا؛ لِأَنَّ الْأُضْحِيَّةَ وَإِنْ كَانَتْ وَاجِبَةً عَلَى الْغَنِيِّ فِي الذِّمَّةِ فَإِنَّمَا يَتَعَيَّنُ الْمَحَلُّ بِتَعْيِينِهِ فَتَعَيَّنَ هَذَا الْمَحَلُّ بِقَدْرِ الْمَالِيَّةِ لِأَنَّ التَّعْيِينَ يُفِيدُ فِي ذَلِكَ". ( كتاب الأضحية، الْبَابُ الثَّانِي فِي وُجُوبِ الْأُضْحِيَّةِ بِالنَّذْرِ وَمَا هُوَ فِي مَعْنَاهُ، ۵ / ۲۹۴، ط: دار الفكر) فقط والله أعلمنوٹ:سوال میں ذکر کردہ لفظ  "مارچہ" کے معنی و مطلب معلوم نہ ہوسکے، لہذا اس لفظ کا اگر کوئی خاص مطلب ہو تو اس کی وضاحت کرکے  دوبارہ دریافت کرنا جائے۔
                                                  
عنوان: بیوی شوہر کا سونا استعمال کرتی ہو تو اس پر قربانی کا حکم
سوال: میری بیوی سونا استعمال کرتی ہے وہ میری ملکیت ہے، اس لیے میں ہی قربانی کرتا ہوں، سوال یہ ہے کہ کیا بیوی کو بھی قربانی کرنی چاہیے؟
جواب: صورتِ مسئولہ میں اگر  مذکورہ  سونا آپ کی ملکیت میں ہے اور آپ کی بیوی  صرف اس کو استعمال کرتی ہے تو چوں کہ اس سونے کے مالک آپ ہیں، اس لیے اس کی زکوٰۃ  اور اس کی وجہ سے قربانی بھی آپ ہی پر لازم ہوگی،  اور آپ کی بیوی کے پاس اگر  اس سونے کے علاوہ اس کی اپنی ملکیت میں قربانی کے دنوں میں ساڑھے باون تولہ چاندی کی قیمت کے بقدر  رقم یا  ضرورت اور استعمال سے زائد سامان نہ ہو تو اس پر قربانی واجب نہیں ہے، اگر کرلے تو نفلی قربانی ادا ہوجائے گی اور ثواب ملے گا۔فتاوی شامی میں ہے:"واليسار الذي يتعلق به) وجوب (صدقة الفطر) كما مر (لا الذكورة فتجب على الأنثى)، خانية.(قوله: واليسار إلخ) بأن ملك مائتي درهم أو عرضاً يساويها غير مسكنه وثياب اللبس أو متاع يحتاجه إلى أن يذبح الأضحية ولو له عقار يستغله فقيل: تلزم لو قيمته نصاباً،..."الخ۔  (6/ 312، ط: سعید)۔ فقط واللہ اعلم
                                                  
عنوان: اپنی جگہ کسی اور کا نام دے کر قربانی کرانا
سوال: اگر گھر کے کسی فرد پر قربانی واجب ہے تووہ اپنا نام نہ دے کر  گھر کے دوسرے فرد کا نام ڈال سکتا ہے؟
جواب: جس شخص پر قربانی واجب ہو اس پر اپنی طرف سے قربانی کرنا لازم ہے، اگر وہ اپنی قربانی کرنے کے ساتھ ساتھ گھر کے کسی اور فرد کی طرف سے قربانی کرتا ہے تو یہ درست ہے۔ لیکن اگر اپنی قربانی چھوڑ کر دوسرے کی طرف سے قربانی کی نیت کی تو اپنے ذمے واجب قربانی ترک کرنے کی وجہ سے گناہ گار ہوگا۔نیز  جس کی طرف سے قربانی کی نیت کی اگر اسے قربانی سے پہلے بتاکر اس سے اجازت نہیں لی تو اس کی قربانی بھی ادا نہیں ہوگی۔الدر المختار وحاشية ابن عابدين (رد المحتار) (6 / 335):
" قال ابن الفضل: ينبغي أن يوكل كل واحد أصحابه بالذبح؛ حتى لو ذبح شاة نفسه جاز، ولو ذبح عن غيره بأمره جاز أيضا اهـ شارح". فقط والله أعلم
                                                  
عنوان: جانور کے حرام اجزاء کا کیا کیا جائے؟
سوال: حلال جانور کی سات چیزوں کو کھانا حرام ہے، اس کا کیا کریں؟
جواب: صورتِ مسئولہ میں جانور کے حرام اجزاء (دیگر فضلات کی طرح)  تلف کردیے جائیں۔ فقط واللہ اعلم
                                                  
عنوان: قربانی کا گوشت بالعوض کسی کو دینا
سوال: ایک گائے میں چھ  آدمی شریک ہو کر قربانی کررہے ہیں، ان میں سے ایک نے دو حصہ لیے ہیں، یعنی کل سات  حصہ دار ہیں، اب سوال یہ ہے کہ قربانی کرنے کے بعد دو حصہ والے نے ایک حصہ کو دوسرے دو شخص کے درمیان نصف نصف کر کے باعوض تقسیم کیا ۔اس صورت میں قربانی ہوگی یا نہیں؟
جواب: صورتِ مسئولہ میں  قربانی کا گوشت بالعوض کسی کو دینا جائز نہیں، ایسا کرنے کی صورت میں حاصل شدہ رقم صدقہ کرنا لازم ہے، لہذا صورتِ مسئولہ میں اپنا ایک حصہ بغیر کسی معاوضہ کے دو افراد میں تقسیم کر سکتے ہیں، بالعوض تقسیم کرنا جائز نہیں۔  اگر قربانی کرنے تک نیت قربانی کی تھی اور پھر ایسے کیا تو قربانی ہوگئی، لیکن عوض کے بدلے تقسیم کرنا جائز نہ تھا، اور اگر شروع سے نیت قربت (نیکی) کے بجائے گوشت کی تھی تو قربانی نہ ہوگی۔فتاوی ہندیہ میں ہے:وَاللَّحْمُ بِمَنْزِلَةِ الْجِلْدِ فِي الصَّحِيحِ حَتَّى لَا يَبِيعَهُ بِمَا لَا يُنْتَفَعُ بِهِ إلَّا بَعْدَ الِاسْتِهْلَاكِ.وَلَوْ بَاعَهَا بِالدَّرَاهِمِ لِيَتَصَدَّقَ بِهَا جَازَ؛ لِأَنَّهُ قُرْبَةٌ كَالتَّصَدُّقِ، كَذَا فِي التَّبْيِينِ. وَهَكَذَا فِي الْهِدَايَةِ وَالْكَافِي. ( كتاب الأضحية، الْبَابُ السَّادِسُ فِي بَيَانِ مَا يُسْتَحَبُّ فِي الْأُضْحِيَّةِ وَالِانْتِفَاعِ بِهَا، ۵ / ۳۰۱، ط: دار الفكر) فقط واللہ اعلم
                                                  
عنوان: اونٹ میں قربانی کے کتنے افراد شریک ہوسکتے ہیں؟
سوال: گائے میں تو سات حصے ہوتے اونٹ میں کتنے حصے ہوتے ہیں ؟
جواب: گائے ،بیل اور بھینس کی طرح اونٹ میں بھی سات حصے ہوتے ہیں، اور سات افراد شریک ہوکر اس میں قربانی کرسکتے ہیں۔ حدیث شریف میں ہے کہ رسول اللہ صلی اللہ علیہ وسلم نے فرمایا: اونٹ سات حصہ داروں  کی طرف سے کافی ہے، اور گائے بھی سات کی طرف سے کافی ہے۔ اور حضرت جابر رضی اللہ عنہ سے روایت ہے کہ ہم نے رسول اللہ صلی اللہ علیہ وسلم کے ساتھ اونٹ اور گائے، سات سات افراد کی طرف سے ذبح کیے۔بدائع الصنائع میں ہے:والصحيح قول العامة؛ لما روي عن رسول الله  صلى الله عليه وسلم: «البدنة تجزي عن سبعة والبقرة تجزي عن سبعة»، وعن جابر - رضي الله عنه - قال: «نحرنا مع رسول الله صلى الله عليه وسلم البدنة عن سبعة والبقرة عن سبعة من غير فصل بين أهل بيت وبيتين»؛ ولأن القياس يأبى جوازها عن أكثر من واحد؛ لما ذكرنا أن القربة في الذبح وأنه فعل واحد لايتجزأ؛ لكنا تركنا القياس بالخبر المقتضي للجواز عن سبعة مطلقًا فيعمل بالقياس فيما وراءه؛ لأن البقرة بمنزلة سبع شياه، ثم جازت التضحية بسبع شياه عن سبعة سواء كانوا من أهل بيت أو بيتين فكذا البقرة.
ومنهم من فصل بين البعير والبقرة، فقال: البقرة لاتجوز عن أكثر من سبعة، فأما البعير فإنه يجوز عن عشرة، ورووا عن رسول الله صلى الله عليه وسلم أنه قال: «البدنة تجزي عن عشرة»، ونوع من القياس يؤيده؛ وهو أن الإبل أكثر قيمة من البقر؛ ولهذا فضلت الإبل على البقر في باب الزكاة والديات فتفضل في الأضحية أيضًا.
(ولنا) أن الأخبار إذا اختلفت في الظاهر يجب الأخذ بالاحتياط وذلك فيما قلنا؛ لأن جوازه عن سبعة ثابت بالاتفاق وفي الزيادة اختلاف؛ فكان الأخذ بالمتفق عليه أخذًا بالمتيقن، وأما ما ذكروا من القياس فقد ذكرنا أن الاشتراك في هذا الباب معدول به عن القياس، واستعمال القياس فيما هو معدول به عن القياس ليس من الفقه". (5 / 70، کتاب التضحیۃ، ط: سعید)  فقط واللہ اعلم
                                                  
عنوان: ایک تولہ سونا اور کچھ نقد رقم ہونے کی صورت میں قربانی اور زکوة کا حکم
سوال: اگر کسی عورت کے پاس ایک تولہ سونا ہو اور اس کے استعمال میں ہو، اور نقد رقم بھی کچھ ہو، لیکن بہت کم ہو مثلاً صرف سو روپیہ ہو تو پوچھنا یہ ہے کہ مذکورہ عورت پر قربانی واجب ہوگی یا نہیں ؟
جواب: صورتِ مسئولہ میں اگر  ایک تولہ سونے کے ساتھ  نقد رقم مذکورہ خاتون  کی ضرورت سے زائد ہو اور  قربانی کے ایام میں اس کے پاس سونا اور ضرورت سے زائد یہ رقم موجود ہو تو اس پر قربانی واجب ہوگی۔فتاوی ہندیہ میں ہے:(وَأَمَّا) (شَرَائِطُ الْوُجُوبِ) : مِنْهَا الْيَسَارُ وَهُوَ مَا يَتَعَلَّقُ بِهِ وُجُوبِ صَدَقَةِ الْفِطْرِ دُونَ مَا يَتَعَلَّقُ بِهِ وُجُوبُ الزَّكَاةِ... وَالْمُوسِرُ فِي ظَاهِرِ الرِّوَايَةِ مَنْ لَهُ مِائَتَا دِرْهَمٍ أَوْ عِشْرُونَ دِينَارًا أَوْ شَيْءٌ يَبْلُغُ ذَلِكَ سِوَى مَسْكَنِهِ وَمَتَاعِ مَسْكَنِهِ وَمَرْكُوبِهِ وَخَادِمِهِ فِي حَاجَتِهِ الَّتِي لَا يَسْتَغْنِي عَنْهَا، فَأَمَّا مَا عَدَا ذَلِكَ مِنْ سَائِمَةٍ أَوْ رَقِيقٍ أَوْ خَيْلٍ أَوْ مَتَاعٍ لِتِجَارَةِ أَوْ غَيْرِهَا فَإِنَّهُ يُعْتَدُّ بِهِ مِنْ يَسَارِهِ (كِتَابُ الْأُضْحِيَّةِ، الْبَابُ الْأَوَّلُ فِي تَفْسِيرِهَا وَرُكْنِهَا وَصِفَتِهَا وَشَرَائِطِهَا وَحُكْمِهَا وَفِي بَيَانِ مَنْ تَجِبُ عَلَيْهِ وَمَنْ لَا تَجِبُ، ۵ / ۲۹۲، ط: دار الفكر)۔ فقط والله أعلم
                                                  
عنوان: کیا کئی افراد مل کر رسول اللہ صلی اللہ علیہ وسلم کی طرف سے قربانی کر سکتے ہیں؟
سوال: کیا ایک سے زائد افراد مل کر نبی کریم صلی اللہ علیہ وسلم کی طرف سے قربانی کر سکتے ہیں؟ ایک ہی نام میں؟
جواب: صورتِ مسئولہ میں تمام افراد کو چاہیے کہ وہ اپنی رقوم کا اپنے میں سے کسی ایک کو مالک بنادیں، اور وہ رسول اللہ صلی علیہ وسلم کی طرف سے قربانی کردے، ان شاء اللہ سب کو ثواب ہوگا، بصورتِ دیگر کئی افراد کا مل کر ایک حصہ  کرنے  سے کسی کی قربانی نہ ہوگی۔مفتی اعظم پاکستان حضرت مولانا مفتی محمد شفیع عثمانی صاحب رحمہ اللہ اس طرح کے سوال کے جواب میں تحریر فرماتے ہیں:سوال: کیا فرماتے ہیں علماءِ دین  و مفتیانِ  شرع مبین کہ لوگ ایک سال کے لیے مزدور رکھتے ہیں، اس کی اجرت  کے اندر ایک سال کا کھانا بھی داخل ہے، کیا اس مزدور کو اپنی  قربانی  کے گوشت  سے کھانا کھلانا جائز ہوگا یا نہیں؟یعنی اس کی اجرت  میں جو کھانا دیاجاتا  ہے  اس کھانا کو اپنی قربانی کے گوشت سے  کھلا سکتے ہیں یا  نہ؟2۔ دیگر  یہ ہے کہ محلہ میں بیس یا تیس گھر والوں پر ایک ایک سردار  ہوتے ہیں جس کو ہمارے اصطلاح  میں شماز کہتے ہیں، اب قربانی  کرنے والے لوگ اپنی قربانی  کے گوشت کو تین حصہ کرتے ہیں ایک حصہ خود رکھتے ہیں اور دو حصہ ان شمازیوں کو دیتے ہیں اور اپنی قربانی کو  چھیلنا اور کوٹنا وغیرہ یعنی قصائی  کا کام شمازیوں سے لیتے ہیں اور اگر کوئی شخص کام کرنے کے لیے حاضر نہ ہو تو ان کو سردار  صاحب بہت برا  بھلا کہتے ہیں،  کبھی کبھی ان کو گوشت  کے حصہ سے محروم کیاجاتا ہے،  اور جو لوگ کام کرنے کے لیے حاضر ہوتے ہیں وہ بھی محض  گوشت  کے خیال سے آتے ہیں، کیوں کہ ان کو گوشت  نہ ملے تو ہر گز کام کرنے کے لیے نہیں آئیں گے تو خلاصہ یہ ہے کہ شمازیوں سے قصائی کا کام لے کر ان کو قربانی کے گوشت  دینا  جائز ہوگا یا نہ؟3۔ یہ ہے کہ چھ آدمی  مل  کر ایک  بیل قربانی  کے لیے خریدتے ہیں، اب چھ آدمی چھ حصہ  کو از طرف  خود، ساتواں حصہ کو  چھ آدمی  مل کر حضور ﷺ کے لیے قربانی  دیتے ہیں، اب یہ ساتواں  حصہ قربانی  ہوگی یا نہ؟ ہونے کی صورت  پر باقی چھ  حصہ قربانی میں فتور آئے گا یا نہ؟بینوا توجروا عنداللہ الجلیل ۔جواب 1: بہتر  یہ ہے  کہ قربانی  کے ایام  میں اس کے کھانے میں کچھ زیادتی کردی جائے، تاکہ قربانی  کا گوشت  معاوضہ ملازمت سے زائد ہو جائے ۔2: ظاہر ہے کہ قربانی کا گوشت کسی خدمت کے معاوضہ میں دینا حرام ہے اور جو کسی نے دیا ہے، اس کی قیمت لگا کر صدقہ کرنا واجب ہے۔3: ساتویں حصہ میں کئی آدمیوں  کی شرکت  کی وجہ سے  یہ قربانی ناجائز ہوگئی۔واللہ سبحانہ وتعالیٰ اعلم بندہ محمد شفیع عفااللہ عنہدارالعلوم  کراچی۲۱ /صفر ۱۳۷۸ھبدائع الصنائع میں ہے:"وأما قدره فلايجوز الشاة والمعز إلا عن واحد وإن كانت عظيمةً سمينةً تساوي شاتين مما يجوز أن يضحى بهما؛ لأن القياس في الإبل والبقر أن لا يجوز فيهما الاشتراك؛ لأن القربة في هذا الباب إراقة الدم وأنها لا تحتمل التجزئة؛ لأنها ذبح واحد، وإنما عرفنا جواز ذلك بالخبر، فبقي الأمر في الغنم على أصل القياس. فإن قيل: أليس أنه روي أن رسول الله صلى الله عليه وسلم ضحى بكبشين أملحين أحدهما عن نفسه والآخر عمن لايذبح من أمته، فكيف ضحى بشاة واحدة عن أمته عليه الصلاة والسلام؟ (فالجواب): أنه عليه الصلاة والسلام إنما فعل ذلك لأجل الثواب؛ وهو أنه جعل ثواب تضحيته بشاة واحدة لأمته لا للإجزاء وسقوط التعبد عنهم، ولا يجوز بعير واحد ولا بقرة واحدة عن أكثر من سبعة، ويجوز ذلك عن سبعة أو أقل من ذلك، وهذا قول عامة العلماء". (كتاب الأضحية، ۵ / ۷۰، ط: سعید) فقط والله أعلم
                                                  
عنوان: نفلی قربانی میں نیت کی تبدیلی
سوال: اگر ایک شخص نے قربانی کا جانور خریدتے وقت دو حصے اپنے فوت شدہ ماں باپ کے لیے رکھے، لیکن خریدنے کے بعد وہ کسی ایک شریک کو شامل کرنے کے لیے کیا ماں باپ کے حصوں میں سے ایک کو کم کر سکتا ہے کیا؟
جواب: صورتِ مسئولہ میں اس طرح کرنا مناسب نہیں، تاہم اگر کسی نے کرلیا تو قربانی درست ہوجائے گی۔ فقط واللہ اعلم
                                                  
عنوان: پان کے کاروبار سے وابستہ شخص کو قربانی میں شریک کرنا
سوال: اگر کوئی شخص پان وغیرہ کا کاروبار کرتاہو تو اس کو اپنے ساتھ قربانی میں شریک کرسکتے ہیں یا  نہیں؟
جواب: پان، سیگریٹ کا کاروبار فی نفسہ جائز ہے، اور حاصل شدہ آمدنی بھی حلال ہے، بشرطیکہ کاروبار میں کوئی اور غیر شرعی سقم نہ ہو، لہذا صورتِ مسئولہ میں پان کے کاروبار سے وابستہ شخص کو قربانی کے جانور میں  شریک بنا سکتے ہیں۔ فقط واللہ اعلم
                                                  
عنوان: عقیقہ میں چاول یا کوئی اور چیز تقسیم کرنا
سوال: عقیقہ میں کوئی اور چیز بانٹ سکتے ہیں، مثلاً چاول بانٹنا یا کوئی اور چیز ؟
جواب: عقیقہ میں جانور ذبح کرنا مسنون ہے، ذبح کرنے کے بعد گوشت تقسیم کرنا ضروری نہیں، اس گوشت کو چاولوں میں پکاکر  یا سالن  بناکرتقسیم بھی کرسکتے ہیں، اور خود بھی کھاسکتے ہیں۔اگر عقیقے کے لیے جانور ذبح کرنے کی استطاعت نہ ہو تو صرف چاول وغیرہ تقسیم کرنے سے عقیقہ ادا نہیں ہوگا۔تاہم اگر کوئی خوشی کے موقع پر اناج یا مٹھائی وغیرہ تقسیم کرنا چاہے، تو تقسیم کر سکتا ہے، بشرطیکہ اسے ضروری یا سنت نہ سمجھا جائے۔ فقط واللہ اعلم
                                                  
عنوان: کس عمر کی بھینس کی قربانی جائز ہے؟
سوال: بھینس کے بچے میں بھی سات آدمی شریک ہو سکتے ہیں؟ اور کتنے عمر کے بچے کو ذبح کر سکتے ہیں؟
جواب: صورتِ مسئولہ میں بھینس کے بچہ کی عمر کم از کم دو سال ہو تو اس کی قربانی جائز ہوگی، اس سے کم عمر بچہ کی قربانی جائز نہ ہوگی، نیز بھینس میں بھی زیادہ سے زیادہ سات افراد شریک ہو سکتے ہیں۔الفردوس بمأثور الخطاب للديلميّ میں ہے:"عَليّ:الجاموس تجزي عَن سَبْعَة فِي الْأُضْحِية". ( باب الجيم، ۲ / ۱۲۴، رقم الحديث، ۲۶۵۰، ط: دار الكتب العلمية)تبيين الحقائق شرح كنز الدقائق وحاشية الشِّلْبِيِّ  میں ہے:قَالَ - رَحِمَهُ اللَّهُ -: (وَالْأُضْحِيَّةُ مِنْ الْإِبِلِ وَالْبَقَرِ وَالْغَنَمِ)؛ لِأَنَّ جَوَازَ التَّضْحِيَةِ بِهَذِهِ الْأَشْيَاءِ عُرِفَ شَرْعًا بِالنَّصِّ عَلَى خِلَافِ الْقِيَاسِ فَيَقْتَصِرُ عَلَيْهَا، وَيَجُوزُ بِالْجَامُوسِ؛ لِأَنَّهُ نَوْعٌ مِنْ الْبَقَرِ بِخِلَافِ بَقَرِ الْوَحْشِ حَيْثُ لَا يَجُوزُ التَّضْحِيَةُ بِهِ؛ لِأَنَّ جَوَازَهَا عُرِفَ بِالشَّرْعِ فِي الْبَقَرِ الْأَهْلِيِّ دُونَ الْوَحْشِيِّ، وَالْقِيَاسُ مُمْتَنِعٌ، وَفِي الْمُتَوَلِّدِ مِنْهُمَا تُعْتَبَرُ الْأُمُّ، وَكَذَا فِي حَقِّ الْحِلِّ تُعْتَبَرُ الْأُمُّ. ( كتاب الأضحية، مما تكون الأضحية، ۶ / ۷، ط: المطبعة الكبرى الأميرية - بولاق، القاهرة)فتاوی ہندیہ میں ہے:(أَمَّا جِنْسُهُ) : فَهُوَ أَنْ يَكُونَ مِنْ الْأَجْنَاسِ الثَّلَاثَةِ: الْغَنَمِ أَوْ الْإِبِلِ أَوْ الْبَقَرِ، وَيَدْخُلُ فِي كُلِّ جِنْسٍ نَوْعُهُ، وَالذَّكَرُ وَالْأُنْثَى مِنْهُ وَالْخَصِيُّ وَالْفَحْلُ لِانْطِلَاقِ اسْمِ الْجِنْسِ عَلَى ذَلِكَ، وَالْمَعْزُ نَوْعٌ مِنْ الْغَنَمِ وَالْجَامُوسُ نَوْعٌ مِنْ الْبَقَرِ، وَلَا يَجُوزُ فِي الْأَضَاحِيّ شَيْءٌ مِنْ الْوَحْشِيِّ، فَإِنْ كَانَ مُتَوَلَّدًا مِنْ الْوَحْشِيِّ وَالْإِنْسِيِّ فَالْعِبْرَةُ لِلْأُمِّ، فَإِنْ كَانَتْ أَهْلِيَّةً تَجُوزُ وَإِلَّا فَلَا، حَتَّى لَوْ كَانَتْ الْبَقَرَةُ وَحْشِيَّةً وَالثَّوْرُ أَهْلِيًّا لَمْ تَجُزْ، وَقِيلَ: إذَا نَزَا ظَبْيٌ عَلَى شَاةٍ أَهْلِيَّةٍ، فَإِنْ وَلَدَتْ شَاةً تَجُوزُ التَّضْحِيَةُ، وَإِنْ وَلَدَتْ ظَبْيًا لَا تَجُوزُ، وَقِيلَ: إنْ وَلَدَتْ الرَّمَكَةُ مِنْ حِمَارٍ وَحْشِيٍّ حِمَارًا لَا يُؤْكَلُ، وَإِنْ وَلَدَتْ فَرَسًا فَحُكْمُهُ حُكْمُ الْفَرَسِ، وَإِنْ ضَحَّى بِظَبْيَةٍ وَحْشِيَّةٍ أُنِسَتْ أَوْ بِبَقَرَةٍ وَحْشِيَّةٍ أُنِسَتْ لَمْ تَجُزْ.(وَأَمَّا سِنُّهُ) فَلَا يَجُوزُ شَيْءٌ مِمَّا ذَكَرْنَا مِنْ الْإِبِلِ وَالْبَقَرِ وَالْغَنَمِ عَنْ الْأُضْحِيَّةِ إلَّا الثَّنِيُّ مِنْ كُلِّ جِنْسٍ وَإِلَّا الْجَذَعُ مِنْ الضَّأْنِ خَاصَّةً إذَا كَانَ عَظِيمًا، وَأَمَّا مَعَانِي هَذِهِ الْأَسْمَاءِ فَقَدْ ذَكَرَ الْقُدُورِيُّ أَنَّ الْفُقَهَاءَ قَالُوا: الْجَذَعُ مِنْ الْغَنَمِ ابْنُ سِتَّةِ أَشْهُرٍ وَالثَّنِيُّ ابْنُ سَنَةٍ وَالْجَذَعُ مِنْ الْبَقَرِ ابْنُ سَنَةٍ وَالثَّنِيُّ مِنْهُ ابْنُ سَنَتَيْنِ وَالْجَذَعُ مِنْ الْإِبِلِ ابْنُ أَرْبَعِ سِنِينَ وَالثَّنِيُّ ابْنُ خَمْسٍ، وَتَقْدِيرُ هَذِهِ الْأَسْنَانِ بِمَا قُلْنَا يَمْنَعُ النُّقْصَانَ، وَلَا يَمْنَعُ الزِّيَادَةَ، حَتَّى لَوْ ضَحَّى بِأَقَلَّ مِنْ ذَلِكَ شَيْئًا لَا يَجُوزُ، وَلَوْ ضَحَّى بِأَكْثَرَ مِنْ ذَلِكَ شَيْئًا يَجُوزُ وَيَكُونُ أَفْضَلَ، وَلَا يَجُوزُ فِي الْأُضْحِيَّةِ حَمَلٌ وَلَا جَدْيٌ وَلَا عَجُولٌ وَلَا فَصِيلٌ. (كتاب الأضحية، الْبَابُ الْخَامِسُ فِي بَيَانِ مَحَلِّ إقَامَةِ الْوَاجِبِ، ۵ / ۲۹۷، ط: دار الفكر)۔ فقط واللہ اعلم
                                                  
