عنوان: پیدائش کے دوسرے دن عقیقہ کرنا
سوال: نومولود بچے کی پیدائش کے دوسرے دن عقیقہ کر سکتے ہیں؟ یا پھر ساتویں دن ہی کر سکتے ہیں؟
جواب: بچے کا عقیقہ پیدائش کے ساتویں دن کرنا سنت (مستحب) ہے۔ پیدائش کے دوسرے دن عقیقہ کرنے سے  وقت کی فضیلت فوت ہوجائے گی، لہذا ساتویں دن ہی عقیقہ کرنا چاہیے۔اعلاء السنن میں ہے:’’ أنها إن لم تذبح في السابع ذبحت في الرابع عشر، وإلا ففي الحادي والعشرین، ثم هکذا في الأسابیع‘‘.(17/117، باب العقیقة، ط: إدارة القرآن والعلوم الإسلامیة)فتاوی شامی میں ہے:’’يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضةً أو ذهباً، ثم يعق عند الحلق عقيقة إباحة على ما في الجامع المحبوبي، أو تطوعاً على ما في شرح الطحاوي، وهي شاة تصلح للأضحية تذبح للذكر والأنثى سواء فرق لحمها نيئاً أو طبخه بحموضة أو بدونها مع كسر عظمها أو لا، واتخاذ دعوة أو لا، وبه قال مالك. وسنها الشافعي وأحمد سنةً مؤكدةً شاتان عن الغلام، وشاةً عن الجارية، غرر الأفكار ملخصاً، والله تعالى أعلم‘‘.(6/ 336، کتاب الأضحیة، ط: سعید)فقط واللہ اعلم
                                                  
عنوان: اضافی کان والے جانور کی قربانی اورعقیقہ
سوال: ایک جانور کے دونوں طرف دو دو کان ہیں تو کیا ایسی صورت میں اس کی قربانی اور عقیقہ ہوسکتا ہے؟
جواب: بصورتِ مسئولہ جانور کے اضافی کان کا ہونا اس میں عیب ہے اور عیب دار جانور کی قربانی اور عقیقہ درست نہیں۔"وَمِنْ الْمَشَايِخِ مَنْ يَذْكُرُ لِهَذَا الْفَصْلِ أَصْلًا وَيَقُولُ: كُلُّ عَيْبٍ يُزِيلُ الْمَنْفَعَةَ عَلَى الْكَمَالِ أَوْ الْجَمَالِ عَلَى الْكَمَالِ يَمْنَعُ الْأُضْحِيَّةَ، وَمَا لَا يَكُونُ بِهَذِهِ الصِّفَةِ لَا يَمْنَعُ، ثُمَّ كُلُّ عَيْبٍ يَمْنَعُ الْأُضْحِيَّةَ فَفِي حَقِّ الْمُوسِرِ يَسْتَوِي أَنْ يَشْتَرِيَهَا كَذَلِكَ أَوْ يَشْتَرِيَهَا وَهِيَ سَلِيمَةٌ فَصَارَتْ مَعِيبَةً بِذَلِكَ الْعَيْبِ لَا تَجُوزُ عَلَى كُلِّ حَالٍ، وَفِي حَقِّ الْمُعْسِرِ تَجُوزُ عَلَى كُلِّ حَالٍ، كَذَا فِي الْمُحِيطِ".(كتاب الأضحية، الْبَابُ الْخَامِسُ فِي بَيَانِ مَحَلِّ إقَامَةِ الْوَاجِبِ، ٥ / ٢٩٩)فقط والله اعلم
                                                  
عنوان: عقیقے کا جانور ساتویں دن ذبح کرکے اگلے دن دعوت کرنا
سوال: اگر میں عقیقے کا بکرا ساتویں دن ذبح کروں اور دعوت اگلے دن کروں تو کیا ساتویں دن کی فضیلت کا ثواب مجھے اس عمل سے مل جائے گا؟
جواب: لڑکے کے عقیقہ میں صاحبِ استطاعت شخص کے لیے دو بکرے اور لڑکی کے عقیقہ میں ایک بکرا ذبح کرنا مسنون ہے۔ بچے کی پیدائش کے ساتویں دن عقیقہ کرنامستحب ہے، اور اس کے گوشت کا حکم قربانی کے گوشت کی مانند ہے۔ اس کے تین حصے کیے جائیں، ایک حصہ اپنے لیے رکھا جائے اور ایک حصہ عزیز و اقارب میں تقسیم کیاجائے اور ایک حصہ فقراء میں تقسیم کیا جائے یہ مستحب ہے، اور اگر ساتویں دن ذبح کے بعد اس گوشت کو محفوظ کردیا جائے اور اگلے دن اس گوشت سے لوگوں کی ضیافت کی جائے تو یہ بھی جائز ہے، اس سے عقیقہ ادا ہوجائے گا اور ثواب حاصل ہوگا۔ فقط واللہ اعلم
                                                  
عنوان: قربانی کی بکری میں کتنے آدمی شریک ہوسکتے ہیں؟
سوال: قربانی کی بکری میں کتنے آدمی شریک ہوسکتے ہیں؟
جواب: قربانی کے چھوٹے جانور ( مثلاً بکرا، بکری، دنبہ وغیرہ) میں صرف ایک آدمی ہی قربانی کرسکتا ہے، ایک آدمی کے ساتھ کوئی بھی دوسرا شخص شریک نہیں ہوسکتا ہے۔بدائع الصنائع في ترتيب الشرائع (5/ 70):"وأما قدره فلا يجوز الشاة والمعز إلا عن واحد وإن كانت عظيمةً سمينةً تساوي شاتين مما يجوز أن يضحى بهما؛ لأن القياس في الإبل والبقر أن لا يجوز فيهما الاشتراك؛ لأن القربة في هذا الباب إراقة الدم وأنها لا تحتمل التجزئة؛ لأنها ذبح واحد، وإنما عرفنا جواز ذلك بالخبر فبقي الأمر في الغنم على أصل القياس.فإن قيل: أليس أنه روي أن رسول الله صلى الله عليه وسلم ضحى بكبشين أملحين أحدهما عن نفسه والآخر عمن لا يذبح من أمته فكيف ضحى بشاة واحدة عن أمته عليه الصلاة والسلام؟(فالجواب) أنه عليه الصلاة والسلام إنما فعل ذلك لأجل الثواب؛ وهو أنه جعل ثواب تضحيته بشاة واحدة لأمته، لا للإجزاء وسقوط التعبد عنهم، ولا يجوز بعير واحد ولا بقرة واحدة عن أكثر من سبعة، ويجوز ذلك عن سبعة أو أقل من ذلك، وهذا قول عامة العلماء."فقط والله أعلم
                                                  
عنوان: بیل کے معمولی خشک تھن موجود ہوں تو اس کی قربانی کا حکم / خنثیٰ جانور کی قربانی
سوال: بیل کے نر آلات تناسل مکمل ہیں، البتہ انگلی کے پورے برابر چار تھن جو خشک ہیں اوربہت غور سے دیکھنے پر نظر آتے ہیں، کیا ایسا جانور خنثی شمار ہو گا؟ خنثی جانور کی قربانی کس علت اور حدیث کے تحت منع ہے؟ حرمت یا کراہت کے کس درجے میں ہے؟
جواب: خنثٰی جانور سے مراد یہ ہے کہ   ایسا جانور جس میں مذکر ومؤنث دونوں علامات نہ پائی جائیں یا بیک وقت دونوں علامتیں موجود ہوں،  اور خنثیٰ جانور کی قربانی درست نہیں۔صورتِ مسئولہ میں اگر بیل میں نر جانور کی علامات مکمل ہوں اور  مؤنث کی شرم گاہ وغیرہ موجود نہ ہو تو صرف چھوٹے سے خشک تھنوں  کی  وجہ سے اس کو خنثی شمار نہیں کیا جائے گا، بلکہ وہ مذکر شمار ہوگا اور اس کی قربانی جائز ہوگی۔ باقی خنثیٰ جانور کی قربانی  حدیث کی وجہ سے نہیں، بلکہ اس مسلمہ اصول کے تحت فقہاءِ کرام نے منع کی ہے کہ قربانی کا جانور بے عیب ہونا ضروری ہے، اور خنثٰی جانور کا گوشت صحیح نہیں ہوتا اور پکتا بھی نہیں ہے، یہ اس میں عیب ہے اور عیب دار جانور کی قربانی جائز نہیں ہوتی۔الدر المختار وحاشية ابن عابدين (رد المحتار) (6/ 325):"ولا بالخنثى؛ لأن لحمها لاينضج، شرح وهبانية.(قوله: لأن لحمها لاينضج) من باب سمع، و بهذا التعليل اندفع ما أورده ابن وهبان من أنها لاتخلو إما أن تكون ذكرًا أو أنثى، وعلى كل تجوز."فقط والله أعلم
                                                  
عنوان: عقیقہ میں جانور ذبح کرنے کے بجائے جانور کی قیمت دینے کا حکم
سوال: عقیقہ کا حصہ فقیروں کو نہ دے کر اس کی جگہ اگر  پیسے مل جائیں، تو کیا یہ جائز ہے؟
جواب: بصورتِ مسئولہ بچے  کی پیدائش کے ساتویں روز صاحبِ استطاعت شخص کے لیے بطور عقیقہ  بکرا یا بکری ذبح کرنا مسنون (مستحب)ہے،   اور یہی رسولِ اکرم صلی اللہ علیہ وسلم اور صحابہ کرام رضی اللہ عنہم  سے ثابت ہے، جانور ذبح کرنے کے بجائے اس کی قیمت دینے سے عقیقہ مسنونہ ادا نہیں ہوگا، البتہ غریب کو جانور کی قیمت دینے سے صرف  صدقہ کرنے کا ثواب  مل جائے گا۔ اگر سوال سے کچھ اور مراد ہے تو وضاحت کرکے دوبارہ سوال ارسال کردیجیے، ان شاء اللہ تعالیٰ جواب جاری کردیا جائے گا۔بدائع الصنائع في ترتيب الشرائع میں ہے:"(ومنها) أن لايقوم غيرها مقامها حتى لو تصدق بعين الشاة أو قيمتها في الوقت لايجزيه عن الأضحية؛ لأن الوجوب تعلق بالإراقة والأصل أن الوجوب إذا تعلق بفعل معين أنه لايقوم غيره مقامه كما في الصلاة والصوم وغيرهما".(كتاب التضحية، فصل في أنواع وجوب الكيفية، ج:5، ص:66، ط:دارالكتب العلمية)فقط والله أعلم
                                                  
عنوان: بیوی کی طرف سے عقیقہ کرنے کا حکم
سوال: نکاح کے بعد اور رخصتی سے قبل اور جس کے نکاح میں وہ لڑکی آئی ہے وہ اُس کا عقیقہ کرسکتا ہے؟
جواب: جی ہاں! وہ شخص اپنی بیوی کی طرف سے عقیقہ کرسکتا ہے، یہ شوہر کا بیوی پر احسان ہوگا۔فیض الباری میں ہے:"ثم إن الترمذي أجاز بها إلى يوم إحدى وعشرين. قلتُ: بل يجوز إلى أن يموت، لما رأيت في بعض الروايات أنَّ النبيَّ صلى الله عليه وسلّم عقّ عن نفسه بنفسه".                (کتاب العقیقة، باب إماطة الأذى عن الصبي (5/ 648)،ط. دارالكتب العلمية: 2005م)فتاوی شامی میں ہے:"ولو ضحى عن أولاده الكبار وزوجته لايجوز إلا بإذنهم، وعن الثاني أنه يجوز استحسانًا بلا إذنهم،بزازية."(كتاب الأضحية (6/ 315)،ط. سعيد كراتشي)                                                                       فقط والله أعلم
                                                  
عنوان: اجتماعی قربانی کرنے والوں کی حیثیت
سوال: اجتماعی قربانی کے منتظمین وکیل ہوتے ہیں یا اس کے علاوہ بھی منتظمین کی کوئی نسبت ہوتی ہے؟
جواب: اجتماعی قربانی کرنے والے منتظمین اپنی حیثیت اپنی مرضی سے خود متعین کر سکتے ہیں اور  ممکنہ طور پر اس کی چند صورتیں ہوسکتی ہیں اور اس حیثیت کے فرق کی وجہ سے اُن کا منافع رکھنے یا نہ رکھنے کے حکم میں فرق آئے گا۔1۔۔     خرید وفروخت کی صورت:          اس کا طریقہ یہ ہے کہ اجتماعی قربانی کا اہتمام کرنے والے اپنے  پیسوں سے قربانی کا  جانور خرید لیں، اور اس پر خود یا اپنے وکیل کے ذریعے قبضہ کرلیں، اس کے بعد جو شخص  اجتماعی قربانی میں حصہ لینا چاہے اس  کو  مکمل جانور یا مطلوبہ حصے (مثلاً ایک، دو  یا تین وغیرہ)  اپنا منافع رکھ کرفروخت کردیں، اجتماعی قربانی والے شخص کو بتادیں یا رسید پر لکھ دیں کہ فی حصہ اتنے میں فروخت کیا جاتا ہے،   پھر ان کی طرف سے نائب بن کر ان کی اجازت سے  قربانی کی جائے  اور    قربانی کے بعد خریدار کو  گائے میں سے اس کے حصہ کے بقدر دے دیا جائے۔2۔۔   وعدۂ بیع کی صورت:          اس کا طریقہ یہ ہے کہ مثلاً اجتماعی قربانی کرنے والوں کے پاس فی الحال جانور خریدنے کا انتظام نہیں  تو وہ  جانور کے بیوپاریوں سے قیمت طے کرلیں اور ان سے وعدہ بیع کرلیں، پھر  اجتماعی قربانی میں حصہ لینے والوں سے وعدہ بیع کرلیں کہ ہم آپ کو ایک حصہ اتنے میں دیں گے (اور اس میں اپنا منافع رکھ لیں جیسا کہ پہلی صورت میں تھا) اور وعدہ بیع کی مد میں پیشگی ان سے رقم لے لیں، پھر آخر میں جانور خرید لیں  اور جانور خریدنے کے بعد  ان کا حصہ ان کی طرف سے ذبح کرلیا جائے۔3۔۔ وکالت:          اجتماعی قربانی کرنے والوں کی طرف سے جانور خریدا جائے، اور اس صورت میں جو جو اخراجات آتے  ہیں وہ سب بھی ان کو بتا کر ان سے لے لیے جائیں، قربانی کا جانور خریدنے اور اس پرآنے والے تمام اخراجات  کے بعد جو رقم  بچ جائے  وہ حصہ داروں کو واپس کی جائے، اس رقم کو ان کی اجازت  کے بغیر  اپنے پاس رکھ لینا  بالکل ناجائز ہے، ہاں اگر وہ خود ہی خوش دلی  سے  باقی  بچ جانے والی  رقم ادارہ  کو عطیہ کردیں   تو اس صورت میں یہ  رقم لینا درست ہے ۔          وکالت والی صورت میں پہلے سے ہی طے کرکے الگ سے حق الخدمت/سروس چار جز کے نام سے اجتماعی قربانی میں حصہ لینے والوں سے طے شدہ اجرت وصول کی جاسکتی ہے۔ فقط واللہ اعلم
                                                  
عنوان: استعمال کے لیے خریدی گئی مہنگی گاڑی یا دیگر اشیاء کی وجہ سے قربانی کے وجوب کا حکم
سوال: ایک شخص کے پاس اپنی سواری کے لیے ایک گاڑی ہے جس کی مالیت 25 لاکھ روپے ہے جب کہ وہ اس سے کم قیمت گاڑی پر بھی گزارہ کرسکتا ہے تو کیا اس گاڑی کو ضرورت میں شمار کریں گے یا نہیں اور اس پر قربانی واجب ہوگی یا نہیں؟ اسی طرح گھر کی دیگر اشیاء کے متعلق بھی بتادیں جیسے فرج، واشنگ مشین وغیرہ کہ اس سے کم قیمت میں بھی تو گزارہ ہو سکتا ہے!
جواب: اگر کسی شخص کے پاس ذاتی استعمال کی گاڑی ہو یعنی وہ برائے فروخت نہ ہو، اسی طرح گھر میں موجود دیگر اشیاء مثلاً: فریج، واشنگ مشین وغیرہ گھریلو استعمال کے لیے ہوں تو ان کی قیمت کو نہیں دیکھاجائے گا، بلکہ ذاتی استعمال میں ہونے کی وجہ سے یہ اشیاء ضروریات میں شمار کی جائیں گی۔لہذا صورتِ مسئولہ میں اگر مذکورہ شخص کے پاس عید الاضحیٰ کے ایام میں استعمال کی گاڑی  (اگرچہ وہ 25لاکھ کی ہو یا اس سے زیادہ قیمت کی ہو، یا ایک سے زائد گاڑیاں ہوں لیکن وہ استعمال کی ہوں) نیز گھریلو استعمال کی اشیاء کے علاوہ ضرورت و  استعمال سے زائد اتنا سامان، مالِ تجارت، زیور یا نقد رقم موجود نہیں ہے جس کی مالیت ساڑھے باون تولہ چاندی کی قیمت کے برابر ہو تو اس شخص پر قربانی واجب نہیں ہوگی۔البتہ فروخت کے لیے رکھے گئے سامان یا کرایہ پر دی ہوئی اشیاء کی قیمت قربانی کے نصاب میں معتبر ہوگی۔ فقط واللہ اعلم
                                                  
عنوان: عورت کا قربانی، عقیقہ یا صدقہ کا جانور ذبح کرنا
سوال: کیا عورت اپنے ہاتھ سے قربانی کا جانور ذبح کر سکتی ہے؟ اور عقیقے یا صدقے کے جانور کا کیا حکم ہے؟
جواب: عورت اگر ذبح کرنا جانتی ہو تو اس کے لیے قربانی، عقیقہ، یا صدقہ کا جانور یا کسی اور غرض سے کوئی جانور ذبح کرنا جائز ہے، ذبیحہ کے حلال ہونے کے لیے یہ ضروری نہیں کہ ذبح کرنے والا مردہی ہو، بلکہ عورت کا ذبیحہ بھی حلال ہے،  چنانچہ حضرت کعب بن مالک  رضی اللہ عنہ  سے مروی ہے کہ ایک خاتون نے پتھر (کی نوک) سے بکری ذبح کی، رسول اللہ صلی اللہ علیہ وسلم  سے اس کے بارے  میں دریافت کیاگیا تو آپ ﷺ  نے اس کے کھانے کاحکم دیا۔صحيح البخاري (7/ 92):"عن نافع، عن ابن كعب بن مالك، عن أبيه: أن امرأة ذبحت شاة بحجر، «فسئل النبي صلى الله عليه وسلم عن ذلك فأمر بأكلها»".الدر المختار وحاشية ابن عابدين (رد المحتار) (6/ 297):فتحل ذبيحتهما، ولو) الذابح (مجنونًا أو امرأةً أو صبيًّا يعقل التسمية والذبح) ويقدر".فقط والله أعلممزید تفصیل کے لیے درج ذیل لنک ملاحظہ کیجیے:مردوں کی موجودگی میں عورت کا جانور کو ذبح کرنے کا حکم
                                                  
عنوان: جس کے عقیدہ کا پتا نہ ہو اس سے قربانی کروانا
سوال: اگر ایک شخص جس کے عقیدے کا کچھ پتا نہیں، لیکن وہ نماز ہر کسی کے پیچھے پڑھ لیتاہے، کیا اس سے قربانی کروائی جاسکتی ہے؟
جواب: اگر کوئی مسلمان صوم و صلاۃ کا پابند ہو  اور اس کے ظاہر سے غالب گمان یہ ہی ہو کہ وہ کفریہ عقائد نہیں رکھتا تو ایسے شخص سے قربانی کروائی جا سکتی ہے۔ لیکن اگر اس شخص کے حالات سے غالب گمان کچھ اور ہو تو اس سے  ذبح کروانے میں احتیاط کرنی چاہیے، ہاں! اگر خود ذبح کر لیا جائے اور گوشت اس سے بنوا لیا جائے یا دیگر انتظامات اس سے کروائے جائیں تو  یہ جائز ہے، تاہم اگر کوئی صحیح العقیدہ ملازم میسر ہو تو اسی سے ملازمت کا کام لینا زیادہ بہتر ہے۔الفتاوى الهندية (5/ 285):"(وأما شرائط الذكاة فأنواع) : بعضها يعم الذكاة الاختيارية والاضطرارية وبعضها يخص أحدهما دون الآخر، أما الذي يعمهما فمنها أن يكون عاقلا فلاتؤكل ذبيحة المجنون والصبي الذي لا يعقل، فإن كان الصبي يعقل الذبح ويقدر عليه تؤكل ذبيحته، وكذا السكران. (ومنها) أن يكون مسلما أو كتابيا فلا تؤكل ذبيحة أهل الشرك والمرتد".فقط و الله أعلم
                                                  
عنوان: لڑکے کے لیے کتنی بکریوں کا عقیقہ ہوگا؟
سوال: لڑکے کے لیے کتنی بکریوں کا عقیقہ ہے؟
جواب: لڑکے کے عقیقہ میں دو بکرے یا دو بھیڑ یا دو دنبے یا دو بکریاں یا دو بھیڑیں (مؤنث) یا دو دنبیاں ذبح کرنا مستحب ہے، اگر دو کی وسعت نہ ہو تو ایک بھی کافی ہے۔ (عقیقہ کے مسائل کا انسائیکلو پیڈیا)حجة الله البالغة (2/ 224):"قال صلى الله عليه وسلم: "عن الغلام شاتان وعن الجارية شاة" أقول: يستحب لمن وجد الشاتين أن ينسك بهما عن الغلام وذلك لما عندهم أن الذكر أنفع لهم من الإناث، فناسب في زيادة الشكر وزيادة التنويه به".اعلاء السنن میں ہے:"ویستحب أن یعقّ عن الغلام شاتان وعن الجاریة شاة، فإن عقّ عن الغلام شاة حصل أصل السنة".(17/ 119 إدارة القرآن)فقط والله أعلم
                                                  
عنوان: کیا عقیقہ کا گوشت والدین کھاسکتے ہیں؟
سوال: لوگ کہتے هیں که: عقیقہ کا گوشت والدین نہیں کھا سکتے، شرعی طور پر درست بات کیا ہے؟
جواب: عقیقہ کا گوشت   والدين کے لیے   کھانا جائز ہے، عقیقے کے گوشت کا وہی حکم ہے جو قربانی کے گوشت کا حکم ہے،  والدین خود بھی کھاسکتے ہیں، اور دوسروں کو ہدیہ بھی کرسکتے ہیں اور کھلاسکتے ہیں۔لوگوں کا یہ خیال کہ: "عقیقہ کا گوشت والدین نہیں کھا سکتے "غلط ہے۔اعلاء السنن میں ہے:"یصنع بالعقیقة مایصنع بالأضحیة ... وفي قوله: "یأکل أهل العقیقة ویهدونها" دلیل علی بطلان ما اشتهر علی الألسن: أن أصول المولود لایأکلون منها؛ فإن أهل العقیقة هم الأبوان أولًا ثم سائر أهل البیت".(إعلاء السنن، باب أفضلية ذبح الشاة في العقيقة، قبیل باب ما یقول الذابح عند الذبح، (17/ 127) ط: إدارة القرآن، كراتشي، الطبعة الثالثة: 1415ه)فقط والله أعلم
                                                  
عنوان: پروں پر پاؤں رکھ کر مرغ کو ذبح کرنا
سوال: مرغ ذبح کرتے وقت پروں پر پاؤں رکھنا کیسا عمل ہے؟ اور  ہاتھ میں پکڑ کر ذبح کرنا کیسا عمل ہے؟ باقی قبلہ رُخ، تکبیر اور تیز دھار آلے کے علاوہ بتائیں!
جواب: واضح رہے کہ ذبح کرتے وقت ہر وہ عمل جس میں جانور کو ضرورت سے زیادہ  تکلیف ہو وہ عمل مکروہ ہے؛ چوں کہ مرغ کے پروں پر پاؤں رکھنے اور ہاتھ میں پکرنے میں مرغ کو کوئی زائد تکلیف نہیں ہے ، اس لیے یہ عمل مکروہ بھی نہیں ہیں۔تیسری بات سائل نے جو لکھی ہے، اگر اس کا مقصد یہ ہے کہ قبلہ رُخ، تکبیر پڑھنے اور تیز دھار آلے کا اہتمام پہلے سے ہے، اس حوالے سے مسئلہ نہ بتائیں، تو بہتر۔ اور اگر "علاوہ" کے بجائے "حوالے سے"  لکھنا چاہ رہا تھا، غلطی سے علاوہ  لکھ دیا، تو اس حوالے سے حکم یہ ہے کہ جانور کو قبلہ رُخ لٹاکر ذبح کرنا مستحب ہے، اور چھری کا تیز ہونا بھی ضروری ہے، نبی کریم ﷺ نے جانور کو ذبح کرتے وقت حتی الامکان راحت دینے کا حکم دیا ہے، اور اللہ تعالیٰ کے پاک نام سے جانور کو ذبح کرنا ضروری ہے، ذبح کرنے والے مسلمان نے ذبح کے وقت جان بوجھ کر اللہ تعالیٰ کا نام نہیں لیا تو جانور حلال نہیں ہوگا۔الفتاوى الهندية  میں ہے:"والحاصل أن كل ما فيه زيادة ألم لا يحتاج إليه في الذكاة مكروه، كذا في الكافي".(کتاب الذبائح، 5/288، ط: دار الفکر) فقط والله أعلم
                                                  
عنوان: اگر پہلی مرتبہ رگیں نہ کٹیں اور ٹھنڈا ہونے سے پہلے رگیں کاٹ دی جائیں تو قربانی کا حکم
سوال: اگر جانور ذبح کرتے ہوئے اس کی رگیں نہ کٹیں، اور اس کے ٹھنڈے ہونے سے پہلے رگیں کاٹ دیں تو قربانی کا فریضہ ادا ہو جائے گا؟
جواب: ذبح کرتے وقت جانور کی چار رگوں کا کاٹنا ضروری ہے،  ایک رگ "نرخرہ" جس سے جانور سانس لیتاہے، دوسری وہ رگ جس سے دانا پانی جاتاہے، اور دو شہہ رگیں جو  "نرخرہ" کے دائیں بائیں ہوتی ہیں، اگر ان چار رگوں میں سے تین رگیں بھی کٹ جائیں تب بھی ذبح درست ہے۔اگر چھری چلاتے ہوئے پہلی دفعہ میں یہ چاروں رگیں یا تین رگیں نہ کٹی ہوں اور جانور کے ٹھنڈے ہونے سے پہلے پہلے یہ رگیں کاٹ دی جائیں تو جانور حلال ہو گا۔الفتاوى الهندية (5/ 287):"والعروق التي تقطع في الذكاة أربعة: الحلقوم وهو مجرى النفس، والمريء وهو مجرى الطعام، والودجان وهما عرقان في جانبي الرقبة يجري فيها الدم، فإن قطع كل الأربعة حلت الذبيحة، وإن قطع أكثرها فكذلك عند أبي حنيفة - رحمه الله تعالى -، وقالا: لا بد من قطع الحلقوم والمريء وأحد الودجين، والصحيح قول أبي حنيفة - رحمه الله تعالى - لما أن للأكثر حكم الكل، كذا في المضمرات."فقط و الله أعلم
                                                  
عنوان: قربانی صاحب نصاب پر واجب ہے اس کی کوئی مدت مقرر نہیں
سوال: کیا قربانی کرنے والوں کی کوئی مدت ہوتی ہے، مثلاً کوئی شخص یہ کہے کہ میں نے سات سال اپنے نام سے قربانی کی، میری مدت پوری ہو چکی ہے۔ اب میں اپنی بیوی، یا بچے وغیرہ کے نام سے دوں گا، کیا یہ صحیح  ہے؟
جواب: جس عاقل، بالغ، مقیم، مسلمان  مرد یا عورت کی ملکیت میں قربانی کے ایام میں، ذمہ میں  واجب الادا اخراجات منہا کرنے کے بعد ضرورت و استعمال سے زائد اتنا مال یا سامان  موجود ہو جس کی قیمت ساڑھے باون تولہ چاندی کے برابر یا اس سے زائد ہو (خواہ ضرورت سے زائد مال نقدی ہو یا سونا چاندی ہو یا کسی اور شکل میں ہو، اسی طرح مالِ تجارت نہ بھی ہو) تو ایسے مرد وعورت پر شرعًا قربانی واجب ہے؛ لہٰذا بصورتِ مسئولہ   جب بھی قربانی کے ایام میں  کوئی شخص قربانی کے نصاب کا مالک ہوگا اس پر ہر مرتبہ قربانی واجب ہوگی خواہ وہ کتنے ہی سال سے قربانی کر رہا ہو، شرعًا اس کی کوئی مدت  نہیں ہے، باقی اگر بیوی صاحبِ نصاب ہے تو اس کے ذمہ الگ قربانی ہے، شوہر کے قربانی کرلینے سے اس کی قربانی ادا نہیں ہوگی، اور نہ شوہر کے اس کے نام سے قربانی کرنے سے شوہر کی ادا ہوگی، اور نابالغ  بچوں پر قربانی واجب نہیں، جو بچے بالغ اور صاحبِ نصاب ہوں، ان کے ذمے اپنی قربانی ادا کرنا خود واجب ہوگا۔الفتاوى الهندية (1/ 191):"وهي واجبة على الحر المسلم المالك لمقدار النصاب فاضلاً عن حوائجه الأصلية، كذا في الاختيار شرح المختار، ولايعتبر فيه وصف النماء، ويتعلق بهذا النصاب وجوب الأضحية، ووجوب نفقة الأقارب، هكذا في فتاوى قاضي خان". فقط واللہ أعلم
                                                  
عنوان: کھال میں سوراخ والے جانور کی قربانی کا حکم
سوال: قربانی والے جانور کی کھال میں سوراخ تھا، جب کھال اتاری گئی تو گوشت میں کوئی مسئلہ نہ تھا۔ کیا قربانی جائز تھی؟
جواب: اگر جانور کی کھال کا ظاہری حصہ عیب دار ہے، گوشت میں اس کا اثر نہیں گیا تو اس کی قربانی کرنا جائز ہے۔"(ويضحي بالجماء والخصي والثولاء) أي المجنونة (إذا لم يمنعها من السوم والرعي) (، وإن منعها لا) تجوز التضحية بها (والجرباء السمينة) فلو مهزولة لم يجز، لأن الجرب في اللحم نقص".(الدر المختار وحاشية ابن عابدين  (6 / 323) ط: سعید)فقط و الله أعلم
                                                  
عنوان: اجتماعی قربانی میں غیر مسلم کا کام کرنا
سوال: جو لوگ فیکٹریوں میں اجتماعی قربانی کرتے ہیں، وہاں غیر مسلم بھی کام کرتے ہیں تو کیا غیر مسلم کا قربانی کے کام میں کام کرنا جائز ہے؟
جواب: اگر غیر مسلم قربانی میں ذبح کے علاوہ دیگر کاموں میں معاونت کرتا ہے تو اس کی گنجائش ہے، قربانی ہوجائے گی اور گوشت کھانا حلال ہوگا، لیکن اگر غیر مسلم جانور کی گردن پر چھری پھیر رہا ہو تو اس میں یہ تفصیل ہے کہ اگر وہ اہلِ کتاب (یہودی یا نصرانی)  ہو، اپنے مذہب کے اصول پر کار بند ہو، پیغمبر اور آسمانی کتاب کا ماننے والا ہو اور جانور کو اللہ کا نام لے کر ذبح کرتا ہو، ذبح کے وقت اللہ کے علاوہ کسی اور کا نام نہ لیتا ہو تو قربانی ہوجائے گی اور گوشت حلال ہوگا، لیکن اگر چھری پھیرنے والا اہلِ کتاب کے علاوہ غیر مسلم ہو تو  قربانی ادا نہیں ہوگی اورگوشت حلال نہیں ہوگا۔"(وشرط كون الذابح مسلمًا حلالًا خارج الحرم إن كان صيدًا) فصيد الحرم لاتحله الذكاة في الحرم مطلقًا (أو كتابيًّا ذميًّا أو حربيًّا) إلا إذا سمع منه عند الذبح ذكر المسيح (فتحل ذبيحتهما".(الدر المختار وحاشية ابن عابدين (رد المحتار) (6/ 296)فقط و اللہ أعلم
                                                  
عنوان: کیا جانور کی قربانی کے وقت ہر شریک کا موجود رہنا ضروری ہے؟
سوال: کیا جانور قربانی کرنے کے وقت شریک کا موجود رہنا ضروری ہے؟
جواب: جانور کی قربانی کے وقت ہر شریک کا موجود رہنا ضروری نہیں ہے؛ لہٰذا غائب شریک کی اجازت ہو تو اس کی غیر موجودگی میں بھی اس کی قربانی ادا ہوجائے گی۔  البتہ بہتر ہے کہ وہ قربانی کے وقت موجود رہے،  رسول اللہ ﷺ نے حضرت فاطمہ رضی اللہ عنہا سے فرمایا تھا کہ اپنی قربانی کے وقت موجود رہیں۔ فقط واللہ اعلم
                                                  
عنوان: بکرے اور مارخور کے ملاپ سے پیدا ہونے والے جانور کی قربانی کا حکم
سوال: مار خور اور بکرے کے ملاپ سے جو  جانور  پیدا  ہوا، اس کی قربانی جائز ہے یا نہیں؟
جواب: واضح رہے کہ قربانی کے جانور شرعی طور پر متعین ہیں،  جن میں اونٹ، گائے، دنبہ، بھیڑ، بکرا، مینڈھا (مذکر ومؤنث ) شامل ہیں، بھینس گائے کی جنس میں سے ہے، لہذا اس کی قربانی بھی جائز ہے، اسی طرح آسٹریلین گائے بھی چوں کہ گائے ہے اس کی قربانی بھی درست ہے۔ ان کے علاوہ کسی اور  جانور کی قربانی درست نہیں ہوتی۔لہذا صورتِ مسئولہ میں بکرے اور مارخور کے ملاپ سے پیدا ہونے والا بچہ اگر بکرا یا بکری ہو تو اس کی قربانی جائز ہے، اور اگر وہ بچہ  مارخور ہو تو اس کی قربانی جائز نہیں، اور جانور میں اعتبار ماں کا ہوتاہے، لہٰذا اگر مادہ مارخور سے بکرے (نر) کا ملاپ ہوا تو پیدا ہونے والا جانور ماں کے تابع ہوگا۔یہ بھی ملحوظ رہے کہ مارخور حلال جانور ہے، البتہ وہ قربانی کا جانور نہیں ہے، اور ہر حلال جانور کی قربانی درست نہیں ہوتی، جیسے ہرن حلال جانور ہے لیکن اس کی قربانی درست نہیں ہے، اسی طرح ایک سال سے کم عمر بکری کا بچہ حلال ہے، لیکن اس کی قربانی درست نہیں ہے۔ تبيين الحقائق شرح كنز الدقائق وحاشية الشِّلْبِيِّ  میں ہے:"قَالَ - رَحِمَهُ اللَّهُ -: (وَالْأُضْحِيَّةُ مِنْ الْإِبِلِ وَالْبَقَرِ وَالْغَنَمِ)؛ لِأَنَّ جَوَازَ التَّضْحِيَةِ بِهَذِهِ الْأَشْيَاءِ عُرِفَ شَرْعًا بِالنَّصِّ عَلَى خِلَافِ الْقِيَاسِ فَيَقْتَصِرُ عَلَيْهَا، وَيَجُوزُ بِالْجَامُوسِ؛ لِأَنَّهُ نَوْعٌ مِنْ الْبَقَرِ بِخِلَافِ بَقَرِ الْوَحْشِ حَيْثُ لَا يَجُوزُ التَّضْحِيَةُ بِهِ؛ لِأَنَّ جَوَازَهَا عُرِفَ بِالشَّرْعِ فِي الْبَقَرِ الْأَهْلِيِّ دُونَ الْوَحْشِيِّ، وَالْقِيَاسُ مُمْتَنِعٌ، وَفِي الْمُتَوَلِّدِ مِنْهُمَا تُعْتَبَرُ الْأُمُّ، وَكَذَا فِي حَقِّ الْحِلِّ تُعْتَبَرُ الْأُمُّ".( كتاب الأضحية، مما تكون الأضحية، ۶ / ۷، ط: المطبعة الكبرى الأميرية - بولاق، القاهرة)فتاوی ہندیہ میں ہے:"وَلَايَجُوزُ فِي الْأَضَاحِيّ شَيْءٌ مِنْ الْوَحْشِيِّ، فَإِنْ كَانَ مُتَوَلَّدًا مِنْ الْوَحْشِيِّ وَالْإِنْسِيِّ فَالْعِبْرَةُ لِلْأُمِّ، فَإِنْ كَانَتْ أَهْلِيَّةً تَجُوزُ وَإِلَّا فَلَا، حَتَّى لَوْ كَانَتْ الْبَقَرَةُ وَحْشِيَّةً وَالثَّوْرُ أَهْلِيًّا لَمْ تَجُزْ، وَقِيلَ: إذَا نَزَا ظَبْيٌ عَلَى شَاةٍ أَهْلِيَّةٍ، فَإِنْ وَلَدَتْ شَاةً تَجُوزُ التَّضْحِيَةُ، وَإِنْ وَلَدَتْ ظَبْيًا لَاتَجُوزُ، وَقِيلَ: إنْ وَلَدَتْ الرَّمَكَةُ مِنْ حِمَارٍ وَحْشِيٍّ حِمَارًا لَايُؤْكَلُ، وَإِنْ وَلَدَتْ فَرَسًا فَحُكْمُهُ حُكْمُ الْفَرَسِ، وَإِنْ ضَحَّى بِظَبْيَةٍ وَحْشِيَّةٍ أُنِسَتْ أَوْ بِبَقَرَةٍ وَحْشِيَّةٍ أُنِسَتْ لَمْ تَجُزْ".( كتاب الأضحية، الْبَابُ الْخَامِسُ فِي بَيَانِ مَحَلِّ إقَامَةِ الْوَاجِبِ، ۵ / ۲۹۷، ط: دار الفكر)فقط والله أعلم
                                                  
عنوان: ملازم جو والدین اور بہن بھائیوں کے ساتھ رہتا ہو اس پر قربانی واجب ہے
سوال: ایک ملازم جواپنے والدین اور بہن بھائیوں کے ساتھ رہتاہے، کیا اس پر قربانی واجب ہے؟
جواب: واضح رہے کہ قربانی ہر اس مسلمان عاقل بالغ مقیم پر واجب ہوتی ہے جس کی ملکیت میں عید الاضحیٰ کے ایام میں ساڑھے باون تولہ چاندی یا اس کی موجودہ قیمت کا مال یا سامان اس کی حاجاتِ اصلیہ (ضروریات) اور استعمال سے زائد موجود ہو۔ یہ مال خواہ سونا چاندی یا اس کے زیورات ہوں یا مالِ تجارت یا ضرورت سے زائد گھریلو سامان یا رہائشی مکان سے زائد کوئی مکان، پلاٹ وغیرہ۔ قربانی کے معاملے میں اس مال پر سال بھر گزرنا بھی شرط نہیں ہے۔ جو گھریلو سامان سال میں ایک مرتبہ بھی استعمال ہوتاہو وہ ضرورت کا سامان کہلائے گا، نیز جس چیز کی وضع کا جو مقصد ہے، اس میں جو چیز استعمال ہوجائے یا ہورہی ہو وہ استعمال کا سامان کہلائے گا۔لہذا صورتِ مسئولہ میں اگر مذکورہ ملازم پر ذکر کردہ قاعدے کے مطابق قربانی واجب ہے تو وہ قربانی کرے گا، والدین اور بہن بھائیوں کے ساتھ رہنے کی وجہ سے قربانی کا حکم ساقط نہیں ہوگا۔فقط و اللہ اعلم
                                                  
عنوان: جانور کو بے ہوش کر کے ذبح  کرنے کا حکم
سوال: آج کل قصائی  ملتے نہیں اور آدمی اناڑی ہیں تو کیا جانور کو سن کرنے والا انجکشن یا بے ہوشی کا انجکشن لگا کر قربانی کر سکتے ہیں؟
جواب: جانور کو بے ہوش کر کے ذبح  کرنا مکروہ ہے، اس لیے جانور کو بے ہوشی کا انجکشن لگا کر ذبح کرنا درست نہیں ہے، کوشش کر کے ماہر قصائی ڈھونڈنے سے مل جاتے ہیں۔ فقط واللہ اعلم
                                                  
عنوان: ایک ہی جانور میں عقیقہ اور قربانی دونوں کا حصہ رکھنا
سوال: ایک ہی جانور میں عقیقہ اور قربانی دونوں کا حصہ رکھ سکتے ہیں؟
جواب: قربانی کے  بڑے جانور  (گائے، بیل اور اونٹ وغیرہ) میں عقیقہ کا حصہ ڈالا جاسکتا ہے، اس سے اس جانور میں جتنے حصے قربانی کے ہیں وہ قربانی کے اور جتنے  عقیقہ کے  حصے ہیں اتنے عقیقہ کے حصے ادا ہوجائیں گے، قربانی کے ساتھ عقیقہ کرتے ہوئے   قربانی کی گائے وغیرہ  میں لڑکے کے لیے دو حصے اور لڑکی کے لیے ایک حصہ رکھ لے، یہ مستحب ہے۔"وكذا لو أراد بعضهم العقيقة عن ولد قد ولد له من قبل؛ لأن ذلك جهة التقرب بالشكر على نعمة الولد ذكره محمد".(فتاوی شامی، 6/ 326، کتاب الأضحیة، ط: سعید)فقط والله أعلم
                                                  
عنوان: قربانی میں ڈیڑھ حصہ لینے کا حکم
سوال: کیا قربانی میں ڈیڑھ  حصہ لیا جاسکتا ہے؟
جواب: قربانی کے بڑے جانور (مثلاً گائے، بھینس،  اونٹ وغیرہ) میں کسی بھی شریک کے لیے ایک حصہ سے کم (یعنی آدھا یا پونا) حصہ لینا درست نہیں ہے، البتہ ایک سے زیادہ حصہ (یعنی ڈیڑھ یا پونے دو حصے) لیے جاسکتے ہیں۔الدر المختار وحاشية ابن عابدين (رد المحتار) (6/ 315):"(أو سبع بدنة) هي الإبل والبقر؛ سميت به لضخامتها، ولو لأحدهم أقل من سبع لم يجز عن أحد، وتجزي عما دون سبعة بالأولى".فقط والله أعلم
                                                  
عنوان: کھیرا جانور کی قربانی کرنے کا حکم
سوال: میں منڈی سے ایک بچھڑا لایا، جب محلہ میں پہنچا تو لوگ کہنے لگے کہ یہ کھیرا ہے۔ کیا کھیرا جانور کی قربانی ہوگی یا نہیں؟ ہم نے آگے کے دانت دیکھے تھے۔
جواب: قربانی کے جانور میں اصل عمر ہے، دانت عمر پوری ہونے کی علامت ہیں، لہٰذا اگر جانور کی عمر مکمل ہو تو اگرچہ دانت نہ آئے ہوں اس کی قربانی جائز ہے۔ البتہ دانت آنے سے پہلے عمر مکمل ہونے کے حوالہ سے ہر شخص یا بیوپاری کی بات پر اعتماد نہیں کیا جاسکتا۔  جانور اگر گھر کا پلا ہوا ہے اور عمر پوری ہے یا بیچنے والا ایسا دیانت دار، سچا اور تعلق والا ہے کہ اس کی بات پر یقین حاصل ہو تو قربانی جائز ہے اگرچہ دانت پورے نہ ہوں۔ عام شخص یا بیوپاری کی بات پر اعتماد نہ کیا جائے جب تک کہ مطلوبہ دانت نہ آجائیں؛ اس لیے کہ تجربہ یہی ہے کہ عمر مکمل ہونے سے پہلے مطلوبہ دانت نہیں آتے۔لہٰذا اگر یقینی طور پر مذکورہ بچھڑا قربانی کی عمر یعنی دو سال یا اس سے زائد عمر کا ہے تو اس کی قربانی درست ہے، لوگوں کی بات کا اعتبار نہیں۔ اور اگر مذکورہ بچھڑا واقعتاً کھیرا ہے یعنی دو سال سے کم عمر کا ہے تو اس کی قربانی جائز نہیں ہے۔فتاویٰ ہندیہ میں ہے:"(وأما سنه) فلايجوز شيء مما ذكرنا من الإبل والبقر والغنم عن الأضحية إلا الثني من كل جنس وإلا الجذع من الضأن خاصة إذا كان عظيما، وأما معاني هذه الأسماء فقد ذكر القدوري أن الفقهاء قالوا: الجذع من الغنم ابن ستة أشهر والثني ابن سنة والجذع من البقر ابن سنة والثني منه ابن سنتين والجذع من الإبل ابن أربع سنين والثني ابن خمس، وتقدير هذه الأسنان بما قلنا يمنع النقصان، ولايمنع الزيادة، حتى لو ضحى بأقل من ذلك شيئا لا يجوز، ولو ضحى بأكثر من ذلك شيئًا يجوز ويكون أفضل، ولايجوز في الأضحية حمل ولا جدي ولا عجول ولا فصيل".(كتاب الأضحية، الباب الخامس في بيان محل إقامة الواجب، ج:5، ص:297، ط:دار الفكر)فقط واللہ أعلم
                                                  
عنوان: دیہاڑی پر گزارا کرنے والے شخص پر قربانی کا حکم
سوال: اگر کوئی بندہ ایسا ہو اس کے پاس کچھ مال نہیں ہے، مگر شادی شدہ ہے، صرف دیہاڈی پہ گزارا کرتاہے، کیا اس پر قربانی واجب ہے؟
جواب: واضح رہے کہ  جس عاقل، بالغ ، مقیم ، مسلمان  مرد یا عورت کی ملکیت میں قربانی کے ایام میں، ذمہ میں  واجب الادا اخراجات منہا کرنے کے بعد ضرورت و استعمال  سے زائد اتنا مال یا سامان  موجود ہو جس کی قیمت ساڑھے باون تولہ چاندی کے برابر یا اس سے زائد ہو (خواہ ضرورت سے زائد مال نقدی ہو یا سونا چاندی ہو یا کسی اور شکل میں ہو، اسی طرح مالِ تجارت نہ بھی ہو) تو ایسے مرد وعورت پر قربانی واجب ہے۔ اب صورتِ مسئولہ میں جس شخص کے پاس مندرجہ بالا  نصاب کے بقدر مال نہیں ہے  اور جو کماتا ہے وہ خرچ ہو جاتا ہے تو ایسے شخص کے اوپر قربانی کرنا لازم نہیں۔الفتاوى الهندية (1/ 191):"وهي واجبة على الحر المسلم المالك لمقدار النصاب فاضلاً عن حوائجه الأصلية، كذا في الاختيار شرح المختار، ولايعتبر فيه وصف النماء، ويتعلق بهذا النصاب وجوب الأضحية، ووجوب نفقة الأقارب، هكذا في فتاوى قاضي خان". فقط واللہ أعلم
                                                  
عنوان: غیر مسلم بندوق سے شکار زخمی کرے اور مسلمان ذبح کردے
سوال: اگر بندوق کی گولی کوئی غیر مسلم چلاۓ اور جانور کوئی مسلمان ذبح کرے تو کیا ذبیحہ حلال ہوگا یا نہیں؟
جواب: اگر غیر مسلم نے گولی چلائی اور جانور زخمی ہوا اور دم نکلنے سے پہلے مسلمان نے اس کو اللہ تعالیٰ کا نام لے کر ذبح کردیا تو وہ جانور حلال ہے۔الدر المختار وحاشية ابن عابدين (رد المحتار) (6/ 469):"(فإن أدركه الرامي أو المرسل حيًّا ذكاه) وجوبًا فلو تركها حرم وسيجيء (والحياة المعتبرة هنا ما) يكون (فوق ذكاة المذبوح) بأن يعيش يوما، وروي أكثره مجمع. أما مقدارها وهو ما لايتوهم بقاؤه كما في الملتقى يعتبر هاهنا، حتى لو وقع في ماء لم يحرم".الدر المختار وحاشية ابن عابدين (رد المحتار) (6/ 468):"(وإذا أدرك) المرسل أو الرامي (الصيد حيًّا) بحياة فوق ما في المذبوح (ذكاه) وجوبًا (وشرط لحله بالرمي التسمية) ولو حكمًا كما مر".فقط و الله أعلم
                                                  
عنوان: مرغی کو پانی پلا کر ذبح کرنے کا حکم
سوال: مرغی کو پانی پلا کر ذبح کر نا کیسا ہے؟
جواب: مرغی یا کسی بھی جانور کو پانی پلا کر ذبح کرنا جائز، بلکہ مستحب ہے۔  (فتاویٰ رحیمیہ، ج:۱۰ ،ص:۶۸ ) فقط واللہ اعلم
                                                  
عنوان: ایک بچھڑے کی قربانی میں دو حصہ دار ہوں
سوال: کیا ایک بچھڑے میں دو حصے ہو سکتے ہیں؟
جواب: ایک بچھڑے کی قربانی میں دو افراد کی شرکت جائز ہے۔فتاوی ہندیہ میں ہے :"والبقر والبعير يجزي عن سبعة إذا كانوا يريدون به وجه الله تعالى، والتقدير بالسبع يمنع الزيادة، ولا يمنع النقصان، كذا في الخلاصة".(۵ / ۳۰۴، رشیدیه)فقط والله أعلم
                                                  
عنوان: دو ٹوٹے ہوئے دانتوں والے جانور کی قربانی کا حکم
سوال: جانور کے دو دانت پتھر لگنے سے ٹوٹ گئے تو کیا ایسے جانور کی قربانی جائز ہے؟
جواب: جو جانور قربانی کی عمر کو پہنچ جائے، اس کے بعد اس کے دو دانت پتھر لگنے سے ٹوٹ گئے ہوں، لیکن باقی دانتوں سے وہ چارہ کھا سکتا ہو تو اس کی قربانی جائز ہے۔ "وَأَمَّا الْهَتْمَاءُ وَهِيَ الَّتِي لَا أَسْنَانَ لَهَا فَإِنْ كَانَتْ تَرْعَى وَتَعْتَلِفُ جَازَتْ وَإِلَّا فَلَا، وَذَكَرَ فِي الْمُنْتَقَى عَنْ أَبِي حَنِيفَةَ - رَحِمَهُ اللَّهُ - أَنَّهُ إنْ كَانَ لَا يَمْنَعُهَا عَنْ الِاعْتِلَافِ تُجْزِيهِ وَإِنْ كَانَ يَمْنَعُهَا عَنْ الِاعْتِلَافِ إلَّا أَنْ يَصُبَّ فِي جَوْفِهَا صَبًّا لَمْ تُجْزِهِ، وَقَالَ أَبُو يُوسُفَ فِي قَوْلٍ: لَاتُجْزِي سَوَاءٌ اعْتَلَفَتْ أَوْ لَمْ تَعْتَلِفْ، وَفِي قَوْلٍ: إنْ ذَهَبَ أَكْثَرُ أَسْنَانِهَا لَاتُجْزِي كَمَا قَالَ فِي الْأُذُنِ وَالْأَلْيَةِ وَالذَّنَبِ، وَفِي قَوْلٍ: إنْ بَقِيَ مِنْ أَسْنَانِهَا قَدْرُ مَا تَعْتَلِفُ تُجْزِي وَإِلَّا فَلَا."(بدائع الصنائع، ٥/ ٧٥، دار الكتب العلمية ، بيروت)فقط والله أعلم
                                                  
عنوان: کیا جانور صدقہ کرنے سے عقیقہ ہوجائے گا؟
سوال: کیا عقیقہ کے جانور کو مدرسہ میں صدقہ کردینے سے عقیقہ ادا ہو جائےگا؟
جواب: عقیقے کے لیے جانور کا ذبح ہونا ضروری ہے، صرف جانور صدقہ کرنے سے عقیقہ نہیں ہوگا جب تک اسے ذبح نہ کرلیا جائے؛ لہٰذا اگر مدرسے میں جانور عقیقے کی نیت سے دیا جائے، اور وہاں اسے ذبح کردیا جائے تو عقیقہ ادا ہوجائے گا۔الفتاوى الهندية (5 / 362):"لعقيقة عن الغلام وعن الجارية وهي ذبح شاة في سابع".فقط و الله أعلم
                                                  
عنوان: عید کے تیسرے دن جانور ذبح کرنا
سوال: کیا قربانی عید کے تیسرے دن کرنا اس لیے کہ عید کے چوتھے دن گوشت کو شادی میں کھا سکیں درست ہے؟ کیا قربانی صحیح ہوجائے گی؟
جواب: ایامِ قربانی تین ہیں، دس گیارہ اور بارہ ذو الحجہ (کے غروب سے پہلے تک)۔ ان تین ایام میں سے جس دن بھی قربانی کی جائے گی، قربانی درست ہو جائے گی، لیکن یاد رہے کہ جانور قربان کرتے وقت گوشت کی نیت نہیں ہونی چاہیے، بلکہ اللہ تعالیٰ کا حکم پورا کر کے اس کا  قرب حاصل کرنا مقصود ہو،   پھر اگر تیسرے دن جانور قربان کر کے اس کا گوشت چوتھے دن یا اس کے بعد شادی میں استعمال کیا جائے  یا پہلے دوسرے دن قربانی کرکے اس کا گوشت بعد میں شادی میں استعمال کیا جائے تو ایسا کرنا درست ہے۔بدائع الصنائع في ترتيب الشرائع (5/ 65):"وأيام النحر ثلاثة: يوم الأضحى -وهو اليوم العاشر من ذي الحجة- والحادي عشر، والثاني عشر".فقط و الله أعلم
                                                  
عنوان: آلہ ذبح  کس طرح کا ہونا چاہیے؟
سوال: آلہ ذبح (چھری وغیرہ) کا دستہ لکڑی کا هونا شرط ہے کہ نہیں؟
جواب: جانور کو ہر  تیز دھار آلے سے ذبح کیا جاسکتا ہے، چاہے اس کا دستہ لکڑی کا ہو یا کسی اور چیز کا، لکڑی کا دستہ ہونا شرط نہیں ہے۔وفي الدر المختار وحاشية ابن عابدين: (و) حل الذبح (بكل ما أفرى الأوداج) أراد بالأوداج كل الأربعة تغليبًا (وأنهر الدم) أي أساله(ولو) بنار أو (بليطة) أي قشر قصب (أو مروة) هي حجر أبيض كالسكين يذبح بها.(رد المحتار6/ 295ط:سعيد)فقط والله أعلم
                                                  
عنوان: جانور خرید کر قربان نہ کر سکا تو کیا حکم ہے؟
سوال: کسی شخص نے قربانی کا جانور خریدا اور قربانی نہیں کی تو اس کا کیا حکم ہے ؟
جواب: اگر کسی شخص نے قربانی کا جانور خرید لیا ہو اور اس کو قربان نہ کر سکا ہو تو ایسے شخص کے لئے حکم یہ ہے کہ وہ زندہ جانور صدقہ کر دے۔الدر المختار وحاشية ابن عابدين (رد المحتار) (6/ 321) إذا أوجب شاة بعينها أو اشتراها ليضحي بها فمضت أيام النحر قبل أن يذبحها تصدق بها حية، ولا يأكل من لحمها لأنه انتقل الواجب من إراقة الدم إلى التصدق
                                                  
عنوان: سات آدمیوں کا دو جانور خرید کر فرضی قربانی کرنا
سوال: کیا 7بندے دو جانور خرید کر فرضی قربانی کرسکتے ہیں؟
جواب: واضح رہے کہ بڑے جانور یعنی گائے، بیل بھینس اور اونٹ میں سات حصے ہوتے ہیں، لہذا بڑے جانور میں سات افراد شریک ہو کر سات حصوں کی قربانی کر سکتے ہیں، سات سے زیادہ افراد کا ایک بڑے جانور میں شریک ہونا جائز نہیں، ورنہ کسی کی قربانی درست نہیں ہو گی، تاہم یہ بھی سمجھنا چاہیے کہ بڑے جانور میں سات افراد کا شریک ہونا ضروری نہیں ہے، اگر بڑے جانور میں سات افراد سے کم شریک ہوں تب بھی قربانی درست ہے، مثلاً کسی جانور میں چھ یا پانچ یا اس سے بھی کم افراد شریک ہوں تو بھی قربانی درست ہے، البتہ یہ ضروری ہے کہ کسی بھی شریک کا حصہ ساتویں حصے سے کم نہ ہو۔لہذا صورتِ مسئولہ میں اگر سات افراد مل کر دو جانور ذبح کرنا چاہتے ہیں تو ایسا کرنا درست ہے اور اس کی صورت یہ ہو گی کہ باہمی رضامندی سے ایک جانور میں کچھ افراد اپنا حصہ طے کر کے اس کی رقم ادا کردیں اور دوسرے جانور میں بقیہ افراد اپنا حصہ متعین کر کے اس کی رقم ادا کر دیں، البتہ اگر کوئی حصہ دار اپنی خوشی سے زیادہ رقم دینا چاہتا ہے  تو یہ بھی جائز ہے، بہرحال یہ ضروری ہوگا کہ ساتوں افراد میں سے کسی فرد کی شامل کردہ رقم  ساتویں حصے سے کم نہ ہو۔مجمع الأنهر في شرح ملتقى الأبحر(2/ 517):"(ويجوز اشتراك أقل من سبعة ولو) كانت البدنة بين (اثنين) نصفين في الأصح قال العيني في شرح الكنز وتجوز عن ستة أو خمسة أو أربعة أو ثلاثة ذكره محمد في الأصل؛ لأنه لما جاز عن السبعة فعن دونه أولى ولا تجوز عن الثمانية لعدم النقل فيه".البحر الرائق شرح كنز الدقائق ومنحة الخالق وتكملة الطوري (8/ 198):"عن جابر - رضي الله تعالى عنه - قال: «نحرنا مع رسول الله صلى الله عليه وسلم البقرة عن سبعة والبدنة عن سبعة» ولا نصّ في الشاة فبقي على أصل القياس وتجوز عن ستة، أو خمسة، أو أربعة، أو ثلاثة ذكره في الأصل لأنه لما جاز عن سبعة فما دونها أولى، ولا يجوز عن ثمانية لعدم النقل فيه".فقط و الله أعلم
                                                  
عنوان: ایک آنکھ سے اندھی بکری کی قربانی کا حکم
سوال: ایک آنکھ سے اندھی  بکری کی قربانی کیسا هے؟
جواب: واضح رہے کہ جو جانور اندھا یا کانا ہو  یا ایک آنکھ کی تہائی روشنی  یا اس سے زیادہ جاتی رہی ہو اس کی قربانی جائز نہیں، لہذا اگر کوئی بکری ایسی ہو جو ایک آنکھ سے اندھی ہو اس کی قربانی کرنا جائز نہیں۔الدر المختار وحاشية ابن عابدين (رد المحتار)(6/ 323):" (لا) (بالعمياء والعوراء والعجفاء) المهزولة التي لا مخ في عظامها (والعرجاء التي لا تمشي إلى المنسك) أي المذبح، والمريضة البين مرضها (ومقطوع أكثر الأذن أو الذنب أو العين) أي التي ذهب أكثر نور عينها فأطلق القطع على الذهاب.فقط والله أعلم
                                                  
عنوان: عقیقہ میں اکیسویں دن کے بعد ساتویں دن کی رعایت کس طرح ہوگی؟
سوال: اگر 21 دن گزر جائیں اور عقیقہ نہ کیا جا سکے تو پہلے دو مہینوں میں اگر عقیقہ کرنا ہو تو کون سے دن کرنا چاہیے اور دنوں کی گنتی کس طرح کرنی چاہیے؟
جواب: اکیس دن گزرنے کے بعد بھی  ساتویں دن کی رعایت   افضل ہے، اس کا آسان طریقہ یہ ہے کہ جس دن بچہ پیدا ہوا اس سے پہلا دن عقیقہ  کے لیے تجویز کیا جائے، ساتویں دن کی رعایت ہوجائے گی، مثلاً جمعہ کو پیدائش ہوئی ہے تو جمعرات کو عقیقہ کریں۔ ساتواں، چودہواں، اکیسواں، اٹھائیسواں، پینتیسواں ۔۔۔  دن یہی ہوگا۔اعلاء السنن میں ہے:’’ أنها إن لم تذبح في السابع ذبحت في الرابع عشر، وإلا ففي الحادي والعشرین، ثم هکذا في الأسابیع‘‘.(17/117، باب العقیقة، ط: إدارة القرآن والعلوم الإسلامیة)فقط والله أعلم
                                                  
عنوان: جانور کوخصی کرنے اور اس کی قربانی کرنے کا حکم
سوال: کیا بکرے کو خصی کرانا جائز ہے؟ اور میں نے یہ بھی سنا تھا کہ خصی والے جانور کی قربانی افضل ہے بنسبت غیر خصی والے جانور کے، اس حوالے سے بھی راہ نمائی فرمائیے!
جواب: بصورتِ مسئولہ جانور کو موٹا، تازہ، اور فربہ بنانے یاکسی منفعت  کی غرض سے خصی کرنا درست ہے، البتہ اگر کوئی منفعت نہیں ہے یا محض لہولعب کی غرض سے جانور کو خصی کرناہو تو از روئے شرع ایسےمقاصد کے لیے جانور کو خصی کرنا جائز نہیں ہے۔اور خصی کیے ہوئے جانور کی قربانی کرنا جائز بھی ہے، اور غیر خصی جانور کی بنسبت افضل بھی ہے، رسول اللہ ﷺ نے خود بھی خصی جانور کی قربانی کی ہے، جیسے کہ حدیث شریف میں حضرت جابر رضی اللہ عنہ سے مروی ہے کہ آپ ﷺ نے عید الاضحیٰ کے دن سینگوں والے سیاہ وسفید دھبے دار خصی دو مینڈھے ذبح کیے۔ (سنن أبي داود، باب ما یستحب من الضحایا 2/30، ط: حقانیه ملتان)نیزخصی جانور کی قربانی اس وقت افضل ہے کہ وہ جانور پہلے سے فربہ بنانے کے لیے خصی کیاگیاہو، محض افضلیت حاصل کرنے کے لیے قربانی کے موقع پر جانور کو خصی نہیں کرنا چاہیے، کیوں کہ خصی جانور کی قربانی افضل و بہتر اس لیے ہے کہ وہ فربہ اور اس کا گوشت عمدہ ہوتا ہے اور یہ دونوں چیزیں اس وقت حاصل ہوسکتی ہیں جب کہ جانور کو پہلے سے ہی خصی کردیا جائے۔ فتاوی شامی میں ہے:(و) جاز (خصاء البهائم) ... وقيدوه بالمنفعة وإلا فحرام.(قوله وقيدوه) أي جواز خصاء البهائم بالمنفعة وهي إرادة سمنها أو منعها عن العض بخلاف بني آدم فإنه يراد به المعاصي فيحرم أفاده الأتقاني عن الطحاوي.(كتاب الحظر والإباحة، ج:6، ص:388، ط:ايج ايم سعيد)فتاوی ہندیہ میں ہے:والخصي أفضل من الفحل؛ لأنه أطيب لحمًا، كذا في المحيط.(الباب الخامس فى بيان محل اقامة الواجب، ج:5، ص:299، ط:مكتبه رشيديه)فقط والله أعلم
                                                  
عنوان: دیہات میں عید کی نماز سے پہلے قربانی کرنے کا حکم
سوال: کیا دیہاتوں میں عید کے نماز سے پہلے قربانی کرنا ٹھیک ہے ؟ برائے مہربانی رہنمائی فرمائیں!
جواب: شہر اور بڑے قصبوں میں رہنے والوں کے لیے اس شہر میں کسی بھی جگہ عید الاضحی کی نماز ہونے سے قبل قربانی کا جانور ذبح کرنا درست نہیں ہے، لیکن جہاں عید کی نماز پڑھنا درست نہ ہو  (یعنی  دیہات اور گاؤں میں) وہاں لوگ صبح صادق کے بعد فجر کی نماز سے پہلے بھی قربانی کا جانور ذبح کرسکتے ہیں۔الدر المختار وحاشية ابن عابدين (رد المحتار) (6 / 318):"(وأول وقتها) (بعد الصلاة إن ذبح في مصر) أي بعد أسبق صلاة عيد، ولو قبل الخطبة لكن بعدها أحب وبعد مضي وقتها لو لم يصلوا لعذر، ويجوز في الغد وبعده قبل الصلاة لأن الصلاة في الغد تقع قضاء لا أداء زيلعي وغيره (وبعد طلوع فجر يوم النحر إن ذبح في غيره). (قوله: إن ذبح في غيره) أي غير المصر شامل لأهل البوادي، وقد قال قاضي خان: فأما أهل السواد والقرى والرباطات عندنا يجوز لهم التضحية بعد طلوع الفجر، وأما أهل البوادي لا يضحون إلا بعد صلاة أقرب الأئمة إليهم اهـ وعزاه القهستاني إلى النظم وغيره وذكر في الشرنبلالية أنه مخالف لما في التبيين ولإطلاق شيخ الإسلام".فقط والله أعلم
                                                  
عنوان: قربانی واجب ہونے کے باوجود مرحوم کی نیت سے قربانی کرنے کا حکم
سوال: ایک شخص اپنی واجب قربانی میں کسی مرحوم کی نیت کر سکتا ہے یا نہیں؟ اگر ایسا کر لیا تو کیا حکم ہے؟
جواب: واجب قربانی صرف اپنی طرف سے ہی کی جاسکتی ہے، واجب قربانی میں مرحوم کی نیت کرنا درست نہیں ہے، اس لیے جسشخص کے ذمے قربانی کرنا واجب ہو اسے چاہیے پہلے اپنی واجب قربانی کرے،اس کے علاوہ  اگر اپنے کسی مرحوم عزیز کے ایصالِ ثواب کی غرض سے قربانی کرنا چاہے تو کرسکتا ہے۔ تاہم اگر خود پر قربانی واجب ہونے کے باوجود مرحوم کی طرف سے قربانی کی نیت سے قربانی کرلی تب بھی اپنی واجب قربانی ادا ہوجائے گی۔الدر المختار وحاشية ابن عابدين (رد المحتار) (6/ 335):(قوله: وعن ميت) أي لو ضحى عن ميت وارثه بأمره ألزمه بالتصدق بها وعدم الأكل منها، وإن تبرع بها عنه له الأكل؛ لأنه يقع على ملك الذابح والثواب للميت، ولهذا لو كان على الذابح واحدة سقطت عنه أضحيته، كما في الأجناس. قال الشرنبلالي: لكن في سقوط الأضحية عنه تأمل اهـ. أقول: صرح في فتح القدير في الحج عن الغير بلا أمر أنه يقع عن الفاعل فيسقط به الفرض عنه وللآخر الثواب، فراجعه.فتاوی قاضی خان میں ہے:"ولو ضحی عن میت من مال نفسه بغیر أمر المیت جاز، وله أن یتناول منه ولایلزمه أن یتصدق به؛ لأنها لم تصر ملكًا للمیت؛ بل الذبح حصل على ملکه، ولهذا لو كان علی الذابح أضحیة سقطت عنه".(فتاویٰ قاضي خان علی هامش الفتاویٰ الهندیة ۳؍۳۵۲ )فقط والله أعلم
                                                  
عنوان: بھینس کی قربانی کا حکم
سوال: بھینس کی قربانی کا کیا حکم ہے؟
جواب: بھینس گائے کی ہی ایک قسم ہے؛ اس لیے اس کی قربانی جائز ہے۔فتاوی شامی میں ہے:(و) صح (الثني) فصاعدًا من الثلاثة والثني (هو ابن خمس من الإبل، وحولين من البقر والجاموس، وحول من الشاة) والمعز والمتولد بين الأهلي، والوحشي يتبع الأم قاله المصنف.(قوله والجاموس) نوع من البقر، وكذا المعز نوع من الغنم بدليل ضمّها في الزكاة، بدائع.(کتاب الاضحیۃ ج نمبر ۶ ص نمبر ۳۲۲،ایچ ایم سعید)فقط و الله أعلم
                                                  
عنوان: مردوں کی موجودگی میں عورت کا جانور کو ذبح کرنے کا حکم
سوال: کیا مردوں کی موجودگی میں عورت جانور پر تکبیر پڑھ کر چھری پھیر سکتی ہے؟
جواب: جانور کے حلال ہونے کے لیے ذابح (ذبح کرنے والے) کا مسلمان یا اہلِ کتاب ہونا اور اللہ کا نام لینا شرط ہے، لہٰذا مردوں کی موجودگی کے باوجود اگر کوئی مسلمان یا اہلِ کتاب عورت جانور  کو اللہ کا نام لے کر ذبح کرے (چھری پھیرے) تو اس میں شرعًا کوئی حرج نہیں ہے، البتہ اگر مذبح (جائے ذبح) میں غیر محرم مرد بھی ہو تو عورت کو یہ اجازت پردہ کا مکمل اہتمام کرنے کی شرط کے ساتھ ہی دی جاسکتی ہے۔ اگر کسی جگہ عورت کی بے پردگی کا احتمال ہو تو عورت کو اس کی اجازت نہیں دی جائے گی۔الدر المختار وحاشية ابن عابدين (رد المحتار) (6/ 296):(وشرط كون الذابح مسلمًا حلالًا خارج الحرم إن كان صيدًا)  فصيد الحرم لا تحله الذكاة في الحرم مطلقًا (أو كتابيًّا ذميًّا أو حربيًّا) إلا إذا سمع منه عند الذبح ذكر المسيح (فتحل ذبيحتهما، ولو) الذابح (مجنونًا أو امرأةً أو صبيًّا يعقل التسمية والذبح) .فقط والله أعلممزید تفصیل کے لیے درج ذیل لنک پر فتویٰ ملاحظہ کیجیے:عورت کا قربانی، عقیقہ یا صدقہ کا جانور ذبح کرنا
                                                  
عنوان: بچپن میں عقیقہ نہ ہوا تو بعد میں عقیقہ کا حکم
سوال: والد استطاعت نہ ہونے کی وجہ سے عقیقہ نہیں کر سکا، ابھی اولاد جوان ہے تو عقیقہ اب کس پر واجب ہے، اولاد پر یا پھر والد پر ہی واجب ہے؟
جواب: بچے کی پیدائش پر شکرانہ کے طور پر جو قربانی کی جاتی ہے اسے ’’عقیقہ‘‘ کہتے ہیں،عقیقہ کرنا مستحب ہے واجب نہیں، لہذا اس صورت میں والد چاہیں تو  اب بھی عقیقہ کرسکتے ہیں، یہ ان کی طرف سے بچے پر احسان ہوگا۔اور بیٹا خود اپنا عقیقہ کرنا چاہے تو وہ بھی کرسکتا ہے۔فيض البارى شرح صحيح البخارى (5/ 88):"ثم إن الترمذي أجاز بها إلى يوم إحدى وعشرين. قلتُ: بل يجوز إلى أن يموت، لما رأيت في بعض الروايات أنَّ النبيَّ صلى الله عليه وسلّم عقّ عن نفسه بنفسه".المستدرک  میں ہے: ’’عن عطاء، عن أم كرز، وأبي كرز، قالا: نذرت امرأة من آل عبد الرحمن بن أبي بكر إن ولدت امرأة عبد الرحمن نحرنا جزوراً، فقالت عائشة رضي الله عنها: «لا بل السنة أفضل عن الغلام شاتان مكافئتان، وعن الجارية شاة تقطع جدولاً، ولايكسر لها عظم فيأكل ويطعم ويتصدق، وليكن ذاك يوم السابع، فإن لم يكن ففي أربعة عشر، فإن لم يكن ففي إحدى وعشرين». هذا حديث صحيح الإسناد ولم يخرجاه ". ( المستدرك على الصحیحین للحاكم(4/ 266) رقم الحدیث: 7595،  كتاب الذبائح، ط: دار الكتب العلمية – بيروت)إعلاء السنن میں ہے:’’ أنها إن لم تذبح في السابع ذبحت في الرابع عشر، وإلا ففي الحادي والعشرین، ثم هکذا في الأسابیع‘‘. (17/117، باب العقیقة، ط: إدارة القرآن والعلوم الاسلامیة)فتاوی شامی میں ہے:’’يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضةً أو ذهباً، ثم يعق عند الحلق عقيقة إباحة على ما في الجامع المحبوبي، أو تطوعاً على ما في شرح الطحاوي، وهي شاة تصلح للأضحية تذبح للذكر والأنثى سواء فرق لحمها نيئاً أو طبخه بحموضة أو بدونها مع كسر عظمها أو لا، واتخاذ دعوة أو لا، وبه قال مالك. وسنها الشافعي وأحمد سنةً مؤكدةً شاتان عن الغلام، وشاةً عن الجارية، غرر الأفكار ملخصاً، والله تعالى أعلم‘‘.(6/ 336، كتاب الاضحیة، ط: سعید)فقط والله أعلم
                                                  
عنوان: قربانی کا گوشت بیچ کر ضرورت پوری کرنا
سوال: کیا غریب شخص قربانی کا گوشت بیچ کر اپنی دیگر ضروریات پوری کر سکتا ہے؟
جواب: قربانی کرنے والا چاہے امیر ہو یا غریب، دونوں کے لیے اپنی قربانی کا گوشت بیچنا مکروہ ہے، اگر بیچ دیا تو قیمت صدقہ کرنا واجب ہے۔ اور جو گوشت کسی دوسرے شخص نے دیا ہو، وہ اس لینے والے کی ملکیت ہے، اسے بیچ کر اپنی دیگر ضروریات پوری کرسکتا ہے اور بغیر ضرورت کے بھی بیچ سکتا ہے۔الدر المختار وحاشية ابن عابدين (رد المحتار) (ج:6، ص:328، ط:دار الفكر-بيروت):(ويتصدق بجلدها أو يعمل منه نحو غربال وجراب) وقربة وسفرة ودلو (أو يبدله بما ينتفع به باقيا) كما مر (لا بمستهلك كخل ولحم ونحوه) كدراهم (فإن) (بيع اللحم أو الجلد به) أي بمستهلك (أو بدراهم) (تصدق بثمنه) ومفاده صحة البيع مع الكراهة، وعن الثاني باطل لأنه كالوقف مجتبى. (ولايعطى أجر الجزار منها) لأنه كبيع، واستفيدت من قوله - عليه الصلاة والسلام - «من باع جلد أضحيته فلا أضحية له» هداية.وفي الرد:(قوله: فإن بيع اللحم أو الجلد به إلخ) أفاد أنه ليس له بيعهما بمستهلك وأن له بيع الجلد بما تبقى عينه، وسكت عن بيع اللحم به للخلاف فيه. ففي الخلاصة وغيرها: لو أراد بيع اللحم ليتصدق بثمنه ليس له ذلك، وليس له فيه إلا أن يطعم أو يأكل اهـ والصحيح كما في الهداية وشروحها أنهما سواء في جواز بيعهما بما ينتفع بعينه دون ما يستهلك، وأيده في الكفاية بما روى ابن سماعة عن محمد: لواشترى باللحم ثوبًا فلا بأس بلبسه اهـ. [فروع] في القنية: اشترى بلحمها مأكولًا فأكله لم يجب عليه التصدق بقيمته استحسانًا، وإذا دفع اللحم إلى فقير بنية الزكاة لايحسب عنها في ظاهر الرواية، لكن إذا دفع لغني ثم دفع إليه بنيتها يحسب، قهستاني. (قوله: تصدق بثمنه) أي وبالدراهم فيما لو أبدله بها (قوله: ومفاده صحة البيع) هو قول أبي حنيفة ومحمد بدائع؛ لقيام الملك والقدرة على التسليم هداية (قوله: مع الكراهة) للحديث الآتي (قوله: لأنه كبيع) لأن كلا منهما معاوضة، لأنه إنما يعطى الجزار بمقابلة جزره والبيع مكروه فكذا ما في معناه، كفاية (قوله: واستفيدت إلخ) كذا في بعض النسخ والضمير للكراهة، لكن صاحب الهداية ذكر ذلك الحديث في البيع، ثم قال بعد قوله: ولا يعطى أجر الجزار منها «لقوله عليه الصلاة والسلام  لعلي - رضي الله عنه -: تصدق بجلالها وخطامها ولا تعط أجر الجزاز منها شيئًا» والنهي عنه نهي عن البيع أيضا لأنه في معنى البيع اهـ. ولا يخفى أن في كل من الحديثين دلالة على المطلوب من الموضعين.البحر الرائق شرح كنز الدقائق (ج:2، ص:264، ط:دار الكتاب الإسلامي):وللغني أن يشتري الصدقة الواجبة من الفقير ويأكلها، وكذا لو وهبها له علم أن تبدل الملك كتبدل العين.كذا في فتاوى محمودية (باب في قسمة اللحم ومصرفه وبيعه، ج:17، ص:443)فقط والله أعلم
                                                  
عنوان: تحفہ میں ملا قربانی کا گوشت فروخت کرنا
سوال: قربانی کا گوشت تحفے میں ملا یا بطور صدقہ ملا، کیا اس ملنے والے گوشت کو فروخت کرنا جائز ہے؟
جواب: تحفہ میں ملا قربانی کا گوشت یا صدقہ میں ملا قربانی کا گوشت فروخت  کرنا جائز ہے، البتہ اپنی جانب سے کی گئی قربانی کے جانور کا گوشت  فروخت کرنا جائز نہیں۔فتاوی ہندیہ میں ہے:وَاللَّحْمُ بِمَنْزِلَةِ الْجِلْدِ فِي الصَّحِيحِ حَتَّى لَا يَبِيعَهُ بِمَا لَا يُنْتَفَعُ بِهِ إلَّا بَعْدَ الِاسْتِهْلَاكِ.وَلَوْ بَاعَهَا بِالدَّرَاهِمِ لِيَتَصَدَّقَ بِهَا جَازَ؛ لِأَنَّهُ قُرْبَةٌ كَالتَّصَدُّقِ، كَذَا فِي التَّبْيِينِ.  وَهَكَذَا فِي الْهِدَايَةِ وَالْكَافِي.(كتاب الاضحية، الْبَابُ السَّادِسُ فِي بَيَانِ مَا يُسْتَحَبُّ فِي الْأُضْحِيَّةِ وَالِانْتِفَاعِ بِهَا، ٥ / ٣٠١، ط:دار الفكر)فقط واللہ اعلممزید تفصیل کے لیے درج ذیل لنک پر فتویٰ ملاحظہ کیجیے:قربانی کا گوشت بیچ کر ضرورت پوری کرنا
                                                  
عنوان: گونگے شخص کے ذبیحہ(یعنی ذبح کیے ہوئے جانور) کا حکم
سوال: گونگا شخص ذبیحہ (جانور ذبح) کر سکتا ہے؟ کیوں کہ ذبیحہ کے لیے تکبیر پڑھی جاتی ہے۔
جواب: گونگا شخص"بسم اللہ اللہ اکبر" کو ترک کردینے میں معذور ہے، اور جانور کو ذبح کرنےمیں اس کا مسلمان ہونا ہی کافی ہے، لہذا مسلمان گونگے کا ذبح کیا ہوا جانور حلال ہے اور اس کا گوشت کھاناجائز ہے۔مجمع الأنهر شرح ملتقی الابحر میں ہے:(وَتَحِلُّ ذَبِيحَةُ مُسْلِمٍ... أَمَّا الْمُسْلِمُ فَلِقَوْلِهِ تَعَالَى {إِلا مَا ذَكَّيْتُمْ} [المائدة: 3] وَالْخِطَابُ لِلْمُسْلِمِينَ...(أَوْ) كَانَ الذَّابِحُ (أَخْرَسَ) لِأَنَّ الْأَخْرَسَ عَاجِزٌ عَنْ الذِّكْرِ مَعْذُورٌ وَتَقُومُ الْمِلَّةُ مَقَامَ تَسْمِيَتِهِ كَالنَّاسِي بَلْ أَوْلَى.(كتاب الذبائح، ج:2، ص:507، ط:داراحياءالتراث العربى)فقط والله أعلم
                                                  
عنوان: قربانی واجب ہونے کی صورت میں والدہ کے ایصالِ ثواب کے لیے قربانی کرنا
سوال: میری ملکیت میں 2 لاکھ روپے ہیں، میں اپنی مرحومہ والدہ محترمہ کے ایصالِ ثواب کے لیے قربانی کرنا چاہتا ہوں، کیا مجھ پر بھی قربانی واجب ہے یا والدہ کی نام کی قربانی کے ساتھ مجھے بھی اپنی طرف سے کرنا ہوگی؟
جواب: صورتِ مسئولہ میں اگر آپ کے پاس اَیامِ نحر (دس، گیارہ اور بارہ ذی الحجہ) میں دو لاکھ روپے موجود ہوں اور آپ پر اتنا قرضہ نہ ہو کہ اگر اس قرضہ کو نکالا جائے تو آپ کے پاس ساڑھے باون تولہ چاندی کی قیمت سے کم رقم بچ جائے  تو آپ پر قربانی کرنا واجب ہوگا۔ لہذا وجوب کی صورت میں اگر آپ کی ایک قربانی کی گنجائش ہے تو اپنی واجب قربانی ادا کریں، پھر گنجائش ہو تو والدہ کے ایصالِ ثواب کے لیے الگ سے قربانی کا حصہ کرلیں یا  اپنی طرف سے قربانی کرکے اس  کا ثواب والدہ کو بھی پہنچادیں۔ فتاوی قاضی خان میں ہے:"ولو ضحی عن میت من مال نفسه بغیر أمر المیت جاز، وله أن یتناول منه ولایلزمه أن یتصدق به؛ لأنها لم تصر ملکًا للمیت؛ بل الذبح حصل علی ملکه، ولهذا لو کان علی الذابح أضحیة سقطت عنه".(فتاویٰ قاضي خان علی هامش الفتاویٰ الهندیة ۳؍۳۵۲ )فقط والله أعلم
                                                  
عنوان: قربانی کا گوشت تولنے کا حکم
سوال: قربانی کا گوشت تولنا ٹھیک ہے یا نہیں؟
جواب: اگر بڑے جانور میں کئی حضرات شریک ہوں تو ایسی  اجتماعی قربانی کے جانور کا گوشت شرکاء کے درمیان  تقسیم کرنا شرعاً لازم نہیں ہے، البتہ اگر تقسیم کرنا ہو تو وزن کر کے برابری کے ساتھ تقسیم کرنا لازم ہے، اندازے سے تقسیم کرنا جائز نہیں ہے،  چاہے شرکاء  کمی زیادتی پر راضی ہی کیوں نہ ہوں، البتہ  اگر گوشت کی تقسیم کے وقت قربانی کے جانور کے دیگر اعضاء مثلاً کلہ، پائے،  وغیرہ کو بھی گوشت کے ساتھ رکھ کر تقسیم کرلیا جائے تو پھر تول کر تقسیم کرنا لازم نہیں ہوگا، بلکہ اندازے  سے کمی بیشی کے ساتھ تقسیم کرنا بھی جائز ہوگا۔گوشت کی تقسیم کا  سب سے بہتر  طریقہ یہ ہے کہ اس میں سے ایک حصہ غرباء میں دےدے اور ایک حصہ رشتہ داروں میں دےدے  اور ایک حصہ خود رکھے۔ لہذا  گھر کے افراد  مل کر اجتماعی قربانی کرتے ہیں اور گوشت تقسیم کیے بغیر گھر میں  اکٹھا رکھ دیتے ہیں  تو وہ اجتماعی طور پر باہمی رضامندی سے اس مستحب عمل کو ادا کرسکتے ہیں، اس طور پر وہ اجتماعی طور پر جانور کے گوشت کو تین حصوں میں تقسیم کردیں ایک فقراء کے لیے، ایک رشتہ داروں کے لیے، اور ایک اپنے لیے،  ورنہ بصورتِ دیگر ہر شریک اپنے حصے میں سے یہ تین حصے کرلے تو اس کے لیے یہ بہتر صورت ہوگی، نیز تین حصوں میں تقسیم کرتے ہوئے اختیار ہے، چاہے تو اندازے سے تین حصے بنالے، چاہے تول کر تین حصے بنالے۔اور اگر سائل کا مقصد اس بارے میں سوال کرنا ہے کہ انفرادی قربانی کرنے  کے بعد اس کا گوشت تول کر یہ دیکھنا کہ جانور سے کتنا گوشت نکلا ہے، کیا یہ جائز ہے یا نہیں؟ تو اس کا جواب یہ ہے کہ یہ جائز ہے، البتہ نیت خالص قربانی کی رکھے، گوشت مقصود نہ ہو۔ويقسم اللحم وزناً لا جزافاً إلا إذا ضم معه الأكارع أو الجلد) صرفاً للجنس لخلاف جنسه.(قوله: ويقسم اللحم) انظر هل هذه القسمة متعينة أو لا، حتى لو اشترى لنفسه ولزوجته وأولاده الكبار بدنة ولم يقسموها تجزيهم أو لا، والظاهر أنها لاتشترط؛ لأن المقصود منها الإراقة وقد حصلت.فقط والله أعلم
                                                  
عنوان: بچی کا عقیقہ والد کرے یا شوہر؟
سوال: بچی کا عقیقہ والد کرے یا شوہر؟
جواب: اگر مستحب اوقات (ساتویں دن، چودھویں دن، اکیسوے دن) میں عقیقہ نہ کیا گیا ہو تو موت تک عقیقہ کر سکتے ہیں اور جس کا عقیقہ کیا جارہا ہو، اس کا خرچہ جس کے ذمہ ہو، اصولی طور پر وہی عقیقہ کا خرچہ اٹھائے گا؛ لہذا صورتِ مسئولہ میں عقیقہ کا خرچہ شوہر پر ہوگا، البتہ اگر بچے کا نانا عقیقہ کرنا چاہے تو وہ بھی کرسکتا ہے، اور اس کے عقیقہ کرنے سے بھی استحباب حاصل ہوجائے گا، روایات میں ہے کہ رسول اللہ صلی اللہ علیہ وسلم نے حضرات حسنین رضی اللہ عنہما کا عقیقہ کیا۔فتاوی رحیمیہ میں ہے :جس کے ذمہ بچہ کا نفقہ واجب ہے، اسی کے ذمہ عقیقہ بھی ہے۔۔۔۔الخ(ج۱۰ / ص۶۱)مزید تفصیل کے لیے درج ذیل لنک پر فتویٰ ملاحظہ کیجیے:بچے کے عقیقے کے لیے باپ کا عقیقہ ہوا ہونا؟ / نانی نواسے کا عقیقہ کر سکتی ہےفقط واللہ اعلم
                                                  
عنوان: قربای واجب ہونے کی صورت میں جانور کے بقدر رقم صدقہ کرنے کا حکم
سوال: جس شخص پر قربانی واجب تھی اس نے جانور خریدنے کے بجائے اس کی قیمت ایک ضرورت مند کو دے دی  تو کیا اس کی قربانی ادا ہوگئی؟
جواب: جس شخص کے ذمہ قربانی واجب ہو  اس پر لازم ہے کہ جانور کو ذبح کر کے ہی اس واجب کو ادا کرے، صرف جانور کی قیمت کسی ضرورت مند کو دینے سے قربانی کا حکم یا وجوب ساقط نہیں ہوگا۔ فقط واللہ اعلم
                                                  
