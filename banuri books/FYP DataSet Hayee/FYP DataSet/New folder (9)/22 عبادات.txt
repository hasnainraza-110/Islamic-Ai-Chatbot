عنوان: بیرون ملک رہنے والا شخص قربانی کہاں کرے؟
سوال: ایک دوست ملائشیا میں ہے، وہ پوچھ رہا ہے کہ وہ ملائشیا میں قربانی کرسکتا ہے یا نہیں؟ اگر نہیں کرسکتا تو پھر کیا طریقہ ہوگا ؟ پاکستان پیسے بھجوانے ہوں گے؟
جواب: سائل کا مذکورہ دوست اگر صاحب نصاب ہے اور اس پر قربانی واجب ہے  تو  وہ ملائشیا میں قربانی کرسکتا ہے اور پاکستان میں بھی پیسے بھجوا کر قربانی کرواسکتا ہے۔ فقط  واللہ اعلم
                                                  
عنوان: قربانی کا وجوب
سوال: زید کے پاس سونا اور چاندی نہیں، صرف نقدی ہے 40 ہزار تک ہے،زید شادی شدہ ہے،کمپنی میں ملازم ہے،دو بچے ہیں،13 بہن بھائی ہیں،اپنے والد صاحب کے ساتھ ہی رہتا ہے،زید اپنی آمدن والد صاحب کو ہی دیتا ہے،زید کے والد صاحب بھی قربانی کرتے ہیں،ایسی صورت میں زید پر بھی قربانی لازم ہے یا نہیں؟ راہ نمائی فرمائیں۔
جواب: زید کی ملکیت میں مبلغ چالیس ہزارروپے موجود ہیں  تو اس پر قربانی  کرناواجب ہے، والد صاحب کی اپنی قربانی  زید کی طرف سے کافی نہیں ہوگی، البتہ اگرزید کے والد زید  (کے علم میں لاکر یا اس کی اجازت سے اس) کی طرف سے بھی قربانی کردیں توزید کی جانب سے قربانی ہوجائے گی۔فقط واللہ اعلم
                                                  
عنوان: بھینس کی قربانی کرنا
سوال: قربانی کے اعتبار سے جن آٹھ قسم کے جانوروں کی اجازت ہے ان میں بھینس اور بھینسا تو نہیں آتے پھر اس کی قربانی کیسے جائز ہے؟
جواب: بھینس اور بھینسا، گائے ہی کی ایک قسم ہے، اور گائے کی قربانی کا ذکر احادیث مبارکہ میں صریح لفظوں میں ملتا ہے، لہذا بھینس وبھینسے کی قربانی بھی جائز ہے۔فتح القدیر میں ہے:’’ويدخل في البقر الجاموس لأنه من جنسه ‘‘۔(22/106)فقط واللہ اعلم
                                                  
عنوان: اجتماعی قربانی میں حصہ لینا
سوال: ایک ٹرسٹ ۔۔۔ کی طرف سے اجتماعی قربانی کی ترتیب ہے، ان کی ترتیب یہ ہے کہ : 12 ہزار میں گائے کاحصہ ہے، اس میں کچھ گوشت ٹرسٹ والے بانٹ دیتے ہیں تقریباً 8 کلو ہمیں ملتا ہے؟ ہمیں ٹائم دیا جاتا ہے کہ مثلاً : دس بجے آپ کا بکرا ذبح کیا جائے گا ، دیکھنا چاہیں تو آکر دیکھتے ہیں؟ کیا قربانی کے وقت صاحبِ قربانی کا موجود ہونا ضروری ہے؟ نیز کیا یہ ادارہ معتبر ہے؟ علماء کرام کی زیر نگرانی ہے؟ راہ نمائی فرمائیں ۔
جواب: مذکورہ ادارے کے تحت اجتماعی قربانی میں حصہ لے سکتے ہیں۔ٹرسٹ اگر حصہ داروں کی اجازت سے کچھ گوشت غرباء میں تقسیم کرتا ہے تو درست ہے، البتہ ادارہ بلااجازت گوشت کم نہیں کرسکتا۔قربانی کے جانور کے ذبح کے وقت صاحبِ قربانی کاموجودہونالازم نہیں ، البتہ بہتریہ ہے کہ صاحبِ قربانی موجود ہو۔فقط واللہ اعلم
                                                  
عنوان: بی۔سی میں جمع کردہ رقم کی صورت میں قربانی کا حکم
سوال: اگرکہیں بی،سی ڈالی ہو اور ا س کے پیسے ابھی تک نہیں ملے، اور اس بی،سی  کی مجموعی رقم اس سے زیادہ ہو جس پر قربانی واجب ہوتی ہے،تو کیاایسی صورت میں قربانی کرنا واجب ہوگا یانہیں؟ اور اگر اتنی رقم بھر دی ہے جس پر قربانی واجب ہوتی ہوتواس صورت میں قربانی واجب ہوگی یانہیں؟
جواب: اگرکسی شخص نے  بی،سی میں اتنی رقم جمع کردی ہے جوساڑھے باون تولہ چاندی کی قیمت کے برابر ہو اور وہ  شخص مقروض بھی نہیں تو اس پرقربانی کرناواجب ہے۔اگر بی، سی کی مجموعی مالیت قربانی کے نصاب کے برابر ہے، لیکن بی، سی میں شامل شخص نے نصاب قربانی کے برابر رقم جمع نہیں کی اور اس کے علاوہ اس کے پاس کوئی مالیت بھی نہیں تو اس پر قربانی واجب نہیں۔فقط واللہ اعلم
                                                  
عنوان: قربانی کے جانور کے ہار ورسی کا حکم
سوال: قربانی کے جانور کے ساتھ جو رسی اور ہار وغیرہ آتے ہیں ان کو تو صدقہ کرنا ہوتا ہے، لیکن اگر الگ سے ہار ورسی وغیرہ خریدلیے جائیں تو ان کا کیا حکم ہے؟ ان کو آئندہ سال کے لیے رکھ سکتے ہیں ان کو بھی صدقہ کیا جائے گا؟
جواب: قربانی کے جانور کے لیے  الگ سے خریدے گئے ہار اور رسی وغیرہ کو  صدقہ کرناضروری نہیں، اپنے استعمال کے لیے یا آئندہ سال کے لیے بھی رکھ سکتے ہیں۔ فقط  واللہ اعلم
                                                  
عنوان: کس قدر نقد رقم پر زکاۃ اور قربانی واجب ہے؟
سوال: 1۔اگرکسی  شخص کے پاس سونا اور چاندی نہ ہو صرف نقدی ہو توکتنی نقدی ہو تو زکاۃ واجب ہوگی؟2۔اسی طرح قربانی کے لیے کتنی نقدی ہو تو قربانی واجب ہوگی؟ راہ نمائی فرمائیں۔
جواب: 1۔اگراڑتیس ہزار چار سوچھ روپے  (یعنی ساڑھے باون تولہ چاندی کی قیمت) کے بقدر نقدی ہے توزکاۃ واجب ہوگی۔2۔ساڑھے باون تولہ چاندی کی موجودہ قیمت کے برابر نقد رقم موجود ہو تو قربانی واجب ہے، اس پر سال گزرناشرط نہیں ہے۔نیز اگر نقد رقم نہ ہو لیکن ضرورت سے زائد ، سامان، گاڑی یامکان وغیرہ موجود ہو جس کی قیمت ساڑھے باون تولہ چاندی کے برابر ہوتب بھی قربانی واجب ہے۔(فتاویٰ بینات4/566،ط:مکتبہ بینات)چاندی کی قیمت بازارسے معلوم کی جاسکتی ہے۔اوپر جو رقم ذکر کی گئی وہ  اس سال (یعنی 1438ھ میں)حکومت نے جو چاندی کا نصاب مقررکیاتھا اس کے مطابق ہے۔فقط واللہ اعلم
                                                  
عنوان: اگر کوئی اہل کتاب ذبح کرتے وقت اللہ تعالی کا نام قصدا نہ لے اور پاس کھڑا ہوا کوئی مسلمان اس ذبح پر تکبیر پڑھ دے تو کیا اس ذبیحہ کا کھانا جائز ہو گا یا نہیں؟
سوال: اگر کوئی اہل کتاب ذبح کرتے وقت اللہ تعالی کا نام قصداً نہ لے اور پاس کھڑا ہوا کوئی مسلمان اس ذبح پر تکبیر پڑھ دے تو کیا اس ذبیحہ کا کھانا جائز ہو گا یا نہیں؟
جواب: قصداً تسمیہ (اللہ کانام) ترک کرنے سے جانور حلال نہیں ہوتا، نیز تسمیہ کا ذابح(ذبح کرنے والے)  کے لیے پڑھنا ضروری ہے ،اگر ذبح کرنے والا تسمیہ ترک کردے تو کسی اور کا پڑھنا معتبر   نہیں،لہذا صورت مسئولہ میں جس جانور  کو کسی اہل کتاب  نے ذبح کیا اور بسم اللہ قصداً ترک کردی تو اس کا کھاناحلال نہیں۔ کذا فی الدر المختار: لاتحل ذبیحۃ ۔۔۔۔۔تارک تسمیۃ عمداً( ج: ۶، ص: ۲۹۹) فقط واللہ اعلم
                                                  
عنوان: جس جانور کاایک ہی خصیہ ہواس کی قربانی
سوال: اگرقربانی کے جانورکاایک ہی خصیہ ہوتوکیاایسے جانورکی قربانی درست ہے؟
جواب: مذکورہ جانور کی قربانی درست ہے ۔ فقط واللہ اعلم
                                                  
عنوان: قرض دار شخص کے ہاتھ نصاب کے بقدر رقم نہ ہو تو کیا اس پر قربانی واجب ہے؟
سوال: ایک شخص کے پاس قربانی کے لیے نصاب سے زائد مال موجود ہے،  یہ شخص یہ مال کسی شخص کو قرض پر دے دیتا ہے، اب اس کے ہاتھ میں فی الوقت نصاب کے بقدر رقم نہیں ہے، کیا اس شخص پر قربانی واجب ہوگی؟
جواب: مذکورہ شخص پر قربانی واجب ہوگی، کیوں کہ قرض پر دیا ہوا مال مذکورہ شخص کی ملکیت ہے، اور قربانی واجب ہونے کے لیے نصاب کا مالک ہونا ضروری ہے، ہاتھ میں نصاب کے بقدرمال کا ہوناضروری نہیں ہے۔فقط واللہ اعلم
                                                  
عنوان: قربانی کا جانور گم ہوجائے یا مرجائے تو کیا حکم ہے؟
سوال: سوال یہ ہے کہ ایک شخص نے قربانی کے لئے جانورلیا،قربانی کے دن سے پہلے ہی جانورمرگیایاگم ہوگیا،اوراس شخص کے پاس اس وقت مزیدنقدرقم موجودنہیں،اوروہ شخص کوئی چیزبیچ بھی نہیں سکتاوقت کی کمی کے باعث،اوراس شخص کوکوئی ادھاربھی نہیں مل سکتا،ایسی صورت میں اس شخص کے لئے کیاحکم ہے؟
جواب: اگر صاحب نصاب آدمی نے قربانی کے لئے جانورخریداتھااورجانورقربانی سے قبل ہی مرگیایاگم ہوگیاتواس صورت میں اس شخص پر دوسری قربانی کرناواجب ہے،چاہے جانورادھارپرلے یاکوئی چیزفروخت کرکے قربانی کرے۔اگرقربانی کے ایام میں اس شخص نے قربانی نہیں کی توقربانی کے دن گزرنے کے بعداس پرایک متوسط جانور کی قیمت فقراء ومساکین پرصدقہ کرناواجب ہے۔اوراگرجانورخریدنے والاشخص غریب تھااورجانورقربانی سے پہلے مرگیایاگم ہوگیاتودوسری قربانی واجب نہیں۔فقط واللہ اعلم
                                                  
عنوان: جس جانور كے سينگ جڑ سے كاٹ دئے گئے هوں اس كي قربانى
سوال: کیاکٹے ہوئے سینگ والے جانورکی قربانی درست ہے؟یعنی ایساجانور جس کے سینگ جڑ سے کاٹ دیئے گئے ہوں ،اس جانورکی قربانی کرناجائزہے؟
جواب: جس جانورکے سینگ جڑ سے ٹوٹ گئے ہوں یاجڑسے اکھاڑ دیئے گئے ہوں جس کااثر دماغ پر ہوا ہو توایسے جانورکی قربانی درست نہیں ہے۔فقط واللہ اعلم
                                                  
عنوان: بھینس اور بھینسے کی قربانی کا حکم
سوال: بھینس اور بھینسا تو ان آٹھ جانوروں میں نہیں آتے جن کی قربانی کی اجازت ہے، تو کیا ان کی قربانی جائز ہے؟
جواب: بھینس اور بھینسا، گائے ہی کی ایک قسم ہے، اور گائے کی قربانی کا ذکر تو احادیث میں صاف اور صریح لفظوں میں ملتا ہے، لہذا بھینس وبھینسے کی قربانی جائز ہے. واللہ اعلم
                                                  
عنوان: خصی جانور کی قربانی کا حکم
سوال: ایک جانور کا پیدائشی ایک خصیا نہیں کیا اس کی قربانی جائز ہے؟ قربانی تو دور ہے لیکن ہم لوگ ابھی سے ہی جانور منتخب کرنا شروع کر دیتے ہیں .
جواب: مذکورہ جانور کی قربانی درست ہے ۔ اگر دونوں خصیتین نہ ہوں یا نکال کر جانور کو خصی کردیا جائے تب بھی قربانی جائز ہے ۔ فقط واللہ اعلم
                                                  
عنوان: عقیقہ کے جانور کی شرائط
سوال: کیاعقیقہ میں بغیردانت کے بکری کی قربانی ہوجاتی ہے؟اورعقیقہ کے جانورکی کیاشرائط ہیں؟
جواب: عقیقہ کے لیے جانوروں میں ان شرائط کاہوناضرروی ہے جوشرائط قربانی کے جانوروں کے لیے ہیں۔یعنی جن جانوروں کی قربانی درست ہے ان سے عقیقہ کرنابھی درست ہے۔عقیقہ اورقربانی کے لیے جانوراوران کی عمریں مندرجہ ذیل ہیں:۱۔بکرا وغیرہ چھوٹاجانور ایک سال کی عمرکاہو۲۔گائے ،بیل بھیس وغیرہ دوسال کی۳۔اونٹ پانچ سال کاہوناضروری ہے،اگرمذکورہ جانوروں کی عمریں متعینہ عمروں سے کم ہیں توقربانی اورعقیقہ درست نہیں۔البتہ اگربھیڑ اوردنبہ ایک سال سے کم اورچھ مہینے سے زائدکاہومگراتنافربہ ہوکہ ایک سال کامعلوم ہوتاہوتواس کی قربانی وعقیقہ درست ہے۔باقی اگر عقیقہ کرنے والی بکری کی عمر مذکورہ حد تک پہنچ چکی ہو اہو اور دانت نہ ہو تب بھی عقیقہ درست ہوگا۔فقط واللہ اعلم
                                                  
عنوان: مالدار اولاد کی قربانی کا حکم
سوال: غنی کی اولاد جب بڑی کاروباری ہو تو اس پر کن صورتوں میں قربانی لازم ہے اور کن میں نہیں ہے؟
جواب: جس شخص کے پاس بھی زکوۃ کے نصاب کے بقدر مال موجود ہو، چاہے اس پر ایک سال کا عرصہ گزرا ہو یا نہ گزرا ہو، اس پر قربانی فرض ہوتی ہے، لہذا اگر مذکورہ شخص کے پاس اتنا مال ہو تو اس پر قربانی فرض ہے، اور اس کی اولاد میں سے جس کے پاس  انفرادی طور پر اتنا مال ہو ان پر بھی قربانی فرض ہوگی، اولاد کی قربانی باپ پر فرض نہیں، البتہ اگر گھر کا سربراہ ہونے کی حیثیت سے وہ اولاد کے علم میں لاکر ان کی طرف سے قربانی کرلے تو ان کا فرض ادا ہوجائے گا. واللہ اعلم
                                                  
عنوان: قربانی کے ایام میں قربانی نہ کرسکا اب کیاکرے؟
سوال: اگرصاحب نصاب آدمی قربانی نہ کرسکے اوراگلے سال دوبکرے یادو حصے ملالے توکیاقربانی ہوجاتی ہے؟میں نے اس سال اسی طرح کیاہے؟قرآن وحدیث کی روشنی میں ایساکرناکیساہے؟
جواب: اگرقربانی کے ایام گزرجائیں اورصاحب نصاب شخص نے قربانی ہی نہ کی تواب قربانی کی قضاء تونہیں ہوتی البتہ اس صورت میں ایک متوسط بکرا یا بکری یا اس کی قیمت صدقہ کرنا ضروری ہے،بعض کے نزدیک قربانی کے ایک حصے کے برابررقم صدقہ کرنا کافی ہے۔اگرآپ نے گزشتہ سال کی قربانی کے بدلے ایک کے بجائے دو جانور ذبح کیے یا ایک کے بجائے دو حصے ملائے ہیں تو  قربانی کی قضا نہیں ہوئی ہے۔شروع میں ذکر کردہ تفصیل کے مطابق عمل کریں گے تو گزشتہ واجب ادا ہوگا۔ (1)فقط واللہ اعلم
                                                  
عنوان: کیاکھیرے جانورکی قربانی درست ہے؟
سوال: کیاکھیرے جانورکی قربانی درست ہے؟یعنی جودودانت سے کم ہو۔
جواب: دانت نہ ہو ں تو قربانی جائز نہیں لیکن عمر پوری ہو تو قربانی جائز ہے کیونکہ اصل عمر ہے اور دانت عمر پوری ہونے کی علامت ہے۔بیوپاری اگر کہے کہ عمر پوری ہے تو اس کے بیان پر اعتماد نہیں کیا جاسکتا البتہ اگر گھر کا پلا ہوا جانور ہے اور عمر پوری ہے تو قربانی جائز ہے اگر چہ دانت پورے نہ ہوں۔عمر کا حکم یہ ہے کہچھوٹے جانوروں کی عمرایک سال ،گائے،بیل،بھینس وغیرہ کادوسال اوراونٹ کاپانچ سالہ ہوناشرط ہے۔البتہ بھیڑ اوردنبہ چھ ماہ کاہولیکن فربہ ہونے کی صورت میں سال بھرکامعلوم ہوتاہوتواس کی قربانی بھی جائزہے۔فقط واللہ اعلم
                                                  
عنوان: جانور کی کتنی رگیں کٹناضروری ہیں؟
سوال: جانور کے گلے میں کتنی رگیں ہوتی ہیں؟ جانور کے حلال ہونے کیلئے کم از کم کتنی کٹ جائیں تو جانور حلال ہوگا؟
جواب: کل چاررگیں ہوتی ہیں ،ذبح کرتے وقت جانورکے گلے کویہاں تک کاٹاجائے کہ نرخرے کے دائیں بائیں چاروں رگیں کٹ جائیں ،لیکن اگر ان میں  سے تین بھی کٹ جائیں تب بھی ذبح درست اورجانورحلال ہے۔فقط واللہ اعلم
                                                  
عنوان: قربانی کے لیے شہرمیں کسی بھی مقام پرعید کی نمازکاہوجاناکافی ہے
سوال: شہر میں ایک جگہ نماز عید ہوگئی، جن لوگوں نے وہاں نماز عید پڑھ لی وہ جانور کی قربانی کر رہے تھے تو میں نے بھی جانور کی قربانی کروا لی، اس کے بعد میں نماز عید پڑھنے چلا گیا جہاں کچھ دیر سے نماز عید کا وقت مقرر تھا۔ کیا میری قربانی ہوگئی؟
جواب: عید کے دن شہر میں کہیں بھی عید کی نماز ادا ہوجائے تو قربانی کے جانور کو ذبح کرنا جائز ہے، اگر قربانی کرنے والے نے عید کی نماز نہیں پڑھی مگر شہر کی کسی بھی مسجد میں عید کی نماز اداہوگئی تو اس صورت میں عید کی نماز پڑھے بغیر بھی قربانی کرسکتا ہے کیونکہ خود قربانی کرنے والے کا عید کی نماز سے فارغ ہونا قربانی کے لیے شرط نہیں ہے بلکہ مسجد یا عید گاہ میں عید کی نماز ہوجانا کافی ہے۔اگر شہر میں ایک مقام پر عید کی نماز ہوچکی ہے لیکن دوسری جگہ ابھی عید کی نماز نہیں ہوئی تب بھی قربانی کے جانور کو ذبح کرنا جائز ہے۔
                                                  
عنوان: نبی کریم صلی اللہ علیہ وسلم،صحابہ اورمرحومین کی طرف سے قربانی کرنا
سوال: 1۔کیا ہم نبی کریم صلی اللہ علیہ وسلم ،صحابہ کرام اور اپنے مرحومین اور کی طرف سے قربانی کرسکتے ہیں؟2۔اگرکسی کے پاس استطاعت ہواوروہ اپنے نابالغ بچوں کی طرف سے قربانی کرناچاہےتوکرسکتاہے یانہیں؟3۔اگربیوی صاحب نصاب ہے توکیاوہ اپنی قربانی کی رقم کوددے گی یاشوہراس کی طرف سے قربانی کرسکتاہے؟
جواب: نبی کریم صلی اللہ علیہ وسلم   کی جانب سے قربانی کرنادرست اورباعث ثواب ہے،روایات میں ہے کہ حضرت علی رضی اللہ عنہ ایک دنبہ اپنی جانب سے اورایک دنبہ نبی کریم صلی اللہ علیہ وسلم کی جانب سے قربانی کرتے تھے۔نیزصحابہ کرام اور اپنے مرحومین کی طرف سے قربانی کرنادرست ہے۔اس کی دوصورتیں ہیں:1۔اگرمیت کی طرف سے قربانی کرناچاہیں توہرایک مرحوم کے لیے ایک حصہ رکھناہوگا۔2۔اگراپنی طرف سے نفلی قربانی کرکے اس کاثواب تمام مرحومین کوپہنچاناچاہے تویہ بھی درست ہے۔احادیث سے ثابت ہے کہ نبی کریم صلی اللہ علیہ وسلم نے بھی ایک قربانی کرکے اس کاثواب پوری امت کو بخشاتھا۔2۔نابالغ اولادکی طرف سے قربانی والدپرواجب تونہیں البتہ مستحب ہے،اگرنابالغ اولادکی طرف سے قربانی کریں گے توثواب ملے گااورقربانی درست ہے۔3۔اگربیوی صاحب نصاب ہے تواس پرقربانی واجب ہے،اس پرضروری ہوگاکہ اپنی طرف سے ایک حصہ قربانی کرے،شوہرپربیوی کی طرف سے قربانی ضروری نہیں،البتہ اگربیوی کی اجازت سے یااسے اطلاع دے کرشوہراس کی طرف سے بھی ایک حصہ قربانی کرے توبیوی کی طرف سے قربانی اداہوجائے گی۔
                                                  
عنوان: اجتماعی قربانی سے متعلق متفرق مسائل
سوال: ہم گذشتہ کئی سالوں سے مختلف رفاہی اور خدمت خلق کے کاموں میں مصروف عمل ہیں ۔ جن میں سے ایک کام وقف قربانی ہے۔ ایک بڑی تعداد میں لوگ قربانی وقف کرتے ہیں اور ہمیں قربانی کی رقم جمع کرواکے اپنی قربانی کا وکیل بنادیتے ہیں اور ہم عید قرباں کے دن ان کی قربانی مستحقین ،نادار اور مہاجرین تک پہنچاتے ہیں ۔ان وقف قربانیوں سے متعلق دو مسائل میں آپ کی رہنمائی درکار ہے۔1۔قربانیوں کا ایک بڑا حصہ افغانستان سے ملحقہ سرحدی ،قبائلی اور افغان علاقوں میں قربان کیا جاتا ہے ۔ان میں مسئلہ یہ ہے کہ واقفین کے ہاں ابھی (٩)نوذوالحجہ ہوتی ہے جب کہ قربانی کی جگہ دس ذوالحجہ ہوجاتی ہے اس میں واقف کی جگہ کا اعتبار ہے یا قربانی کی جگہ کا،واقف کے پاس اگر نوتاریخ ہو اور قربانی کی جگہ دس تاریخ تو کیا قربانی کی جاسکتی ہے یا نہیں؟2۔ان وقف قربانیوں میں زیادہ حصہ تو نفل قربانیوں کا ہوتا ہے لیکن کچھ مقدار واجب قربانیوں کی بھی ضرور ہوتی ہے ۔یہ نظم تو ہم نے بنایا ہے کہ کس فرد کی قربانی کہاں ہورہی ہے اس کا باقاعدہ ایک منظم اورمربوط سسٹم سے کسی وقت بھی معلوم کیا جاسکتا ہے۔البتہ نفل وواجب میں امتیاز کی کبھی ضرورت محسوس نہیں کی گئی۔گذشتہ ایک دوسالوں میں یہ مسئلہ درپیش آیا کہ قربانی کیلئے ایک جانور خریدا گیا لیکن وہ قربانی سے قبل مر گیا اور قربانی نہیں ہوسکی۔اس صور ت میں کیا حکم ہے ؟٭…اس قربانی کے شرکاء کا اطلاع دی جائے ؟ ٭…یہ قربانی ان کیلئے دوبارہ ضروری ہے یانہیں؟٭… یاہمارے پاس عطیات کی جو رقوم موجود ہوں اس میں سے قربانی کردی جائے؟ ہمارے لئے اور اصحاب قربانی کیلئے اس صورت میں کیا حکم ہے۔٭…اگر قربانی کے کچھ حصص نفل اور کچھ واجب ہیں تو پھر حکم کیا ہے؟  اس باب میں آپ کی جامع اور مدلل رہنمائی اس کارخیر کو مزید منظم ،بہتر اور تابع شریعت بنانے میں معاون ثابت ہوگی۔
جواب: قربانی میں واقف یعنی قربانی کرنے والے اورقربانی کے جانوردونوں کااعتبارکیاجائے گا۔یعنی دونوں کے اعتبارسے جوعیدکے مشرکہ دن ہوں گے ان میں قربانی کرنالازم ہوگا۔مثلاً واقف کے ہاں نوذی الحجہ ہے جبکہ قربانی کے مقام پردس ذی الحجہ ہوچکی ہے تواس صورت میں گیارہ اوربارہ ذی الحجہ کے ایام چونکہ ان دونوں کے مشترکہ عیدکے ایام ہیں لہذا اس صورت میں نوتاریخ ک کوقربانی درست نہیں ہوگی بلکہ دس یا گیارہ تاریخ کومشترکہ ایام میں قربانی کرنی ہوگی۔اگرقربانی سے قبل قربانی کاجانورمرجاتاہے توقربانی کرنے والے کواطلاع دے دینی چاہیے،ممکن ہے کہ واجب قربانی کے لیے حصہ ڈالاگیاہو،اورواجب قربانی میں اگرجانورمرجاتاہے توفریضہ ساقط نہیں ہوتابلکہ مالدارآدمی پردوسرے جانورکی قربانی لازم ہوتی ہے۔البتہ غریب آدمی کے حق میں چونکہ جانورمتعین ہوجاتاہے لہذا جانورکے مرنے سے اس پردوبارہ قربانی لازم نہیں۔واقف کے جانورکے مرجانے کی صورت میں عطیات کی مدمیں جمع ہونے والی رقم سے واقف کی طرف سے قربانی درست نہیں۔اگرقربانی کے جانورمیں کچھ حصے نفل قربانی کے ہوں اورکچھ واجب قربانی کے توسب کی قربانی درست ہے اس لیے کہ نیت سب کی ثواب اوررضاء الہٰی کی ہے ۔فقط واللہ اعلم
                                                  
عنوان: مجنون کا ذبیحہ
سوال: پاگل مجنون آدمی کا ذبیحہ حلال ہے یا حرام؟
جواب: جو شخص مکمل طور پر پاگل اور دیوانہ ہو، نہ ذبح کرنے کی سمجھ رکھتا ہو اور نہ ہی بسم اللہ پڑھنا جانتا ہو، اس کا ذبیحہ حلال نہیں ہے۔
                                                  
عنوان: قربانی کے جانورسے نفع اٹھانا
سوال: قربانی کی نیت سے بکری خرید کر اس کو گھر میں رکھا ہے، اس کیلئے گھاس وغیرہ پیسوں پر لاتے ہیں۔ کیا ایسی صورت میں اس بکری سے دودھ نکال کر اپنے استعمال میں لانا جائز ہے؟
جواب: قربانی کے جانورکوکچھ دن پہلے سے پالنا،مانوس کرنااورپھرقربان کرنازیادہ افضل ہے،اورزیادہ ثواب کابھی باعث ہے،تاہم اس کے باوجودقربانی کی نیت سے جانورخریدنے کے بعداس سے کسی بھی طرح  کانفع اٹھانادرست نہیں،یعنی نہ اس پرسواری کی جاسکتی ہے نہ اس کے بال کاٹے جاسکتے ہیں اورنہ ہی اس کادودھ دھویاجاسکتاہے،اگرکسی نے ایساکیاتواسے صدقہ کردے ،اوراگردودھ نکال کراستعمال کرلیاتواب اس کی قیمت کاصدقہ کرناواجب ہے۔
                                                  
عنوان: صاحب نصاب نے اگرقربانی نہ کی توایک حصہ کے بقدرقیمت صدقہ کرنالازم ہے۔
سوال: اگر قربانی کے دن گذر گئے اور مالدار صاحب نصاب آدمی نے قربانی نہ کی تو اب وہ گائے کے ساتویں حصہ کی قیمت بھی صدقہ کر سکتا ہے یا ایک بکرا کی ہی قیمت صدقہ کرنا ضروری ہے۔
جواب: اگرقربانی کے ایام گزرجائیں اورصاحب نصاب شخص نے قربانی ہی نہ کی تواس صورت میں ایک متوسط بکرا یا بکری یا اس کی قیمت صدقہ کرنا ضروری ہے،بعض کے نزدیک قربانی کے ایک حصے کے برابررقم صدقہ کرنا کافی ہے۔
                                                  
عنوان: مکان کرایہ پردے رکھاہوتوقربانی واجب ہے یانہیں؟
سوال: اگر کسی کے پاس ایک ہی مکان ہے لیکن اس میں وہ خود نہیں رہتا بلکہ کرایہ پر دے رکھا ہے اور وہ خود کرایہ کے گھر میں رہتا ہے تو کیا اس گھر کی وجہ سے اس پر قربانی واجب ہوجائے گی؟
جواب: ہرعاقل بالغ  مقیم شخص جس کی ملکیت میں ساڑھے باون تولہ چاندی یااس کی قیمت کے برابرنقدرقم یاضرورت سے زائدسامان یارہائش کے مکان سے زائدمکان یاجائیدادیاضرروت سے زائدگھریلوسامان یامال تجارت وغیرہ موجودہوتوایسے شخص پر قربانی واجب ہے۔صورت مسئولہ میں چونکہ یہ مکان فی الحال حاجت اصلیہ سے زائدہے لہذامذکورہ شخص پرقربانی کرناواجب ہے۔
                                                  
عنوان: دو آدمیوں کے ذبح کرنے کی صورت میں دونوں کا تسمیہ پڑهنا واجب ہے
سوال: اگر جانور کو ذبح کرنے کے لئے دو آدمیوں نے چھری پکڑی ہو اور ایک تکبیر پڑھےلیکن دوسرا نہ پڑھے تو جانور حلال ہوگا؟اگر جس نے تکبیر نہیں پڑھی وہ تھوڑا سا گلا کاٹ کر ہٹ جائے اور دوسرا پورا ذبح کردے تو ٹھیک ہے؟
جواب: جانور کو ذبح کرنے والے کےلئے بسم اللہ اللہ اکبر پڑھنا واجب ہے، اگر ذبح کرنے والے بیک وقت دو افراد ہوں تو دونوں کے لئے بسم اللہ پڑھناواجب ہے، لہذا پہلی صورت میں اگر دونوں میں سے کسی ایک شخص نے قصدا اور جان بوجھ کر بسم اللہ چھوڑی ہو تو جانور حلال نہ ہوگا، اور دوسری صورت میں بھی پہلے ذبح کرنے والے کے جان بوجھ کر بسم اللہ چھوڑنے کی صورت میں جانور حلال نہیں ہوگا، البتہ بھول،کر چھوڑنے کی صورت میں حلال ہوگا، واللہ اعلم!
                                                  
عنوان: جامعہ بنوری ٹاؤن کو کھالیں کیوں دی جائیں؟
سوال: بعض لوگ کہہ دیتے ہیں کہ جامعہ بنوری ٹاؤن کے پاس فنڈ کی کمی نہیں، انہیں کھالوں کی کیا ضرورت ہے؟ کھالیں دیگر غریب مدارس میں دینی چاہئیں۔ اس کا کیا جواب دیا جائے؟ رہنمائی فرمادیں۔
جواب: کھالوں کا بہترین مصرف ہونے کے اعتبار سے جامعہ اور دیگر تمام دینی مدارس کے مستحق طلبا برابر ہیں، قربانی کرنے والے اہل خیر اس سلسلے میں خود مختار ہیں کہ جس تعلیمی ادارے کے متعلق وہ یقین رکھتے ہوں کہ وہاں ان کی کھال صحیح مصرف میں استعمال ہوگی اور اس ادارے کو مالیات کے سلسلے میں تعاون کی ضرورت ہے وہ اس ادارے کو کھال دے سکتے ہیں۔ تاہم یہ کہنا کہ جامعہ کو فنڈز کی ضرورت ہی نہیں ہے، تو اس سلسلے میں عرض یہ ہے کہ جامعہ علوم اسلامیہ بنوری ٹاؤن ایک وسیع الخدمات دینی تعلیمی اور غیر سیاسی ادارہ ہے جہاں مختلف اہل خیر حضرات اپنے اعتماد اور جامعہ کے شفاف نظام مالیات کے پیش نظر  الحمد للہ مختلف مدات میں تعاون بھی کرتے ہیں، البتہ جو ادارہ جتنے بڑے  پیمانے پر خدمات میں مصروف ہو اور جہاں کثیر تعداد میں طلبا زیر تعلیم ہوں اس ادارے کی ضروریات بھی اتنی ہی زیادہ ہوتی ہیں اور اس ادارے کو مالیاتی تعاون کی ضرورت بھی اسی قدر زیادہ ہوتی ہے، اس لیے فنڈز کی ضرورت بہرحال جامعہ کو رہتی ہے۔
                                                  
عنوان: خود قربانی کے عمل میں شرکت کرنا افضل ہے یا حصہ رکھوا دینا
سوال: قربانی کے لیے حصہ ملانا کیسا ہے؟ آج کل جس طرح قربانی میں حصہ ملایا جاتا ہے  لیکن نہ وہ جانور دیکھتے ہیں نہ ہی انہیں حصہ داروں کا پتہ ہوتا ہے اور نہ ہی قربانی کے وقت حصہ دار موجود ہوتے ہیں، قرآن وحدیث کی رو سے وضاحت فرمادیں، ایسے حصہ ملانا کیسا ہے؟
جواب: قربانی کرنے کی سب سے بہترین صورت یہی ہے کہ از خود جانور لے کر اس کی ذبح ہونے تک کے مراحل میں شامل ہوا جائے، خود نبی کریم صلی اللہ علیہ وسلم سے ثابت ہے کہ آپ نے از خود اپنے دست مبارک سے دو مینڈھے ذبح کیے،(ترمذی، ابن ماجہ)  نیز ایک حدیث میں ہے نبی کریم صلی اللہ علیہ وسلم نے سیدتنا فاطمہ الزہراء رضی اللہ عنہا سے فرمایا کہ قربانی کے وقت قربانی کے جانور کے پاس رہ کر (قربانی ہوتے دیکھو)۔(مستدرک حاکم)  چنانچہ جس شخص کو جس قدر  استطاعت ہو وہ قربانی کرنے کے سلسلے میں جانور خریدنے سے لے کر اس کے ذبح تک کسی قسم کی مشقت اٹھانے سے دریغ نہ کرے۔ تاہم اگر کسی مجبوری کی بنا پر کوئی شخص ازخود ان مراحل یا ان میں سے کسی مرحلے کو طے کرنے سے عاجز ہو، اور حصہ رکھوا کر قربانی کرتا ہے، تو قربانی کا واجب  بہرحال ادا ہوجائےگا, گو کہ سنت کے ثواب سے محروم رہے گا۔
                                                  
عنوان: قربانی کے جانور کی دم کا تہائی حصہ کٹا ہوا ہو تو اس کی قربانی درست نہیں
سوال: جانور کی دم اگر تہائی حصہ کٹی ہوئی ہو تو اس کی قربانی جائز ہے کہ نہیں؟
جواب: جس جانور کی دم کا تہائی یا اس سے زیادہ حصہ کٹا ہوا ہو، اس کی قربانی درست نہیں ہے۔
                                                  
عنوان: کیا تیرہ ذو الحجہ کو قربانی کی جاسکتی ہے
سوال: کیا تیرہ ذوالحجہ کو بھی قربانی کرسکتے ہیں برائے مہربانی رہنمائی فرمائیں
جواب: بارہ ذو الحجہ کو سورج کے غروب ہونے سے پہلے پہلے تک قربانی کی جاسکتی ہے۔تیرہ ذو الحجہ کو قربانی نہیں کی جاسکتی۔
                                                  
عنوان: کمائی نہ کرنے والی صاحب نصاب عورت پر قربانی ہے یانہیں؟
سوال: میرے والد  گھر کے سربراہ ہیں، انہوں نے اپنی کمائی سے میری والدہ کو سونے کا  ایک سیٹ دیا ہے جس کی مالیت تقریبا دو لاکھ  روپے ہے، اسی طرح  میں نےبھی اپنی کمائی سے اپنی بیوی کو  ایک سیٹ دیا ہے،  یہ دونوں خواتین ہاوس وائف ہیں اور خود کماتی نہیں ہیں، مجھے یہ پوچھنا  ہے کہ کیا ان دونوں پر قربانی واجب ہے؟
جواب: مذکورہ صورت میں اگر سیٹوں کی مقدار  ساڑھےسات تولہ سونے سے کم ہے اور ان دونوں خواتین کے پاس کچھ نقدی بھی ہے تو دونوں پر قربانی واجب ہے، البتہ اگر آپ کے والد اور آپ  ان کی طرف سے قربانی کرلیں تب بھی  ان کا واجب ادا ہوجائے گا،اور اگر زیور کی مقدار ساڑھے سات تولہ سے کم ہے اور ان کے پاس نقدی  بھی نہیں ہے تو ان پر قربانی واجب نہیں ۔ واللہ اعلم!
                                                  
عنوان: قربانی کا وجوب کب ہوگا؟
سوال: میرے والد نے اپنی کمائی سے میری والدہ کو سونے کا ایک سیٹ دیا ہے، جس کی مالیت تقریبا دو لاکھ روپے ہے۔ کیا میری والدہ پر قربانی واجب ہے؟میں نے خود اپنی بیوی کو سونے کا سیٹ بنا کر دیا ہے۔ کیا ان پر قربانی واجب ہے؟
جواب: دونوں صورتوں میں اگر اس سونے کے سیٹ کی ملکیت آپ کی والدہ  اور بیوی ہی کی ہے، اور اس سونے کے سییٹ کی مقدار ساڑھے سات تولہ سونے کی ہے یامقدار ساڑھے سات تولہ سونے کی تو نہیں ہے لیکن اس سیٹ کے ساتھ ساتھ آپ کی والدہ  اور آپ کی بیوی کے پاس ا پنی ملکیت میں کچھ نقد رقم بھی موجود ہے،  توآپ کی والدہ  اور آپ کی بیوی دونوں پر قربانی کرنا واجب ہوگا۔ اگر اس سونے کی سیٹ کی مقدار ساٹھے سات تولہ سونے کی نہیں ہے، یا اس سیٹ کے علاوہ ان دونوں کی ملکیت میں نقد رقم کچھ بھی موجود نہیں ہے، تو ان پر قربانی واجب نہیں ہوگی۔یاد رہے کہ قربانی کے واجب ہونے کے لیے اس نصاب پر سال کا گزرنا ضروری نہیں ہے۔
                                                  
عنوان: کیا قربانی میں جانور کاٹنا افضل ہے یا غریب کی مدد کرنا
سوال: کیا قربانی میں جانور کاٹنا افضل ہے، یا یہ کہ بجائے قربانی وہ رقم کسی غریب کو دے دی جائے۔
جواب: قربانی کرنا ایک مستقل عبادت ہے،اور غریب کی مددایک  دوسری  عبادت ہے۔ایک عبادت کو بنیاد بنا کر کسی دوسری عبادت کو چھوڑنا کوئی معقول  بات نہیں۔ مزید یہ کہ قربانی کرنا غریب کی مدد کرنے سے مانع نہیں ہے، اسی طرح غریب کی مدد کرنا قربانی کرنے سے مانع نہیں ہے۔ البتہ قربانی کے ایام میں قربانی کرنا افضل ہی نہیں بلکہ جس پر قربانی واجب ہے اس پر ضروری ہے۔حدیث میں ارشاد نبوی منقول ہے کہ خدا تعالی کے ہاں عید الاضحی کے ایام میں خون بہانے سے برتر کوئی عمل نہیں ہے۔ ایک اور حدیث میں وارد ہے کہ جو شخص قربانی کی استطاعت رکھتا ہو اور قربانی نہ کرے تو وہ ہماری عیدگاہ کے قریب (عید کی نماز) پڑھنے ہی نہ آئے۔ دونوں احادیث سے قربانی کی اہمیت خوب واضح ہوتی ہے۔اگر آپ پر قربانی کرنا واجب ہے تو قربانی ہی کرنا ضروری ہے اور اگر قربانی نہ کی تو واجب چھوڑنے کا گناہ ہوگا۔
                                                  
عنوان: جانور کے پیٹ کاٹنے سے قبل گردن الگ کرنا
سوال: کیا فرماتے ہیں علمائے دین اس مسئلے میں کہ جانور کی قربانی کے دوران جانور کے پیٹ پر چیرا لگانے سے قبل اس کی گردن جسم سے الگ کی جا سکتی ہے یا نہیں۔
جواب: جانور کے ذبح کے بعد اس کے ٹھنڈے ہوجانے سے قبل گردن کا جدا کردینا مکروہ ہے۔ جانور کے ٹھنڈے ہوجانے کے بعد کسی بھی وقت گردن جسم سے علیحدہ کی جا سکتی ہے۔
                                                  
عنوان: بینک ملازم کا اجتماعی قربانی میں قرض لے کر حصہ رکھوانا
سوال: بینک میں ملازمت پیشہ افراد مدرسہ اسلامیہ کے زیر انتظام اجتماعی قربانی میں حصہ لینا چاہتے ہیں اگر وہ کسی سے قرض لے کر حصہ ڈالیں جس کی آمدن حلال ھو تو کیا یہ طریقہ ٹھیک ہےیا بینک میں ملازمت کرنے والا کبھی بھی اجتماعی قربانی میں حصہ نہیں لے سکتا جب تک وہ بینک میں ملازم ہے؟ براءے مہربانی جواب جلد دیں نوازش ہو گی.جزاک اللہ خیراً.
جواب: حرام آمدن والا شخص، حلال آمدن والے شخص سے قرضہ لے کر، ان پیسوں سے اجتماعی قربانی میں شرکت کر سکتا ہے۔
                                                  
عنوان: ایک گائے سے تین بیٹوں اور ایک بیٹی کا عقیقہ کرنے کا حکم
سوال: تین بیٹے اور ایک بیٹی کے عقیقہ کے لیے ایک گائے کاٹنا جائژ ہے
جواب: جائز ہے، دو دو حصوں میں تینوں بیٹوں کی اور ایک حصہ بیٹی کے لیے عقیقے کی نیت کرلیں۔
                                                  
عنوان: قربانی کس پر واجب ہے؟
سوال: قربانی کس مسلمان پر فرض ہے؟
جواب: قربانی ہر اس مسلمان عاقل بالغ مقیم پر واجب ہوتی ہے جس کی ملک میں ساڑھے باون تولہ چاندی یا اس کی قیمت کا مال اس کی حاجات اصلیہ سے زائد موجود ہو۔ یہ مال خواہ سونا چاندی یا اس کے زیورات ہوں یا مال تجارت یا ضرورت سے زائد گھریلو سامان یا مسکونہ مکان سے زائد کوئی مکان، پلاٹ وغیرہ۔ قربانی کے معاملے میں اس مال پر سال بھر گزرنا بھی شرط نہیں ہے۔
                                                  
عنوان: قربانی کے بڑے جانور میں سات حصے رکھنا ضروری ہیں؟
سوال: قربانی کے بڑے جانور میں لازم ہے کہ سات ہی حصے کیے جائیں؟ یا تین چار حصے بھی رکھے جا سکتے ہیں؟
جواب: قربانی کے بڑے جانور میں ایک سے لے کر سات تک جس قدر حصے رکھنا چاہیں رکھے جا سکتے ہیں۔ البتہ سات سے زیادہ نہیں رکھ سکتے ہیں۔
                                                  
عنوان: قربانی کی کھال کا مصرف
سوال: قربانی کے موقعہ پر ہماری قربانی کی کھالیں زبردستی چھین لی جاتی ہیں، اگر ہم انہیں کھال نہ دینا چاہتے ہوں، پھر بھی وہ اصرار کر کے کھال لے جائیں، تو ہم کیا کریں؟ اگر کسی جانور میں ایک سے زائد افراد شریک ہوں، اور ان میں سے ایک کسی جگہ کھال دینے پر مطمئن ہو، دوسرے شرکا راضی نہ ہوں، تو وہ کیا کریں؟ ایسے لوگ جو زبردستی کھال لیتے ہیں اور درست مصرف میں استعمال نہیں کرتے ہیں، ہمارے محلے کے لوگ ان کا ساتھ دیتے ہیں، کیا ہم ان کے لیے ہدایت کی دعا کر سکتے ہیں؟
جواب: یہ تو معلوم ہے کہ کھال غلط مصرف میں استعمال ہوگی، اس لیے استطاعت ہونے کی صورت میں بہتر یہ ہے کہ آپ کھال کی قیمت کے بقدر رقم صدقہ کردیں۔ اور اگر ایک سے زائد شرکا ہوں اور سب کسی اچھی جگہ کھال دینے پر متفق ہوں اور ایک نہ ہو تو اس ایک شرکا اس کی حصے کی قیمت دے سکتےہیں یا کھال بیچ کر اس کا حصہ دیا جاسکتا ہے،اور سب شرکا غلط مصرف میں دینے پر مصر ہوں اور ایک شریک اختلاف کرہاہو تو وہ استطاعت ہونے کی صورت میں اپنے حصے کے بقدر کھال کی قیمت کی رقم صدقہ کردے۔ وہ تمام لوگ جو کھال کو غلط مصرف میں استعمال کرتے ہیں ان کے لیے ہدایت کی دعا کی جاسکتی ہے بلکہ کرنی چاہیے۔
                                                  
عنوان: حاملہ جانور کی قربانی
سوال: سوال:ڈاکٹری معائنہ سے پتہ چل جائے کہ جانور حاملہ ہے اور اس جانورکا جنین مرچکا ہے تواس جانور کو ذبح کرنے کا کیا حکم ہے؟ اگر جنین زندہ ہو تو کیا پھر حاملہ کو ذبحہ کرنا جائز ہو گا؟
جواب: جس جانور کے پیٹ میں بچّہ ہو (زندہ یا مردہ) اس کا ذبح کرنا جائز ہے البتہ جان بوجھ کر ولادت کے قریب جانور کوذبح کرنا مکروہ ہے،اوراگر یہ جانور قربانی کا ہے تو ذبح کے بعد جو بچہ نکلےاس کو بھی ذبح کیا جائیگا،اس کا کھانا حلال ہے، اور اگر مردہ نکلے تو اس کا کھانا درست نہیں، اور اگر ذبح کرنے سے پہلے ہی مرگیا تو اس کا گوشت کھانا حرام ہے۔ واللہ اعلم
                                                  
عنوان: شہر میں عید کی نماز سے پہلے قربانی کرنا
سوال: ایک شہر ہے، شہر ہونے کی وجہ سے وہاں شرائط جمعہ و عیدین پائے جاتے ہیں۔ وہاں نماز عید واجب ہونے کے باوجود پورے شہر میں کہیں پر بھی نماز عید نہیں ہوتی بغیر کسی فتنہ اور مجبوری کے۔ اس شہر میں چند مسلمان ہیں وہ نماز عید پڑھنے قریب دوسرے شہر جاتے ہیں۔ سوال یہ ہے کہ اس شہر میں جہاں نماز عید پورے شہر میں کہیں بھی نہیں پڑھی جاتی قربانی دس ذی الحجہ کو صبح صادق کے بعد سے کرنا جائز ہے یا زوال کے بعد؟
جواب: مذکورہ علاقہ جہاں شہر کی تمام علامات موجود ہیں اور باوجود شرائط جمعہ وعیدین پائے جانے کے نماز عید ادا نہیں کی جاتی ہے، یہ علاقہ دیہات نہیں بلکہ شہر ہی شمار ہوگا، اور شہر کا حکم یہی ہے کہ وہاں زوال سے پہلے قربانی درست نہیں ہے۔ قال الکاسانی فی البدائع: فان اشتغل الامام فلم يصل العيد أو ترك ذلك متعمدا حتى زالت الشمس فقد حل الذبح بير صلاة في الأيام كلھا لأنه لما زالت الشمس فقد فات وقت الصلاة· (۵: ۷۳ ط: سعيد)وفي تكملة رد المحتار: إن وقت الأضحية بعد مضي وقتھا فيمن لم يصلوا· (٦:۳٠۴، ط: سعيد)
                                                  
عنوان: ایک تولہ سونا کے ہوتے ہوئے قربانی واجب ہو گی یا نہیں؟
سوال: جس کے پاس ایک تولہ سونا ہو، اس پر قربانی واجب ہے یا نہیں؟
جواب: جس شخص کی ملکیت میں صرف ایک تولہ سونا ہو، چاندی یا نقدی رقم وغیرہ کچھ بھی نہ ہو تو اس پر قربانی واجب نہیں ہے۔ البتہ اگر ایک تولہ سونے کے ساتھ چاندی یا نقدی بھی ہو تو اس پر قربانی واجب ہوگی۔
                                                  
عنوان: دیہات والوں کے لیے صبح صادق کے بعد قربانی کے جواز کا ثبوت
سوال: مسئلہ نمبر۴:…شہر اور قصبوں میں رہنے والوں کے لئے عید الاضحی کی نماز پڑھ لینے سے قبل قربانی کا جانور ذبح کرنا درست نہیں ہے، دیہات اور گاؤں والے صبح صادق کے بعدفجر کی نماز سے پہلے بھی قربانی کا جانور ذبح کرسکتے ہیں اگرشہری اپنا جانور قربانی کے لئے دیہات میں بھیج دے تو وہاں اس کی قربانی بھی نماز عید سے قبل درست ہے اور ذبح کرانے کے بعد اس کا گوشت منگواسکتا ہے۔ یہ مسئلہ قربانی کے احکام میں آپ کی وب میں لکھاہےومجہے اس کی جدیث سے ثابت کریں ؟؟؟؟؟؟؟؟؟؟پلیز جلدی لوگ مے سے پوچھ رہے ہیں
جواب: مذکورہ مسئلہ درست ہے اگر آپ عالم ہیں تو تو حوالے کے لیے " نصب الرایۃ، فی تخریج احادیث الھدایۃ،کتاب الاضحیۃ، جلد 4، صفحہ 503,506، مطبوعہ مکتبہ حقانیہ پشاور" میں ملاحظہ فرمالیں۔ واللہ اعلم
                                                  
عنوان: عورتوں کا جانور ذبح کرنا
سوال: السلام علیکم کیا عورتیں جانور ذبح کر سکتی ہیں؟
جواب: جی ہاں عورتوں کے لئے جانور ذبح کرنا جائز ہے۔
                                                  
عنوان: جانور کا ایک کپورہ نہ ہو
سوال: جس نر جانور کو قدرتی پیدائشی ایک خصیہ کپورہ ہو اور ایک نہ ہو تو اس کی قربانی جائز ہے کہ نہیں؟
جواب: جائز ہے۔
                                                  
عنوان: قربانی کے جانور میں دو دانت کی شرط
سوال: السلام علیکم کیا کہتے ہیں علماء کرام اس بارے میں کہ قربانی کے جانور بکرا یا بکری کی عمر کے بارے میں،آیا سال کا ہونا ضروری ہے یا دو دانت کا ہونا،اگر سال کا ہونا تو پھر کوئی مسئلہ نہیں ہے،اور اگر دو دانت شرط ہیں سال کے ہونے لئے تو یہ میرے تجربے کے مطابق ایسے بکرے ہیں کہ جو 12 ماہ میں دانت نہیں گراتے۔تو ان کا کیا حکم ہے؟
جواب: بکرا اور بکری کی قربانی صحیح ہونے کے لئے ایک سال کا ہونا ضروری ہے،دو دانت فقط اس کی علامت ہے،لہذا اگر کوئی جانور ایسا ہے جو ایک سال کا ہو جانے کے بعد بھی دو دانت نہیں نکالتا تو اس کی قربانی درست ہے۔
                                                  
عنوان: بھینس کے ایک تھن میں عیب
سوال: اگر بھینس کے چار تھنوں میں سے صرف ایک تھن تہائی یا زیادہ کٹا ہوا ہو تو اس کی قربانی جائز ہے کہ نہیں؟
جواب: بھینس کے چار میں سے صرف ایک تھن میں عیب ہو تو اس کی قربانی جائز ہے۔
                                                  
عنوان: قربانی صاحب نصاب پر ہے
سوال: اگر ایک آدمی ملازمت کرتا ہے اور جوکماتا ہے وہ اپنے والدین کو لاکردیتا ہے تو والدین اس رقم سے کچھ پیسے جوڑتے رہتے ہیں ۔ ایک سال یا کچھ عرصہ گزرنے کے بعد وہ رقم صاحب استطاعت ہونے کے برابر یا اس سے زیادہ ہو تو قربانی والدین کے ذمے ہو گی ہا کمانے والے کے ذمے ؟
جواب: والدین میں سے جس کی ملکیت میں وہ رقم ہوگی اس پر ہی قربانی واجب ہوگی،اور اگر دونوں کی مشترکہ ملکیت میں ہو تو پھر دوگنے نصاب کے بقدر رقم ہونا ضروری ہے۔
                                                  
عنوان: قربانی میں شریک ہو شخص کی اجازت ضروری ہے
سوال: ایک آدمی پر قربانی واجب ہے، اگر ہم اس کی واجب قربانی کیلئے اس کی اجازت کے بغیر بڑے جانور میں حصہ لیں تو اس کی واجب قربانی ادا ہوجائے گی یا نہیں؟ اس سے اجازت نہ لی حتی کہ جانور کو ذبح کردیا گیا تو اب باقی حصہ داروں کی قربانی ہوگئی یا نہیں؟
جواب: قربانی میں شریک ہر حصے دار سے اجازت لینا ضروری ہے،اگر کسی ایک شخص سے بھی اجازت نہیں لی گئی تو اس کی قربانی کے ساتھ ساتھ باقی حصے داروں کی قربانی بھی نہیں ہوگی۔
                                                  
