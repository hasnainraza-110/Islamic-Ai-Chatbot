عنوان: قرضہ منہا کرنے کی صورت میں صاحب نصاب باقی نہ رہنے والے کے لیے قربانی کا حکم
سوال: اگر کسی شخص نے ناجائز کاموں کے لیے قرض لیا اور وہ قرض اتنا ہے کہ منہا کیا جائے تو مالکِ  نصاب نہ رہے تو کیا ناجائز کاموں کے لیے قرض لینے  کی صورت میں قربانی واجب ہوگی؟
جواب: صورتِ  مسئولہ میں اگر مذکورہ شخص نے قرض لے کر اسے استعمال کرلیا ہے اور قرض کی وجہ سے وہ صاحبِ نصاب نہیں رہتا تو اس پر قربانی واجب نہیں ہوگی،  اور بعد میں قرض کی ادائیگی میں مشکل پیش آنے کا امکان ہو تو قرض لے کر قربانی کرنے کا تکلف نہیں کرنا چاہیے، البتہ اگر سہولت سے ہوسکے تو قربانی کرلینی چاہیے۔ نیز اس پر لازم ہوگا کہ ناجائز کام میں رقم صرف کرنے پر سچی توبہ کرے۔ اور اگر اس شخص نے ناجائز مقصد کے لیے قرض لیا ہے اور اب تک اسے خرچ نہیں کیا تو اس پر لازم ہے کہ وہ ناجائز کام کا ارادہ ترک کرکے قرض کی رقم واپس کردے، اس کے بعد اگر وہ صاحبِ نصاب ہو تو اس پر قربانی واجب ہوگی۔ فقط واللہ اعلم
                                                  
عنوان: جس جانور کے تین دانت کے علاوہ باقی دانت جھڑ گئے ہوں اس کی قربانی کا کیا حکم ہے؟
سوال: اگر کسی جانور کے تین دانت ہوں اور وہ پیٹ بھر سکتا ہو، یعنی چارہ کھا سکتا ہو تو کیا اس کی قربانی جائز ہوگی؟
جواب: صورتِ مسئولہ میں اگر مذکورہ جانور چارہ کھا سکتا ہو تو اس کی قربانی جائز ہوگی۔ بدائع الصنائع میں ہے:"وأما الهتماء وهي التي لا أسنان لها، فإن كانت ترعى وتعتلف جازت وإلا فلا، وذكر في المنتقى عن أبي حنيفة - رحمه الله -: أنه إن كان لايمنعها عن الاعتلاف تجزيه، وإن كان يمنعها عن الاعتلاف إلا أن يصب في جوفها صباً لم تجزه". (5/ 75، کتاب التضحیة، ط: سعید) فقط واللہ اعلم
                                                  
عنوان: کیا حج کے بعد ہر سال قربانی کرنا ضروری ہے؟
سوال: حاجی کو حج سے واپس آنے کے بعد کیا ہر سال قربانی کرنا ضروری ہے؟
جواب: واضح رہے کہ قربانی الگ عبادت ہے اور حج الگ عبادت ہے اور قربانی کے وجوب کے لیے قربانی کے دنوں میں صاحبِ نصاب ہونا (یعنی ملکیت  میں ساڑھے باون تولہ چاندی یا اس کی قیمت کا مال  یا سامان جو کہ حاجاتِ اصلیہ سے زائد موجود ہو)شرط ہے،  لہذا جو قربانی کے دنوں میں صاحبِ  نصاب ہوگا اس پر قربانی واجب ہوگی۔  اور جو صاحبِ  نصاب نہیں ہوگا  اس پر قربانی واجب نہیں ہوگی، چاہے اس نے حج کیا ہو یا نہ کیا ہو۔ فقط واللہ اعلم
                                                  
عنوان: جس جانور کی کھال پر لفظِ اللہ یا لفظِ محمد لکھا ہوا ہوتاہے اس کی قربانی کا حکم
سوال: یہ جو بتایا جا رہا ہے اور روزانہ ویڈیو میں دکھایا جاتا ہے کہ بکروں پر لفظ ’’اللہ‘‘  لکھا ہوا ہے اور کہیں ’’محمد‘‘  لکھا ہوا ہے اور اس کی علماءِ کرام بھی تصدیق کر رہے ہیں تو کیا ایسے بکروں کی قربانی کا ثواب اور جانوروں سے زیادہ ملے گا؟  کیا اس کی کوئی حدیث میں خاص فضیلت آئی ہے؟
جواب: قربانی کے جانور (بکروں) وغیرہ کے جسم پر اگر ایسے نقش و نگار ہوں جس سے لفظ "اللہ"یا لفظ "محمد" لکھا ہونا سمجھ آرہا ہو تو یہ بے شک اللہ تعالٰی کی قدرت کی نشانی ہے, لیکن یہ امور چوں کہ اتفاقی ہوتے ہیں اس لیے ان پر قربانی کے افضل یا غیر افضل ہونے کا مدار نہیں ہے, قربانی کے افضل ہونے کی اصل بنیاد اخلاص ہے, اور اخلاص کے ساتھ اپنی وسعت کے مطابق اچھا موٹا تازہ ,صحت مند اور خوب صورت جانور اللہ کے لیے قربان کرنا افضل ہے۔دوسری بات یہ بھی ہے کہ آج کل بہت سے لوگ صرف دھوکا دینے کے لیے خود سے جانور پر اس طرح کے نقش و نگار بنادیتے ہیں، تاکہ ان کی یا جانور کی شہرت ہوجائے, اس لیے اس طرح کی باتوں پر بلاتحقیق یقین نہیں کرنا چاہیے۔ فقط واللہ اعلم
                                                  
عنوان: دو بھائی (جن کا کھانا وغیرہ مشترکہ خرچے سے چلتاہو) نے مل کر قربانی کی تو کیا دونوں کے درمیان حصے کے برابر گوشت کی تقسیم لازم ہے؟
سوال: دو بھائی ایک ہی گھر میں رہتے ہیں، گھر کے سودا سلف میں برابر کے پیسے ملاتے ہیں اور ایک ساتھ ہی کھانا پکاتے ہیں اور انہوں نے مل کر اجتماعی قربانی کی ہے تو اس صورت میں بھی گوشت کو تول کر حصہ کے برابر تقسیم کرنا ضروری ہے یا نہیں؟ اسی طرح دو بھائی ایک ہی گھر میں رہتے ہیں گھر کے سودا سلف میں برابر کے پیسے ملاتے ہیں اور جب چاہتے ہیں تو الگ الگ کھانا پکالیتے ہیں اور جب چاہتے ہیں تو ایک ساتھ پکالیتے ہیں تو یہ بھائی اجتماعی قربانی کی صورت میں گوشت کو تول کر حصے کے برابر تقسیم کریں گے یا عام کھانوں کی طرح جب جو چاہے وہ اپنی مرضی سے گوشت پکا کر کھاسکتا ہے ؟
جواب: واضح رہے کہ اجتماعی قربانی کے جانور کا گوشت شرکاء کے درمیان  تقسیم کرنا شرعاً لازم نہیں ہے، البتہ اگر تقسیم کرنا ہو تو وزن کر کے برابری کے ساتھ تقسیم کرنا لازم ہے، اندازے سے تقسیم کرنا جائز نہیں ہے، لہٰذا اگر دو بھائی مل کر اجتماعی قربانی کرتے ہیں اور گوشت تقسیم کیے بغیر گھر میں لاکر اکٹھا رکھ دیتے ہیں اور پھر اسی گوشت کو  پکاکر ایک ساتھ کھاتے ہیں تو ایسا کرنا جائز ہے اور اس صورت میں گوشت کو باقاعدہ تول کر  حصوں کے موافق تقسیم کرنا ضروری نہیں ہے، اسی طرح اگر دونوں بھائیوں کا کھانا کبھی ساتھ پکتا ہو اور کبھی الگ الگ پکتا ہو تو اس صورت میں بھی اگر سارا گوشت لاکر اکٹھا گھر میں رکھ دیا جائے، آپس میں تقسیم نہ کیا جائے اور کبھی اس گوشت کو پکا کر ساتھ کھایا جائے اور کبھی الگ الگ اس گوشت میں سے  اپنے لیے پکایا جائے تو یہ صورت بھی جائز ہے اور اس صورت میں بھی دونوں بھائیوں کے لیے اجتماعی قربانی کے گوشت کو تول کر حصوں کے موافق تقسیم کرنا لازم نہیں ہے، بلکہ عام کھانوں کی طرح وہ جب چاہیں آپس کی رضامندی سے اس مشترکہ گوشت کو اپنی مرضی سے پکا کر بھی کھا سکتے ہیں۔لیکن اگر دونوں بھائیوں کا کھانا مستقل الگ پکتا ہو اور دونوں گوشت کو گھر لاکر اپنا اپنا حصہ الگ کر کے رکھنا چاہیں تو پھر اس مشترکہ گوشت کو برابر برابر تول کر  حصوں کے موافق تقسیم کرنا ضروری ہوگا، اندازے سے تقسیم کر کے الگ کرنا جائز نہیں ہوگا، چاہے دونوں بھائی کمی زیادتی پر راضی ہی کیوں نہ ہوں، البتہ اس صورت میں بھی اگر گوشت کی تقسیم کے وقت قربانی کے جانور کے دیگر اعضاء مثلاً کلہ، پائے، کھال وغیرہ کو بھی گوشت کے ساتھ رکھ کر تقسیم کرلیا جائے تو پھر تول کر تقسیم کرنا لازم نہیں ہوگا، بلکہ اندازے  سے کمی بیشی کے ساتھ تقسیم کرنا بھی جائز ہوگا،  بشرطیکہ جانور کے دیگر اعضاء ہر حصے میں ڈالے جائیں یا جس حصہ میں گوشت کم ہو اس حصہ میں ڈالے جائیں۔الدر المختار وحاشية ابن عابدين (رد المحتار) (6/ 317):"ويقسم اللحم وزناً لا جزافاً إلا إذا ضم معه الأكارع أو الجلد) صرفاً للجنس لخلاف جنسه. (قوله: ويقسم اللحم) انظر هل هذه القسمة متعينة أو لا، حتى لو اشترى لنفسه ولزوجته وأولاده الكبار بدنة ولم يقسموها تجزيهم أو لا، والظاهر أنها لاتشترط؛ لأن المقصود منها الإراقة وقد حصلت. وفي فتاوى الخلاصة والفيض: تعليق القسمة على إرادتهم، وهو يؤيد ما سبق غير أنه إذا كان فيهم فقير والباقي أغنياء يتعين عليه أخذ نصيبه ليتصدق به اهـ ط. وحاصله أن المراد بيان شرط القسمة إن فعلت لا أنها شرط، لكن في استثنائه الفقير نظر إذ لايتعين عليه التصدق كما يأتي، نعم الناذر يتعين عليه فافهم (قوله: لا جزافاً) لأن القسمة فيها معنى المبادلة، ولو حلل بعضهم بعضا قال في البدائع: أما عدم جواز القسمة مجازفة فلأن فيها معنى التمليك واللحم من أموال الربا فلايجوز تمليكه مجازفة.وأما عدم جواز التحليل فلأن الربا لايحتمل الحل بالتحليل، ولأنه في معنى الهبة وهبة المشاع فيما يحتمل القسمة لاتصح اهـ وبه ظهر أن عدم الجواز بمعنى أنه لايصح ولايحل لفساد المبادلة خلافاً لما بحثه في الشرنبلالية  من أنه فيه بمعنى لايصح ولا حرمة فيه (قوله: إلا إذا ضم معه إلخ) بأن يكون مع أحدهما بعض اللحم مع الأكارع ومع الآخر البعض مع البعض مع الجلد، عناية". فقط واللہ اعلم
                                                  
عنوان: آج کل (اگست ۲۰۱۹ میں) قربانی کا نصاب
سوال: آج کل قربانی کا نصاب کتنا ہے،  جس سے قربانی واجب ہوتی ہے؟  برائے مہربانی فقہی حنفی کی روشنی میں مسئلہ حل کریں!
جواب: قربانی واجب ہونے کا نصاب وہی ہے جو صدقۂ فطر کے واجب ہونے کا نصاب ہے، یعنی جس عاقل، بالغ ، مقیم ، مسلمان  مرد یا عورت کی ملکیت میںعید الاضحی کے تین دنوں میں ( یعنی دس ذوالحجہ کی صبح صادق سے لے کر بارہ ذوالحجہ کا سورج غروب ہونے تک) کسی وقتساڑھے سات تولہ سونا یا ساڑھے باون تولہ چاندی ضروریاتِ اصلیہ کے علاوہ اتنی مالیت کا مال (نقدی، سونا ،چاندی ، مال تجارت وغیرہ کا مجموعہ)  یا ضرورت سے زائد سامان ہو جس کی قیمت ساڑھے باون تولہ چاندی کے برابریا اس سے زائد  ہو  تو ایسے مرد وعورت پر قربانی واجب ہے۔ اور ایسے شخص کے لیے زکاۃ لینا بھی جائز نہیں ہے،  اور چاندی کی فی تولہ قیمت آج کل (۴ اگست ۲۰۱۹ )تقریباً ۱۱۱۰ روپے ہے، اس حساب سے چاندی کا نصاب تقریباً اٹھاون ہزار دو سو پچھتر (۵۸۲۷۵ ) روپے بنتا ہے، فی تولہ چاندی کی قیمت اوپر نیچے ہوتی رہتی ہے اس لیے عید قربان کے دن جو قیمت ہوگی وہی معتبر ہوگی۔الفتاوى الهندية (1/ 191):"وهي واجبة على الحر المسلم المالك لمقدار النصاب فاضلاً عن حوائجه الأصلية، كذا في الاختيار شرح المختار، ولايعتبر فيه وصف النماء، ويتعلق بهذا النصاب وجوب الأضحية، ووجوب نفقة الأقارب، هكذا في فتاوى قاضي خان". فقط واللہ اعلم
                                                  
عنوان: ساٹھ ہزار روپے پر قربانی واجب ہے؟
سوال: ہمارےایک دوست کابیٹاباپ کی شاپ پرکام کرتاہے، اپنےذاتی پیسےجمع کیےہوئے ہیں 60000 ہزارکےقریب، اس پرقربانی کاکیاحکم ہے?
جواب: اگر کسی کی ملکیت میں صرف نقدی ہو اور وہ ساڑھے باون تولہ چاندی کی قیمت کے برابر یا اس سے زیادہ ہو اور ضرورتِ اصلیہ سے زائد ہو تو اس پر قربانی واجب ہوجاتی ہے، لہذا صورتِ مسئولہ میں ساٹھ ہزار روپے کی رقم چوں کہ چاندی کے موجودہ مارکیٹ ریٹ کے حساب سے ساڑھے باون تولہ چاندی کی قیمت سے زائد ہے، اس لیے اگر یہ رقم عید الاضحیٰ کے دنوں میں بھی موجود رہتی ہے اور اس پر قرض وغیرہ نہیں ہے تو مذکورہ لڑکے پر قربانی واجب ہوگی۔الفتاوى الهندية  (5/ 292):
"( وَأَمَّا ) ( شَرَائِطُ الْوُجُوبِ ) : مِنْهَا الْيَسَارُ وَهُوَ مَا يَتَعَلَّقُ بِهِ وُجُوبِ صَدَقَةِ الْفِطْرِ دُونَ مَا يَتَعَلَّقُ بِهِ وُجُوبُ الزَّكَاةِ". فقط واللہ اعلم
                                                  
عنوان: جس جانور کے دو یا ایک خصیہ نہ ہواس کی قربانی کا حکم
سوال: اگرجانورکےپیدائشی خصیتین نہ ہوں یاایک خصیہ ہوتوایسےجانورکی قربانی کا حکم واضح فرمائیں!
جواب: جس جانور کے پیدائشی دونوں خصیے نہ ہوں یا ایک خصیہ نہ ہو ایسے جانور کی قربانی درست ہے۔ (فتاوی مفتی محمود9/590)فتاوی عالمگیری میں ہے :"ويجوز المجبوب العاجز عن الجماع ، والتي بها السعال ، والعاجزة عن الولادة لكبر سنها ، والتي بها كي ، والتي لاينزل لها لبن من غير علة". (42/274)فقط واللہ اعلم
                                                  
عنوان: منکوحہ کو شادی کے موقع پر دینے کے لیے آٹھ تولہ سونا خریدا گیا، اس کی وجہ سے شوہر یا بیوی پر شادی سے پہلے قربانی کے واجب ہونے کا حکم
سوال: میرا نکاح ہوا ہے بیوی کے لیے 8 تولا سونا کیا ہے جوکہ ہمارے پاس ہے ابھی. دسمبر میں ان شاءاللہ شادی ہونی ہے. ہم دونوں 25000 روپے تنخواہ لیتے ہیں، لیکن پڑھائی بھی کررہے ہیں، لہٰذا پیسے جمع نہیں ہوتے. تو کیا ہم دونوں میں سے کسی پر قربانی فرض یا واجب ہے؟
جواب: آٹھ تولہ سونا اگر آپ نے اپنی بیوی کو شادی کے موقع پر دینے  کے لیے خریدا ہے تو وہ فی الحال آپ کی ملکیت ہے اور اس کی وجہ سے آپ صاحبِ نصاب ہیں، اس لیے آپ پر قربانی کرنا لازم ہوگی، لیکن اگروہ سونا آپ نے نہیں خریدا، بلکہ آپ کے گھر والوں میں سےکسی نے آپ کی بیوی کو شادی کے موقع پر  دینے کے لیے خریدا ہے (اور آپ کے پاس عیدالاضحیٰ کے ایام میں ضرورت سے زائد اتنا مال یا سامان موجود نہ ہو جس کی مالیت ساڑھے باون تولہ چاندی کی مالیت کو پہنچتی ہو) تو آپ صاحبِ نصاب نہیں ہیں، اس لیے آپ پر قربانی بھی واجب نہیں ہے، نیز چوں کہ وہ سونا ابھی آپ کی بیوی کو مالک بناکر دیا نہیں گیا، بلکہ شادی کے موقع پر دیا جائے گا، اس لیے آپ کی منکوحہ بھی صاحبِ  نصاب نہیں ہے اور اس سونے کی وجہ سے اس کے ذمہ بھی  قربانی کرنا واجب نہیں ہے۔  البتہ اگر اس کے پاس عیدالاضحیٰ کے ایام میں ضرورت سے زائد اتنا مال یا سامان آجاتاہے جس کی مالیت ساڑھے باون تولہ چاندی کی قیمت تک پہچنتی ہو تو اس پر قربانی واجب ہوگی۔ فقط واللہ اعلم
                                                  
عنوان: قربانی کس پر واجب ہے ؟
سوال: آج کل قربانی کا نصاب کتنا ہے جس سے قربانی واجب ہوتی ہے ؟
جواب: قربانی ہر اس مسلمان عاقل بالغ مقیم پر واجب ہوتی ہے جس کی ملکیت میں عید الاضحیٰ کے ایام میں ساڑھے باون تولہ چاندی یا اس کی موجودہ قیمت کا مال یا سامان اس کی حاجاتِ اصلیہ (ضروریات) سے زائد موجود ہو۔ یہ مال خواہ سونا چاندی یا اس کے زیورات ہوں یا مالِ تجارت یا ضرورت سے زائد گھریلو سامان یارہائشی مکان سے زائد کوئی مکان، پلاٹ وغیرہ۔ قربانی کے معاملے میں اس مال پر سال بھر گزرنا بھی شرط نہیں ہے۔ جو گھریلو سامان سال میں ایک مرتبہ بھی استعمال ہوتاہو وہ ضرورت کا سامان کہلائے گا۔ فقط واللہ اعلم
                                                  
عنوان: مشاع بکری کی قربانی کا حکم
سوال: مشاع بکری کی قربانی جائز ہے یانہیں؟
جواب: صورتِ  مسئولہ میں اگر ایک بکری دو یا زیادہ مالکوں کی درمیان مشترک ہے اور کسی ایک نے باقی لوگوں سے ان کا حصہ خریدے بغیر اس کی قربانی کردی تو  اس کی قربانی ادا نہیں ہوگی، کیوں کہ اس میں دوسرے کی ملکیت بھی ہے۔فتاوی شامی میں ہے:"(كما) يصح (لو ضحى بشاة الغصب) إن ضمنه قيمتها حية؛ كما إذا باعها وكذا لو أتلفها ضمن لصاحبها قيمتها هداية لظهور أنه ملكها بالضمان من وقت الغصب (لا الوديعة وإن ضمنها)؛ لأن سبب ضمانه هنا بالذبح والملك يثبت بعد تمام السبب وهو الذبح فيقع في غير ملكه. قلت: ويظهر أن العارية كالوديعة والمرهونة كالمغصوبة لكونها مضمونة بالدين، وكذا المشتركة، فليراجع.(قوله: وكذا المشتركة) يعني أنها أمانة لظهور أن نصيب شريكه أمانة في يده اهـ ح أي فلاتجزي كالوديعة، ولايخفى أن المراد شاة واحدة مشتركة، بخلاف شاتين بين رجلين ضحيا بهما فإنه يجوز كما يذكره قريباً". (6/331) فقط واللہ اعلم
                                                  
عنوان: مچھلی کے علاوہ کون سا جانور بغیر ذبح کے حلال ہے ؟
سوال: مچھلی کے علاوہ کون سا جانور بنا ذبیحہ کے حلال ہے؟
جواب: مچھلی کے علاوہ ”ٹڈی“ بھی بغیر ذبح کے کھانا حلال ہے۔الدر المختار وحاشية ابن عابدين (رد المحتار) (6/ 294):
"(حرم) (حيوان من شأنه الذبح) خرج السمك والجراد فيحلان بلا ذكاة. (قوله:من شأنه الذبح) أي شرعاً؛ لأن السمك والجراد يمكن ذبحهما ط أي إن كان لهما أوداج، وإلا فلايمكن فيهما أصلاً، تأمل". فقط واللہ اعلم
                                                  
عنوان: اجتماعی قربانی میں حرام آمدنی والے یا کافر شخص کی شرکت سے باقی شرکاء کی قربانی کا حکم
سوال: کیا اجتماعی قربانی میں کسی ایک جانور  کے ایک حصہ دار کی حرام کی کمائی تھی تو کیا اس جانور کے باقی چھ حصہ داروں کی قربانی ہو گئی؟ کیا اگر ایک حصہ دار مشرک ہے تو باقی چھ حصہ داروں کی قربانی ہوگئی؟
جواب: اگر اجتماعی قربانی میں کسی ایک  شریک کی آمدنی حرام کی ہو اورواقعۃً  اس نے قربانی میں حرام مال سے ہی شرکت کی ہو  یا واقعۃً ایک شریک مسلمان نہ ہو تو ایسی صورت میں باقی شرکاء کی قربانی بھی نہیں ہوگی۔الفتاوى الهندية (5/ 304):
" وإن كان كل واحد منهم صبياً أو كان شريك السبع من يريد اللحم أو كان نصرانياً ونحو ذلك لايجوز للآخرين أيضاً، كذا في السراجية. ولو كان أحد الشركاء ذمياً كتابياً أو غير كتابي وهو يريد اللحم أو يريد القربة في دينه لم يجزئهم عندنا؛ لأن الكافر لايتحقق منه القربة، فكانت نيته ملحقةً بالعدم، فكأنه يريد اللحم، والمسلم لو أراد اللحم لايجوز عندنا". فقط واللہ اعلم
                                                  
عنوان: قربانی کا گوشت غیرمسلم کو دینا جائز ہے؟
سوال: قربانی کا گوشت غیرمسلم کو دینا جائز ہے؟
جواب: قربانی کا گوشت غیر مسلم کو دیا جا سکتا ہے، البتہ مسلمان ضرورت مندوں میں قربانی کا گوشت تقسیم کرنا اولیٰ ہے ۔الفتاوى الهندية (5/ 300):
"ويهب منها ما شاء للغني والفقير والمسلم والذمي، كذا في الغياثية".فقط واللہ اعلم
                                                  
عنوان: کیا قربانی کے جانور کا دو پکے دانت کا ہونا ضروری ہے؟
سوال: کیا گائے بیل میں دو دانت یا اس سے زیادہ دانت کا ہونا ضروری ہے یا نہیں؟ اگر ضروری ہے تو جس جانور نے دودھ کے دانت نہ گرائے ہوں  اس کی قربانی جائز ہے یا نہیں؟
جواب: شریعتِ مطہرہ میں قربانی کے جانور کی قربانی درست ہونے کے لیے ان کے لیے ایک خاص عمر کی تعیین ہے، یعنی بکرا ، بکری  وغیرہ کی ایک سال، گائے ، بھینس وغیرہ کی دو سال، اور اونٹ ، اونٹنی کی عمر پانچ سال پورا ہونا ضروری ہے، دنبہ اور بھیڑ وغیرہ اگر چھ ماہ  کا ہوجائے، لیکن وہ صحت اور فربہ ہونے میں سال بھر کا معلوم ہوتا ہو تو اس کی قربانی بھی درست ہوگی۔  اگر یقینی طور پر معلوم ہو کہ ان جانوروں کی اتنی عمریں ہوگئیں ہیں (مثلاً: جانور کو اپنے سامنے پلتا بڑھتادیکھا ہو اور ان کی عمر بھی معلوم ہو) تو ان کی قربانی درست ہے، پکے دانت نکلنا ضروری نہیں، بلکہ مدت پوری ہونا شرط ہے۔  تاہم آج کل چوں کہ فساد کا غلبہ ہے؛ اس لیے صرف بیوپاروی کی بات پر اعتماد نہیں کیا جاسکتا، اس لیے  احتیاطاً دانت کو عمر معلوم کرنے کے لیے علامت کے طور پر مقرر کیا گیا ہے، دانتوں کی علامت ایسی ہے کہ اس میں کم عمر کا جانور نہیں آسکتا ، ہاں زیادہ عمر کا آںا  ممکن ہے، یعنی تجربے سے یہ بات ثابت ہے کہ مطلوبہ عمر سے پہلے جانور کے دو دانت نہیں نکلتے۔لہذا  صورتِ مسئولہ میں اگر جانور کی عمر یقینی طور پر پوری ہوچکی ہوتو دانت آئیں یا نہ آئیں قربانی درست ہوجائے گی، اور  یہ معلوم نہیں ہے تو پھر  احتیاطاً دانت آنے پر ہی قربانی درست ہونے کا حکم لگایا جائے گا، ایسی صورت میں قربانی کرنے سے پہلے اس کے دانت آجائیں تو یقینی طور پر یہ معلوم ہوگیا ہے جانور کی عمر پوری ہوچکی ہے؛ اس لیے اس کی قربانی درست ہے۔ الفتاوى الهندية (5/ 297):
"(وأما سنه) فلايجوز شيء مما ذكرنا من الإبل والبقر والغنم عن الأضحية إلا الثني من كل جنس وإلا الجذع من الضأن خاصةً إذا كان عظيماً، وأما معاني هذه الأسماء فقد ذكر القدوري: أن الفقهاء قالوا: الجذع من الغنم ابن ستة أشهر، والثني ابن سنة۔ والجذع من البقر ابن سنة، والثني منه ابن سنتين. والجذع من الإبل ابن أربع سنين، والثني ابن خمس. وتقدير هذه الأسنان بما قلنا يمنع النقصان، ولايمنع الزيادة، حتى لو ضحى بأقل من ذلك شيئاً لايجوز، ولو ضحى بأكثر من ذلك شيئاً يجوز ويكون أفضل".  (کفایت المفتی ، 8/217، ط: دار الاشاعت) فقط واللہ اعلم
                                                  
عنوان: قربانی سے قبل بال کاٹنے سے کوئی کفارہ لازم نہیں
سوال: قربانی کرنے سے پہلےزیرِ ناف بال بھول کر صاف کر نےکا کفارہ کیا ہے ؟
جواب: قربانی کرنے والے شخص  کے لیے ذی الحجہ کا چاند دکھنے کے بعد سے قربانی کرنے تک بال و ناخن نہ کاٹنا مستحب عمل ہے اور باعثِ ثواب ہے، تاہم بال کاٹنا ممنوع نہیں ہے، لہذااگر کسی نے بال یا ناخن قربانی سے پہلے کاٹ لیے تو گناہ گار نہ ہوگا،اور نہ ہی اس عمل پر کوئی کفارہ لازم ہے۔البتہ مستحب عمل کے ثواب سے محروم رہ جائے گا۔اور اگر غیر ضروری بال یا ناخن کاٹے ہوئے چالیس دن یا اس سے زیادہ گزرچکے ہوں تو پھران ایام میں ہی  بال /ناخن کاٹ لینے چاہییں۔  فقط واللہ اعلم
                                                  
عنوان: وزن کر کے قربانی کا جانور خریدنا
سوال: کیا وزن کر کے جانور خریدنا جائز ہے؟
جواب: جانور کو وزن کرکے خریدنا اور فروخت کرنا درست ہے ، شرعاً اس میں کوئی حرج نہیں ہے۔فقط واللہ اعلم
                                                  
عنوان: ذوالحجہ کے چاند کے بعد بال و ناخن کاٹنے کے حوالے سے جو ممانعت ہے وہ کس کے لیے ہے؟
سوال: کیا ذوالحجہ کا چاند دیکھنے کے بعد بال اور ناخن نہ کاٹنا  اس کے لیے مستحب ہے جو چاقو چلاتا ہو یا پھر ان کے لیے بھی جس کے حصے کی قربانی ہو؟  اگر کوئی بندہ قربانی کرے اور قصاب کے ساتھ چاقو چلاتا ہو کیا وہ قربانی سے پہلے بال اور ناخن کاٹ سکتا ہے؟
جواب: جوشخص قربانی کرنے کا ارادہ رکھتا ہو   اس کے لیےذی الحجہ کاچاند ہوجانے کے بعد بال اور ناخن نہ کاٹنا مستحب اور باعثِ ثواب امر ہے، چناں چہ حدیث شریف میں ہے: ’’حضرت امِ سلمہ رضی اللہ تعالیٰ عنہا بیان فرماتی ہیں کہ نبی صلی اللہ علیہ وسلم نے فرمایا: جب ماہ ذی الحجہ کا عشرہ شروع ہو جائے اور تم میں سے کسی کا قربانی کرنے کا ارادہ ہو تو وہ اپنے بالوں اور ناخنوں میں سے کچھ نہ لے ‘‘۔(صحیح مسلم )یہ ممانعت تنزیہی ہے ، لہذا عشرہ ذوالحجہ میں بال اور ناخن نہ کٹوانا مستحب ہے، اور اس کے خلاف عمل کرنا ترکِ اولیٰ ہے، یعنی اگر کسی نے ذوالحجہ شروع ہوجانے کے بعد قربانی سے پہلے بال یا ناخن کاٹ لیے تو اس کا یہ عمل ناجائز یا گناہ نہیں ہوگا، بلکہ خلافِ اولیٰ کہلائے گا۔ اور اگر کوئی عذر ہو یا بال اور ناخن بہت بڑھ چکے ہوں تو ان کے کاٹنے میں کوئی حرج نہیں ہے۔ اگر غیر ضروری بال یا ناخن کاٹے ہوئے چالیس دن پورے ہورہے ہوں تو قربانی سے پہلے یہ بال یا ناخن کاٹنا ضروری ہوگا۔ ملحوظ رہے کہ اس استحبابی حکم کا تعلق قربانی کا ارادہ رکھنے والے شخص کے ساتھ ہے، خواہ وہ جانور کی گردن پر خود چھڑی پھیرے یہ نہ پھیرے۔ یعنی قربانی کا ارادہ رکھنے والے شخص سے مراد صرف ذبح کرنے والا نہیں ہے، بلکہ جو رقم خرچ کرکے قربانی کررہاہو اس کے لیے یہ حکم ہے، لہٰذا اگر کوئی شخص بطورِ قصائی دوسرے کا جانور ذبح کررہاہو اور خود (صاحبِ حیثیت نہ ہونے کی وجہ سے) قربانی نہ کررہاہو تو اس کے لیے یہ حکم نہیں ہے۔ فقط واللہ اعلم
                                                  
عنوان: کیا اپنے دو حصے کسی اور کو دے کر اپنا مکمل جانور کرنا جائز ہے؟
سوال: میں نے ایک مہینہ پہلے قربانی کے لیے جانور میں دو حصے اپنے ڈالے تھے،  اب چوں کہ میں نے عقیقہ بھی کرنا ہے اپنے بیٹے کا۔  اور اب میرا ارادہ یہ بن رہا ہے کہ میں اپنے حصے کسی اور کو دے کر میں اپنا الگ جانور لے سکتا ہوں، تاکہ میری قربانی بھی ہوجائے اور بیٹے کا عقیقہ بھی ہوجائے، اور کسی مرحوم کی بھی قربانی ہوجاۓ،  کیا پہلے حصے کسی کو دے سکتا ہوں؟
جواب: صورتِ مسئولہ میں آپ کے لیے اپنے حصے  کسی اور کو دینا اور اپنا مکمل جانور جس میں آپ کی قربانی اور بچوں کے عقیقہ و دیگر کے حصے ہوں  کرنا جائز ہے۔ فقط واللہ اعلم
                                                  
عنوان: اپنی دکان کی اشیاء والد کو مالک بنا کر دینے کی صورت میں قربانی کا حکم
سوال: میری دوکان ہے جس کی کمائی بہت کم ہے اور دوسری طرف میرے والد صاحب،  صاحبِ نصاب ہیں جو کہ قربانی کرتے ہیں، لہذا اگر میں اپنی تمام دوکان کا اپنے والدصاحب کو مالک بنا دوں تو کیا میرے والد صاحب کی قربانی کافی ہو جائے گی یا مجھ پر الگ سے قربانی کرنا واجب ہوگا؟
جواب: اگر آپ کی آمدنی کم ہے اور آپ واقعۃً  صاحبِ نصاب نہیں ہیں، یعنی آپ کے پاس ضروری اخراجات اور استعمال کی اشیاء کے علاوہ قربانی کے ایام میں اتنا مال یا سامان موجود نہ ہو جس کی مالیت ساڑھے باون تولہ چاندی (آج کل کم و بیش اٹھاون ہزار روپے پاکستانی) یا اس سے زیادہ ہو  تو آپ پر قربانی واجب نہیں ہوگی، خواہ آپ دکان آپ کی ملکیت میں ہو۔باقی اگر آپ اپنے والد کو اپنی دکان کی تمام چیزوں یا اس قدر اشیاء کا مالک بنادیتے ہیں کہ اس کے بعد آپ کے پاس نصاب کے بقدر  مالیت نہیں رہتی ، اور والد صاحب کو ان پر قبضہ بھی دے دیں تو  چوں  کہ آپ صاحبِ نصاب نہیں ہوں گے؛ اس لیے آپ پر قربانی واجب نہیں ہوگی۔فقط واللہ اعلم
                                                  
عنوان: بڑے جانور میں دو حصے ڈال کر عقیقہ کرنا
سوال: کیا عقیقہ ایک جانور میں حصہ ڈال کر کیا جاسکتا ہے یا ضروری ہے کہ الگ الگ ہی ہو ؟
جواب: بڑے جانور (گائے، بیل اونٹ)سے بھی عقیقہ ہوسکتا ہے، ایک گائے یا اونٹ میں  جس طرح  قربانی کے سات  حصے ہوتے ہیں اس طرح سات عقیقے بھی ہوسکتے ہیں،  لہذا بڑے جانور میں لڑکے کے دو حصے اور لڑکی کا ایک حصہ ڈال کر بھی عقیقہ کرنے میں کوئی مضائقہ نہیں ہے۔فتاوی شامی میں ہے:’’يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضة أو ذهبا ثم يعق عند الحلق عقيقة إباحة على ما في الجامع المحبوبي، أو تطوعا على ما في شرح الطحاوي، وهي شاة تصلح للأضحية تذبح للذكر والأنثى سواء فرق لحمها نيئا أو طبخه بحموضة أو بدونها مع كسر عظمها أو لا واتخاذ دعوة أو لا، وبه قال مالك. وسنها الشافعي وأحمد سنة مؤكدة شاتان عن الغلام وشاة عن الجارية غرر الأفكار ملخصاً، والله تعالى أعلم‘‘. (6/ 336، کتاب الاضحیۃ، ط: سعید)وفیہ ایضاً:’’وكذا لو أراد بعضهم العقيقة عن ولد قد ولد له من قبل؛ لأن ذلك جهة التقرب بالشكر على نعمة الولد، ذكره محمد ولم يذكر الوليمة. وينبغي أن تجوز؛ لأنها تقام شكراً لله تعالى على نعمة النكاح ووردت بها السنة، فإذا قصد بها الشكر أو إقامة السنة فقد أراد القربة‘‘. (6/ 326، کتاب الاضحیۃ، ط: سعید) فقط واللہ اعلم
                                                  
عنوان: کیا لڑکی کے عقیقہ میں بکری کرنا ضروری ہے؟
سوال: لڑکی کے عقیقہ کے لیے کیا بکری ہی ضروری ہے یا بکرے کوبھی ذبح کیا جا سکتا ہے؟
جواب: لڑکی کے عقیقہ میں ایک چھوٹا (جانور خواہ وہ بکرا ہو یا بکری، دنبہ ہو یا دنبی، نر بھیڑ ہو یا مادہ بھیر)  ، یا بڑے جانور میں ایک حصہ کرنا کافی ہے، لڑکی کے عقیقہ میں بکری کر نا ضروری نہیں۔ فقط واللہ اعلم
                                                  
عنوان: قربانی کے نصاب کا بیان
سوال: قربانی کا نصاب کیا ہے؟
جواب: قربانی واجب ہونے کا نصاب وہی ہے جو صدقۂ فطر کے واجب ہونے کا نصاب ہے، یعنی جس عاقل، بالغ ، مقیم ، مسلمان  مرد یا عورت کی ملکیت میںعید الاضحی کے تین دنوں میں ( یعنی دس ذوالحجہ کی صبح صادق سے لے کر بارہ ذوالحجہ کا سورج غروب ہونے تک) کسی وقتساڑھے سات تولہ سونا یا ساڑھے باون تولہ چاندی یا ضروریاتِ اصلیہ کے علاوہ اتنی مالیت کا مال (نقدی، سونا ،چاندی ، مال تجارت وغیرہ کا مجموعہ)  یا ضرورت سے زائد سامان (مثلاً ضرورت سے زائد گھر، زمین،پلاٹ، گاڑی، موبائل، کپڑے، برتن وغیرہ)  ہو جس کی قیمت ساڑھے باون تولہ چاندی کے برابریا اس سے زائد  ہو  تو ایسے مرد وعورت پر قربانی واجب ہے۔ اور ایسے شخص کے لیے زکاۃ لینا بھی جائز نہیں ہے۔ چاندی کی فی تولہ قیمت آج کل (۴ اگست ۲۰۱۹ )تقریباً ۱۱۱۰ روپے ہے، اس حساب سے چاندی کا نصاب تقریباً اٹھاون ہزار دو سو پچھتر (۵۸۲۷۵ ) روپے بنتا ہے، فی تولہ چاندی کی قیمت اوپر نیچے ہوتی رہتی ہے؛ اس لیے عید قربان کے دن جو قیمت ہوگی وہی معتبر ہوگی۔الفتاوى الهندية (1/ 191):"وهي واجبة على الحر المسلم المالك لمقدار النصاب فاضلاً عن حوائجه الأصلية، كذا في الاختيار شرح المختار، ولايعتبر فيه وصف النماء، ويتعلق بهذا النصاب وجوب الأضحية، ووجوب نفقة الأقارب، هكذا في فتاوى قاضي خان". فقط واللہ اعلم
                                                  
عنوان: مقروض کے بھائی کا اس کی طرف سے قربانی ادا کرنا
سوال: میں قرض دارہوں، میرا چھوٹا بھائی مجھے اپنے ساتھ قربانی میں ملا رہا ہے اور تمام اخراجات خود برداشت کرنا چاہ رہا ہے، اس صورت میں کیامیری  قربانی ہو جائے گی، مجھ پر تقریبا 80000 تک قرضہ ہے؟
جواب: صورتِ  مسئولہ میں اگر آپ کے پاس مذکورہ قرض کی رقم منہا کرنے کے بعد نصاب کے بقدر مالیت (سونا، چاندی، نقدی، مال تجارت، ضرورت سے زائد سامان کی مجموعی مالیت ساڑھے باون تولہ چاندی کے بقدر رقم) نہیں ہے اور عیدالاضحٰی کے تیسرے دن سورج غروب ہونے تک بھی اتنی مالیت نہیں ہوتی تو آپ قربانی واجب نہیں ہے، تاہم اگر آپ کا بھائی اپنی خوشی سے آپ کی طرف سے قربانی کرتا ہے اس نفلی قربانی کا آپ کو ثواب ملے گا۔ اور اگر آپ کے پاس اس قرض کے رقم منہا (نکالنے کے بعد) نصاب کے بقدر رقم ہو تو آپ پر قربانی واجب ہوگی، اس صورت میں بھی اگر آپ کا بھائی اپنے خرچہ سے آپ کی طرف آپ کی اجازت سے قربانی کرلیتا ہے تو اس سے آپ کی واجب قربانی ادا ہوجائے گی۔فقط واللہ اعلم
                                                  
عنوان: جس بھینس کا ایک تھن نہ ہو اس کی قربانی کا حکم
سوال: بھینس کا ایک تھن پیدائشی نہ ہو اور تین تھن ہوں تو اس کی قربانی جائز ہے  یا نہیں؟
جواب: جس  بھینس کا پیدائشی طور پر ایک تھن نہ ہو اس کی قربانی جائز ہوگی۔’’وفي التتارخانیة: والشطور لاتجزء، وهي من الشاة ماقطع اللبن عن إحدی ضرعیها، ومن الإبل والبقر ماقطع من ضرعیها؛ لأن لکل واحد منها أربع أضرع‘‘.  (ردالمحتار، جلد 6 ص: 324 - ط: سعید کراچی) فقط واللہ اعلم
                                                  
عنوان: تین تولہ سونا اور ساڑھے باون تولہ چاندی سے کم مقدار کی چاندی ملکیت میں ہونے کی صورت میں زکاۃ و قربانی کے وجوب کا حکم، نقدی نہ ہونے کی صورت میں قرض ( ادھار) کی رقم سے قربانی کرنے کا حکم
سوال: 1۔ اگر چاندی ساڑھے باون تولے  سے کم ہو اور سونا 3تولا تک ہو تو کیا زکات  کے نصاب میں آئے گی؟ اور اس صورتِ حال میں کیا قربانی واجب ہو گی  جب کہ اس کے علاوہ بصورتِ نقدی کچھ موجود نہیں ہے؟2۔ اگر نقدی نا ہو اور قربانی واجب ہو تو کیا ادھار کی رقم سے قربانی جائز ہے؟
جواب: 1- تین تولہ سونے  کے ساتھ ساڑھے باون تولہ چاندی سے کم مقدار چاندی ملکیت میں ہونے کی صورت میں سال گزرنے پر  سونے اور چاندی کی مجموعی قیمت پر ڈھائی فیصد زکاۃ لازم ہوگی۔  نیز اگر عید الاضحیٰ کے تین دنوں میں سے کسی بھی وقت مذکورہ مقدار ملکیت میں ہوتو قربانی بھی واجب ہوگی، چاہے سال نہ گزرا ہو۔2- اگر قربانی واجب ہو (جیسے مذکورہ صورت میں ہے لیکن قربانی) کرنے کے لیے نقد رقم موجود نہ ہو تو قربانی کرنے کے لیے کسی سے قرض (ادھار رقم ) لے کر قربانی کرنا بھی جائز ہے، لیکن قرض لیتے وقت ادائیگی کی نیت بھی ہونی چاہیے، اور جلد سے جلد ادا کرنے کی کوشش بھی کرنی چاہیے۔ فقط واللہ اعلم
                                                  
عنوان: خصی کرتے ہوئے جس جانور کے خصیتین یا آلہ تناسل کٹ جائے اس کی قربانی کا کیا حکم ہے؟
سوال: اگر کسی جانور کو خصی کرتے وقت اس کا  آلۂ تناسل یا خصیتین بالکل کٹ جائیں تو اس کی قربانی کا کیا حکم ہے؟
جواب: اگر جانور کو خصی کرتے ہوئے اُس کے خصیتین اور آلہ تناسل کٹ جائیں، تو اس کی قربانی جائز ہے۔ فتاوی شامی میں ہے :"تجوز التضحیة بالمجبوب العاجز عن الجماع".  ( رد المحتار، كتاب الأضحية، ٩/ ٤٧٠، ط: دار عالم الكتب ) اگر مقطوع الذکر جانور کے علاوہ کوئی جانور بسہولت میسر ہو تو اس کی قربانی زیادہ بہتر ہوگی۔ فقط واللہ اعلم
                                                  
عنوان: صرف ایک تولہ سونا ملکیت میں ہونے کی صورت میں قربانی کے وجوب کا حکم
سوال: ہماری بہن کے پاس ایک تولہ سونا ہے اور اس کے علاوہ اس کے پاس اور کوئی نقد رقم نہیں ہے، آیا اس پر قربانی واجب ہوگی یانہیں؟
جواب: اگر آپ کی بہن کی ملکیت میں صرف ایک تولہ سونا ہے اور اس کے علاوہ نقد رقم یا چاندی یا ضرورت سے زائد سامان وغیرہ کوئی چیز نہیں ہے جس کی قیمت ایک تولہ سونے کی قیمت کے ساتھ ملاکر چاندی کے نصاب کو پہنچ جائے تو آپ کی بہن پر قربانی کرنا واجب نہیں ہے۔ فقط واللہ اعلم
                                                  
عنوان: ایک کپورے والے بکرے کی قربانی کا حکم
سوال: اگر کسی بکرے کا ایک ہی کپورہ(فوطا) ہو تو کیا اس کی قربانی جائز ہے؟
جواب: ایک کپورے والے بکرے کی قربانی کرنا جائز ہے۔ فقط واللہ اعلم
                                                  
عنوان: کتیا کے دودھ سے پرورش پانے والے بکرے کی قربانی کا حکم
سوال: ایک بکرا جو کتیا کا دودھ پی کر بڑاہوا،  کیا اس کی قربانی جائز ہے؟
جواب: چوں کہ حیوانات شرعی احکام کے مکلف نہیں، اسی لیے حلال و حرام، نجس و طاہر وغیرہ اَحکام کا تعلق و تصور انسانوں کے لیے ہے حیوانات کے لیے نہیں،لہذا حیونات ایسی چیزیں کھاسکتے ہیں جو مسلمان کے لیے جائز و حلال نہیں، (مثلاً: مرغی کیڑے مکوڑے کھاکر پلتی بڑھتی ہے)  تاہم اگر حلال جانور گندگی و نجاست کھاتا ہو  اور اس کی وجہ سے اس کے جسم میں بدبو پیدا ہوجائے تو اس کے بارے میں حکم یہ ہے کہ قربانی سے چند ایام پہلے اسے باندھ دیا جائے اور اسے حلال و طاہر خوراک دی جائے، تا آں کہ اس کے جسم سے بدبو ختم ہوجائے۔ خلاصہ یہ کہ حیوانات کی خوراک کو حلت و حرمت کے ان اسباب و تناظر میں دیکھنا درست نہیں جس طرح انسان کی خوراک سے بحث کی جاتی ہے۔لہذا صورتِ مسئولہ میں کتیا کے دودھ سے پرورش پانے والا بکرا حلال ہے اور اس کی قربانی بھی جائز ہے؛ کیوں کہ خوراک کی حلت و حرمت کاحکم حیوانات پر لاگو نہیں ہوتا، لیکن قربانی کرنے سے پہلے چند روز تک اسے  پاک حلال چارہ دینا چاہیے۔صحيح البخاري(4 / 181)میں ہے:’’عن نافع أن عبد الله بن عمر ، رضي الله عنهما أخبره أن الناس نزلوا مع رسول الله صلى الله عليه وسلم أرض ثمود الحجر فاستقوا من بئرها واعتجنوا به فأمرهم رسول الله صلى الله عليه وسلم أن يهريقوا ما استقوا من بئرها، وأن يعلفوا الإبل العجين وأمرهم أن يستقوا من البئر التي كان تردها الناقة‘‘.الموسوعة الفقهية الكويتية (3 / 115)میں ہے:’’حُكْمُ الاِنْتِفَاعِ بِمَائِهَا فِي غَيْرِ الطَّهَارَةِ :
 يُمْنَعُ الاِنْتِفَاعُ بِمَاءِ آبَارِ هَذِهِ الأَْرْضِ بِالنِّسْبَةِ لِلإِْنْسَانِ مِنْ طَبْخٍ وَعَجْنٍ ، وَيَجُوزُ الاِنْتِفَاعُ بِهِ لِغَيْرِ الإِْنْسَانِ ؛ لِمَا وَرَدَ عَنِ ابْنِ عُمَرَ أَنَّ النَّاسَ نَزَلُوا مَعَ رَسُول اللَّهِ صَلَّى اللَّهُ عَلَيْهِ وَسَلَّمَ عَلَى الْحِجْرِ أَرْضِ ثَمُودَ ، فَاسْتَقَوْا مِنْ آبَارِهَا ، وَعَجَنُوا بِهِ الْعَجِينَ ، فَأَمَرَهُمْ رَسُول اللَّهِ صَلَّى اللَّهُ عَلَيْهِ وَسَلَّمَ أَنْ يُهْرِيقُوا مَا اسْتَقَوْا مِنْ آبَارِهَا ، وَيَعْلِفُوا الإِْبِل الْعَجِينَ ، وَأَمَرَهُمْ أَنْ يَسْتَقُوا مِنَ الْبِئْرِ الَّتِي كَانَتْ تَرِدُهَا النَّاقَةُ ‘‘.
الفتاوى الهندية (۵/ ۲۹۰)میں ہے:’’الْجَدْيُ إذَا كَانَ يُرَبَّى بِلَبَنِ الْأَتَانِ ، وَالْخِنْزِيرِ إنْ اعْتَلَفَ أَيَّامًا فَلَا بَأْسَ لِأَنَّهُ بِمَنْزِلَةِ الْجَلَّالَةِ وَالْجَلَّالَةُ إذَا حُبِسَتْ أَيَّامًا فَعُلِفَتْ لَا بَأْسَ بِهَا فَكَذَا هَذَا ، كَذَا فِي الْفَتَاوَى الْكُبْرَى‘‘. فقط واللہ اعلم
                                                  
عنوان: والد کا بیٹے کی طرف سے قربانی میں حصہ ڈالنا
سوال: میں خود جاب کرکے روپے کماتا ہوں، اس سال زکات بھی دی تھی، اب قربانی ہر سال والد صاحب میری طرف سے کرتے ہیں(گائے کا ایک حصہ) تو وہ کافی ہے یا میں الگ سے کروں؟
جواب: صورتِ مسئولہ میں اگر آپ پر قربانی واجب ہے اور آپ کے والد صاحب آپ کی اجازت سے گائے میں ایک حصہ آپ کی واجب قربانی کاشامل کرتے ہیں تو یہ جائز ہے، اس سے آپ کی قربانی ادا ہوجائے گی، الگ سے قربانی کرنے کی ضرورت نہیں ہوگی۔ اور اگر آپ پر قربانی واجب نہ ہو (یعنی عید الاضحٰی کے تین دنوں میں ضرورت سے زائد نصاب کے برابر مال یا سامان ملکیت میں موجود نہ ہو) تو  تب والد کا آپ کی طرف سے نفل قربانی کرنے کا ثواب آپ کو مل جائے گا۔ فقط واللہ اعلم
                                                  
عنوان: حمل والے جانور کی قربانی کا حکم
سوال: اگر کوئی جانور حمل سے ہے تو اس کی قربانی کا کیا حکم ہے؟
جواب: جس جانور کے پیٹ میں بچّہ ہو (زندہ یا مردہ) اس کا ذبح کرنا جائز ہے، البتہ جان بوجھ کر ولادت کے قریب جانور کوذبح کرنا مکروہ ہے، اوراگر یہ جانور قربانی کا ہے تو ذبح کے بعد جو بچہ نکلےاس کو بھی ذبح کیا جائے گا، اس کا کھانا حلال ہے، اور اگر مردہ نکلے تو اس کا کھانا درست نہیں، اور اگر ذبح کرنے سے پہلے ہی مرگیا تو اس کا گوشت کھانا حرام ہے۔الفتاوى الهندية (5/ 287):
’’شاة أو بقرة أشرفت على الولادة، قالوا: يكره ذبحها؛ لأن فيه تضييع الولد‘‘. فقط واللہ اعلم
                                                  
عنوان: قربانی کا نصاب
سوال: قربانی کانصاب کیا ہے۲۰۱۹ میں ؟
جواب: قربانی ایسے شخص پر واجب ہوتی ہے جس کے پاس عید الاضحی کے تین دنوں میں (دس ذوالحجہ کی صبح صادق سے لے کر بارہ ذوالحجہ کا سورج غروب ہونے تک) کسی وقت ضروریاتِ اصلیہ کے علاوہ اتنی مالیت کا مال یا سامان ہو جس کی رقم ساڑھے باون تولہ چاندی کے برابر ہو  اور چاندی کی فی تولہ قیمت فی زمانہ (2019)  تقریباً 910 روپے ہے، اس حساب سے چاندی کا نصاب تقریباً 47775 روپے بنتا ہے، لہذا جس شخص کے پاس مذکورہ مالیت کا ضروریاتِ اصلیہ سے زائد سامان ہو اس پر قربانی واجب ہو گی۔فی تولہ چاندی کی قیمت اوپر نیچے ہوتی رہتی ہے اس لیے عید قربان کے دن جو قیمت ہوگی وہی معتبر ہوگی۔ فقط واللہ اعلم
                                                  
عنوان: قرض پر دی ہوئی رقم نصاب کے برابر ہو تو کیا قربانی واجب ہوگی؟
سوال: کیا قرض دی ہوئی رقم پر قربانی واجب ہوگی،حال آں کہ نقد ی موجود نہیں؟
جواب: جس شخص نے کسی دوسرے شخص کو بطورِ قرض رقم دی ہو تو اس رقم کا مالک دینے والا ہے، لہذا اگر مذکوہ رقم تنہایادوسرے اموال کے ساتھ مل کر نصاب(یعنی ساڑے باون تولہ چاندی کی موجودہ قیمت ) کو پہنچتی ہو اور قرض کی واپسی کی امید ہو تو قرض دینے والے پر قربانی لازم ہے،البتہ اگر ایسے شخص کے پاس فی الوقت نقد رقم کوئی بھی موجود نہ ہواور نہ ضرورت سے زائد اتناسامان موجود ہو کہ جسے فروخت کرکے قربانی کرسکےنیز مقروض ایام قربانی میں قرض کی اتنی رقم واپس کرنے پر راضی بھی نہیں جس سے قربانی کی جاسکتی ہو تو اس صورت میں ایسے شخص پرقرض لے کر  قربانی کرناواجب نہیں۔
البحرالرائق میں ہے :"وكذا لو كان له مال غائب لايصل إليه في أيام النحر؛ لأنه فقير وقت غيبة المال حتى تحل له الصدقة بخلاف الزكاة فإنها تجب عليه ؛ لأن جميع العمر وقت الزكاة وهذه قربة موقتة فيعتبر الغنى في وقتها ولايشترط أن يكون غنياً في جميع الوقت حتى لو كان فقيراً في أول الوقت ثم أيسر في آخره يجب عليه لما ذكرنا". (10/254)فقط واللہ اعلم
                                                  
عنوان: قربانی کا گوشت شادی کی دعوت میں مہمانوں کو کھلانا
سوال: کیا قربانی کا گوشت شادی کے کھانے میں استعمال ہو سکتا ہے، نیت یہ ہے کہ  قربانی بھی ہوجائے اور شادی کا کھانا بھی ساتھ ہو جائے ؟
جواب: عیدالاضحی کی قربانی  کا گوشت ولیمہ کے مہمانوں کو  دعوت کے طور پر کھلا یا جاسکتا ہے، اور اگر اس نیت سے بڑے جانور میں میں  ایک حصہ رکھ  لیا جائے تو بھی قربانی باطل نہیں ہوگی، البتہ ایک حصہ میں دو نیتیں نہ کریں، بلکہ اگر ایک حصہ کررہے ہیں تو قربانی کی نیت سے جانور ذبح کرلیں اور بعد میں اس کا گوشت ولیمہ کے مہمانوں کی دعوت میں صرف کردیں۔ اگر ایک سے زائد حصے ہوں تو ان میں بھی بہتر ہے کہ قربانی کی نیت سے ہی جانور ذبح کیا جائے، پھر اس کا گوشت ولیمہ وغیرہ کی دعوت میں استعمال کرلیا جائے۔فتاوی شامی میں ہے:"قد علم أن الشرط قصد القربة من الكل، وشمل ما لو كان أحدهم مريداً للأضحية عن عامه وأصحابه عن الماضي تجوز الأضحية عنه ونية أصحابه باطلة وصاروا متطوعين، وعليهم التصدق بلحمها وعلى الواحد أيضاً؛ لأن نصيبه شائع كما في الخانية، وظاهره عدم جواز الأكل منها، تأمل، وشمل ما لو كانت القربة واجبةً على الكل أو البعض اتفقت جهاتها أو لا: كأضحية وإحصار وجزاء صيد وحلق ومتعة وقران خلافاً لزفر، لأن المقصود من الكل القربة، وكذا لو أراد بعضهم العقيقة عن ولد قدولد له من قبل؛ لأن ذلك جهة التقرب بالشكر على نعمة الولد ذكره محمد ولم يذكر الوليمة. وينبغي أن تجوز؛ لأنها تقام شكراً لله تعالى على نعمة النكاح ووردت بها السنة، فإذا قصد بها الشكر أو إقامة السنة فقد أراد القربة. وروي عن أبي حنيفة أنه كره الاشتراك عند اختلاف الجهة، وأنه قال: لو كان من نوع واحد كان أحب إلي، وهكذا قال أبو يوسف، بدائع". (6/326)وفیہ ایضاً:" ویأکل من لحم الأضحیة، ویؤکل غنیاً". وتحته في الشامیة: "هذا في الأضحیة الواجبة والسنة سواء إذا لم تکن واجبة بالنذر." (شامی، کتاب الأضحیة،   ۶/۳۲۷)  فقط واللہ اعلم
                                                  
عنوان: دو تولہ سونے کے ساتھ کچھ نقدی ہو تو کیا قربانی واجب ہوگی؟
سوال: ایک عورت کے پاس دو تولہ سونا ہے اور نقدی ہزار، دو ہزار ہیں، نقدی خرچ بھی ہوتے رہتے ہیں پھر جمع بھی ہو جاتے ہیں، تو کیا اس عورت پر قربانی واجب ہے؟
جواب: صورتِ مسئولہ میں مذکورہ خاتون کے پاس ایامِ عید الاضحیٰ (دس ذی الحجہ سے لے کر بارہ ذی الحجہ کے غروب آفتاب سے پہلے پہلے)  تک اگر ضرورت سے زائد کچھ نقدی موجود ہو تو ایسی صورت میں مذکورہ خاتون پر قربانی واجب ہوگی۔ فقط واللہ اعلم
                                                  
عنوان: قربانی کے جانور میں عقیقہ کا حصہ کرنا
سوال: کیا ایک بیل میں 5 حصے عقیقے اور 2 حصے قربانی کے کرسکتے ہیں؟
جواب: قربانی  کے جانور  میں عقیقہ  کی نیت سے پانچ حصے اور قربانی کی نیت سے دو حصے کرنا جائز ہے۔فقط واللہ اعلم
                                                  
عنوان: قربانی کے وجوب میں صاحبِ نصاب ہونے کا کیا مطلب ہے؟
سوال: صاحبِ نصاب سے مراد کیا چیز ہے ؟ مثلاً میری زوجہ کے پاس زیور کی صورت میں کتنے تولے ہونے پروہ صاحبِ  نصاب کہلائی گی؟  کتنے پر قربانی واجب ہے ؟
جواب: صورتِ مسئولہ میں عید الاضحی کے ایام میں کسی بھی وقت (یعنی دس ذوالحجہ کی صبح صادق سے بارہ ذوالحجہ کی مغرب تک) اگر کوئی شخص صاحبِ نصاب ہو تو اس پر قربانی کرنا واجب ہوتی ہے، بصورتِ دیگر قربانی واجب نہیں ہوتی۔قربانی کے اَحکام میں صاحبِ نصاب ہونے کا مطلب یہ ہے کہ اس کے پاس ضرورت سے زائد کسی بھی قسم کا اتنا مال یا سامان موجود ہو جس کی مالیت ساڑھے باون تولہ چاندی کی قیمت کے برابر یا اس سے زائد ہو۔ قربانی کے وجوب کے لیے نصاب پر سال گزرنا بھی شرط نہیں ہے، اور مال کا بڑھنے والا ہونا (سونا چاندی، نقدی یا مالِ تجارت ہونا) بھی شرط نہیں ہے، البتہ وجوب زکاۃ  کے سلسلہ میں اگر کسی کے پاس ساڑھے ساتھ تولہ سونا ہو یا ساڑھے باون تولہ چاندی ہو، یا مال تجارت ہو جس کی کل مالیت ساڑھے باون تولہ چاندی کی قیمت کی مساوی ہو، یا کچھ سونا اور کچھ چاندی ہو، یا کچھ سونا اور ساتھ کچھ نقدی ہو، یا کچھ چاندی اور ساتھ کچھ نقدی ہو، اور ان کی کل مالیت ساڑھے باون تولہ چاندی کی قیمت کے برابر ہو تو ان تمام صورتوں میں ایسا شخص صاحبِ نصاب شمار ہوگا، اور سال مکمل ہونے پر کل کا ڈھائی فیصد بطورِ زکاۃ ادا کرنا لازم ہوگا۔ فقط واللہ اعلم
                                                  
عنوان: قرض لے کر قربانی کرنے کا حکم
سوال: لون لے کر خریدے ہوئےجانور کا شرعاً  کیا حکم ہے?
جواب: اگر کوئی شخص کسی سے قرض لے کر قربانی کرتا ہے تو  محض قرض لینے کی وجہ سے اس کی قربانی پر کوئی اثر نہیں پڑے گا،  اس کی شخص کی قربانی درست ہو گی۔ البتہ اگر کسی شخص پر قربانی واجب نہیں ہے، اور بعد میں قرض کی ادائیگی میں مشکل پیش آنے کا امکان ہو تو قرض لے کر قربانی کرنے کا تکلف نہیں کرنا چاہیے۔ فقط واللہ اعلم
                                                  
عنوان: دبئی میں مقیم شخص پر کیا قربانی واجب ہے؟
سوال: اگر کوئی شخص دبئی میں ہو اور وہاں تقریباً دو تین سال سے مقیم ہو تو کیا اس پر قربانی کرنا واجب ہے؟
جواب: صورتِ مسئولہ میں عید الاضحی کے ایام میں سے کسی بھی وقت یعنی دس ذالحجہ  کی صبح صادق سے بارہ ذالحجہ کی مغرب تک اگر مذکورہ شخص صاحبِ نصاب ہو تو ایسی صورت میں اس پر قربانی کرنا واجب ہوگی، بصورتِ دیگر قربانی واجب نہ ہوگی۔ قربانی کے اَحکام میں صاحبِ نصاب ہونے کا مطلب یہ ہے کہ  اس کے پاس ضرورت سے زائد کسی بھی قسم کا اتنا مال یا سامان موجود ہو جس کی مالیت ساڑھے باون تولہ چاندی کی قیمت کے برابر یا اس سے زیادہ ہو۔  قربانی کے وجوب کے لیے نصاب پر سال گزرنا بھی شرط نہیں ہے، اور مال کا بڑھنے والا ہونا (سونا چاندی، نقدی یا مالِ تجارت ہونا) بھی شرط نہیں ہے۔ فقط واللہ اعلم
                                                  
عنوان: مشترکہ قربانی کے جانور کی کھال پر کس کی ملکیت ہے؟
سوال: مشترکہ قربانی کی کھال کس کی ملکیت ہے؟
جواب: صورتِ مسئولہ میں ایسے جانور کی کھال پر تمام شرکاء کو مشترکہ طور پر ملکیت حاصل ہوگی۔ فقط واللہ اعلم
                                                  
عنوان: مستحب وقت پر عقیقہ نہیں کیا
سوال: میں نے اپنے کسی بیٹے یا بیٹی کا عقیقہ ابھی تک نہیں کیا،  جس کی وجہ یہ ہے کہ  میرے مالی حالات کچھ بہتر نہیں تھے ،میرے بچوں کی عمریں بالترتیب یہ ہیں ۔ 17.14.10.5.2۔ابھی میں یہ کام کرنا چاہتا ہوں ، اس میں میری راہ نمائی فرمائیں!
جواب: عقیقہ کا مستحب وقت پیدائش کا ساتواں یا چودھواں یا اکیسواں دن ہے،اگر کسی عذر کی وجہ سے ان دنوں میں عقیقہ نہیں کیا تو موت سے پہلے پہلے کسی بھی وقت عقیقہ کرنا جائز ہے، عقیقہ ہوجائے گا،  لیکن مستحب وقت پر عقیقہ کرنے کا ثواب نہیں ملے گا۔فيض الباري شرح البخاري - (7 / 81):
"ثم إن الترمذي أجاز بها إلى يوم إحدى وعشرين. قلتُ: بل يجوز إلى أن يموت".تنقیح الفتاوی الحامدیة (2/ 233) میں ہے:"ويسن أن يعق عن نفسه من بلغ ولم يعق عنه". (کتاب الذبائح، مکتبة حامدیة)  فقط واللہ اعلم
                                                  
عنوان: بچی کی پیدائش کے دوسرے دن عقیقہ کرنے کا حکم/عقیقہ بال منڈانے کے بعد کرنا ضروری ہے یا نہیں؟
سوال: 1- میں نے اپنی بچی کا عقیقہ اس کی پیدائش کےدوسرے روز ہی کر لیا، کیا اس کا عقیقہ ادا ہو گیا؟2- یہ بھی بتا دیں کہ عقیقہ چھٹے دن بچے کے بال منڈوانے کے بعد ہی کرنا چاہیے؟  یا بالوں کا عقیقے سے براہِ راست کوئی تعلق نہیں ہے؟
جواب: 1- بچے کا عقیقہ پیدائش کے ساتویں دن کرنا سنت (مستحب) ہے۔ پیدائش کے دوسرے دن عقیقہ کرنے سے  وقت کی فضیلت فوت ہوجائے گی۔2- عقیقہ چھٹے دن نہیں ساتویں دن کرنا مسنون ہے، نیز مستحب یہ ہے کہ عقیقہ کرنے کے بعد بچے کے بال منڈوائے جائیں، لیکن اگر کسی وجہ سے عقیقہ میں تاخیر ہوجانے کی وجہ سے عقیقہ سے پہلے ہی بچے کے بال منڈا دیے جائیں اور عقیقہ بعد میں کیا جائے  تو اس میں بھی کوئی حرج نہیں ہے۔سنن النسائي (7/ 166):"متى يعق؟أخبرنا عمرو بن علي، ومحمد بن عبد الأعلى قالا: حدثنا يزيد وهو ابن زريع، عن سعيد، أنبأنا قتادة، عن الحسن، عن سمرة بن جندب، عن رسول الله صلى الله عليه وسلم قال: «كل غلام رهين بعقيقته تذبح عنه يوم سابعه ويحلق رأسه ويسمى»".عمدة القاري شرح صحيح البخاري (21/ 88):
"وقد أخرجه أصحاب السنن من رواية قتادة عن الحسن عن سمرة عن النبي صلى الله عليه وسلم، قال: الغلام مرتهن بعقيقته، يذبح عنه يوم السابع ويحلق رأسه ويسمى. وقال الترمذي: حسن صحيح. قال: والعمل على هذا عند أهل العلم يستحبون أن يذبح عن الغلام العقيقة يوم السابع. فإن لم يتهيأ يوم السابع فيوم الرابع عشر، فإن لم يتهيأ عق عنه يوم إحدى وعشرين قوله: مرتهن، بفتح التاء معناه: رهن بعقيقته يعني: العقيق لازمة له لا بد منها، فشبهه بلزومها له وعدم انفكاكه منها بالرهن في يد المرتهن.
وقال الخطابي: تكلم الناس في هذا وأجود ما قيل فيه ما ذهب إليه أحمد بن حنبل، رحمه الله. قال: هذا في الشفاعة، يريد أنه إذا لم يعق عنه فمات طفلا لم يشفع في والديه، وقيل: مرهون بأذى شعره، ويروى: كل غلام رهينة بعقيقته الرهينة الرهن والهاء للمبالغة كالشتيمة والشتم ثم استعملا بمعنى المرهون، يقال: هو رهن بكذا ورهينة بكذا. قوله: (يذبح عنه يوم السابع) ، على صيغة المجهول وقد احتج به من قال: إن العقيقة مؤقتة باليوم السابع، فإن ذبح قبله لم يقع الموقوع، وإنها تفوت بعده، وهذا قول مالك، وعند الحنابلة في اعتبار الأسابيع بعد ذلك روايتان، وعند الشافعية أن ذكر السابع للاختيار لا للتعيين، ونقل الرافعي أنه يدخل وقتها بالولادة، قال: وذكر السابع في الخبر بمعنى أن لا يؤخر عنه إختياراً، ثم قال: والاختيار أن لايؤخر عن البلوغ فإن أخرت إلى البلوغ سقطت عمن كان يريد أن يعق عنه. لكن إن أراد هو أن يعق عن نفسه فعل". إعلاء السنن (۱۷ ؍ ۱۲۶ ، ط:إدارة القرآن):"يستحب الذبح قبل الحلق، و صححه النووى في شرح المهذب".الدر المختار وحاشية ابن عابدين (رد المحتار) (6/ 336):"يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضةً أو ذهباً ثم يعق عند الحلق عقيقة إباحة على ما في الجامع المحبوبي، أو تطوعاً على ما في شرح الطحاوي".الفقه الإسلامي وأدلته للزحيلي (4/ 2747)"تذبح يوم سابع ولادة المولود، ويحسب يوم الولادة من السبعة. فإن ولدت  ليلاً، حسب اليوم الذي يليه....  وصرح الشافعية والحنابلة: أنه لو ذبح قبل السابع أو بعده، أجزأه".حاشية الدسوقى على الشرح الكبير ، ۲ ؍ ۳۹۸ ، ط: دار الکتب العلمیة :"و (ندب) ولو لم يعق عنه حلق رأس المولود ولو انثى و (التصدق) بزنة شعره". فقط واللہ اعلم
                                                  
عنوان: قربانی کے جانور کو جھنجھنے پہنانا
سوال: قربانی کے جانور کو جھنجھنے و  پائل پہنا سکتے ہیں؟
جواب: جی پہنا سکتے ہیں۔  فقط واللہ اعلم
                                                  
عنوان: کیا بیوی کی طرف سے قربانی کرنا شوہر پر واجب ہے؟
سوال: اگر شوہر ایک لاکھ سے اوپر کماتا ہو اور نہ اس پر کوئی قرضہ ہو اور بیوی کو خرچے کے علاوہ کوئی پیسے بھی نہ دیتا ہو تو بیوی اس کے کے سارے کام کی ذمہ دار ہو اور بیوی کا کوئی اور ذریعہ آمدن بھی نہ ہو تو کیا اس کی قربانی اس کے شوہر پر واجب ہے؟
جواب: بیوی  اگر صاحبِ نصاب  ہے تو اس پر اپنے مال سے قربانی کرنا واجب ہے، البتہ اگرشوہر اس کی طرف سے اسے بتاکر قربانی کرے تو جائز ہے۔ فقط واللہ اعلم
                                                  
عنوان: قربانی کے بڑے جانور میں پانچ حصے قربانی اور دو حصہ عقیقہ کے لیے ڈالنا
سوال: کیا قربانی کے جانور میں عقیقہ بھی کرسکتے ہیں؟ جیسے کہ بڑے جانور میں 7 حصے ہوتے ہیں  تو کیا اس میں  پانچ حصے قربانی کے اور دو حصے بیٹے کے عقیقہ کے کرسکتے ہیں؟
جواب: قربانی کے بڑے جانور  (مثلاً  گائے، بھینس اور اونٹ)میں عقیقہ کی نیت سےحصہ ڈال سکتے ہیں، اس میں شرعاً   کوئی حرج نہیں، لہذا بڑے جانور میں پانچ حصے قربانی اور اور دو حصے بیٹے کے عقیقہ کے ڈالنا جائز ہے، اس سے قربانی اور عقیقہ دونوں ادا  ہوجائیں گے۔بدائع الصنائع في ترتيب الشرائع (5/ 72):
"(ولنا) أن الجهات - وإن اختلفت صورة - فهي في المعنى واحد؛ لأن المقصود من الكل التقرب إلى الله عز شأنه وكذلك إن أراد بعضهم العقيقة عن ولد ولد له من قبل؛ لأن ذلك جهة التقرب إلى الله تعالى عز شأنه بالشكر على ما أنعم عليه من الولد، كذا ذكر محمد - رحمه الله - في نوادر الضحايا". فقط واللہ اعلم
                                                  
عنوان: بیوی کی قربانی کی ذمہ داری
سوال: قربانی اگر شوہر پر قربانی واجب ہے اور اس نے کرلی تو کیا اپنی بیوی کی طرف سے بھی کرنا واجب ہے اسے؟ اور وہ بیوی بھی صاحبِ نصاب ہے تو کیا اپنی قربانی علیحدہ کرے گی؟
جواب: اگر بیوی بھی صاحبِ نصاب ہے تو اس پر علیحدہ قربانی کرنا واجب ہے، اس کی قربانی شوہر پر لازم نہیں ، البتہ اگر بیوی کی اجازت سے وہ کردے تو ادا ہو جائے گی۔ فقط واللہ اعلم
                                                  
عنوان: قربانی کا جانور فروخت کرکے اس سے کم قیمت کا جانور لینا
سوال: ایک صاحبِ نصاب آدمی نے قربانی کے لیے جانور خریدا 100000 کا.اب اگر وہ اس جانور کو بیچ دیتا ہے 110000 کا اور اس کے بدلے میں سستا جانور خرید لیتا ہے 90000 کا تو اس صورت میں جو اس کو منافع ہوا ہے اس کا کیا حکم ہے، سارا منافع صدقہ کیا جائے گا یا وہ منافع جو پہلے جانور کے بیچنے پر ہوا؟  اور یہ سوال بھی ہے کہ قربانی کے جانور کو بیچ کر سستا جانور خریدنا جائز ہے یا نہیں؟
جواب: اگر مال دار آدمی یعنی صاحبِ نصاب شخص نے قربانی کا جانور قربانی کی نیت سے لیا  تو اس کے لیے اس کو فروخت کرنا مناسب نہیں ہے، لیکن اگر فروخت کرلیا تو بیع درست ہوجائے گی، پھر اس کے بعد دوسرا جانور اس سے کم قیمت کا نہ خریدے، اگر دوسرا جانور پہلے سے کم قیمت پر لیا تو  پہلے اور دوسرے جانور کی قیمت میں جتنا فرق ہو وہ صدقہ کردینا ضروری ہے۔ اور اگر جانور قربانی کی نیت سے نہیں لیا یا اس ارادے سے لیا کہ اچھی قیمت لگے گی تو بیچ کر نفع کماؤں گا ورنہ قربانی کرلوں گا تو اس کو بیچنا اور اس کا نفع حاصل کرکے خود استعمال کرنا سب جائز ہے۔الدر المختار وحاشية ابن عابدين (رد المحتار) (6/ 321):
"(وفقير) عطف عليه (شراها لها)؛ لوجوبها عليه بذلك حتى يمتنع عليه بيعها، (و) تصدق (بقيمتها غني شراها أولا)؛ لتعلقها بذمته بشرائها أولا، فالمراد بالقيمة قيمة شاة تجزي فيها.
(قوله: لوجوبها عليه بذلك) أي بالشراء، وهذا ظاهر الرواية؛ لأن شراءه لها يجري مجرى الإيجاب، وهو النذر بالتضحية عرفاً، كما في البدائع".وفیه أیضاً (6/ 329):
"ويكره أن يبدل بها غيرها أي إذا كان غنياً، نهاية، فصار المالك مستعيناً بكل من يكون أهلاً للذبح آذناً له دلالةً اهـ".الفتاوى الهندية (5/ 301):
"ولو باع الأضحية جاز، خلافاً لأبي يوسف - رحمه الله تعالى -، ويشتري بقيمتها أخرى ويتصدق بفضل ما بين القيمتين".  فقط واللہ اعلم
                                                  
عنوان: ساڑھے تین تولہ سونا اور دس بارہ ہزار نقد رقم کی صورت میں زکاۃ اور قربانی کا حکم
سوال: ہماری ایک بہن کے پاس ساڑھے تین تولے سونا ہے، اس پر زکاۃ ہوگی کہ نہیں؟ اور قربانی کے کیا احکامات ہیں؟  اور دس بارہ ہزار روپے کی نقد رقم بھی ہوگی؟
جواب: صورتِ  مسئولہ میں چوں کہ آپ کی بہن کے پاس ساڑھے تین تولہ سونے کے ساتھ  دس بارہ ہزار نقد رقم بھی بچت میں موجود ہے تو  ان دونوں کی مجموعی مالیت کا نصاب ساڑھے باون تولہ چاندی ہوگا۔لہذا  آپ کی بہن پر اگر کوئی قرض یا دیگر واجب الاداء دین ذمہ میں ہو تو اس کو منہا کرنے کے بعد اس کے پاس اپنے ملکیتی سونے اور  نقد رقم کی مجموعی مالیت ساڑھے باون تولہ چاندی کی قیمت سے زیادہ بچتی ہو تو  سال گزرنے پر اس مالیت کی ڈھائی فی صد زکاۃ  ادا کرنا لازم ہوگا۔اور عید الاضحی کے تین دنوں میں اگر یہ رقم یا اس سے زیادہ ملکیت میں موجود ہوئی تو اس پر قربانی بھی واجب ہوگی۔ فقط واللہ اعلم
                                                  
عنوان: ادھار رقم سے قربانی
سوال: کیا قربانی کے جانور میں اگر حصہ ڈالا جائے تو رقم میں سے اگر کچھ ادھار کیا جائے اس میں حرج تو نہیں؟
جواب: قربانی کا جانور یا اس کا حصہ یا حصے کی بعض رقم ادھار کرنا جائز ہے، اس میں کوئی حرج نہیں، بعد میں ادا کردیں۔ فقط واللہ اعلم
                                                  
