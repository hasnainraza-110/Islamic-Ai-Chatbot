عنوان: والدہ کے لیے قربانی کرنے والا بال ناخن کاٹے یا نہیں؟
سوال: میں اپنی ماں کے لیے قربانی کرتا ہوں،  کیا مجھے بال کٹانا چاہیے یا نہیں؟
جواب: اگر آپ والدہ  کے ایصالِ ثواب  کے لیے  قربانی کر رہے ہیں تو  آپ کے لیے  بال ، ناخن وغیرہ نہ کاٹنا مستحب ہے.سنن النسائي (7/ 211):
"عن أم سلمة، عن النبي صلى الله عليه وسلم قال: «من رأى هلال ذي الحجة، فأراد أن يضحي، فلايأخذ من شعره، ولا من أظفاره حتى يضحي»"۔مرقاة المفاتيح شرح مشكاة المصابيح (3 / 1080):"إذا دخل العشر) أي: أول عشر ذي الحجة. (وأراد) أي: قصد. (بعضكم أن يضحي) : سواء وجب عليه الأضحية، أو أراد التضحية على الجهة التطوعية، فلا دلالة فيه على الفرضية، ولا على السنية".فقط واللہ اعلم
                                                  
عنوان: غریب شخص نے قربانی کا ایک حصہ لینے کے بعد دوسرا حصہ بھی لے لیا
سوال: ایک فقیر آدمی نے ایک گائے میں ایک حصہ لیا  وکیل کے ذریعے، پھر دوسری جگہ دوسری گائے  میں حصہ لیا کہ پہلی والی سے اب نہیں کروں گا  دوسری والی سے کروں گا، جب کہ دوسری میں حصہ لیتے وقت پہلے والے شرکاء کو نہیں بتایا، بلکہ دوسری جگہ حصہ لینے کے بعد ان کو بتایا ۔تو اب اس آدمی کا  کیا حکم ہے یہ ان دونوں حصوں سے قربانی کرے گا یا دوسری سے کرسکتا ہے؟  اگر کرسکتا ہے تو پہلے والے شرکاء اب چھ رہ گئے ہیں وہ کیا کریں؟
جواب: صورتِ مسئولہ میں مذکورہ فقیر شخص دونوں حصوں میں سے کسی ایک حصہ کی قربانی کر سکتا ہے، تاہم اگر دوسرا حصہ پہلے حصہ کی بنسبت کم قیمت کا ہو تو اس صورت میں دونوں قیمتوں میں جو فرق ہو وہ صدقہ کرنا لازم ہوگا، جیساکہ فتاوی ہندیہ میں ہے:"رَجُلٌ اشْتَرَى شَاةً لِلْأُضْحِيَّةِ وَأَوْجَبَهَا بِلِسَانِهِ، ثُمَّ اشْتَرَى أُخْرَى جَازَ لَهُ بَيْعُ الْأُولَى فِي قَوْلِ أَبِي حَنِيفَةَ وَمُحَمَّدٍ - رَحِمَهُمَا اللَّهُ تَعَالَى -، وَإِنْ كَانَتْ الثَّانِيَةُ شَرًّا مِنْ الْأُولَى وَذَبَحَ الثَّانِيَةَ فَإِنَّهُ يَتَصَدَّقُ بِفَضْلِ مَا بَيْنَ الْقِيمَتَيْنِ؛ لِأَنَّهُ لَمَّا أَوْجَبَ الْأُولَى بِلِسَانِهِ فَقَدْ جَعَلَ مِقْدَارَ مَالِيَّةِ الْأُولَى لِلَّهِ تَعَالَى فَلَا يَكُونُ لَهُ أَنْ يَسْتَفْضِلَ لِنَفْسِهِ شَيْئًا، وَلِهَذَا يَلْزَمُهُ التَّصَدُّقُ بِالْفَضْلِ. قَالَ بَعْضُ مَشَايِخِنَا: هَذَا إذَا كَانَ الرَّجُلُ فَقِيرًا فَإِنْ كَانَ غَنِيًّا فَلَيْسَ عَلَيْهِ أَنْ يَتَصَدَّقَ بِفَضْلِ الْقِيمَةِ، قَالَ الْإِمَامُ شَمْسُ الْأَئِمَّةِ السَّرَخْسِيُّ: الصَّحِيحُ أَنَّ الْجَوَابَ فِيهِمَا عَلَى السَّوَاءِ يَلْزَمُهُ التَّصَدُّقُ بِالْفَضْلِ غَنِيًّا كَانَ أَوْ فَقِيرًا؛ لِأَنَّ الْأُضْحِيَّةَ وَإِنْ كَانَتْ وَاجِبَةً عَلَى الْغَنِيِّ فِي الذِّمَّةِ فَإِنَّمَا يَتَعَيَّنُ الْمَحَلُّ بِتَعْيِينِهِ فَتَعَيَّنَ هَذَا الْمَحَلُّ بِقَدْرِ الْمَالِيَّةِ لِأَنَّ التَّعْيِينَ يُفِيدُ فِي ذَلِكَ". (الْبَابُ الثَّانِي فِي وُجُوبِ الْأُضْحِيَّةِ بِالنَّذْرِ وَمَا هُوَ فِي مَعْنَاهُ، ٥ /٢٩٤)فقط واللہ اعلم
                                                  
عنوان: قربانی کے جانور کا دودھ دھونا
سوال: قربانی کے جانور کا دودھ استعمال کرنا کیسا ہے ؟جیسے بکری خریدی اس کا دودھ استعمال کرلیا ، اب کیاکرناہوگا؟
جواب: قربانی کے جانورکو کچھ دن پہلے سے پالنا، مانوس کرنا اور پھر قربان  کرنا زیادہ افضل اورزیادہ ثواب کا باعث ہے، تاہم اس کے باوجود قربانی کی نیت سے جانور خریدنے کے بعد اس سے کسی بھی طرح  کانفع اٹھانادرست نہیں، یعنی نہ اس پرسواری کی جاسکتی ہے، نہ اس کے بال کاٹے جاسکتے ہیں اورنہ ہی اس کادودھ دھویاجاسکتاہے، لہذا اگر قربانی کے جانور کے تھنوں میں دودھ اتر آئے اور قربانی میں وقت کم ہو تو بہتر یہ ہے کہ دودھ نہ دھویا جائے، اور اگر ابھی کافی وقت ہو اور دودھ نہ دھونے کی صورت میں جانور کو تکلیف ہو اس وجہ سے دودھ نکال لیا گیا یا کسی نے لاعلمی میں دودھ دوہ لیا تو اسے صدقہ کردے ، اوراگردودھ نکال کراستعمال کرلیا تواب اس کی قیمت کاصدقہ کرناواجب ہے۔ (بدائع،ج:۵،ص:۷۸)فقط واللہ اعلم
                                                  
عنوان: مشترکہ قربانی میں کلیجی کی تقسیم کا طریقہ
سوال: مشترکہ قربانی کے جانور میں کلیجی کی تقسیم کا کیا طریقہ کار ہے؟
جواب: کلیجی کی تقسیم کی مختلف صورتیں ہوسکتی ہیں، تول سے تقسیم کردی جائے یا گو شت کے ساتھ کچھ کچھ ملادی جائے، بعض شرکاء کے حصہ میں کلیجی اور بعض کے حصہ میں سری، پائے، وغیرہ شامل کردیے  جائیں یہ بھی درست ہے، نیز فقہاء نے لکھا ہے کہ اجتماعی قربانی کا گوشت اگر تقسیم کیا جائے توتقسیم میں   برابری ضروری ہے، اندازے سے تقسیم کرناجائز نہیں، البتہ اندازے  سے تقسیم کی صورت میں ہرشریک کے حصہ میں گوشت کے علاوہ کلیجی، پائے اور سری  وغیرہ شامل کردیے جائیں تو اس صورت میں بغیر  تولے بھی تقسیم کردینا جائز ہے۔المحيط البرهاني في الفقه النعماني (6/ 100):"وأرادوا أن يقسموا اللحم بينهم؛ إن اقتسموها وزناً يجوز؛ لأن القيمة فيها معنى السبع على هذا الوجه يجوز، وإن اقتسموها جزافاً إن جعلوا مع اللحم شيئاً من السقط نحو الرأس، والأكارع يجوز، وإن لم يجعلوا لايجوز؛ لأن البيع على هذا الوجه لايجوز".الدر المختار وحاشية ابن عابدين (رد المحتار) (6/ 317)"ویقسم اللحم وزناً لا جزافاً"."(قوله: لا جزافاً)؛ لأن القسمة فيها معنى المبادلة، ولو حلل بعضهم بعضاً. قال في البدائع: أما عدم جواز القسمة مجازفةً فلأن فيها معنى التمليك واللحم من أموال الربا، فلايجوز تمليكه مجازفةً.وأما عدم جواز التحليل؛ فلأن الربا لايحتمل الحل بالتحليل، ولأنه في معنى الهبة وهبة المشاع فيما يحتمل القسمة لاتصح اهـ وبه ظهر أن عدم الجواز بمعنى أنه لايصح ولايحل لفساد المبادلة خلافاً لما بحثه في الشرنبلالية".فقط واللہ اعلم
                                                  
عنوان: آفس کا کرایہ ادا کرنے کے لیے جو رقم رکھی ہوئی ہو اس رقم کے نصاب کے بقدر ہونے کی وجہ سے قربانی لازم ہوگی یا نہیں؟
سوال: میں نے اپنے آفس کا کرایہ ادا کرنا ہے,  اس کے لیے میں نے کچھ رقم رکھی ہے جو کہ نصاب سے زیادہ ہے۔ تاہم کرایہ ایامِ تشریق کے بعد ادا کرنا ہے، ان دونوں میں ظاہر ہے میں صاحبِ  نصاب ہوں تو کیا مجھ پر قربانی واجب ہے؟
جواب: معاہدہ کے مطابق چوں کہ آپ کے ذمہ رواں مہینے کا کرایہ ادا کرنا لازم ہے جس کی ادائیگی آپ کو قربانی کے ایام کے بعد کرنی ہے؛  اس لیے کرائے کے بقدر رقم ضرورتِ اصلیہ میں داخل ہوگی اور اس رقم کی وجہ سے آپ پر قربانی واجب نہیں ہوگی۔البتہ اگر آئندہ مہینے (جو عید الاضحیٰ کے ایام کے بعد شروع ہوگا) کے کرائے کی رقم ابھی سے پس انداز کی ہے، تو وہ ضرورت سے زائد شمار ہوگی۔ فقط واللہ اعلم
                                                  
عنوان: صاحبِ نصاب آدمی کے پاس نقدی نہ ہو تو قربانی کا حکم
سوال: ایک عورت کے پاس 20 تولے سونا ہے،  مگر نقدی بالکل نہیں ہے یا بہت کم ہے تو اس کے لیے قربانی کرنے کا کیا حکم ہے؟ اگر واجب ہے تو اس کے لیے  وہ سونا بیچے یا ادھار لے کر کرے؟
جواب: اگر قربانی واجب ہو اور نقد رقم نہ ہو تو  اختیار ہے کہ قرض لے کر قربانی کرے یا زیور/سامان میں سے اتنی مقدار فروخت کرے جس سے قربانی کی جاسکے.فتاوی ہندیہ میں ہے:"(وَأَمَّا) (شَرَائِطُ الْوُجُوبِ) : مِنْهَا الْيَسَارُ وَهُوَ مَا يَتَعَلَّقُ بِهِ وُجُوبِ صَدَقَةِ الْفِطْرِ دُونَ مَا يَتَعَلَّقُ بِهِ وُجُوبُ الزَّكَاةِ،....(وَأَمَّا) (حُكْمُهَا) : فَالْخُرُوجُ عَنْ عُهْدَةِ الْوَاجِبِ فِي الدُّنْيَا وَالْوُصُولُ إلَى الثَّوَابِ بِفَضْلِ اللَّهِ تَعَالَى فِي الْعُقْبَى، كَذَا فِي الْغِيَاثِيَّةِ". (كِتَابُ الْأُضْحِيَّةِ وَفِيهِ تِسْعَةُ أَبْوَابٍ، الْبَابُ الْأَوَّلُ فِي تَفْسِيرِهَا وَرُكْنِهَا وَصِفَتِهَا وَشَرَائِطِهَا وَحُكْمِهَا وَفِي بَيَانِ مَنْ تَجِبُ عَلَيْهِ وَمَنْ لَا تَجِبُ، ٥ / ٢٩٢)فقط واللہ اعلم
                                                  
عنوان: پانچ ٹانگوں والے جانور کی قربانی کا حکم
سوال: پانچ ٹانگوں والے جانور کی قربانی کا حکم کیا ہے؟
جواب: ایسے جانور کی قربانی درست نہیں۔ فتاوی ہندیہ میں ہے:"وَمِنْ الْمَشَايِخِ مَنْ يَذْكُرُ لِهَذَا الْفَصْلِ أَصْلًا وَيَقُولُ: كُلُّ عَيْبٍ يُزِيلُ الْمَنْفَعَةَ عَلَى الْكَمَالِ أَوْ الْجَمَالِ عَلَى الْكَمَالِ يَمْنَعُ الْأُضْحِيَّةَ، وَمَا لَا يَكُونُ بِهَذِهِ الصِّفَةِ لَا يَمْنَعُ، ثُمَّ كُلُّ عَيْبٍ يَمْنَعُ الْأُضْحِيَّةَ فَفِي حَقِّ الْمُوسِرِ يَسْتَوِي أَنْ يَشْتَرِيَهَا كَذَلِكَ أَوْ يَشْتَرِيَهَا وَهِيَ سَلِيمَةٌ فَصَارَتْ مَعِيبَةً بِذَلِكَ الْعَيْبِ لَا تَجُوزُ عَلَى كُلِّ حَالٍ، وَفِي حَقِّ الْمُعْسِرِ تَجُوزُ عَلَى كُلِّ حَالٍ، كَذَا فِي الْمُحِيطِ". (كتاب الأضحية، الْبَابُ الْخَامِسُ فِي بَيَانِ مَحَلِّ إقَامَةِ الْوَاجِبِ، ٥ / ٢٩٩) فقط والله أعلم
                                                  
عنوان: بائیں ہاتھ سے جانور ذبح کرنا
سوال: قربانی کا جانور ایسے شخص سے ذبح کروانا جو بائیں ہاتھ سے ذبح کرتا ہو، کیا درست ہے ؟
جواب: رسول اللہ ﷺ نیک اور اچھے کاموں کی ابتدا دائیں جانب سے فرماتے تھے،  نیز ایسے امور کےلیے دائیں ہاتھ استعمال فرماتے تھے، اس لیے علماء نے دائیں ہاتھ سے ذبح کو سنت قرار دیا ہے، لہذا بلاکسی عذر کے بائیں ہاتھ سے ذبح کرنا خلافِ سنت ہے۔البتہ اگر کوئی عذر ہو اور دائیں ہاتھ سے ذبح کی وقتی کوئی صورت ممکن نہ ہو یعنی کوئی دوسرافرد  دائیں ہاتھ سے ذبح کرنے والا بسہولت میسر نہ ہوتو ایسی صورت میں بائیں ہاتھ سے ذبح کرنا یا ذبح کروانا جائز ہے اور ذبیحہ حلال ہے۔(فتاوی محمودیہ 24/112-آپ کے مسائل اور ان کا حل /451)بخاری شریف میں ہے :"عن عائشة ، قالت : كان النبي صلى الله عليه وسلم يحب التيمن ما استطاع في شأنه كله في طهوره وترجله وتنعله." (1/116)ترجمہ :’’ حضرت عائشہ صدیقہ رضی اللہ تعالیٰ عنہا فرماتی ہیں کہ سرکار دو عالم صلی اللہ علیہ وسلم حتی الامکان اپنے تمام کاموں کو سیدھے ہاتھ سے شروع کرنا محبوب رکھتے تھے اور (مثلاً) اپنی طہارت میں، اپنا جوتا پہننے میں‘‘۔اس حدیث میں اچھے کاموں کو داہنے ہاتھ سے شروع کرنے کی اہمیت معلوم ہوتی ہے کہ رسول اللہ صلی اللہ علیہ وسلم اپنے بارے میں اسے پسند فرماتے اور عزیز رکھتے تھے کہ جہاں تک اپنا بس چلے تمام کام داہنے ہاتھ سے انجام دیے  جائیں،  چنانچہ لفظ ’’ما استطاع‘‘ (حتی الامکان) سے اسی محافظت اور تاکید کی طرف اشارہ ہے...ہر وہ چیز جو از قبیلِ بزرگی ہوتی تھی اسے آپ صلی اللہ علیہ وسلم دائیں ہاتھ سے شروع کرتے تھے .... اسی طرح جو چیز از قبیلِ بزرگی نہیں ہیں ان کو بائیں طرف سے شروع کرنا مستحب ہے، مثلاً بیت الخلا (یعنی بیت الخلا میں پہلے بایاں پیر رکھنا، بازار میں جانا، مسجد سے نکلنا ، ناک سنکنا، تھوکنا، استنجا کرنا اور کپڑے اور جوتے اتارنا یا ایسے ہی دوسرے کام، ان کاموں کو بائیں طرف سے شروع کرنے میں ایک لطیف اور پر حقیقت نکتہ بھی ہے یہ کہ ایسی چیزوں کی ابتدا بائیں طرف سے کرنے کی وجہ دائیں طرف کی تکریم و احترام کا مظاہرہ ہوتا ہے، مثلاً جب کوئی آدمی مسجد سے نکلتے وقت پہلے بایاں قدم باہر نکالے گا تو دائیں قدم کی تکریم ہوئی بایں طور کہ دایاں قدم محترم جگہ میں باقی رہا۔ اسی پر دوسری چیزوں کو بھی قیاس کیا جا سکتا ہے، یہی وجہ کہ انسان کے ہم راہ جو دو فرشتے ہوتے ہیں ان میں سے دائیں ہاتھ کا فرشتہ دائیں طرف کی فضیلت و احترام کی بنا پر بائیں ہاتھ کے فرشتے پر شرف و فضیلت رکھتا ہے، نیز اسی نقطہ کے پیش نظر کہا جاتا ہے کہ دائیں طرف کا ہم سایہ بائیں طرف کے ہم سایہ پر مقدم ہے‘‘۔ (مظاہر حق) فقط واللہ اعلم
                                                  
عنوان: عقیقہ کے جانوروں کا دو مختلف مقامات پر ذبح کرنا
سوال: لڑکے کے عقیقہ میں دو بکرے ذبح کرنے ہوتے ہیں,  سوال یہ ہے کہ کیا ان دو بکروں کا مختلف اوقات میں مختلف ممالک میں ذبح ہونا درست ہے؟
جواب: لڑکے کے عقیقہ میں ساتویں روز دو بکرے ذبح کرنا مستحب ہے، اور یہی رسولِ اکرم صلی اللہ علیہ وسلم کی سنت ہے۔اگر ساتویں دن عقیقہ نہ کرسکے تو چودھویں (14)  دن ، ورنہ اکیسویں (۲۱) دن  کرے،  اگرعقیقہ ساتویں دن ہی ہو، یاچودھویں یااکیسویں دن ،  اور بکرے دو مختلف مقامات پر ذبح کیے جائیں تو بھی درست ہے ، شرعاً اس میں کوئی حرج نہیں، نیزرسول اللہ صلی اللہ علیہ وسلم نے صبح کے اوقات میں برکت کی دعا فرمائی  ہے، اس لیے   علماء نے لکھا ہے کہ بہتر یہ ہے کہ عقیقہ  صبح کے وقت طلوع آفتاب کے بعد کیا جائے،  لیکن اگر کسی دوسرے وقت بھی کر لیا تو عقیقہ بلاکراہت ادا ہو جائے گا۔ البتہ ایک جانور ساتویں دن اور دوسرا کسی اور دن ذبح کرنا سنت سے ثابت نہیں ہے، اس لیے ایسے نہ کیا جائے۔اعلاء السنن میں ہے:’’ أنها إن لم تذبح في السابع ذبحت في الرابع عشر، وإلا ففي الحادي والعشرین، ثم هکذا في الأسابیع‘‘. (17/117، باب العقیقة، ط: إدارة القرآن والعلوم الإسلامیة)فتاوی شامی میں ہے:’’يستحب لمن ولد له ولد أن يسميه يوم أسبوعه ويحلق رأسه ويتصدق عند الأئمة الثلاثة بزنة شعره فضةً أو ذهباً، ثم يعق عند الحلق عقيقة إباحة على ما في الجامع المحبوبي، أو تطوعاً على ما في شرح الطحاوي، وهي شاة تصلح للأضحية تذبح للذكر والأنثى سواء فرق لحمها نيئاً أو طبخه بحموضة أو بدونها مع كسر عظمها أو لا، واتخاذ دعوة أو لا، وبه قال مالك. وسنها الشافعي وأحمد سنةً مؤكدةً شاتان عن الغلام، وشاةً عن الجارية، غرر الأفكار ملخصاً، والله تعالى أعلم‘‘.(6/ 336، کتاب الأضحیة، ط: سعید)سنن ابن ماجہ میں ہے :"عن صخر الغامدي، قال: قال رسول الله صلى الله عليه وسلم : "اللّٰهم بارك لأمتي في بكورها." (3/ 346)العقود الدرية في تنقيح الفتاوى الحامديةمیں ہے :"ووقتها: بعد تمام الولادة إلى البلوغ، فلايجزئ قبلها، وذبحها في اليوم السابع يسن، والأولى فعلها صدر النهار عند طلوع الشمس بعد وقت الكراهة؛ للتبرك بالبكور". (2/ 213) فقط واللہ اعلم
                                                  
عنوان: کیا قربانی کے جانور کا خون قابلِ احترام ہے؟
سوال: قربانی کے جانور کے خون کا احترام کیا جانا چاہیے یا یوں  ہی سڑک پر پڑارہنے دینا چاہیے؟  جہاں تک سنا ہے کہ گڑھا کھود کر خون اس میں جمع ہوجائے، پھر اس گھڑے پر مٹی ڈال دینی چاہے۔ سڑک پر قربانی کے جانور کا خون پڑا ہوتا ہے،  لوگ آرہے جارہے ہوتے ہیں اور گاڑیاں بھی اس کے اوپر سے گزرتی ہیں، کیاطریقہ درست ہے؟
جواب: ذبح کے وقت جو خون جانور سے نکلتا ہے وہ ناپاک ہوتا ہے، اگر بدن یا کپڑوں پر لگ جائے تو  اس کو بھی ناپاک کر دے گا؛  اس  لیے جانور کے خون کو ذبح کے بعد کسی طرح ہٹا دینا چاہیے؛ تا کہ اس کی وجہ سے ناپاکی نہ پھیلے۔  نیز  اس طرح خون کا سڑکوں پر پڑا رہنا گندگی کا باعث بھی بنتا ہے۔قربانی کے جانور  کے احترام کا تو شریعت میں حکم ہے، لیکن اس کا خون شرعاً لائقِ احترام و تکرم نہیں ہے، اس کے احترام کا حکم نہیں دیا گیا۔ فقط واللہ اعلم
                                                  
عنوان: گوشت تقسیم کرنے کا طریقہ
سوال: ایک گائے کی قربانی کے سات شرکا رضامندی کے ساتھ اندازے سے گوشت کے سات حصے بنادیں اور ہر شریک کو اختیار دیا جائے کہ جو حصہ چاہے وہ لے جائے ۔تو اس طرح گوشت کی تقسیم جائز ہے یا پھر تول کر تقسیم کرنا ضروری ہے؟
جواب: قربانی کا گوشت اگر تقسیم کیا جائے تو  برابری ضروری ہے اندازے سے تقسیم کرکے صرف اجازت سے دےدینا جائز نہیں  یا پھر ہر حصہ میں گوشت کے علاوہ پائے اور سری  وغیرہ شامل کردے پھر صرف اجازت سے بلا تولے بھی تقسیم کردینا جائز ہے۔المحيط البرهاني في الفقه النعماني (6/ 100):
"وأرادوا أن يقسموا اللحم بينهم؛ إن اقتسموها وزناً يجوز؛ لأن القيمة فيها معنى السبع على هذا الوجه يجوز، وإن اقتسموها جزافاً إن جعلوا مع اللحم شيئاً من السقط نحو الرأس، والأكارع يجوز، وإن لم يجعلوا لايجوز؛ لأن البيع على هذا الوجه لايجوز".الدر المختار وحاشية ابن عابدين (رد المحتار) (6/ 317):
"ویقسم اللحم وزناً لا جزافاً". "(قوله: لا جزافاً)؛ لأن القسمة فيها معنى المبادلة، ولو حلل بعضهم بعضاً. قال في البدائع: أما عدم جواز القسمة مجازفةً فلأن فيها معنى التمليك واللحم من أموال الربا، فلايجوز تمليكه مجازفةً.
وأما عدم جواز التحليل؛ فلأن الربا لايحتمل الحل بالتحليل، ولأنه في معنى الهبة وهبة المشاع فيما يحتمل القسمة لاتصح اهـ وبه ظهر أن عدم الجواز بمعنى أنه لايصح ولايحل لفساد المبادلة خلافاً لما بحثه في الشرنبلالية".فقط واللہ اعلم
                                                  
عنوان: خصی جانور کی قربانی کیوں جائز ہے؟
سوال: خصی  جانور کی قربانی جائز ہے،  کیوں؟
جواب: رسول اللہ ﷺ سے خصی جانور کی قربانی ثابت ہے۔"عن جابر قال: ذبح النبي صلی الله علیه وسلم یوم الذبح کبشین أقرنین أملحین موجوئین ... الحدیث". (مشکاة المصابیح، کتاب الصلاة، باب في الأضحیة، الفصل الثاني، (ص:128) ط: قدیمي کراچی)ترجمہ: حضرت جابر رضی اللہ عنہ سے روایت ہے کہ نبی کریم ﷺ نے قربانی کے دن دو سینگ والے، چت کبرے (سیاہ رنگ کے جن کے سر سفید تھے)،  خصی دنبے ذبح کیے ۔۔۔ الخ"ولا بأس بإخصاء البهائم؛ لأن فیه منفعة البهیمة والناس". (الهدایة، کتاب الکراهیة، فصل في البیع،  ۴/ ۴۷۴)
"قال رحمه اﷲ: (وخصى البهائم) یعني یجوز؛ لأن علیه الصلاة والسلام ضحی بکبشین أملحین موجوء ین، والموجوء: هو الخصي؛ ولأن لحمه یطیب به، ویترك النکاح فکان حسناً". (البحرالرائق، کتاب الکراهیة، فصل في البیع، رشيدية ۸/ ۲۰۴) فقط واللہ اعلم
                                                  
عنوان: حج میں قربانی کا لزوم
سوال: جو حجاجِ  کرام ذی الحجہ کے مہینہ میں مکہ مکرمہ پہنچ جاتے ہیں، ان پر قربانی واجب ہوگی یا نہیں؟ اور اکیلے ،نمازِ قصر پڑھیں گے یا پوری؟
جواب: صورتِ مسئولہ میں اگر حاجی کے منیٰ روانہ ہونے سے پہلے مکہ مکرمہ میں اس کے قیام کو پندرہ دن ہوجائیں تو وہ مقیم شمار ہوتاہے، اور اگر منیٰ روانہ ہونے تک اس کا قیام پندرہ دن نہ ہو تو وہ مسافر ہی شمار ہوگا۔جس صورت میں مسافر ہو تو انفرادی طور پر یا امامت کرنے کی صورت میں وہ نماز قصر کرے گا۔ نیز اس صورت میں اس پر قربانی واجب نہیں ہوگی، البتہ نفلی طور پر اگر وہ قربانی کرنا چاہے تو کرسکتاہے۔ اور جس صورت میں وہ مقیم ہوگا، نمازیں بھی مکمل ادا کرے گا اور صاحبِ نصاب ہونے کی صورت میں اس پر قربانی بھی واجب ہوگی۔واضح رہے کہ قربانی کے حوالے سے مذکورہ حکم عام قربانی کاہے، (یعنی جو ہر صاحبِ حیثیت کے ذمہ ہر سال لازم ہوتی ہے) حاجی اگر حجِ قران یا حجِ تمتع کر رہاہو تو اس کے ذمے بطورِ شکرانہ حج کی قربانی بہرحال لازم ہوتی ہے، خواہ وہ مسافر ہو یا مقیم ہو، خواہ وہ صاحبِ نصاب ہو یا صاحبِ نصاب نہ ہو۔ البتہ اگر وہ بہت محتاج ہو کہ قربانی نہ کرسکتاہو تو اس کے بدلے اسے دس روزے رکھنے ہوں گے، جن میں سے تین روزے یوم النحر سے پہلے پہلے اور سات روزے حج کے بعد رکھنے ہوں گے۔ فقط واللہ اعلم
                                                  
عنوان: قربانی کا جانور تول کر لینا
سوال: کیا قربانی جانور تول کر لینا جائز ہے؟
جواب: جائز ہے۔ فقط واللہ اعلم
                                                  
عنوان: حاجی پر قربانی کرنے کا حکم
سوال: حج کرنے والا بندہ اپنے گھر پر بھی قربانی کرے  یا نہیں؟
جواب: حاجی پر قربانی سے متلق یہ تفصیل ہے کہ  قربانی دو طرح کی ہوتی ہے:(1)  ایک قربانی تو وہ ہے جو صاحبِ نصاب مقیم پر واجب ہوتی ہے خواہ حج کرنے جائے یا نہ جائے، اگر حاجی صاحبِ نصاب ہے اور  قربانی کے دنوں میں مکہ مکرمہ میں مقیم ہے، یعنی منیٰ  جانے سے پہلے مکہ مکرمہ میں پندرہ دن اس کا قیام ہو  یا مستقل وہیں رہتا ہے،  تو  اس پر یہ قربانی واجب ہے، اور اسے اختیار ہے کہ  چاہے تو مکہ مکرمہ یا مدینہ میں  قربانی کا انتظام کرے یا اپنے وطن میں اپنے علاقے میں قربانی کی رقم بھیج دے یا وطن میں کسی کو قربانی کرنے کا کہہ دے، البتہ منیٰ میں قربانی کرنے کا ثواب پوری دنیا کی تمام جگہوں سے زیادہ ہے۔ اور کسی بھی جگہ ایک قربانی کرنے سے یہ فرض ادا ہوجائے گا۔ تاہم اگر حاجی یہ قربانی اپنے وطن میں کرے تو ضروری ہوگا کہ جس دن اس کے وطن میں قربانی کا جانور ذبح ہو، وہ دن سعودیہ میں بھی قربانی کے ایام میں سے ہو۔ (2)  دوسری قربانی سے مراد "دمِ شکر" ہے، حجِ قران اور تمتع کرنے والوں  پر ایامِ نحر  (10،11،12 ذوالحجہ) میں  حلق (سرمنڈوانے) یا بال کٹوانے سے پہلے منیٰ یا حدودِ  حرم میں یہ قربانی کرنا واجب ہے۔حجِ افراد  (صرف حج) کرنے والوں پر یہ قربانی واجب نہیں ہے۔حاصل یہ ہوا کہ حجِ  افراد کی صورت میں مقیم اور صاحبِ نصاب ہونے کی صورت میں صرف  پہلی قسم کی قربانی واجب ہوگی، اور اگر مقیم نہ ہو یا استطاعت نہ ہوتو کچھ بھی واجب نہیں ہوگا ، اور قارن (حج قران کرنے والے) اور متمتع (حجِ تمتع کرنے والے) پر مقیم اور صاحبِ نصاب ہونے کی صورت میں دو نوں قسم کی قربانیاں لازم ہوں گی، ورنہ صرف دوسری قسم یعنی دمِ شکر لازم ہوگی۔فقط واللہ اعلم
                                                  
عنوان: تکبیراتِ تشریق کا ثبوت قرآن وحدیث سے
سوال: تکبیراتِ  تشریق کا  ثبوت بتائیں!
جواب: تکبیراتِ  تشریق  کا ثبوت قرآن وحدیث اور آثارِ صحابہ سے ہے ۔ قرآنِ  کریم میں اللہ رب العزت کا فرمان ہے :   {وَاذْكُرُوا اللَّهَ فِي أَيَّامٍ مَّعْدُودَاتٍ}ترجمہ: اور تم اللہ کو یاد کرو مخصوص چند  دنوں میں۔  (البقرۃ : 203)تفسیر ابن کثیر میں ہے :"قال ابن عباس : " الأيام المعدودات " أيام التشريق، و " الأيام المعلومات " أيام العشر. وقال عكرمة: {واذكروا الله في أيام معدودات} يعني : التكبير أيام التشريق بعد الصلوات المكتوبات: الله أكبر، الله أكبر". (حضرت ابن عباس رضی اللہ تعالیٰ عنہ سے منقول ہے کہ   ایامِ  معدودات ( مخصوص چند دنوں ) سے مراد ایامِ تشریق ہیں۔  ( اعلاء السنن 4/148)اس طرح حدیث  سنن الدارقطنی میں ہے :"عن جابر عن أبي الطفيل عن علي وعمار أن النبي صلى الله عليه وسلم كان يجهر في المكتوبات بـ {بسم الله الرحمن الرحيم}، وكان يقنت في الفجر، وكان يكبر يوم عرفة صلاة الغداة ويقطعها صلاة العصر آخر أيام التشريق". (2/389)السنن الکبری للبیہقی میں ہے :"عن عبد الرحمن بن سابط عن جابر : قال كان النبى صلى الله عليه وسلم يكبر يوم عرفة صلاة الغداة إلى صلاة العصر آخر أيام التشريق."(3/315)"عن أبي الطفيل عن علي و عمار : أن النبي صلى الله عليه و سلم كان يجهر في المكتوبات ببسم الله الرحمن الرحيم، و كان يقنت في صلاة الفجر، و كان يكبر من يوم عرفة صلاة الغداة و يقطعها صلاة العصر آخر أيام التشريق". (1/439)شرح السنۃ میں ہے :"وذهب أكثر أهل العلم إلى أنه يبتدئ التكبير عقيب صلاة الصبح من يوم عرفة ، ويختم بعد العصر من آخر أيام التشريق، وهو قول عمر وعلي، وبه قال مكحول، لما روي عن جابر بن عبد الله أن رسول الله صلى الله عليه وسلم كان يصلي صلاة الغداة يوم عرفة، ثم يستند إلى القبلة، فيقول : الله أكبر ، الله أكبر ، الله أكبر ، لا إله إلا الله ، والله أكبر ، الله أكبر ولله الحمد ، ثم يكبر دبر كل صلاة إلى صلاة العصر من آخر أيام التشريق." (7/146)ان تمام  روایات کا حاصل یہ ہے کہ رسول اللہ ﷺ  عرفہ کے دن فجر کی نماز سے  تیرہ ذی الحجہ کی عصر کی نماز تک ہر فرض نماز کے بعد تکبیراتِ تشریق جہراً   کہتے تھے ۔صحابہ کرام رضی اللہ عنہم اور تکبیرات تشریق:"عن علي رضي الله عنه أنه کان یکبر بعد صلاة الفجر یوم عرفة إلی صلاة العصر  من آخر أیام التشریق، و یکبر بعد العصر". (إعلاء السنن، باب تکبیرات التشریق : 4/148)"عَنِ ابْنِ عَبَّاسٍ : يُكَبِّرُ مِنْ غَدَاةِ عَرَفَةَ إِلَى آخِرِ أَيَّامِ النَّحرِ لاَيُكَبِّرُ فِى الْمَغْرِبِ: اللَّهُ أَكْبَرُ اللَّهُ أَكْبَرُ اللَّهُ أَكْبَرُ وَلِلَّهِ الْحَمْدُ اللَّهُ أَكْبَرُ وَأَجَلُّ اللَّهُ أَكْبَرُ عَلَى مَا هَدَانَا". (السنن الكبرى للبيهقي:6504)
" عن عبد الله أنه كان يكبر أيام التشريق: الله أكبر الله أكبر لا إله إلا الله والله أكبر الله أكبر ولله الحمد". (المصنف إبن أبي شيبه : 5694)حضرت علی و ابن عباس و عبد ﷲ بن مسعود  رضی اللہ عنہم اجمعین ایامِ تشریق میں یہ تکبر یں پڑھاکر تے  تھے ۔ تکبیراتِ  تشریق کے عنوان سے احادیث کی  مختلف کتابوں میں مستقل باب قائم کیے گئے ہیں، ملاحظہ کیجیے: (اعلاء السنن ، باب تکبیرات التشریق : 4/148) فقط واللہ اعلم
                                                  
عنوان: عقیقے کے جانور دو الگ جگہ ذبح کرنا
سوال: کیا بیٹے کی پیدائش میں دو بکرے دو الگ الگ جگہوں پر ذبح کر سکتے ہیں ؟مثال کے طور پر ایک لاہور اور دوسرا راول پنڈی؟
جواب: بیٹے کی پیدائش پر ایک بکرا لاہور اور دوسرا راول پنڈی میں ذبح کرسکتے ہیں۔ البتہ دونوں ایک  دن ذبح کرنے چاہییں، یعنی اگر ساتویں دن عقیقہ کرنا ہو تو دونوں بکرے ساتویں دن، یا دونوں چودہویں یا اکیسویں دن۔ درر الحكام شرح غرر الأحكام - (3 / 229):"لأن الدماء أربعة: ما يختص بالزمان والمكان، كدم المتعة والقران. وما يختص بالمكان، وهو ما بقي من دماء الحج والهدايا المنذورة والمتطوع بها إلى ما عطب من التطوع. وما يختص بالزمان، كدم الأضاحي. وما لايختص بزمان ولا مكان كدم العقيقة والوكيرة". فقط واللہ اعلم
                                                  
عنوان: حرام مال سے  قربانی
سوال: میرے ساتھ میرابڑابھائی مل کرایک بیل لاناچاہتا ہےقربانی کے لیے،لیکن اس کےپیسےمشکوک ہیں، وہ جوا بھی کھیلتا ہے، اگرمیں اسےساتھ شریک نہ کروں توبہت جھگڑاکرے گا، میں اگراپنےحلال پیسےسےبیل لے آؤں  اوراس کےمشکوک پیسے لے کر بیل کی قیمت میں نہ  ملاؤں، کسی اورکام میں میرےخرچ کرلوں توقربانی پر اثرپڑے گا یا نہیں؟
جواب: اگر آپ اپنی حلال رقم سے قربانی کا جانور لاکر  اسے (بتاکر کسی طرح) بغیر معاوضہ کے اپنے ساتھ شریک کرلیتے ہیں تو قربانی درست ہوجائے گی۔ فقط واللہ اعلم
                                                  
عنوان: بالغ بچوں کی طرف سے باپ پر  قربانی کا وجوب
سوال: بچے بالغ ہیں،  لیکن روزگار پر نہیں تو  کیا والد پر ان کی طرف سے قربانی واجب ہے؟
جواب: والد پر بچوں کی طرف سے کسی صورت میں قربانی واجب نہیں ۔قربانی کے وجوب کا تعلق روزگار سے نہیں،  بلکہ مال اور صاحبِ حیثیت ہونے سے ہے، لہٰذا قربانی ایسے شخص پر واجب ہوتی ہے جس کے پاس عید الاضحی کے تین دنوں میں (دس ذوالحجہ کی صبح صادق سے لے کر بارہ ذوالحجہ کا سورج غروب ہونے تک) کسی وقت ضروریاتِ اصلیہ کے علاوہ اتنی مالیت کا مال یا سامان ہو جس کی رقم ساڑھے باون تولہ چاندی کے برابر ہو  اور چاندی کی فی تولہ قیمت فی زمانہ (2019)  تقریباً 910 روپے ہے، اس حساب سے چاندی کا نصاب تقریباً 47775 روپے بنتا ہے، لہذا جس شخص کے پاس مذکورہ مالیت کا ضروریاتِ اصلیہ سے زائد سامان ہو اس پر قربانی واجب ہو گی۔فی تولہ چاندی کی قیمت اوپر نیچے ہوتی رہتی ہے اس لیے عید قربان کے دن جو قیمت ہوگی وہی معتبر ہوگی۔ فقط واللہ اعلم
                                                  
عنوان: جانور کو بوقتِ ذبح قبلہ رو لٹانا
سوال: اگر جانور کامنہ ذبح کر نے سے پہلے قبلہ کی طرف سے پھر جائے اور قبلہ کی طرف کرنے سے جانور کو تکلیف ہوتی ہو تو اسی سمت میں ذبح کر دیا جائے تو یہ جائز ہے؟
جواب: جانور کو بوقتِ  ذبح قبلہ رو لٹانا سنتِ موٴکدہ ہے، قبلہ کے علاوہ کسی اور سمت کی طرف رخ کرکے ذبح کرنا مکروہ ہے،البتہ ذبیحہ اس صورت میں بھی حلال ہوگا۔جانور کو معمولی تکلیف کے پیشِ نظر اسےقبلہ رو  کرنا چھوڑنا نہیں چاہیے۔قال في الدر (مع الرد کتاب الذبائح: ۹/۴۲۷، ):"وکره ترک التوجه إلی القبلة لمخالفته السنة اهـ".وفي الرد: (قوله: ”لمخافته السنة) أي: الموٴکدة لأنه توارثه الناس فیکره ترکه بلا عذر، إتقاني اهـ".وقال في الفتاوی الهندیة (کتاب الذبائح الباب الأول: ۵/۲۸۸ ):"وإذا ذبحها بغیر توجه القبلة حلت ولکن یکره اهـ".وقال في بذل المجهود (کتاب الضحایا، باب ما یستحب في الضحایا: ۴/۷۰) في بیان ذبح أضحیته صلی الله علیه وسلم:”وأخذ الکبش فأضجعه علی الیسار“ وهو الظاہر؛ لأنه أیسر في الذبح اهـ".وقال في تکملة فتح الملهم (کتاب الأضاحي، باب استحباب الضحیة․․․ /۳/۵۶۳):"وعمل المسلمین علی أن إضجاعها یکون علی جانبها الأیسر؛ لأنه أسهل علی الذابح في أخذ السکین بالیمین وإمساک رأسها بالیسار اهـ".المحيط البرهاني في الفقه النعماني (6/ 80):
" وإذا ذبحها متوجهةً إلى غير القبلة حلت، ولكن يكره".البحر الرائق شرح كنز الدقائق ومنحة الخالق وتكملة الطوري (8/ 194):
"قال - رحمه الله -: (وندب حد شفرته)؛ لقوله عليه الصلاة والسلام: «إن الله كتب الإحسان على كل شيء فإذا قتلتم فأحسنوا القتلة، وإذا ذبحتم فأحسنوا الذبحة، وليحد أحدكم شفرته، وليرح ذبيحته». رواه مسلم وغيره. ويكره أن يضجعها، ثم يحد الشفرة؛ لقوله عليه الصلاة والسلام: «لمن أضجع الشاة وهو يحد شفرته، لقد أردت أن تميتها موتتين، هلا حددتها قبل أن تضجعها» الحديث. والآلة على ضربين؛ قاطعة وغير قاطعة، والقاطعة على ضربين؛ حادة وكليلة، فالحادة اختيارية وضرورية فالحادة يجوز الذبح بها من غير كراهة، والكليلة يجوز الذبح بها ويكره؛ لما مر من الإبطاء في الإراقة، كذا في المحيط".البحر الرائق شرح كنز الدقائق ومنحة الخالق وتكملة الطوري (8/ 194):
" ويكره أن يذبحها موجهةً لغير القبلة؛ لمخالفة السنة في توجيهها للقبلة وتؤكل".الفتاوى الهندية (5/ 287):
"المستحب أن يكون الذبح بالنهار ويستحب في الذبح حالة الاختيار أن يكون ذلك بآلة حادة من الحديد كالسكين والسيف ونحو ذلك، ويكره بغير الحديد وبالكليل من الحديد، ومنها الترفيق في قطع الأوداج، ويكره الاتكاء فيه ويستحب الذبح من قبل الحلقوم، ويكره الذبح من قبل القفا، ومن المستحب قطع الأوداج كلها ويكره قطع البعض دون البعض، ويستحب الاكتفاء بقطع الأوداج ولا يباين الرأس ولو فعل يكره، ويكره أن يقول عند الذبح: اللهم تقبل من فلان، وإنما يقول ذلك بعد الفراغ من الذبح أو قبل الاشتغال به، ولو قال ذلك: لاتحرم الذبيحة، ويكره له بعد الذبح قبل أن تبرد أن ينخعها وهو أن ينحرها حتى يبلغ النخاع وأن يسلخها قبل أن تبرد، فإن نخع أو سلخ قبل أن تبرد فلا بأس بأكلها، ويكره جرها برجلها إلى المذبح، ويكره أن يضجعها ويحد الشفرة بين يديها، وهذا كله". فقط واللہ اعلم
                                                  
عنوان: قربانی کا جانور مرجائے توحصہ ڈالنا جائز ہے
سوال: قربانی کے لیے لایا گیا بکر امرگیا تو اب گائے میں حصہ ڈال کر قربانی کرسکتے ہیں ؟
جواب: اگر صاحبِ نصاب آدمی نے قربانی کے لیے جانور خریدا تھا اور جانور قربانی سے قبل ہی مرگیا تو اس صورت میں اس شخص پر دوسری قربانی کرنا واجب ہے، اور ایسا شخص بڑے جانور کے حصہ میں شریک ہوسکتا ہے۔البتہ اگرجانور خرید نے والا شخص غریب تھا اورجانور قربانی سے پہلے مرگیا یا گم ہوگیا تو اس پر دوسری قربانی واجب نہیں۔فقط واللہ اعلم
                                                  
عنوان: اجتماعی جانور میں کچھ حصے ایصالِ ثواب کی نیت سے کرنے کا طریقہ
سوال: ہم کزن اور چچا نے مل کر اپنے اپنے حصے کی رقم ڈال کر 60 ہزار کا جانور قربانی کی نیت سے خریدا ہے، اور یہ کل 5 حصے بنتے ہیں، اب ہم چاہتے ہیں کہ بقایا  جو دو حصے ہیں، وہ ہماری دادا اور دادی جو وفات پا گئے ہیں (اور یہ سب حصہ داروں کے مشترکہ دادا اور دادی ہیں اور ایک حصہ دار کے سگے والد اور ایک حصے دار کے سگے ساس اور سسر بھی ہیں، اب)  ان کو ثواب کی نیت سے باقی دو حصوں میں شریک کرنے کا مذکورہ طریقہ ٹھیک ہے یا نہیں؟ اگر یہ ٹھیک نہیں تو درست طریقہ کیا ہوگا؟
جواب: اگر آپ لوگ اپنے دادا دادی کی طرف سے دو حصے کرنا چاہتے ہیں؛ تا کہ اس کا ثواب ان کو پہنچ جائے  تو اس کا درست طریقہ یہ ہے کہ بقیہ تمام شرکاء ان دو حصوں کا مالک کسی ایک شخص کو بنا دیں، پھر وہ ان دو حصوں کو دادی دادی کی طرف سے کر دے، اس طرح کرنے سے قربانی بھی درست ہو جائے گی اور دادا دادی کے حصے کا ایصالِ ثواب بھی ہوجائے گا، اور ان شاء اللہ ثواب سب کو مل جائے گا۔فقط واللہ اعلم
                                                  
عنوان: قربانی کرنے والا ذوالحجہ  کے دس دنوں میں بیوی کے پاس جاسکتا ہے
سوال: ایامِ  حج میں حاجی حضرات پر بال،  ناخن وغیرہ کاٹنے اور ہم بستری کی ممانعت ہوتی ہے اور اسی مشابہت سے عام حضرات جن کی قربانی کی نیت ہو ان پر بال، ناخن وغیرہ کاٹنے کی ممانعت تو ہے ہی،  کیا ہم بستری کی بھی ممانعت ہے یا ہم بستری کر سکتا ہے؟
جواب: قربانی کرنے والے کے لیے ذو الحجہ  کا چاند نظر آنے سے لے کر  قربانی ہونے تک بال، ناخن وغیرہ نہ کاٹنامستحب ہے،  لیکن بیوی سے ہم بستری جائزہے۔ عشرہ ذوالحجہ میں بال اور ناخن وغیرہ نہ کاٹنے کی حکمت کے حوالے سے جامعہ سے جاری شدہ تفصیلی فتاویٰ پڑھنے کے لیے جواب کے آخر میں لنک ملاحظہ کیجیے۔سنن النسائي (7/ 211):
"عن أم سلمة، عن النبي صلى الله عليه وسلم قال: «من رأى هلال ذي الحجة، فأراد أن يضحي، فلا يأخذ من شعره، ولا من أظفاره حتى يضحي»".
مرقاة المفاتيح شرح مشكاة المصابيح (3/ 1081):
" قال التوربشتي: ذهب بعضهم إلى أن النهي عنهما للتشبه بحجاج بيت الله الحرام المحرمين، والأولى أن يقال: المضحي يرى نفسه مستوجبةً للعقاب وهو القتل، ولم يؤذن فيه، ففداها بالأضحية، وصار كل جزء منها فداءً كل جزء منه، فلذلك نهي عن مس الشعر والبشر ؛ لئلا يفقد من ذلك قسط ما عند تنزل الرحمة، وفيضان النور الإلهي، ليتم له الفضائل، ويتنزه عن النقائص. قال ابن حجر: ومن زعم أن المعنى هنا التشبه بالحجاج غلطوه بأنه يلزم عليه طلب الإمساك عن نحو الطيب ولا قائل به اهـ.وهو غلط فاحش من قائله ؛ لأن التشبه لا يلزم من جميع الوجوه، وقد وجه توجيهاً حسناً قي خصوص اجتناب قطع الشعر أو الظفر". فقط واللہ اعلممزید تفصیل کے لیے درج ذیل لنک دیکھیے:بال نہ کاٹنے کے لیے یکم ذی الحجہ مقرر کرنے کی وجہقربانی کرنے والے کا بال اور ناخن نہ کاٹنا اور اس حکم کی حکمت
                                                  
عنوان: قربانی کرنے والے کا غیر ضروری بال صاف کرنا
سوال: قربانی کرنے والا غیر ضروری بال صاف کرسکتا ہے؟
جواب: ام المؤمنین حضرت امِ سلمہ رضی اللہ تعالیٰ عنہا سے مروی ہے کہ آپ  ﷺ نےارشاد فرمایا : ’’جب ذوالحجہ کاپہلا عشرہ شروع ہو جائے اور تم میں سے کسی کا قربانی دینے کا  ارادہ ہو تو وہ بال، ناخن یا کھال کا کچھ حصہ نہ کاٹے ، جب تک قر بانی نہ دے دے. ‘‘   ایک روایت میں یہ صراحت بھی موجود ہے کہ ذو الحجہ کا چاند طلوع ہوتے ہی ان چیزوں سے رک جائے۔اس حدیث کی روشنی میں فقہاءِ کرام نے اس عمل کو مستحب قرار دیا ہے کہ جس کا ارادہ قربانی کرنے کا ہے اس کے لیے مستحب ہے کہ ماہِ ذی الحجہ کے آغاز سے جب تک قربانی کا جانور ذبح نہ کرے جسم کے کسی عضو سے بال اور ناخن صاف نہ کرے ، نیز بلاضرورت کھال وغیرہ بھی نہ کاٹے،   اور یہ استحباب صرف ان لوگوں کے لیے ہے جن کا ارادہ قربانی کرنے کا ہو۔نیز  اس میں یہ ملحوظ رہے کہ اگر زیر ناف بال اور ناخنوں کو چالیس دن یا زیادہ ہورہے ہوں تو  ایسی صورت میں ان کی صفائی کرنا ضروری ہے۔سنن النسائي (7/ 211):
"عن أم سلمة، عن النبي صلى الله عليه وسلم قال: «من رأى هلال ذي الحجة، فأراد أن يضحي، فلا يأخذ من شعره، ولا من أظفاره حتى يضحي»".
مرقاة المفاتيح شرح مشكاة المصابيح (3/ 1081):
" قال التوربشتي: ذهب بعضهم إلى أن النهي عنهما للتشبه بحجاج بيت الله الحرام المحرمين، والأولى أن يقال: المضحي يرى نفسه مستوجبةً للعقاب وهو القتل، ولم يؤذن فيه، ففداها بالأضحية، وصار كل جزء منها فداءً كل جزء منه، فلذلك نهي عن مس الشعر والبشر ؛ لئلا يفقد من ذلك قسط ما عند تنزل الرحمة، وفيضان النور الإلهي، ليتم له الفضائل، ويتنزه عن النقائص. قال ابن حجر: ومن زعم أن المعنى هنا التشبه بالحجاج غلطوه بأنه يلزم عليه طلب الإمساك عن نحو الطيب ولا قائل به اهـ.وهو غلط فاحش من قائله ؛ لأن التشبه لايلزم من جميع الوجوه، وقد وجه توجيهاً حسناً قي خصوص اجتناب قطع الشعر أو الظفر". فقط واللہ اعلم
                                                  
عنوان: خصی اور آنڈو جانور کی قربانی کا حکم
سوال: خصی اور آنڈو جانور کی قربانی کرنے کے بارے میں راہ نمائی فرما دیں!
جواب: خصی جانور کی قربانی جائز ہے،  اس میں کسی قسم کی کراہت نہیں ہے، بلکہ یہ افضل ہے، رسول اللہ صلی اللہ علیہ وآلہ وسلم  نے خصی جانور کی قربانی فرمائی ہے۔آنڈو بکرے  کی قربانی کا حکم یہ ہے کہ اگر اس سے پیشاب کی بو آتی ہو تو قربانی سے کچھ دن پہلے اس کی پیشاب والی جگہ کسی کپڑے وغیرہ سے باندھ دی جائے؛ تاکہ وہ پیشاب نہ پی سکے اور اس دوران اسے چارہ وغیرہ دیا جائے، یہاں تک کہ پیشاب کی بو ختم ہوجائے، بو ختم ہوجانے کے بعد اس کی قربانی میں کراہت نہیں رہے گی، اور اگر پیشاب کی بو نہ آتی ہو  تو بلاتوقف اس کی قربانی کی جاسکتی ہے۔الفتاوى الهندية (5 / 299):
"وَالْخَصِيُّ أَفْضَلُ مِنْ الْفَحْلِ؛ لِأَنَّهُ أَطْيَبُ لَحْمًا، كَذَا فِي الْمُحِيطِ ".البحر الرائق شرح كنز الدقائق  (8 / 200):
"قال رَحِمَهُ اللَّهُ: ( وَالْخَصِيِّ )، وَعَنْ أبي حَنِيفَةَ رَحِمَهُ اللَّهُ تَعَالَى هو أَوْلَى؛ لِأَنَّ لَحْمَهُ أَطْيَبُ، وقد صَحَّ أَنَّهُ عليه الصَّلَاةُ وَالسَّلَامُ ضَحَّى بِكَبْشَيْنِ أَمْلَحَيْنِ موجوأين".حاشية رد المحتار على الدر المختار - (6 / 306):
"(قوله: ولو متولداً في ماء نجس ) فلا بأس بأكلها للحال لحله بالنص وكونه يتغذى بالنجاسة لايمنع حله، وأشار بهذا إلى الإبل والبقر الجلالة والدجاجة، وهي من المسائل التي توقف فيها الإمام، فقال: لاأدري متى يطيب أكلها؟  وفي التجنيس: إذا كان علفها نجاسةً تحبس الدجاجة ثلاثة أيام، والشاة أربعة، والإبل والبقر عشرة، وهو المختار على الظاهر. وقال السرخسي: الأصح عدم التقدير، وتحبس حتى تزول الرائحة المنتنة. وفي الملتقى: المكروه الجلالة التي إذا قربت وجد منها رائحة فلاتؤكل ولايشرب لبنها ولايعمل عليها ويكره بيعها وهبتها وتلك حالها". فقط واللہ اعلم
                                                  
عنوان: اجازت کے بغیر کسی کی طرف سے قربانی کرنا
سوال: کیا قیدی کے بھائی،  گائے میں اپنے قیدی بھائی کو حصہ دار بنا سکتے ہیں? کیا اس سے پوچھنا ضروری ہے؟ کیوں کہ وہ قید میں ہے،  اور ملاقات ہوتی نہیں!
جواب: واضح رہے کہ کسی دوسرے  کی طرف ے قربانی کرنے کے لیے اس کی اجازت شرط ہے؛  لہذا اگر آپ کے بھائی جو قید میں ہیں، ان پر قربانی واجب ہے تو ان کی اجازت کے بغیر آپ ان کو گائے میں حصہ دار نہیں بنا سکتے ۔ تاہم بڑے جانور (جس میں سات حصے ہوتے ہیں) میں کسی کی اجازت کے بغیر اس کا حصہ رکھنے سے دیگر حصہ داروں کی بھی قربانی نہ ہوگی۔ البتہ اگر آپ کے بھائی پر قربانی واجب نہیں ہے، آپ محض ثواب کے حصول کے لیے ان کی طرف سے نفلی قربانی کررہے ہیں تو اس کی اجازت ہے۔الفتاوى الهندية (5 / 302):
"ولو ضحى ببدنة عن نفسه وعرسه وأولاده ليس هذا في ظاهر الرواية، وقال الحسن بن زياد في كتاب الأضحية: إن كان أولاده صغاراً جاز عنه وعنهم جميعاً في قول أبي حنيفة وأبي يوسف - رحمهما الله تعالى -، وإن كانوا كباراً إن فعل بأمرهم جاز عن الكل في قول أبي حنيفة وأبي يوسف رحمهما الله تعالى، وإن فعل بغير أمرهم أو بغير أمر بعضهم لاتجوز عنه ولا عنهم في قولهم جميعاً؛ لأن نصيب من لم يأمر صار لحماً فصار الكل لحماً". فقط واللہ اعلم
                                                  
عنوان: قربانی کا جانور تول کر لینا جائز ہے؟
سوال: قربانی کا جانور تول کر لینا جائز ہے؟
جواب: جائز ہے۔ فقط واللہ اعلم
                                                  
عنوان: مرحوم والد کی طرف سے دو حصے کرسکتے ہیں؟
سوال: مرحوم والد کی طرف سے دو حصے کرسکتے ہیں؟
جواب: اپنے مرحومین کی طرف سے  ایک سے زائد  قربانی کرنادرست ہے۔ فقط واللہ اعلم
                                                  
عنوان: قربانی کے جانور سے جفتی کرانا
سوال: کیا قربانی کے جانور سے مادہ جانورکو جفتی کروانا جائزہے؟  اس کی شرعی حیثیت کیا ہے؟
جواب: جائز ہے۔ البتہ اس پر اجرت لینا جائز نہیں ۔ فقط واللہ اعلم
                                                  
عنوان: بال نہ کاٹنے کے لیے یکم ذی الحجہ مقرر کرنے کی وجہ
سوال: حج کے ایام  5 روز ہوتے ہیں،  مشہابہت کےلیے 5روز کافی ہونے چاہیے تھے،  مگر قربانی کرنے والے کو عشرہ یعنی دس روز ناخن بال اور کھال کاٹنےکی ممانعت کے پیچھے کیا حکمتِ عملی ہو سکتی ہے؟
جواب: صحیح مسلم اور دیگر کتب میں ام المومنین حضرت ام سلمہ رضی اللہ تعالیٰ عنہا سے مروی ہے کہ آپ  ﷺ نےارشاد فرمایا : ’’جب ذوالحجہ کاپہلا عشرہ شروع ہو جائے اور تم میں سے کسی کا قربانی دینے کا  ارادہ ہو تو وہ بال، ناخن یا کھال کا کچھ حصہ نہ کاٹے ، جب تک قر بانی نہ دے دے. ‘‘   ایک روایت میں یہ صراحت بھی موجود ہے کہ ذو الحجہ کا چاند طلوع ہوتے ہی ان چیزوں سے رک جائے۔اس حدیث کی روشنی میں فقہاءِ کرام نے اس عمل کو مستحب قرار دیا ہے کہ جس کا ارادہ قربانی کرنے کا ہے اس کے لیے مستحب ہے کہ ماہِ ذی الحجہ کے آغاز سے جب تک قربانی کا جانور ذبح نہ کرے جسم کے کسی عضو سے بال اور ناخن صاف نہ کرے ، نیز بلاضرورت کھال وغیرہ بھی نہ کاٹے،   اور یہ استحباب صرف ان لوگوں کے لیے ہے جن کا ارادہ قربانی کرنے کا ہو۔اس حکم کی حکمت بعض علماءِ کرام نے حجاجِ کرام کی مشابہت قرار دی ہے، کہ جس طرح حاجیوں کے لیے دورانِ احرام ناخن اور بال کاٹنا ممنوع ہیں اسی طرح قربانی کرنے والوں کے لیے مشابہت کے طور پر یہ حکم ہے؛ تاکہ جو انوار و برکات اور رحمتیں حجاجِ کرام پر برس رہی ہیں، ان کا کچھ حصہ پوری دنیا کے مسلمانوں کو بھی نصیب ہوجائے۔ کوئی قربانی کرنے والا اگر اس جذبے کو بھی مدنظر رکھتے ہوئے عمل کرے تو اللہ تعالیٰ کی رحمت سے امید کی جاسکتی ہے کہ وہ اس نیت پر بھی اجر عطا فرمائیں گے۔ لیکن صحیح اور راجح بات یہ ہے کہ قربانی کرنے والوں کے لیے مذکورہ مستحب حکم (ذوالحجہ کے چاند نظر آنے سے قربانی کرنے تک بال اور ناخن یا جسم کا کوئی حصہ نہ کاٹنے) کی حکمت حاجیوں کی مشابہت نہیں ہے؛ کیوں کہ اگر حجاجِ کرام کی مشابہت مقصود ہوتی تو :1- صرف قربانی کرنے والوں کے لیے یہ حکم نہ ہوتا، بلکہ پوری دنیا کے تمام مسلمانوں (خواہ قربانی واجب نہ ہو) کے لیے مشابہت مستحب ٹھہرتی، کہ پوری دنیا کے مسلمانوں کو چاہیے کہ وہ حجاجِ کرام کی مشابہت میں یکم ذوالحجہ سے بال اور ناخن نہ کاٹیں۔ جب کہ احادیثِ مبارکہ میں یہ حکم صرف قربانی کرنے والوں کے لیے ہے۔ 2- نیز حاجیوں کے لیے احرام کی حالت میں بال اور ناخن کاٹنے کی طرح خوش بو کا استعمال، جسم سے میل کچیل کو رگڑ کر صاف کرنا، سر ڈھانپنا وغیرہ ممنوعات بھی ہیں، اگر حاجیوں کی ہی مشابہت مقصود ہوتی تو دیگر امور میں بھی مشابہت ہونی چاہیے تھی۔ اگر کوئی یہ کہے کہ مشابہت من کل الوجوہ ہونا ضروری نہیں ہے!  تو  اگر دیگر ممنوعات میں مشابہت اختیار کرنا مستحب نہ بھی ہوتا تو کم از کم جواز تو ہونا چاہیے تھا، جب کہ اگر کوئی غیر حاجی حجاجِ کرام کی مشابہت کی نیت سے اگر میل کچیل صاف نہ کرے، بلکہ پراگندہ رہے اور خوش بو وغیرہ کے استعمال کا بالکل استعمال نہ کرے تو اسے منع کیا جائے گا۔ لہٰذا اس حکم کی حکمت کے حوالے سے راجح بات وہ ہے جو علامہ تورپشتی رحمہ اللہ نے بیان کی ہے۔یکم ذی الحجہ سے بال اور ناخن وغیرہ نہ کاٹنے کی راجح حکمت:قربانی کا مقصد درحقیقت جان کی قربانی ہے، یہی قربانی حضرت ابراہیم و اسماعیل علیہما السلام نے پیش کرنا چاہی، دنبہ تو اس کے فدیے میں اللہ تعالیٰ نے اپنے فضل سے قبول فرمالیا۔ اور ہر سال قربانی کرکے درحقیقت اسی جذبہ جان نثاری وجاں سپاری کی یاد دہانی کرائی جاتی ہے۔ جب اصل مقصد جان کی قربانی ٹھہرا تو گویا قربانی کرنے والے نے اپنے آپ کو  گناہوں کی وجہ سے عذاب  کا مستحق سمجھا، اور یہ سوچا کہ ان گناہوں کا کفارہ تو یہی ہوسکتاہے کہ میں ہلاک ہوجاؤں، اور میری جان خدا کے لیے قربان ہوجائے، لیکن شریعت نے جان کے فدیہ میں  جانور کی قربانی مقرر کردی، سو یہ جانور انسان کی نیابت میں قربان ہورہاہے، تو  قربانی کے جانور کا ہر جزو قربانی کرنے والے کے جسم کے ہر جز کا بدلہ ہے ۔ لہٰذا جس وقت جانور قربانی کے لیے خریدا جائے یا قربانی کے لیے خاص کیا جائے اس وقت انسانی جسم جس حالت میں ہو، مختص کردہ جانور اس انسانی جسم کے قائم مقام ہوجائے گا، اور جانور قربانی کے لیے خاص کرنے کے بعد جسم کا کوئی جز (نال، ناخن، کھال وغیرہ) کاٹ کر کم کردیا گیا تو گویا مکمل انسانی جسم کے مقابلے میں جانور کی قربانی نہیں ہوگی، جب کہ جانور انسانی جان کا فدیہ قرار پاچکاتھا۔ لہٰذا مناسب معلوم ہواکہ قربانی اور نزولِ رحمت کے وقت انسانی جسم کا کوئی عضو و جزو  کم ہو کر اللہ تعالیٰ کی  رحمت  اور فیضان الٰہی کی برکات سے محروم نہ رہے،تاکہ اس کو مکمل فضیلت حاصل ہو  اور وہ مکمل طور پر گناہوں سے پاک ہو ،  اس لیے آں حضرتﷺنے مذکور حکم دیا ہے ۔یکم ذی الحجہ مقرر کرنے کی وجہ:اس کے لیے قریب ترین کسی زمانے کی تعیین کی ضرورت تھی، یہ بھی ہوسکتا تھا کہ ہر شخص جب اپنا جانور خریدے یا قربانی کے لیے خاص کرے اسی وقت سے اسے ناخن یا بال کاٹنا منع ہو،  لیکن دینِ اسلام نے زندگی کے ہرمعاملے میں نظم وضبط اور نظام پر زور دیاہے، دین کی عبادات سے لے کر انفرادی اور اجتماعی احکام کو دیکھ لیاجائے، غور کرنے پر ہر حکم میں نظم وضبط واضح نظر آئے گا،  لہٰذا نظام کا تقاضا تھا کہ قربانی کرنے والے تمام مسلمانوں کے لیے ایک وقت مقرر کرکے نظم قائم کردیا جائے ، اس کے لیے ایک قریب ترین مدت مقرر کی گئی۔پھر یہ بھی ہوسکتاتھا کہ عیدالاضحی سے ایک آدھ دن پہلے وقت مقرر کردیاجاتا، لیکن اس کے لیے ذی الحجہ کا چاند مقرر کیا گیا، اس لیے کہ قربانی کی عبادت کا تعلق عید الاضحٰی اور حج کی عبادت سے ہے، جیساکہ رمضان المبارک کے روزوں کے بعد عیدالفطر ہے، اور اسلام نے شرعی احکام کو اوقات کے ساتھ جوڑا ہے، اور ان کا مدار قمری مہینے اور تاریخ پر رکھاہے، چناں چہ رمضان المبارک چاند دیکھ کر شروع اور چاند دیکھ کر ختم ہوتاہے، ذی الحجہ کا چاند دیکھتے ہی حج کی تیاری تقریباً اختتام کو پہنچتی ہے، اور ذی الحجہ کے چاند سے عیدالاضحیٰ کا دن اور صحیح وقت متعین ہوتاہے، لہٰذا قربانی کی تعیین میں بھی ذی الحجہ کے چاند کو دخل ہوا۔ نیزضمنی طور پر اس بات کی ترغیب بھی دے دی گئی کہ مسلمانوں کو چاہیے کہ وہ قربانی کا جانور کچھ ایام پہلے لے کر پالیں، تاکہ ان سے انسیت قائم ہونے کے بعد قربانی کرنے سے نفس کی قربانی اور جان نثاری کے جذبات مزید ترقی پائیں۔ اسی طرح جانور جلدی لے کر، اس کی خدمت کرنے، اور بال، ناخن وغیرہ نہ کاٹنے سے جو میل کچیل کی کیفیت ہوگی تو اس سے انسان کو اپنی حقیقت کی طرف بھی دھیان ہو اور تواضع وعاجزی کی ترقی بھی بنے۔ صحيح مسلم (3/ 1565):"سمع سعيد بن المسيب، يحدث عن أم سلمة، أن النبي صلى الله عليه وسلم قال: «إذا دخلت العشر، وأراد أحدكم أن يضحي، فلا يمس من شعره وبشره شيئاً»".سنن النسائي (7/ 211):
"عن أم سلمة، عن النبي صلى الله عليه وسلم قال: «من رأى هلال ذي الحجة، فأراد أن يضحي، فلا يأخذ من شعره، ولا من أظفاره حتى يضحي»".
مرقاة المفاتيح شرح مشكاة المصابيح (3/ 1081):
"قال التوربشتي: ذهب بعضهم إلى أن النهي عنهما للتشبه بحجاج بيت الله الحرام المحرمين، والأولى أن يقال: المضحي يرى نفسه مستوجبةً للعقاب وهو القتل، ولم يؤذن فيه، ففداها بالأضحية، وصار كل جزء منها فداءً كل جزء منه، فلذلك نهي عن مس الشعر والبشر ؛ لئلا يفقد من ذلك قسط ما عند تنزل الرحمة، وفيضان النور الإلهي، ليتم له الفضائل، ويتنزه عن النقائص. قال ابن حجر: ومن زعم أن المعنى هنا التشبه بالحجاج غلطوه بأنه يلزم عليه طلب الإمساك عن نحو الطيب ولا قائل به اهـ.وهو غلط فاحش من قائله ؛ لأن التشبه لا يلزم من جميع الوجوه، وقد وجه توجيهاً حسناً قي خصوص اجتناب قطع الشعر أو الظفر". فقط واللہ اعلم
                                                  
عنوان: بہرے جانور کی قربانی کا حکم
سوال: بہرے جانور کی قربانی جائز ہے یا نہیں ؟
جواب: جانور کے بہرہ ہونے سے  جانور کی خوب صورتی، منفعت،یاگوشت میں کسی قسم کا عیب یا اثر پیدا نہیں ہوتا ،اس لیے بہرے جانور کی قربانی درست ہے۔فتاوی ہندیہ میں ہے :"ومن المشايخ من يذكر لهذا الفصل أصلاً ويقول: كل عيب يزيل المنفعة على الكمال أو الجمال على الكمال يمنع الأضحية، وما لايكون بهذه الصفة لايمنع". (42/294)فقط واللہ اعلم
                                                  
عنوان: اولاد صاحبِ نصاب ہو والدین نہ ہوں تو قربانی کا حکم
سوال: کیا کسی کے والدین ہوں جو خود تو صاحبِ نصاب نہ ہوں،  لیکن ان کے بچے کماتے ہوں،  تو کیا ان پر عید الاضحی کی قربانی کرنا واجب ہے ؟
جواب: واضح رہے کہ قربانی صرف اس پر واجب ہوتی ہے جو قربانی کے دنوں میں صاحبِ نصاب ہو،  قطع نظر اس بات کے کہ اس کی اولاد صاحبِ نصاب ہے یا نہیں،  لہذا اگر قربانی کے دنوں میں والدین صاحبِ نصاب نہ ہوں اور ان کے بچے کماتے ہوں اور صاحبِ نصاب بھی ہوں تب بھی والدین پر قربانی واجب نہیں ہوگی۔الدر المختار وحاشية ابن عابدين (رد المحتار) (6 / 312):"وشرائطها: الإسلام والإقامة واليسار الذي يتعلق به) وجوب (صدقة الفطر)". فقط واللہ اعلم
                                                  
عنوان: حاجی کی طرف سے گھر پر بھی قربانی کرنا ضروری ہے یا نہیں؟
سوال: اگر کوئی حج کرنے گیا ہے تواس پر وہاں قربانی کرنا ضروری ہے تو قربانی کے ایام میں اس کی طرف سے گھر بھی قربانی کرنی ہوگی یا نہیں ؟
جواب: حجِ قران یا حجِ تمتع کرنے کی صورت میں حاجی پر دمِ شکر کے طور پر ایک حصہ قربانی کرنا یا ایک دنبہ، یا بھیڑ، یا بکری حرم کی حدود میں ذبح کرنا لازم ہوتا ہے، یہ اس (عید الاضحیٰ والی )  قربانی کے علاوہ ہے جو ہر سال اپنے وطن میں کی جاتی ہے، دونوں الگ الگ ہیں،عید والی قربانی کا حج والی  قربانی سے کوئی تعلق نہیں۔حاجی کے لیے عید والی قربانی واجب ہونے یا نہ ہونے کا ضابطہ یہ ہے کہ اگر حاجی شرعی مسافر ہو تو اس پر قربانی واجب نہیں، البتہ اگر مسافر حاجی بھی اپنی خوشی سے عید والی قربانی کرے گا تو اس پر ثواب ملے گا، لیکن لازم نہیں ہے۔  اور اگر حاجی مقیم ہے اور اس کے پاس حج کے اخراجات کے علاوہ نصاب کے برابر زائد رقم موجود ہے تو اس پر عید والی قربانی کرنا بھی واجب ہوگی، حاجی پر عید والی قربانی واجب ہونے کی صورت میں اس کی مرضی ہے کہ وہ چاہے تو حرم میں ہی حج والی قربانی کے ساتھ ایک مزید قربانی کرلے اور چاہے تو اپنے وطن (مثلاً پاکستان) میں گھر والوں کو اپنی طرف سے ایک قربانی کرنے کا کہہ دے، اور گھر والے اس کی طرف سے یہاں ہی قربانی کردیں، دونوں صورتیں صحیح ہیں۔ البتہ پاکستان میں قربانی کا جانور اس وقت ذبح کرنا ضروری ہے جب سعودی عرب میں بھی عید کا دن ہو، لہٰذا اگر سعودی عرب ایک تاریخ آگے چل رہاہو تو پاکستان میں عید کے دوسرے دن کے بعد جانور ذبح کرنے کی اجازت نہیں ہوگی۔نوٹ: اگر 8 ذی الحجہ کو حاجی کی منیٰ روانگی سے پہلے  مکہ مکرمہ میں پندرہ دن مکمل ہو رہے ہوں تو یہ حاجی عید کے دنوں میں مقیم شمار ہوگا، اور صاحبِ استطاعت ہونے کی صورت میں اس پر دمِ شکر کے علاوہ عید کی  قربانی بھی واجب ہوگی۔ لیکن اگر  منیٰ روانہ ہونے سے پہلے مکہ میں پندرہ دن پورے نہ ہورہے ہوں تو اقامت کی نیت کا اعتبار نہیں ہوگا، لہٰذا یہ حاجی مقیم نہیں کہلائے گا ، بلکہ مسافر شمار ہوگا، چنانچہ اس حاجی پر  دمِ شکر کے علاوہ عید کی قربانی واجب نہیں ہوگی۔بدائع الصنائع في ترتيب الشرائع (2/ 174):" قال أصحابنا: إنه دم نسك وجب شكراً ؛ لما وفق للجمع بين النسكين بسفر واحد".بدائع الصنائع في ترتيب الشرائع (5/ 63):"ومنها: الإقامة فلا تجب على المسافر؛ لأنها لا تتأدى بكل مال ولا في كل زمان، بل بحيوان مخصوص في وقت مخصوص، والمسافر لا يظفر به في كل مكان في وقت الأضحية، فلو أوجبنا عليه لاحتاج إلى حمله مع نفسه، وفيه من الحرج ما لا يخفى، أو احتاج إلى ترك السفر، وفيه ضرر، فدعت الضرورة إلى امتناع الوجوب، بخلاف الزكاة؛ لأن الزكاة لا يتعلق وجوبها بوقت مخصوص بل جميع العمر وقتها، فكان جميع الأوقات وقتاً لأدائها، فإن لم يكن في يده شيء للحال يؤديها إذا وصل إلى المال، وكذا تتأدى بكل مال، فإيجابها عليه لا يوقعه في الحرج، وكذلك صدقة الفطر ؛ لأنها تجب وجوباً موسعاً كالزكاة، وهو الصحيح.وعند بعضهم وإن كانت تتوقف بيوم الفطر لكنها تتأدى بكل مال، فلا يكون في الوجوب عليه حرج، وذكر في الأصل وقال: ولا تجب الأضحية على الحاج؛ وأراد بالحاج المسافر، فأما أهل مكة فتجب عليهم الأضحية وإن حجوا".الدر المختار وحاشية ابن عابدين (رد المحتار) (2/ 125):"(فيقصر إن نوى) الإقامة (في أقل منه) أي في نصف شهر، (أو) نوى (فيه  لكن في غير صالح) أو كنحو جزيرة، أو نوى فيه لكن (بموضعين مستقلين كمكة ومنى)، فلو دخل الحاج مكة أيام العشر لم تصح نيته؛ لأنه يخرج إلى منى وعرفة فصار كنية الإقامة في غير موضعها، وبعد عوده من منى تصح، كما لو نوى مبيته بأحدهما أو كان أحدهما تبعاً للآخر بحيث تجب الجمعة على ساكنه؛ للاتحاد حكماً".الفتاوى الهندية (1/ 139):"ولايزال على حكم السفر حتى ينوي الإقامة في بلدة أو قرية خمسة عشر يوماً أو أكثر، كذا في الهداية. ۔۔۔ ونية الإقامة إنما تؤثر بخمس شرائط: ترك السير، حتى لو نوى الإقامة وهو يسير لم يصح، وصلاحية الموضع، حتى لو نوى الإقامة في بر أو بحر أو جزيرة لم يصح، واتحاد الموضع والمدة، والاستقلال بالرأي، هكذا في معراج الدراية. ۔۔۔ وإن نوى الإقامة أقل من خمسة عشر يوماً قصر، هكذا في الهداية". فقط واللہ اعلم
                                                  
عنوان: کسی جانور میں پیدائشی نقص ہو تو اس کی قربانی جائز ہے یا نہیں؟
سوال: کسی جانور میں پیدائشی نقص ہو  تو اس کی قربانی جائز ہے یا نہیں؟
جواب: نقص کی صراحت کرکے سوال کرتے تو بہتر تھا، کیوں کہ جانور میں پائے جانے والے مختلف عیوب کا اعتبار کرنے کے لیے شرعاً مقدار مقرر ہے۔ بہرحال اصولی بات یہ ہے کہ ہر وہ عیب جو غیر معمولی ہو  اور جانور کی منفعت کو  ختم کردے ، پیدائشی ہو یا قربانی سے پہلے پیدا ہوا ہو قربانی درست ہونے میں مانع ہے۔الفتاوى الهندية - (42 / 294):
"وَمِنْ الْمَشَايِخِ مَنْ يَذْكُرُ لِهَذَا الْفَصْلِ أَصْلًا وَيَقُولُ : كُلُّ عَيْبٍ يُزِيلُ الْمَنْفَعَةَ عَلَى الْكَمَالِ أَوْ الْجَمَالِ عَلَى الْكَمَالِ يَمْنَعُ الْأُضْحِيَّةَ". فقط واللہ اعلم
                                                  
عنوان: جو شخص ہر سال صاحبِ نصاب ہو اس پر ہرسال قربانی واجب ہے
سوال: کیا مجھے اپنے لیے ہر سال قربانی کرنی چاہیے؟
جواب: قربانی کے وجوب کا تعلق ہر سال عیدالاضحیٰ کے دنوں میں صاحبِ نصاب ہونے سے ہے۔ یعنی جو شخص بھی قربانی کے دنوں میں صاحبِ نصاب ہو(یعنی ملکیت  میں ساڑھے باون تولہ چاندی یا اس کی قیمت کا مال  یا سامان جو کہ حاجاتِ اصلیہ سے زائد موجود ہو) اس پر قربانی واجب ہوگی،اور اسے اپنی طرف سے ایک چھوٹاجانور یا بڑے جانور میں ایک حصہ قربانی کرنا لازم ہوگا۔ اور زندگی میں ایک مرتبہ قربانی ادا کردینے سے ہر سال کا وجوب ادا نہیں ہوگا، بلکہ جو شخص جس سال قربانی کے دنوں میں صاحبِ نصاب ہو اس پر اس سال کی قربانی واجب ہوگی۔البتہ اگر کوئی شخص صاحبِ نصاب نہ ہو، لیکن اپنی رضاوخوشی سے ہر سال قربانی کرتاہو تو یہ بھی جائز ہے۔فقط واللہ اعلم
                                                  
عنوان: آنکھ پر چوٹ لگے بکرے کی قربانی
سوال: ایک بکرا ہے جس کی آنکھ میں چو ٹ لگ گئی، اس کو دکھائی تو دےرہا ہے، مگر اس میں شبہ ہے کہ کتنا دکھائی دےرہا ہے، کیا اس کی قربانی درست ہے؟  اور یہ بھی بتائیں کہ اس کی روشنی کتنی ہے؟ایک تہائی سے زیادہ ہے یا کم ہے؟ اس کو پرکھیں کیسے ؟
جواب: واضح رہے کہ اگر قربانی کے جانور کی اکثر یعنی ایک تہائی یا اس سے زیادہ بینائی ختم ہو گئی ہے تو اس کی قربانی جائز نہیں اور اگر اکثر سے کم بینائی ختم ہوئی ہے تو اس کی قربانی جائز ہے،صورتِ مسئولہ میں اگر بکرے کی آنکھ میں چوٹ لگی ہے اور آنکھ سلامت ہے، لیکن یہ شبہ ہے کہ بینائی میں کمی آئی ہے یا نہیں؟ اگر کمی آئی ہے یاتو کتنی ؟ تو اس کے معلوم کرنے کا طریقہ یہ ہے کہ بکرے کو ایک یا دو دن چارہ نہ کھلایا جائے، پھر جس  آنکھ پراسے چوٹ لگی ہے اسے باندھ کر گھاس کو دور سے قریب لایا جائے، جس جگہ اس نے گھاس دیکھی اس جگہ نشان لگایا جائے، پھر صحیح آنکھ باندھ کر دور سے گھاس قریب لائی جائے، جس جگہ اس نے گھاس دیکھی وہاں نشان لگایا جائے، پھر دونوں نشانات کے درمیان فرق دیکھا جائے، اگرپہلے نشان سےدوسرےنشان تک کا فاصلہ ایک تہائی سے کم ہے تو اس کی قربانی جائز ہے، لیکن اگر دوسرے نشان سے پہلے نشان تک کا فاصلہ دو تہائی سے زیادہ ہے تو اس بکرے کی قربانی جائز نہیں ہے۔اگر جدید ذرائع سے بکرے کی بینائی میں کمی بیشی اور اس کی مقدار کا علم حاصل کیا جاسکتا ہے تو اس ذریعہ کو بھی اپنایا جاسکتا ہے۔الدر المختار وحاشية ابن عابدين (رد المحتار) (6/ 323):" (لا) (بالعمياء والعوراء والعجفاء) المهزولة التي لا مخ في عظامها (والعرجاء التي لا تمشي إلى المنسك) أي المذبح، والمريضة البين مرضها (ومقطوع أكثر الأذن أو الذنب أو العين) أي التي ذهب أكثر نور عينها فأطلق القطع على الذهاب.و في الرد:"(قوله: وإنما يعرف إلخ) قال في الهداية: ومعرفة المقدار في غير العين متيسرة. وفي العين قالوا: تشد المعيبة بعد أن لا تعتلف الشاة يوما أو يومين ثم يقرب العلف إليها قليلا قليلاً فإذا رأته من موضع أعلم عليه ثم تشد الصحيحة وقرب إليها العلف كذلك فإذا رأته من مكان أعلم عليه ثم ينظر إلى تفاوت ما بينهما، فإن كان ثلثا فالذاهب هو الثلث وإن نصفاً فالنصف اهـ". فقط واللہ اعلم
                                                  
عنوان: مقروض پر قربانی کا وجوب
سوال: میری ماہانہ آمدنی  16 ہزار ہے اور میری بیوی کے پاس نصاب کے برابر سونا ہے جو کہ میری والدہ کی طرف سے دیا ہوا ہے، لیکن میری بیوی اپنی بہن کی ڈیڑھ لاکھ روپے کی مقروض ہے، ایسی صورت میں قربانی کا کیا حکم ہے؟
جواب: اگر مذکورہ سونا بیوی کو مالک بنا کر دیا گیا ہے اور قرض کی رقم نکالنے کے بعد بھی نصاب کے بقدر باقی رہتا ہے تو قربانی واجب ہوگی، لیکن اگر وہ سونا صرف استعمال کے لیے دیا گیا ہے یا قرض کی رقم نکالنے کے بعد نصاب کی بقدر باقی نہیں رہتا تو آپ کی بیوی پر قربانی واجب نہیں۔ الفتاوى الهندية - (42 / 228):"ولو كان عليه دين بحيث لو صرف فيه نقص نصابه لاتجب". فقط واللہ اعلم
                                                  
عنوان: نابالغ کو قربانی میں شریک کرنا
سوال: قربانی کے جانور میں کیا نابالغ بچوں کا حصہ شامل کیا جاسکتا ہے ؟
جواب: قربانی واجب ہونے کی دیگر شرائط میں سے ایک شرط بالغ ہونا ہے، پس اگر کوئی بچہ مال دار ہو تو اس صورت میں بھی اس پر قربانی واجب نہیں ہوگی اور نہ ہی اس کے والد پر اپنے نابالغ بچہ کی طرف سے قربانی کرنا لازم ہوگا۔ البتہ اگر کوئی والد اپنے نابالغ بچوں کی طرف سے از خود قربانی کرنا چاہے تو نفلی طور پر کرسکتا ہے۔  اور جس طرح بالغ افراد نفلی قربانی یا ایصالِ ثواب کی قربانی یا عقیقے کا حصہ واجب قربانی کے حصوں کے ساتھ  بڑے جانور میں شامل کرسکتے ہیں اسی طرح نابالغ بچے کی طرف سے نفلی قربانی کا حصہ اس کا ولی بالغ افراد کے ساتھ جانور کے حصوں میں  شامل کرسکتا ہے۔ فقط واللہ اعلم
                                                  
عنوان: قربانی کی گائے میں عقیقہ کا حصہ ڈالنا
سوال: قربانی کی گائے میں عقیقہ کا حصہ ڈالنا کیسا ہے ؟ آیا عقیقہ ادا ہوجائے گا یا نہیں؟
جواب: قربانی کے بڑے  جانور (اونٹ، گائے، بھینس وغیرہ) کے سات حصوں میں عقیقہ کی نیت سے حصہ شامل کیا جاسکتا ہے، جو حصہ عقیقہ کی نیت کا ہوگا وہ عقیقہ شمار ہوگا، باقی حصے قربانی کے شمار ہوں گے۔ "وكذا لو أراد بعضهم العقيقة عن ولد قد ولد له من قبل؛ لأن ذلك جهة التقرب بالشكر على نعمة الولد ذكره محمد". (فتاوی شامی 6/ 326، کتاب الاضحیة، ط: سعید) فقط واللہ اعلم
                                                  
عنوان: جانور تول کر خریدنا
سوال: لائیو اسٹاک ڈیپارٹمینٹس سے قربانی کے لیے زندہ جانور تولنا اور پھر اسے خریدنا، کیا ایسے جانور کی قربانی ہوجاتی ہے؟
جواب: جی،تول کر جانور خریدنا جائز ہے، اور ایسے جانور کی قربانی ہوجاتی ہے ۔ فقط واللہ اعلم
                                                  
عنوان: غریب آدمی قربانی کے آخری دن مال دار ہوگیا یا مال دار شخص قربانی کے آخری دن غریب ہوگیا
سوال: قربانی کے تین دونوں میں سے اگر آخری دن کوئی صاحبِ نصاب ہوجاتا ہے تو آیا اس پر قربانی واجب ہے یا نہیں؟ اور آخری کس وقت تک کا اعتبار ہوگا؟ مثلاً  اگر کوئی قربانی کے تیسرے دن بالکل غروب سے پہلے قربانی کے نصاب کا مالک بنا، اور اس کے پاس اتنا وقت بھی نہیں کہ وہ قربانی کا جانور خرید کر اسے ذبح کرسکے، تو کیا ایسی صورت میں بھی اس پر قربانی واجب ہوگی؟ اور پھر وہ اس صورت میں کیا کرے گا؟ یعنی صدقہ وغیرہ دے گا یا کیا کرے گا؟ یا اگلے سال قربانی کی قضا کرے گا؟دوسری بات یہ کہ اگر ایک شخص پر پہلے سے قربانی واجب تھی اور پہلا دن گزر گیا،  لیکن اس نے قربانی نہیں کی اور پھر وہ صاحبِ نصاب نہیں رہا اور دوسرے تیسرے دن بھی اس کے پاس کوئی مال نہیں آیا تو کیا پھر بھی اس شخص پر قربانی واجب رہے گی یا اس سے قربانی ساقط ہوجائے گی؟تیسری بات یہ کہ اگر کسی پر پہلے سے قربانی واجب نہیں تھی،  لیکن عید کے پہلے دن اس کے پاس مال آگیا اور وہ صاحبِ  نصاب ہوگیا،  لیکن قربانی کرنے سے پہلے اور تیسرے دن غروب سے پہلے پھر دوبارہ مال ختم ہوگیا تو کیا قربانی کا وجوب باقی رہے گا؟ یا قربانی ساقط ہوجائے گی؟
جواب: قربانی کا وقت  ایامِ نحر  (یعنی دس ، گیارہ اور بارہ ذی الحجہ)  ہیں،  اور یہ دس  ذی الحجہ کے طلوع سے بارہ ذی الحجہ کی غروب تک  ہے۔ اور قربانی کا وجوب ان تین دنوں میں بغیر کسی تعیین کے پورے وقت میں پھیلا ہوا ہوتا ہے، جس پر قربانی واجب ہو وہ ان تین دنوں میں سے کسی بھی وقت قربانی کرلے تو اس کی قربانی ادا ہوجائے گی۔1۔۔  اگر غریب آدمی قربانی کے آخری دن یعنی بارہ ذی الحجہ کو غروب سے پہلے صاحبِ  نصاب ہوگیا تو اس پر قربانی واجب ہوجائے گی، اور اگر اس کو قربانی کا وقت نہ ملے تو اس کے ذمہ ایک متوسط بکرے/بکری کی قیمت صدقہ کرنا لازم ہوگا۔2/3۔ اگر کوئی شخص  ایامِ  نحر کے پہلے دن میں مال دار /صاحبِ نصاب تھا، خواہ وہ ایامِ نحر سے پہلے ہی سے ہو  یا ایامِ نحر میں اس کے پاس کہیں سے مال آیا ہو،  لیکن ایامِ نحر ختم ہونے سے پہلے وہ غریب ہوگیا، اور آخری وقت تک وہ دوبارہ صاحبِ  نصاب نہیں ہوا تو اس پر قربانی واجب نہیں ہوگی۔الفتاوى الهندية (5/ 293):
" منها: أنها تجب في وقتها وجوباً موسعاً في جملة الوقت من غير عين، ففي أي وقت ضحى من عليه الواجب كان مؤدياً للواجب، سواء كان في أول الوقت أو في وسطه أو آخره، وعلى هذا يخرج ما إذا لم يكن أهلاً للوجوب في أول الوقت، ثم صار أهلاً في آخره، بأن كان كافراً أو عبداً أو فقيراً أو مسافراً في أول الوقت، ثم صار أهلاً في آخره فإنه يجب عليه، ولو كان أهلاً في أوله ثم لم يبق أهلاً في آخره بأن ارتد أو أعسر أو سافر في آخره لاتجب، ولو ضحى في أول الوقت وهو فقير فعليه أن يعيد الأضحية، وهو الصحيح، ولو كان موسراً في جميع الوقت ثم صار فقيراً صار قيمة شاة صالحة ديناً في ذمته يتصدق بها متى وجدها".بدائع الصنائع في ترتيب الشرائع (5/ 65):
"وأما وقت الوجوب فأيام النحر فلاتجب قبل دخول الوقت؛ لأن الواجبات المؤقتة لاتجب قبل أوقاتها كالصلاة والصوم ونحوهما، وأيام النحر ثلاثة: يوم الأضحى - وهو اليوم العاشر من ذي الحجة - والحادي عشر، والثاني عشر وذلك بعد طلوع الفجر من اليوم الأول إلى غروب الشمس من الثاني عشر ...(منها) أنها تجب في وقتها وجوباً موسعاً؛ ومعناه أنها تجب في جملة الوقت غير عين كوجوب الصلاة في وقتها ففي أي وقت ضحى من عليه الواجب كان مؤدياً للواجب سواء كان في أول الوقت أو وسطه أو آخره كالصلاة، والأصل أن ما وجب في جزء من الوقت غير عين يتعين الجزء الذي أدى فيه الوجوب أو آخر الوقت كما في الصلاة وهو الصحيح من الأقاويل على ما عرف في أصول الفقه، وعلى هذا يخرج ما إذا لم يكن أهلاً للوجوب في أول الوقت ثم صار أهلاً في آخره بأن كان كافراً أو عبداً أو فقيراً أو مسافراً في أول الوقت ثم أسلم أو أعتق أو أيسر أو أقام في آخره أنه يجب عليه، ولو كان أهلاً في أوله ثم لم يبق أهلاً في آخره بأن ارتد أو أعسر أو سافر في آخره لايجب عليه، ولو ضحى في أول الوقت وهو فقير ثم أيسر في آخر الوقت فعليه أن يعيد الأضحية عندنا، وقال بعض مشايخنا: ليس عليه الإعادة.
والصحيح هو الأول؛ لأنه لما أيسر في آخر الوقت تعين آخر الوقت للوجوب عليه وتبين أن ما أداه وهو فقير كان تطوعا فلا ينوب عن الواجب، وما روي عن الكرخي - رحمه الله- في الصلاة المؤداة في أول الوقت أنها نفل مانع من الوجوب في آخر الوقت فاسد عرف فساده في أصول الفقه.
ولو كان موسراً في جميع الوقت فلم يضح حتى مضى الوقت ثم صار فقيراً صار قيمة شاة صالحة للأضحية ديناً في ذمته يتصدق بها متى وجدها؛ لأن الوجوب قد تأكد عليه بآخر الوقت فلايسقط بفقره بعد ذلك؛ كالمقيم إذا مضى عليه وقت الصلاة ولم يصل حتى سافر لايسقط عنه شطر الصلاة؛ وكالمرأة إذا مضى عليها وقت الصلاة وهي طاهرة ثم حاضت لايسقط عنها فرض الوقت حتى يجب عليها القضاء إذا طهرت من حيضها، كذا ههنا".  فقط واللہ اعلم
                                                  
عنوان: حج کے علاوہ کی قربانی کا وجوب
سوال: میرے والدین حج ادا کرنے گئے ہیں، دونوں افراد صاحبِ نصاب ہیں اور ہر سال زکاۃ بھی دیتے ہیں اور قربانی بھی کرتے ہیں۔ کیا صاحبِ  نصاب ہونے کی وجہ سے حج کی قربانی کے علاوہ بھی قربانی کرنا ہوگی؟
جواب: اگر حج کے ایام (8 ذوالحجہ میں منیٰ روانگی) سے پہلے آپ کے والدین کو مکہ مکرمہ مٰیں پندرہ دن ملیں اور وہ صاحبِ نصاب بھی ہو ں تو ان پر  حج والی قربانی کے علاوہ  بھی قربانی  واجب ہوگی، البتہ یہ قربانی اپنے ملک میں بھی کی جاسکتی ہے، بشرطیکہ جس دن جانور ذبح کیا جائے اس دن سعودیہ میں بھی عید ہو۔ فقط واللہ اعلم
                                                  
عنوان: عقیقہ میں تاخیر کرنا
سوال: میں سعودیہ میں مقیم ہوں اور میرا بیٹا  4 ماہ کا ہے،  ابھی میرا  فی الحال کوئی  روزگار بھی نہیں ہے، 2  بچوں کا عقیقہ میں نے خود کیا ہے،  اور ایک بچے کا میرے بھائی نے۔ پوچھنا یہ تھا کہ ایک  تو بھائی کی طرف سے عقیقہ ہوگیا اور جو ابھی بیٹا ہوا ہے اس کا عقیقہ بعد میں جب روزگار اور حالات اجازت دیں تب کرسکتا ہوں؟
جواب: بچے کی پیدائش کے ساتویں دن عقیقہ کرنامستحب ہے،اگر ساتویں دن نہ ہوسکے تو چودہویں دن،  ورنہ اکیسویں دن ۔(ترمذی1/78،ط:سعید)اکیسویں دن کے بعد بھی عقیقہ کرسکتے ہیں۔  اگر آپ کے حالات ابھی اس بات کی اجازت نہیں دیتے کہ آپ اپنے بچے کا عقیقہ کریں تو  جب آپ کے حالات اجازت دیں، تب بھی کر سکتے ہیں۔فيض البارى شرح صحيح البخارى (5/ 88):
"ثم إن الترمذي أجاز بها إلى يوم إحدى وعشرين. قلتُ: بل يجوز إلى أن يموت، لما رأيت في بعض الروايات أنَّ النبيَّ صلى الله عليه وسلّم عقّ عن نفسه بنفسه".فقط واللہ اعلم
                                                  
عنوان: قربانی کے جانور میں عقیقہ کی نیت کرنا
سوال: کیا قربانی میں عقیقہ کی نیت کرنے سے عقیقہ اور قربانی ادا ہو جاتے ہیں؟
جواب: چھوٹے جانور میں یا  بڑے جانور کے صرف ایک  حصے میں شرعاً صرف  ایک  ہی نیت کی جاسکتی ہے، خواہ قربانی کی نیت  ہو یا  عقیقہ کی، ایک حصے میں دو نیتیں درست نہیں ۔البتہ قربانی کے بڑے  جانور (اونٹ، گائے، بھینس وغیرہ) کے سات حصوں میں قربانی کے حصہ کے علاوہ عقیقہ کی نیت سے مستقل حصہ شامل کیا جاسکتا ہے، جو حصہ عقیقہ کی نیت کا ہوگا وہ عقیقہ شمار ہوگا، باقی حصے قربانی کے شمار ہوں گے۔ قربانی کے ساتھ عقیقہ کرتے ہوئے  قربانی کی گائے وغیرہ  میں لڑکے کے لیے دو حصے اور لڑکی کے لیے ایک حصہ رکھ لے، یہ  مستحب ہے۔بدائع الصنائع في ترتيب الشرائع  میں ہے :"فَلَا يَجُوزُ الشَّاةُ وَالْمَعْزُ إلَّا عَنْ وَاحِدٍ وَإِنْ كَانَتْ عَظِيمَةً سَمِينَةً تُسَاوِي شَاتَيْنِ مِمَّا يَجُوزُ أَنْ يُضَحَّى بِهِمَا ؛ لِأَنَّ الْقِيَاسَ فِي الْإِبِلِ وَالْبَقَرِ أَنْ لَا يَجُوزَ فِيهِمَا الِاشْتِرَاكُ ؛ لِأَنَّ الْقُرْبَةَ فِي هَذَا الْبَابِ إرَاقَةُ الدَّمِ وَأَنَّهَا لَا تَحْتَمِلُ التَّجْزِئَةَ ؛ لِأَنَّهَا ذَبْحٌ وَاحِدٌ وَإِنَّمَا عَرَفْنَا جَوَازَ ذَلِكَ بِالْخَبَرِ فَبَقِيَ الْأَمْرُ فِي الْغَنَمِ عَلَى أَصْلِ الْقِيَاسِ". (10/ 278)فتاوی شامی میں ہے :"وكذا لو أراد بعضهم العقيقة عن ولد قد ولد له من قبل؛ لأن ذلك جهة التقرب بالشكر على نعمة الولد ذكره محمد". (فتاوی شامی 6/ 326، کتاب الاضحیة، ط: سعید) فقط واللہ اعلم
                                                  
عنوان: حلال جانورکے حرام اجزاء
سوال: جانور کی کون کون سی ایسی چیزیں ہیں جو کھانا حرام ہے؟
جواب: حلال جانور میں سات چیزیں ایسی ہیں جن کا کھانا جائز نہیں ہے، وہ سات چیزیں یہ ہیں:۱)دمِ مسفوح ، یعنی بہنے والا خون ۔۲)پیشاب کی جگہ (نر و مادہ کی) ۔۳)خصیے (فوطے)۔۴)پاخانے کی جگہ۔۵)غدود (سخت گوشت، یہ بیماری کی صورت میں گوشت میں پیدا ہوتاہے)۔۶)مثانہ (پیشاب کی تھیلی)۔۷)پتہ۔صاحبِ کنز اور علامہ طحطاوی  رحمہما اللہ نے حرام مغز کو بھی حرام اجزاء میں شمار کیا ہے۔ حرام مغز سے مراد دودھ کی طرح ایک سفید ڈوری ہے جو جانور کی پیٹھ کی ہڈی کے اندر کمر سے لے کر گردن تک ہوتی ہے۔فقط واللہ اعلم
                                                  
عنوان: کیا بڑے جانور میں سات سے کم حصہ کیے جاسکتے ہیں؟ / کیا قصائی کے جانور میں عقیقہ کی نیت سے حصہ ڈال سکتے ہیں؟
سوال: 1-  اگر کوئی شخص گوشت فروخت کرنے کے لیے گائے ذبح کررہا ہے تو اس میں عقیقہ کی نیت سے کوئی شخص اپنا حصہ ڈال سکتا ہے؟2- گائے میں سات حصے ضروری  ہیں؟  اگر چھ یا پانچ حصے ڈالیں تو کیا اس کی گنجائش ہے؟
جواب: 1۔ عقیقہ قربانی کی طرح ایک قربت ہے، پس جس طرح  کسی ایسے جانور میں قربانی کا حصہ ڈالنے سے قربانی نہیں ہوتی جس کے بعض شرکاء کی نیت قربت نہ ہو،  بلکہ گوشت کا حصول ہو؛ تاکہ فروخت کرسکے، اسی طرح  عقیقہ کی  نیت سے کسی ایسے جانور میں حصہ نہیں ڈالا جا سکتا جس میں بعض افراد کی نیت قربت کے علاوہ کچھ اور ہو۔2۔ بڑے جانور میں زیادہ سے زیادہ سات افراد کی شرکت کی اجازت ہے، تاہم اگر شرکاء سات سے  کم ہوں  تو اس صورت میں بھی شرکت جائز ہوگی۔ فقط واللہ اعلم
                                                  
عنوان: شوہر میت کی جگہ اپنی واجب قربانی
سوال: میرے  شوہر کچھ دن پہلے وفات پا گئے،  میں نے ان کی طرف سے نفلی قربانی کے لیے کسی کو پیسے دیے اور انہوں نے ایک گائے خریدی،  جس میں ایک حصہ میرے لیے مقرر کردیا ۔ میرے پاس کچھ رقم ہے، جس سے میں بھی صاحبِ نصاب ہوں،  لیکن مجھے اس کا علم نہیں تھا،  ایک مولانا صاحب نے مجھے بتایا کہ آپ اپنی طرف سے بھی قربانی کرلیں،  اب پوچھنا یہ ہے کہ کیا میں شوہر کے لیے خریدی گئی نفلی قربانی میں اپنی واجب قربانی کر لوں اور شوہر کی قربانی نہ کروں تو کیا یہ جائز ہے؟  یاد رہے کہ قربانی کا جانور ہم نے خرید لیا ہے!
جواب: آپ نے شوہر کی جانب  سے قربانی کے لیے جو جانور لیا ہے وہ  آ پ کی طرف سے نفل ہے جو خریدنے سے متعین نہیں ہوتی،  لہذا اس جانور مٰیں  آُ پ اپنی طرف سے واجب قربانی بھی کرسکتی ہیں ۔"وإن مات أحد السبعة المشترکین في البدنة وقالت الورثة: اذبحوا عنه و عنکم، صح عن الکل؛ لقصد القربة عن الکل". (الشامیة، کتاب الأضحیة، ۶/۳۲۶، )"رجل اشتریٰ أضحیة وأوجبها، فضلت ثم اشتریٰ أخریٰ، فأوجبها ثم وجد الأولیٰ إن کان أوجب الثانیة بلسانه فعلیه أن یضحی بهما، و إن أوجبها بدلاً عن الأولیٰ فعلیه أن یذبح أیهما شاء ..." (البحر الرائق، ۸/۱۷۵) فقط واللہ اعلم
                                                  
عنوان: قربانی کے گوشت کی تقسیم کا طریقہ
سوال: قربانی کے گوشت کی تقسیم کا طریقہ کیاہے؟  کیاسات حصے کرنے چاہییں اور ہر شریک اپنے متعین حصے کو تین حصوں میں تقسیم کرے؟
جواب: اگر بڑے جانور میں کئی حضرات شریک ہوں تو ایسی  اجتماعی قربانی کے جانور کا گوشت شرکاء کے درمیان  تقسیم کرنا شرعاً لازم نہیں ہے، البتہ اگر تقسیم کرنا ہو تو وزن کر کے برابری کے ساتھ تقسیم کرنا لازم ہے، اندازے سے تقسیم کرنا جائز نہیں ہے،  چاہے شرکاء  کمی زیادتی پر راضی ہی کیوں نہ ہوں، البتہ  اگر گوشت کی تقسیم کے وقت قربانی کے جانور کے دیگر اعضاء مثلاً کلہ، پائے،  وغیرہ کو بھی گوشت کے ساتھ رکھ کر تقسیم کرلیا جائے تو پھر تول کر تقسیم کرنا لازم نہیں ہوگا، بلکہ اندازے  سے کمی بیشی کے ساتھ تقسیم کرنا بھی جائز ہوگا۔گوشت کی تقسیم کا  سب سے بہتر  طریقہ یہ ہے کہ اس میں سے ایک حصہ غرباء میں دےدے اور ایک حصہ رشتہ داروں میں دےدے  اور ایک حصہ خود رکھے۔ لہذا  گھر کے افراد  مل کر اجتماعی قربانی کرتے ہیں اور گوشت تقسیم کیے بغیر گھر میں  اکٹھا رکھ دیتے ہیں  تو وہ اجتماعی طور پر باہمی رضامندی سے اس مستحب عمل کو ادا کرسکتے ہیں، اس طور پر وہ اجتماعی طور پر جانور کے گوشت کو تین حصوں میں تقسیم کردیں ایک فقراء کے لیے ، ایک رشتہ داروں کے لیے، اور ایک اپنے لیے،  ورنہ بصورتِ دیگر ہر شریک اپنے حصے میں سے یہ تین حصے کرلے تو اس کے لیے یہ بہتر صورت ہوگی۔الدر المختار وحاشية ابن عابدين (رد المحتار) (6/ 317):"ويقسم اللحم وزناً لا جزافاً إلا إذا ضم معه الأكارع أو الجلد) صرفاً للجنس لخلاف جنسه. (قوله: ويقسم اللحم) انظر هل هذه القسمة متعينة أو لا، حتى لو اشترى لنفسه ولزوجته وأولاده الكبار بدنة ولم يقسموها تجزيهم أو لا، والظاهر أنها لاتشترط؛ لأن المقصود منها الإراقة وقد حصلت".فقط واللہ اعلم
                                                  
عنوان: گابن جانور کے بچے کا حکم
سوال: اگر قربانی کا جانور مثلاً گائے گابن نکل آئے اور قربانی کردی تو پھر اس بچہ کا کیا کریں، اگر زندہ یا مردہ کی حالت میں ہو؟
جواب: اگر کسی جانور  کی قربانی کی جائے اور وہ حاملہ ہو تو اگر بچہ زندہ ہو اس کو بھی ذبح کیا جائے گا اور اس کا کھانا حلال ہوگا اور اگر بچہ مردہ ہو تو اس کا کھانا حلال نہیں ہو گا، اس کا کھانا حرام ہو گا۔ فقط واللہ اعلم
                                                  
عنوان: سات مختلف بکریوں کی قربانی کا حکم
سوال: سات لوگوں نے چھ چھ روپیہ دے کر ساتھ بکری خریدی،  مگر ان میں سب کی قیمت ایک طرح نہیں،  کیا وہ قربانی جائز ہو گی یا نہیں؟
جواب: اگر سب نے سات بکریاں خریدیں اور سب کی قیمت برابر نہیں تو سب بکریوں میں سب کا حصہ ہے، اس کے بعد اگر سب نے اپنی اپنی طرف سے ایک ایک بکری ذبح کردی تو سب کی قربانی درست ہوگئی،  اور اگر (ساتھ خریدنا مراد ہے، اور) مطلب یہ ہے کہ سب نے ایک بکری خریدی اورسب کی طرف سے قربانی کی توایک بکری میں  ایک ساتھ زائد افراد کی قربانی نہیں ہوسکتی۔الدر المختار وحاشية ابن عابدين (رد المحتار) (6/ 327):
"ولو أن ثلاثة نفر اشترى كل واحد منهم شاةً للأضحية أحدهم بعشرة والآخر بعشرين والآخر بثلاثين وقيمة كل واحدة مثل ثمنها فاختلطت حتى لايعرف كل واحد شاته بعينها واصطلحوا على أن يأخذ كل واحد منهم شاة يضحي أجزأتهم، ويتصدق صاحب الثلاثين بعشرين وصاحب العشرين بعشرة ولايتصدق صاحب العشرة بشيء، وإن أذن كل واحد منهم أن يذبحها عنه أجزأته ولا شيء عليه، كما لو ضحى أضحية غيره بغير أمره ينابيع".المحيط البرهاني في الفقه النعماني (5/ 479):
"المسألة الخامسة: إذا ذبح أضحية غيره بغير إذنه؛ إن ذبح في غير أيام الأضحية لايجوز، ويضمن الذابح، وإن ذبح في أيام الأضحية يجوز، ولايضمن؛ لأن الإذن ثابت دلالة في هذه المسائل، والدلائل يجب اعتبارها ما لم يوجد الصريح بخلافه، هذه جملة ذكرها الشيخ الإمام الأجل شيخ الإسلام رحمه الله في باب ما لايجزىء في الأضحية".الدر المختار وحاشية ابن عابدين (رد المحتار) (6/ 315):
"(قوله: ولو لأحدهم) أي أحد السبعة المعلومين من قوله: أو سبع بدنة، لأن المراد أنها تجزي عن سبعة بنية القربة من كل منهم ولو اختلفت جهات القربة، كما يأتي".العناية شرح الهداية (9/ 339):
"قَالَ: وَمِنْ ذَبَحَ شَاةَ غَيْرِهِ فَمَالِكُهَا بِالْخِيَارِ، إنْ شَاءَ ضَمَّنَّهُ قِيمَتَهَا وَسَلَّمَهَا إلَيْهِ، وَإِنْ شَاءَ ضَمَّنَهُ نُقْصَانَهَا، وَكَذَا الْجَزُورُ، وَكَذَا إذَا قَطَعَ يَدَهُمَا) هَذَا هُوَ ظَاهِرُ الرِّوَايَةِ. وَجْهُهُ أَنَّهُ إتْلَافٌ مِنْ وَجْهٍ بِاعْتِبَارِ".الدر المختار وحاشية ابن عابدين (رد المحتار) (6/ 315):
"ولو لأحدهم أقل من سبع لم يجز عن أحد، وتجزي عما دون سبعة بالأولى (فجر) نصب على الظرفية (يوم النحر إلى آخر أيامه) وهي ثلاثة أفضلها أولها". فقط واللہ اعلم
                                                  
