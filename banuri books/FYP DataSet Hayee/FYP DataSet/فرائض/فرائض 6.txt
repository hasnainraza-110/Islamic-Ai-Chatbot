عنوان: کیاقاتل کی اولادبھی میراث سےمحروم ہوں گے؟
سوال: آج کل مسجد میں درس قرآن میں بنی اسرائیل کا واقعہ جو سورت بقرہ کا وجہ تسمیہ  ( بھتیجے نے چچا کو قتل کر کے دوسرے قبیلے کے سر الزام لگا دیا اور دیت کا مطالبہ کرنے لگا ، جس پر اللہ تعالیٰ نے گائے ذبح کر کے اس کا ٹکڑا لگانے کا حکم دیا ) چل رہا ہے، تو امام صاحب نے بتایا کہ حضرت موسیٰ علیہ السلام کی شریعت میں تھا کہ اگر قاتل مقتول کا شرعی وارث بنتا ہو تو قتل کرنے کے  سبب اسے جائیداد سے محروم کر دیا جاتا تھا، اور شریعت محمدی میں بھی ایسا ہی ہے ، توسوال یہ ہےکہ  اگر اس قاتل کے بچے ہوں، تو کیا وہ بھی مقتول کی میراث سےمحروم رہیں گے ؟
جواب: واضح رہےکہ قاتل اگرمقتول کاوارث بنے،توقتل کی بناپروہ میراث سےمحروم ہوجاتاہے،البتہ اگرقاتل کی اولادمقتول کی براہِ راست وارث بنےتوباپ (قاتل)کی وجہ سےاس کی اولادمیراث سےمحروم نہیں ہوگی۔الدرالمختارمیں ہے:"(وموانعه) على ما هنا أربعة (الرق) (والقتل)الموجب للقود أو الكفارة وإن سقطا بحرمة الأبوة على ما مر."(كتاب الفرائض،٧٦٧/٦،ط:سعيد)فقط والله أعلم
                                                  
عنوان: ترکہ تقسیم ہونے سے قبل کسی وارث کا اس میں تصرف میں کرنے کا حکم
سوال: میرے والد صاحب کا انتقال ہو گیا ہے، اور انتقال سے پہلے انہوں نے والدہ کو اچھے خاصے سونے کے زیورات اور گھر کا فرنیچر  بناکر دیا تھا، اب ہماری والدہ کہتی ہیں کہ :’’زیور تو میری آنے والی بہو کا ہے، بیٹیوں کا اس میں کوئی  حصہ نہیں ہے‘‘،  اور ہمارا چھوٹا بھائی کہتا ہے کہ:’’ گھر کا فرنیچر میں بیچوں گا، کسی کا بھی اس میں  کوئی حصہ نہیں ہے‘‘۔برائے مہربانی اوپر بیان کیے گئے سوالات کے جوابات شریعت کے مطابق عنایت فرمائیں۔
جواب: صورتِ مسئولہ میں والد صاحب نے اپنی زندگی میں جو کچھ زیورات یا زیورات کے علاوہ دیگر کوئی چیز والدہ کو بطورِ ملکیت مکمل قبضہ اور تصرف کے ساتھ حوالہ کرلی تھی، وہ تمام اشیاء والدہ کی ملکیت شمار ہوگی، والدہ اپنی مرضی اور رضامندی سے جسے دینا چاہے، دے سکتی ہے، البتہ  والد مرحوم نےاپنی زندگی میں جو اشیاء والدہ کو بطورِ ملکیت مکمل قبضہ اور تصرف کے ساتھ  حوالہ نہیں کی تھی، وہ تمام والدِ مرحوم کا ترکہ شمار ہوگا، اور تمام ورثاء کے درمیان شرعی ضابطہ کے مطابق تقسیم کی جائےگی۔ترکہ میں کسی بھی  وارث  کو یہ حق حاصل نہیں ہے کہ وہ ترکہ تقسیم ہونے سے پہلے ترکہ میں سے کسی بھی چیز(زیور یا  فرنیچر) کو دیگر ورثاء کی اجازت کے بغیر کسی کو دیں یا فروخت کریں، یا اس میں کسی بھی قسم کا تصرف کریں۔فتاوی عالمگیریہ میں ہے :"ولا يجوز لأحدهما أن يتصرف في نصيب الآخر إلا بأمره."(کتاب الشرکة ،ج:2،ص:301،ط:رشیدیة)شرح المجلہ للأتاسی میں ہے:"الأموال المشترکة شرکة الملک تقسم حاصلاتها بین أصحابها علی قدر حصصهم."(الفصل الثاني: في بيان كيفية التصرف في الأعيان المشتركة،ج:4، ص:14، المادۃ: 1073، ط: رشیدیة)فتاویٰ شامی میں ہے:"وأركانه (الفرائض): ثلاثة وارث ومورث وموروث. وشروطه: ثلاثة: موت مورث حقيقة، أو حكما كمفقود، أو تقديرا كجنين فيه غرة ووجود وارثه عند موته حيا حقيقة أو تقديرا كالحمل والعلم بجهة إرثه."(کتاب الفرائض، ج:6، ص:758، ط: سعید)فقط واللہ اعلم
                                                  
عنوان: وارثین کا ایک وارث کو وراثت سے محروم کرنا اور کچھ عرصے بعد وراثت دینے کا ارادہ
سوال: 2013 میں والد کی میراث تقسیم ہوئی اور بھائیوں نے ناراضگی کی بنیاد پر چھوٹے بھائی کو ان کی میراث سے محروم رکھا معلوم یہ کرنا ہے کہ دور حاضر کے حساب سے وہ رقم زیادتی کے ساتھ ملے گی یا اتنی ہی رقم ملے گی؟
جواب: صورتِ مسئولہ میں 2013 میں جو والد کا ترکہ تقسیم کیا جا رہا تھا اس وقت اگر بھائی کا حصہ متعین کر کے الگ کیا گیا تھا اور بھائی کو بتا دیا گیا تھا کہ اس کا اتنا حصہ ہے جو بعد میں دیا جائے گا اور پھر اسے ناراضگی کی وجہ سے نہیں دیا گیا تو یہ قرض  کے حکم میں ہے، لہذا اس وقت جتنا حصہ بنتا تھا وہی دیا جائے گا۔ اگر معاملہ بر عکس ہو تو پوری وضاحت کے ساتھ سوال لکھ کر جواب معلوم کیا جاسکتا ہے۔بدائع الصنائع میں:"الشركة في الأصل نوعان: شركة الأملاك، وشركة العقود وشركة الأملاك نوعان: نوع يثبت بفعل الشريكين، ونوع يثبت بغير فعلهما....(وأما) الذي يثبت بغير فعلهما فالميراث بأن ورثا شيئا فيكون الموروث مشتركا بينهما شركة ملك."(کتاب الشرکة :ج:6 ،ص:56،ط:سعید)مجلۃ الاحکام العدلیۃ میں ہے:" تقسيم ‌حاصلات ‌الأموال المشتركة في شركة الملك بين أصحابهم بنسبة حصصهم."(الکتاب العاشر:الشرکات، الفصل الثانی فی بیان کیفیۃ التصرف فی الاعیان المشترکۃ، المادۃ:1073، ص:206، ط:نورمحمد)فقط واللہ اعلم
                                                  
عنوان: کیا شوہر کی اشیاء بیوی ضرورت مندوں کو دے سکتی ہے؟
سوال: کیا بیوی اپنے شوہر کی استعمال شدہ اشیا مثلاً کپڑے جوتے وغیرہ اپنے تمام شادی شدہ بچوں سےپوچھےبغیرکسی ضرورت مند کو دے سکتی ہے؟
جواب: صورت مسئولہ میں  اگر شوہر زندہ ہے ،تو بیوی صرف  اپنے شوہر کی اجازت سے ان کی استعمال شدہ اشیاء جس کو چاہے دے سکتی ہے، لیکن اگر  شوہر زندہ نہیں ہے ، تو ان کی مملوکہ  تمام چیزیں ترکہ بن گئیں،تو ایسی صورت میں  ان کی استعمال شدہ اشیاء کسی کو دینے کے لیے  ان کے تمام عاقل بالغ  شرعی ورثاء  سے اجازت لینا ضروری ہے۔  بدائع الصنائع میں ہے:" الشركة في الأصل نوعان: شركة الأملاك، وشركة العقود وشركة الأملاك نوعان: نوع يثبت بفعل الشريكين، ونوع يثبت بغير فعلهما. (أما) الذي يثبت بفعلهما فنحو أن يشتريا شيئا، أو يوهب لهما، أو يوصى لهما، أو يتصدق عليهما، فيقبلا فيصير المشترى والموهوب والموصى به والمتصدق به مشتركا بينهما شركة ملك. (وأما) الذي يثبت بغير فعلهما فالميراث بأن ورثا شيئا فيكون الموروث مشتركا بينهما شركة ملك."(كتاب الشركة، أنواع الشركة، 56/6، ط: سعيد)شرح المجلہ میں ہے:"الأموال المشترکة شرکة الملک تقسم حاصلاتها بین أصحابها علی قدر حصصهم." (الفصل الثاني،في بيان كيفية التصرف في الأعيان المشتركة،ج:4،ص:14، الْمَادَّةُ :1073،ط:رشیدیة)تنویر الابصار مع الدرالمختار میں ہے:"(ولا يحرم ستة) من الورثة (بحال) البتة (الأب و الأم و الإبن و البنت) أي الأبوان والولدان (والزوجان)."(كتاب الفرائض،فصل في العصبات،779/6،ط:سعيد)العقود الدریہ میں  ہے:"الإرث جبري لا يسقط بالإسقاط."(کتاب الدعوى،26/2،ط: دار المعرفة)فقط واللہ اعلم
                                                  
عنوان: مرحوم کی تجوری سے سونے کی ڈلی ملنے کاحکم
سوال: ایک فرد کا کتابوں کا کاروبار (دو دکانوں پر مشتمل) تھا ،بڑے دو بیٹوں کو الگ سے (کتب کے ہی) کاروبار کروا دئیے اور باقی تین بیٹے ساتھ شامل تھے (درمیان والا بیٹا اپنے ساتھ ایک دکان نمبر 1پر ،چھوٹے دو بیٹے دوسری دکان نمبر 2 پر)، اس فرد کی وفات کے بعد کچھ سال تو تینوں بھائی مشترکہ کاروبار میں رہے ،اور پھر جب علیحدہ ہوئے (درمیان والا الگ اور دو چھوٹے الگ) تو اس علیحدگی کے دوران دکان نمبر1 کی تجوری سے ایک سونے کی ڈلی ملی (جس کے بارے میں اس فرد نے اہلیہ و اولاد میں سے کسی کو بھی نہیں بتایا ہوا تھا) جو درمیان والے بیٹے نے ماں کو لا کر دے دی، اس بارےمیں  معلوم کرنا ہے کہ  وہ سونا کس کی ملکیت میں شمار ہو گا؟کیا سونے کی ڈلی صرف درمیان والے بیٹے کی ملکیت ہو گی (جس کے زیر قبضہ دکان کی تجوری سے سونا ملا،یا چھوٹے تین بیٹوں (جو باپ کے ساتھ شریک کاروبار تھے) میں تقسیم ہو گی یا پھر تمام ورثاء ( بیوہ، 9 بچے) میں بطورِ ترکہ تقسیم ہو گی  ؟
جواب: سائل کے والد کی تجوری سے اس کی وفات کے بعد جوسونے کی ڈلی ملی ہے اس میں تمام ورثاء کاحق ہے،لہذا وہ تمام ورثاء میں شرعی حصوں کے مطابق  تقسیم ہوگی۔البحر الرائق میں ہے:"قال - رحمه الله - (يبدأ من تركة الميت بتجهيزه) المراد من التركة ‌ما ‌تركه ‌الميت خاليا عن تعلق حق الغير بعينه".(کتاب الفرائض، ج:8، ص:557، ط:دار الكتاب الإسلامي)فقط واللہ اعلم
                                                  
عنوان: شوہر کے ترکہ میں بیواؤں کے حصہ کا حکم
سوال: دو بیویوں کا شوہر کی جائیداد میں حصہ ایک بیوی کے بچے ہیں اور ایک کے نہیں؟
جواب: صورت مسئولہ میں مرحوم شوہر کی اولاد موجود ہے ؛اس لیے مرحوم شوہر کے ترکہ میں دونوں بیواؤں کو آٹھواں حصہ ملے گا ،یعنی 6.25 فیصد کر کے ہر ایک بیوہ کو ملے گا۔فتاوی ہندیہ میں ہے :"وأما الاثنان من السبب فالزوج والزوجة فللزوج النصف عند عدم الولد وولد الابن، والربع مع الولد أو ولد الابن وللزوجة الربع عند عدمهما والثمن مع أحدهما، والزوجات والواحدة يشتركن في الربع والثمن وعليه الإجماع، كذا في الاختيار شرح المختار."(کتاب الفرائض ،الباب الثانی فی ذوی الفروض ،ج:6،ص:450،دارالفکر)فقط واللہ اعلم
                                                  
عنوان: پوتے پوتی میں تقسیمِ میراث
سوال: دادا کی جائیداد کی تقسیم شرعی طور پر کیسے ہوگی ؟ مرحوم کا  ایک ہی بیٹا تھا،  اس کا انتقال ہو چکا ہے،  ایک پوتا ہے ایک پوتی ہے اور ایک بہو ہے،  ان  کے درمیان تقسیم کیسے ہوگی ؟
جواب: صورت ِ مسئولہ میں مرحوم دادا  کی زندگی میں ہی بیٹے کا انتقال ہوچکا تھا  تو مذکورہ ورثہ میں ترکہ کی تقسیم کا شرعی طریقہ یہ ہے کہ  سب سے پہلے مرحوم کے حقوق ِ متقدمہ یعنی تجہیز وتکفین کے اخراجات نکالنے کے بعد ،اگر مرحوم کے ذمہ کوئی  قرض ہو تو اسے کل مال سے ادا کرنے کے بعد ،اگر مرحوم نے کوئی جائز وصیت کی ہو تو اسے بقیہ ترکہ کے ایک تہائی سے نافذ کرنے کے بعد  کل ترکہ منقولہ وغیر منقولہ کو 3 حصوں میں تقسیم کرکے  2 حصے مرحوم کے پوتے کو اور ایک حصہ پوتی کو ملے گا۔صورت تقسیم یہ ہے :میت۔۔۔3پوتاپوتی21فیصد کے اعتبار سے 66.66 فیصد پوتے کو اور 33.33 فیصد پوتی کو ملے گا ، اگر بیٹے کا انتقال باپ کی زندگی میں ہو ا ہے تو مرحوم کی بہو کا اپنے سسر کی میراث میں شرعاً حصہ نہیں ہے ۔فقط واللہ اعلم
                                                  
عنوان: حقیقی بھائی کی موجودگی میں علاتی بہن بھائی کا حکم
سوال: میرے والد کی دو شادیاں تھیں، پہلی والدہ سے ہم دو بھائی، ایک بہن ہیں، دوسری والدہ سے دو بھائی ،تین بہنیں ہیں ،میری سگی بہن کے انتقال پر دوسری والدہ سے بہن بھائی ان کی جائیداد سے حصہ مانگ رہے ہیں،جب کہ بہن غیر شادی شدہ تھی، برائے مہربانی وراثت کے حصے بتادیں؟
جواب: واضح رہے کہ سگےبھائی کی موجودگی میں  باپ شریک بھائی بہن کو میراث میں سے حصہ نہیں ملتا؛  لہذا   صورت ِ مسئولہ میں آپ کے  باپ شریک بھائی   بہن آپ کی سگی بہن کے ترکہ  میں حصہ دار نہیں ۔بہن کی میراث کا تفصیلی طریقۂ کار معلوم کرنے کے لیے ورثا کی تعداد ذکر کریں، نیز یہ ذکر کریں کہ آپ کی سگی والدہ زندہ ہیں یا نہیں؟السراجی فی المیراث میں ہے :"و يسقط بنو العلات أيضا بالأخ لأب وأم ."(احوال الاخوات لاب،ص:28،بشرٰی)فقط واللہ اعلم
                                                  
عنوان: ایک بیوی،ایک بہن  اور دادا کے بھائی کے پوتوں میں وراثت کی تقسیم
سوال: ایک شخص کا انتقال ہوگیا، اس کی ایک بہن اور بیوی ہے ،باقی اس کی اولاد وغیرہ کچھ بھی نہیں ہے، اور اس کے دادا کے بھائی کے پوتے موجود ہیں، تو اب پوچھنا یہ ہے کہ دادا کے بھائی کے پوتے میت کے مال میں حق دار ہیں یا نہیں؟ اور مال صرف بہن اور بیوی کو دیا جائے گا یا دادا کے بھائی کے پوتوں میں بھی تقسیم ہوگا؟
جواب: صورتِ مسئولہ میں سب سے پہلے مرحوم کے  کل مال سے ان کےحقوقِ متقدمہ یعنی تجہیز و تکفین کا خرچ نکالا جاۓ گا ،پھر اس  کے بعد اگر مرحوم کے ذمے کوئی قرض ہو تو کل مال سے اس کی ادائیگی کی جاۓ گی ،اس کے بعد اگر مرحوم نے کوئی جائز وصیت کی ہو تو  اسے مابقیہ ترکہ کے ایک تہائی حصے سے نافذ کر کے مابقیہ تمام منقولہ و غیر منقولہ جائیداد کو کل  چار حصو ں میں تقسیم  کیا جاۓ گا ،جس میں سے ایک حصہ بیوہ کو ،دو  حصے بہن کو   ملیں گے، اور بقیہ ایک حصہ دادا کے بھائی  کےپوتوں میں برابر برابر تقسیم ہوگا۔ صورتِ تقسیم یہ ہے:4 بیوہبہندادا کے  بھائی کے پوتے121یعنی فیصد کے اعتبار سے 100 روپے میں سے 25 روپے مرحوم کی بیوہ کو ،50روپے بہن کو  ملیں گےاور 25 روپے دادا کے  بھائی کے پوتوں کو ملیں گے جو ان کے درمیان برابر برابر تقسیم ہوں گے۔فتاوی عالمگیری میں ہے:'' وباقي العصبات ينفرد بالميراث ذكورهم دون أخواتهم، وهم أربعة أيضاً: العم وابن العم وابن الأخ وابن المعتق، كذا في خزانة المفتين."(كتاب الفرائض،الباب الثالث في العصبات،451/6،ط:رشيدية)فتاوی شامی میں ہے:"‌ثم ‌عم ‌الأب ثم ابنه ثم عم الجد ثم ابنه) كذلك وإن سفلا."(كتاب الفرائض،فصل فی العصبات،775/6،ط:سعيد)فقط واللہ أعلم
                                                  
عنوان: ورثاء میں سے کسی ایک وارث کا اپنے حصہ کے ترکہ کے بدلے رقم مانگنے کا حکم
سوال: ورثاء میں سے اگر کوئی وارث وراثت کے حصہ کے طور پر رقم مانگ رہا ہو تو کیا اُسے اپنے پاس سے رقم دے سکتے ہیں ؟ یا پھر مال وراثت میں سے ہی ادا کرنا ضروری ہے ؟
جواب: واضح رہے کہ میت کے متروکہ مال وجائیداد میں ورثاء اپنے اپنے شرعی حصص کے بقدر مستحق ہوتے ہیں،اگر کوئی وارث ترکہ سے اپنا حصہ لینے کے بجائے حصے کی قیمت/رقم لینا چاہتا ہو، تو اس کی ادائیگی کی دو صورتیں ہیں، یا تو تمام ورثاء اس کے حصے کی مالیت لگاکر اس کی قیمت اپنے ہی مال میں سے  دے کر وہ حصے اپنی طرف کرلیں، یا کوئی ایک وارث اس کا حصہ خرید کر اپنی طرف سے رقم ادا کردے، دونو ں صورتیں شرعاً جائز ہیں،وراثت کے مال ہی سے ادائیگی ضروری نہیں۔ نیز اگر یہ صورت اختیار کی جائے کہ مرحوم کے ترکے کی رقم یا ترکے کی کوئی چیز دے کربقیہ ترکہ سے دستبرداری کا معاہدہ کرلیں جس کو شریعت کی اصطلاح میں تخارج کہا جاتا ہے، تو اس کی بھی شرعًا گُنجائش ہے۔ فتاوی ہندیہ میں ہے:"إذا كانت التركة بين ورثة فأخرجوا أحدهما منها بمال أعطوه إياه والتركة عقار أو عروض صح قليلا كان ما أعطوه أو كثيرا". (كتاب الفرائض، الباب الخامس، ج:4، ص:268، ط:دار الفكر بيروت)البحر الرائق میں ہے:"قال - رحمه الله - (يبدأ من تركة الميت بتجهيزه) المراد من التركة ‌ما ‌تركه ‌الميت خاليا عن تعلق حق الغير بعينه".(کتاب الفرائض، ج:8، ص:557، ط:دار الكتاب الإسلامي)تبیین الحقائق میں ہے:"قال - رحمه الله - (فإن وقع عن مال بمال بإقرار اعتبر بيعا)؛ لأن معنى البيع ‌قد ‌وجد فيه، وهو مبادلة المال بالمال عن تراض فتجري فيه أحكام البيوع، وهذا؛ لأن الأصل في الصلح أن يحمل على أشبه العقود له فتجري عليه أحكامه".(كتاب الصلح، ج:5، ص:31، ط:دار الكتاب الإسلامي)فقط والله اعلم
                                                  
عنوان: شوہر کی حیات میں وفات پانے والی بیوی کا شوہر کے ترکہ میں حصہ
سوال: 1:  اگر بیوی پہلے فوت ہو جائے اور اس کی کوئی اولاد بھی نہیں ہے، شوہر نے دوسری شادی کر لی ہو تو پہلی بیوی کو شوہر کی وراثت سے کچھ حصہ ملے گا؟2: اگر بیوی فوت ہو جائے اور اس کی کوئی اولاد بھی نہ ہو اور اس کے والدین کی طرف سے وراثت کا انتقال نہ ہوا ہو، اب جب اس کے والد کی وراثت کا انتقال ہوگا تو اس کے شوہر کو کوئی حصہ ملے گا؟
جواب: 1: صورت مسئولہ میں اگر بیوی کا انتقال شوہر کی حیات میں ہوگیا ہو تو  شوہر کے انتقال کے بعد وہ اس کی وارث نہیں بنے گی، لہذا شوہر کے ترکہ میں سے مرحومہ بیوی کے ورثاء کا حصہ نہیں ہوگا۔2: صورت مسئولہ میں اگر  بیوی  کا انتقال اپنے والدین کے انتقال کے بعد ہوا ہو تو    وہ والدین  کے ترکہ میں    اپنے شرعی حصہ کے بقدر  حق دار ہوگی، بعد ازاں  جب  اس (بیوی ) کا بھی  انتقال ہوگیا تو اولاد نہ ہونے کی صورت میں اس کے ترکہ میں سے نصف (آدھا) حصہ اس کے  شوہر کو ملے گا، جو شوہر کے انتقال کے بعد اس کے ورثاء میں شرعی حصوں کے مطابق تقسیم ہوگا۔اگرچہ بیوی کے انتقال کے وقت اس کے والدین کا ترکہ تقسیم نہ ہوا ہو۔البحر الرائق   میں ہے:"وأما بيان الوقت الذي يجري فيه الإرث فنقول هذا فصل اختلف المشايخ فيه قال مشايخ العراق الإرث يثبت في آخر جزء من أجزاء حياة المورث وقال مشايخ بلخ الإرث يثبت بعد موت المورث."( کتاب الفرائض، 9 /346 ، ط؛ رشیدیة)فقط واللہ أعلم
                                                  
عنوان: کیا لاپتہ شخص  وارث بن سکتا ہے؟
سوال: کسی شخص کے انتقال کے وقت مرحوم کے ایک بیٹا ۔ ایک بیٹی۔اور ایک لا پتہ بیٹے کی بیوی، ایک بیٹا اور ایک بیٹی ہے۔ بیٹے کو لاپتہ ہوئے 25سال سے زیادہ عرصہ ہو چکا ہے ۔ تو  سوال یہ ہے کہ کیا مرحوم کے ترکہ  میں لاپتہ شخص کے وارثوں کو کچھ حصہ ملے گا ؟
جواب: واضح رہے کہ مفقود اس آدمی کو کہا جاتاہے جو اپنے اہل وعیال سے غائب ہوگیا ہو  ، پھر اس کے زندہ ہونے یانہ ہونے کی  کوئی خبر نہ ہو، تو ایسے آدمی  کو اپنی ذات کے حق میں زندہ تصور کیا جائے گا ، یعنی  اس  کی  بیوی کسی سے نکاح نہیں کرسکتی اور اس کی میراث ورثاء کے درمیان تقسیم نہیں ہوگی، البتہ لاپتہ شخص کو میت اس وقت تصور کیا جائے گا جب یہ اپنی پیدائش کے وقت سے ساٹھ سال کی عمر کو پہنچ جائے اس کے بعد متعلقہ عدالت سے  اس کی موت کا سرٹیفکٹ لے لیا جائے ، بعد ازاں اس  مفقود کا اپنا ذاتی متروکہ مال  اس کے شرعی ورثاء میں تقسیم ہو گا ،اور کسی مورث کے انتقال کے بعد اس کاجو حصہ محفوظ رکھا گیا تھا وہ مورث کے ان ورثاء میں تقسیم ہو گا جو مورث کے انتقال کے وقت زندہ تھے ۔فتح القدیر میں ہے:"قال المصنف (والأرفق) أي بالناس (أن يقدر بتسعين) وأرفق منه التقدير بستين. ‌وعندي ‌الأحسن ‌سبعون لقوله - صلى الله عليه وسلم - «أعمار أمتي ما بين الستين إلى السبعين» فكانت المنتهى غالبا، وقال بعضهم: يفوض إلى رأي القاضي، فأي وقت رأى المصلحة حكم بموته واعتدت امرأته عدة الوفاة من وقت الحكم للوفاة كأنه مات فيه معاينة، إذ الحكمي معتبر بالحقيقي."(كتاب المفقود، 149/6،دار الفكر )فقط واللہ اعلم
                                                  
عنوان: ورثاء میں اگر صرف بھتیجا ہو تو کیا ساری میراث اس کو ملے گی؟
سوال: میری ایک پھوپھی ہیں میری پھوپھی کی کوئی  اولاد نہیں ہے اور ایک بھائی تھےوہ بھی دنیافانی سےپردہ  فرماگئے ہیں، اور  2 بہنیں تھیں وہ بھی دنیافانی سےپردہ  فرماگئی ہیں ،میں صرف ایک بھتیجا ہوں، اب پوچھنا یہ ہےکہ میری پھوپھی کی تمام وراثت کس کو ملےگی ؟قرآن وحدیث کی روشنی جواب عنایت فرمادیں!
جواب: صورتِ مسئولہ میں اگر سائل کی پھوپھی کے انتقال کے وقت ان کے شوہر،اولاد ،والدین،بھائی ،بہنوں میں سے کوئی موجود نہیں تھا،صرف ایک ہی بھتیجا زندہ موجود ہو ،تو پھوپھی کا کل ترکہ ان کے حقوقِ متقدمہ  یعنی تجہیز وتکفین کا خرچہ نکالنے کے بعد اگر ان پر کوئی قرض ہے ،تو اس کو باقی کل مال سے اداکرنے کے بعد اگر  مرحومہ نے کوئی جائز وصیت  کی ہے، تو اس کو باقی مال کے ایک تہائی سے نافذ کرنے کے بعد اسی  بھتیجے (سائل) کو  ملے  گا۔باقی اگر پھوپھی کے مذکورہ ورثاء میں سے کوئی حیات ہے ،تو اس کی تفصیل بتا کر مسئلہ دوبارہ معلوم کر لیا جائے۔فتاویٰ شامی  میں ہے:"إن ابن الأخ لایعصب أخته کالعم لایعصب أخته وابن العم لایعصب أخته وابن المعتق لایعصب أخته بل المال للذکر دون الأنثیٰ لأنها من ذوي الأرحام، قال في الرحبیة: ولیس ابن الأخ بالمعصب من مثله أو فوقه في النسب".(کتاب الفرائض،ج:6، ص:783-784، ط:سعید)فقط والله أعلم
                                                  
عنوان: بیوہ، دو بیٹیوں، پانچ بھائیوں اور دو بہنوں میں تقسیمِ ترکہ
سوال: ہمارے والد صاحب کا انتقال ہو گیا ہے ہم ان کی صرف دو بیٹیاں ہیں بیٹا نہیں ہے اور ہماری والدہ حیات ہیں تو وراثت کی تقسیم کا کیا حکم ہے ؟ہمارے والدصاحب کے چھ بھائی تھے جن میں سے ایک بھائی کاانتقال والد صاحب سے پہلے ہوگیاتھا، والد صاحب کی دوبہنیں بھی ہیں۔
جواب: صورت مسئولہ میں والدمرحوم کے ترکہ کی تقسیم کا شرعی طریقہ یہ ہے کہ مرحوم کے حقوق متقدمہ یعنی تجہیز و تکفین کا خرچہ نکالنے کے بعد اگر ان کے ذمہ کوئی قرض ہو تو اسے ادا کرنے کے بعد اگر کوئی جائز وصیت کی ہو تو اسے ایک تہائی ترکہ میں نافذ کرنے کے بعد باقی کل ترکہ کو288 حصوں میں  تقسیم کرکے36حصے بیوہ کو،96حصےہرایک  بیٹی کو،10حصے ہرایک بھائی کواور5حصے ہرایک بہن کوملیں گے۔مرحوم کے جس بھائی کاانتقال ان کی زندگی میں ہواہے اس کا( یا اس کی اولاد اگر ہو تو ان کا ) حصہ نہیں ہے۔   صورتِ  تقسیم یہ ہے:میت:24/ 288بیوہبیٹیبیٹیبھائی بھائیبھائیبھائیبھائیبہنبہن3885369696101010101055یعنی سوروپے میں سے 12.50روپے بیوہ کو، 33.33روپے ہرایک بیٹی کو، 3.47روپے ہرایک بھائی کو اور1.73روپےہرایک بہن کوملیں گے۔فقط واللہ اعلم
                                                  
عنوان: ترکہ اور اس سے حاصل ہونے والے کرایہ کا حکم
سوال: مجھے ترکہ کے حوالے سے مسئلہ پوچھنا ہے:ایک بیوہ، سات  بیٹیاں اور ایک بیٹا۔میرے والد صاحب کا انتقال 2011 میں ہوا تھا ، ہم سات  بہنیں اور ایک بھائی ہیں، اس وقت تک 5 بہنوں کی شادی ہو چکی تھی، غیر شادی شدہ میں ایک بہن کی عمر 19 اور دوسرے کی 17 سال جب کہ بھائی 23 سال کے تھے، ہمارے پاس اس وقت 1 گھر تھا، اسی میں رہتے تھے اور ایک پورشن کرائے پر دیا تھا،اس کے علاوہ ایک فلیٹ کی بکنگ ہوئی تھی، اس کی قسط ،ہماری پڑھائی اور گزر بسر ہماری والدہ کرائے کی آمدنی سے کرتی تھی۔2019 میں فلیٹ تیار ہو گیا اور اس کا بھی کرایہ  آنے لگا،اسی آمدنی سے میری والدہ سب کچھ چلاتی تھی، اس عرصہ میں میری بہنیں ہمارے گھر رہنے بھی آتی تھیں، سب کے بچے بھی ہوئے، والدہ بہت سا  خرچہ ان کے لیے بھی کرتی تھی  انہیں پیسوں سے، اس کے علاوہ 1 اور زمین ہے جو ابھی تک بک نہیں سکی۔ ابو کی  تمام پراپرٹی کی تفصیل درجہ ذیل ہے:1۔ زمین جو ابھی تک بک نہیں سکی۔ 2۔ ایک فلیٹ انتقال سے پہلے بک ہوا تھا ، تمام قسطیں والدہ بھرتی تھیں اب کرایہ  آتا ہے۔ 3۔ ایک اور فلیٹ والد صاحب کی حیات میں بک کروایا گیا اور ان  کے انتقال کے بعد مکمل ہوا تھا جوکہ ہماری اس بہن کو عارضی طور پہ رہنے کی غرض سے دیا گیا تھا وہ تقریباً8 سال تک اس میں رہائش پذیر تھی ،معمولی سی رقم کرائے کے عوض ان سے والدہ صاحبہ لیا کرتی  تھی ،بعد میں اسے فروخت کر کے ایک اور فلیٹ بک کروایا تھا والدہ صاحبہ نے۔ 4۔ پرانا  والا گھر فروخت کر کے نیا گھر خریدا اور اسی گھر میں ابھی رہائش پذیر ہیں، 2 پورشن رینٹ پر دیا ہے جس سے کرایہ وصول ہوتا ہے۔ 5۔ کراچی سے باہر کچھ اور زمین ہے جس کا ابھی تک کچھ خاص پتہ نہیں۔ والد صاحب کے انتقال کے بعد 2 بہنوں اور 1 بھائی کی شادی بھی ہوئی ان کی پڑھائی اور گزر بسر بھی ہوتا ہے۔ برائے مہربانی ترکہ میں راہ نمائی فرمائیں اور یہ بھی بتائیں کہ کیا رینٹ کی مد میں آئے ہوئے پیسوں پر بھی ساری بہنوں اور بھائی کا حصہ ہے۔ والدہ محترمہ الحمدللہ حیات ہیں اور بھائی ان کے ساتھ رہتے ہیں۔وضاحت: والد ہ والد کی حیات میں  گھر کے اخراجات وغیرہ سنبھالتی تھی ،والد صاحب ان کو پیسے دیتے تھے اور والدہ خرچ کرتی یہ فلیٹ بھی اس طرح خریدا گیا اور قسطیں بھری گئی۔
جواب: واضح رہے کہ کسی شخص کے انتقال کے بعد اس کی متروکہ  جائے داد  میں اس کے تمام ورثاء اپنے اپنے شرعی حصص کے تناسب سے شریک ہوتے ہیں، اور اگر ترکہ کی  جائے داد کرایہ پر دی ہوئی ہو اور  ورثاء نے باہمی رضامندی سے کرایہ پر اس کو باقی رکھا ہو تو اب اس کے کرایہ میں تمام ورثاء اپنے اپنے شرعی حصص کے تناسب سے شریک ہوں گے۔لہذا صورت ِ مسئولہ میں والد مرحوم کی تمام جائے داد اور اس سے حاصل ہونے والا  کرایہ میں شرعاً تمام ورثاء کا  حق ہے جو ان کے درمیان شرعی حصوں کے بقدر تقسیم ہوگا ۔تقسیم کا شرعی طریقہ یہ ہے کہ سب سے پہلے مرحوم کے حقوق ِ متقدمہ یعنی تجہیز وتکفین کے اخراجات نکالنے کے بعد ،اگر مرحوم کے ذمہ کوئی قرض ہو تو اسے کل مال سے ادا کرنے کے بعد ،اور اگر مرحوم نے کوئی جائز وصیت کی ہو تو اسے بقیہ ترکہ کے ایک تہائی سے  نافذ کرنے کے بعد کل ترکہ منقولہ وغیر منقولہ کو 72 حصوں میں تقسیم کرکے مرحوم کی بیوہ کو 9 حصے،بیٹے کو 14 حصے اور ہر ایک بیٹی کو 7 حصے ملیں گے ۔صورت تقسیم یہ ہے :میت۔۔۔72/8بیوہبیٹابیٹیبیٹیبیٹیبیٹیبیٹیبیٹیبیٹی179147777777فیصد کے اعتبار سے مرحوم کی بیوہ کو 12.50فیصد ،بیٹے کو 19.44فیصد اور ہر ایک بیٹی کو 9.72 فیصد ملے گا ۔مجلۃ الاحکام العدلیہ میں ہے :"(المادة 1073) تقسيم ‌حاصلات ‌الأموال المشتركة في شركة الملك بين أصحابهم بنسبة حصصهم."(الباب الاول فی بیان شرکۃ الملک،الفصل الثانی فی بیان کیفیۃ التصرف فی اعیان المشترکۃ،ص:206،نور محمد کارخانہ  تجارت کتب )فقط واللہ اعلم
                                                  
عنوان: تقسیم میراث
سوال: میرے والد صاحب کا انتقال 1985ء  میں ہوا،  والد صاحب کے انتقال کے وقت ان کی ملکیت میں مندرجہ ذیل پراپرٹی تھی:225 اسکوائر فٹ کا ایک مکان، ایک دکان،  مکان کی مالیت آج مؤرخہ 29 اگست 2023ء  کو تین کروڑ سینتیس لاکھ پچاس ہزار روپے (33750000)  ہے،  اور دکان کی مالیت 3000000 اور یہ دکان پگڑی کی جگہ ہے ، والد کے وفات کے وقت مندرجہ لوگ حیات تھے والدہ ،تین بیٹے اور دو بیٹیاں،  آج مورخہ 29اگست 2023 جب کہ میراث تقسیم ہو رہی ان میں والدہ اور ایک بھائی انتقال فرما گئے ہے، تو شریعت اس معاملے میں کیا فرماتی ہے؟ آیا ان کو حصہ ملے گا؟ اور اگر ملے گا تو پھر کس طرح تقسیم ہوگا ؟ میرے بھائی نے اپنی بیوی کو طلاق دے دی تھی، جن سے ان کے دو بیٹے ہیں ، تو میرے بھائی کا حصہ اگر ہے تو کس طرح تقسیم ہوگا؟ پہلے والدہ کا انتقال ہوا تھا،  پھر بھائی کا،کوئی فارمولا بنا کر دیں جو بھی قیمت فروخت وصول ہو مکان اور دوکان کی ہم اس سے ضرب دے کر تقسیم کرلیں، یہ قیمت فرضی ہے ۔
جواب: صورتِ مسئولہ میں سائل کے والد کے ترکہ کی تقسیم کا شرعی طریقہ یہ ہے کہ سب سے پہلے تجہیز و تکفین کے اخراجات نکالے جائیں،پھر  اگر مرحوم پر کوئی قرض ہو تو اسے ادا کیا جائے، پھر اگر مرحوم نے کوئی  جائز  وصیت کی ہو تو باقی ترکہ کے ایک تہائی میں اسے نافذ کیا جائے، پھر اس کے بعد باقی تمام متروکہ جائیداد منقولہ و غیر منقولہ   کو 8 حصوں  میں تقسیم کرکے ہر  ایک زندہ بیٹے کو 2حصے اور ہر ایک بیٹی کو  ایک حصہ اور ہر پوتے کو  ایک حصہ ملے گا۔صورتِ تقسیم یہ ہے :میت (والد ، والدہ ) 8 بیٹابیٹابیٹابیٹیبیٹی22211فوت شدہ     میت (بیٹا ) 2 مف2بیٹابیٹا11فی صد کے اعتبار سے مرحومین کے ہر ایک زندہ بیٹے کو 25 فی صد ، ہر ایک بیٹی  کو12.5فی صد ، اور ہر ایک پوتے کو  12.5 فی صد ملے گا۔فقط واللہ اعلم
                                                  
عنوان: کیابہنوں کومیراث نہیں دینےسےآدمی مسلمان نہیں رہتا
سوال: جو لوگ قصداً اور عمدا اپنی بہنوں وغیرہ کو اپنے مورث کے مالِ میراث میں حق نہیں دیتے ،اور ان کا حق خود قبضہ کرتے ہیں یا دوسروں پر فروخت کرتے ہیں مسلمان ہے یا نہیں؟
جواب: واضح رہےکہ میراث ورثاء کاحق ہوتاہے،جوہروارث کوملناچاہیے،اورکسی کےحصۂِ میراث کودبانا،اورنہ دینا،یادینےمیں تاخیراورٹال مٹول سےکام لیناظلم ہے،نیزمیراث نہ دینےپرقرآن وحدیث میں سخت وعیدیں آئی ہیں؛لہذاہروارث کواُس کاحصہ دینالازم ہے،چاہےوہ بہن ہو،یاکوئی اور،تاہم اگرکوئی اپنی بہن یاکسی اورمستحقِ میراث کواُس کاحصۂِ میراث نہیں دیتا،تواس گناہ کی وجہ سےوہ کافرنہیں ہوتاہے۔روح البیان میں ہے:"وَصِيَّةً مِنَ اللَّهِ اى يوصيكم الله وصية بها لا يجوز تغيرها قال عليه السلام (من قطع ميراثا فرضه الله قطع الله ميراثه من الجنة)."(سورة النساء،أيت :١٢،ج:٢ ،ص:١٧٥)تفسیرِابن کثیرمیں ہے:"تلك حدود الله...أي هذه الفرائض والمقادير التي جعلها الله للورثة بحسب قربهم من الميت واحتياجهم إليه وفقدهم له عند عدمه، هي حدود الله، فلا تعتدوها ولا تجاوزوها، ولهذا قال ومن يطع الله ورسوله أي فيها فلم يزد بعض الورثة ولم ينقص بعضها بحيلة ووسيلة، بل تركهم على حكم الله وفريضته وقسمته يدخله جنات تجري من تحتها الأنهار خالدين فيها وذلك الفوز العظيم."(سورة النساء،أيت :١٣ ج:٢ ص:٢٠٣ ط:دارالكتب العلمية)فقط والله أعلم
                                                  
عنوان: وراثت کی تقسیم میں تاخیر کرنے کا حکم
سوال: میرے والد صاحب کا بیس سال پہلے 2002 میں جب انتقال ہوا تو ان کے وارثین میں تین بیٹے، تین بیٹیاں اور ایک بیوہ تھیں۔ والد صاحب نے ترکہ میں جو مال چھوڑا تھا اس میں پندرہ سو گز کا ایک گھر بھی تھا جس کا2007 میں بیچنے کا طے پایا ، اور تمام وارثین کی رضامندی سے بیچ دیا گیا، تاہم چونکہ تمام معاملات والدہ کے ساتھ ایک ہی بھائی، (وارثین کو معلوم ہے کس کی بات ہو رہی ہے، مصلحتاً نام اور رتبہ بیان نہیں کیا جا رہا) دیکھ رہے تھے تو ان کی طرف سے بیان کیے گۓ حالات کو مدِنظر رکھتے ہوۓ کسی بھی وارث بمعہ دو بھائی، تین بہنیں اور والدہ کسی کو بھی مکمل حصہ نہیں دیا گیا اور بہنوں نے اپنی رضامندی سے ذمہ دار کو مہلت دی کے ، آپ ضروری معاملات سیدھے کریں اور باقی جو وراثت کا مال ہے جب اس کے معاملات طے پائیں گے تو اس گھر کا حصہ بھی تب ہی دے دیجیئے گا۔ اب معاملات کو چونکہ پندرہ سال گزر گۓ ہیں اور باقی وراثت کا بٹوارا نہیں کیا گیا تو اب بہنوں اور ان کے وارثین کا تمام بھائیوں سمیت مجھ سے یہ مطالبہ ہے کے آپ اس زمین کی موجودہ مالیت کے حساب سے ادائیگی کریں، جو کے اس وقت پینتیس لاکھ بن رہی تھی تو اب دو کروڑ بنتی ہے۔ میرا سوال یہ ہے کہ نہ تو گھر کے بکنے کے معاملات میں دیکھ رہا تھا نہ بہنوں نے مجھے مہلت دی تھی نہ گھر بکنے کی صورت میں جو رقم آئی تھی اس کو میں اپنی مرضی سے خرچ کر سکتا تھا اور نہ ہی مجھے مکمل طور پر یہ علم ہے کے آنے والی رقم کہاں خرچ ہوئی، اس تمام صورتِحال کو دیکھتے ہوئے میری رہنمائی کی جاۓ کے کیا میری بہنوں کا یہ مطالبہ درست ہے اور کیا میں اس گھر سے آنے والی رقم کو بہنوں میں تقسیم کرنے کا مکلف تھا جبکہ بہنوں نے خود ایک وارث کے حوالے تمام معاملات کر دیئے تھے ؟ جب کہ میں خود اپنے حصے میں آنے والی رقم مکمل طور پر ذمہ دار سے وصول نہیں کر سکا تھا؟
جواب: صورت مسئولہ میں جب وراثت کا گھر بکنے کے بعد بہنوں نے ایک بھائی کو وراثت تقسیم کرنے میں مہلت دی اور اب وہ بھائی بہنوں کو ان کا حصہ نہیں دے رہا اور سائل کا اس معاملہ میں کسی قسم کا کوئی عمل دخل نہیں تھا اور نہ ہی سائل نے بہنوں کے حصہ کی رقم سے کسی قسم کا  فائدہ اٹھایا تو پھر بہنوں کا سائل سے حصہ کا موجودہ قیمت کے اعتبار سے مطالبہ کرنا درست نہیں ہے۔حصہ کی ادائیگی کا ذمہ دار وہ ہی بھائی ہے جس کے پاس ورثہ کی ساری رقم تھی۔رہا یہ سوال کہ وہ بھائی پرانی قیمت یعنی پینتیس لاکھ کے حساب سے ورثاء کو ادائیگی کرے گا یا نئی قیمت کے اعتبار سے تو اس میں تفصیل یہ ہے کہ اگر اس بھائی نے یہ رقم اپنے ذاتی اخراجات میں خرچ کردی اور وہ رقم ختم ہوگئی تو پھر وہ بھائی صرف اسی رقم کا ضامن ہے جتنی رقم اس نے استعمال کی یعنی پینتیس لاکھ روپے۔ اور اگر اس بھائی نے اس رقم سے دوسری زمین خریدی یا کسی اور تجارتی امور میں یہ رقم لگائی تو پھر جتنا نفع اس رقم کو تجارت میں لگا کر حاصل ہوا ہے  وہ سب ورثاء میں ان کے  حصوں کے مطابق تقسیم ہوگا۔ نیز مذکورہ بھائی کو چاہیے کہ وہ ٹال مٹول سے کام نہ لے جلد بہنوں اور دیگر بھائیوں کو ان کا حصہ ادا کردے، ایسا نہ کرنے کی صورت میں سخت گناہ گار ہوگا۔مرقاۃ المفاتیح میں ہے:"وعن أنس - رضي الله عنه - قال: قال رسول الله - صلى الله عليه وسلم -: «من قطع ميراث ‌وارثه، قطع الله ميراثه من الجنة يوم القيامة» . رواه ابن ماجه."(باب الوصایا ج نمبر ۵ ص نمبر ۲۰۴۰، دار الفکر)فقط واللہ اعلم
                                                  
عنوان: بیٹے کی اولاد کےلیے اپنے دادا کی وراثت کا مطالبہ کرنے کاحکم
سوال: مرحوم  کی زندگی  میں ایک بیٹے کا انتقال ہو گیا تھا ،اب اسکی اولاد مرحوم کے دیگر ورثاء سے اپنے باپ کا حصہ طلب کر رہی ہے، کیا یہ جائز ہے یا نہیں ؟
جواب: صورت مسئولہ میں  چونکہ مرحوم  کی زندگی میں مذکورہ   بیٹے کا انتقال ہوگیا تھا،لہذامذکور ہ مرحوم بیٹے کی اولاد کےلیے اپنے دادا کےترکہ  میں حصہ کا  مطالبہ کرنا  شرعا جائز نہیں ہے۔فتاوی ہندیہ میں ہے:"و يستحق الإرث بإحدى خصال ثلاث: بالنسب و هو القرابة، و السبب وهو الزوجية، والولاء."(الباب الثانی فی ذوی الفروض، ج:6، ص:447، ط: مکتبة رشیدیة)عمدۃ القاری شرح صحیح البخاری میں ہے:"و قال زيد : ولد الأبناء بمنزلة الولد إذا لم يكن دونهم ولد ذكر ذكرهم كذكرهم وأنثاهم كأنثاهم يرثون كما يرثون ويحجبون كما يحجبون ولا يرث ولد الابن مع الابن."( باب ميراث ابن الابن إذا لم يكن ابن، ج:23، ص:238، ط:داراحیاء التراث العربی)فقط واللہ اعلم
                                                  
عنوان: بعض اولاد کو میراث سے عاق کرنے کا حکم
سوال: عبد الخالق کا انتقال ہوا، ورثاء میں 5 بیٹے 4 بیٹیاں ہیں ،بیوہ کا انتقال مرحوم عبدالخالق سے پہلے ہی ہو گیا تھا، مرحوم کے والدین کا انتقال بھی  اسی طرح پہلے ہی ہو گیا تھا ،ترکہ میں ایک مکان ہے ،اس کی تقسیم مذکورہ ورثاء میں کیسے ہو گی ؟نوٹ:واضح رہے کہ عبد الخالق نے اپنی زندگی میں اپنے تین بیٹوں کو عاق کر دیا تھا ،کیا ان کو بھی وراثت میں سے حق ملے گا ؟
جواب: واضح رہے کہ اپنی اولاد  میں سے کسی کو  اپنی جائے داد  سے  عاق کرناجائز نہیں ہے اور نہ ہی شرعاً اس کی کوئی حیثیت ہے،  اگر کسی نے اپنی اولاد  میں سے کسی کو اپنی جائیداد سے عاق بھی کردیا، تو اس سے وہ  اپنے شرعی حصہ سے محروم نہیں ہوگا، بلکہ شرعی حصہ بدستور اس کو ملے گا،لہذا صورتِ مسئولہ میں عبد الخالق مرحوم نے جن بیٹوں کو اپنی زندگی میں جائیداد سے عاق کیا تھا، اور وہ عبد الخالق کی موت کے وقت زندہ تھے ،تو انہیں بھی عبد الخالق مرحوم کے ترکہ میں سے حصہ ملے گا ۔مرحوم کا ترکہ اس کے شرعی ورثاء میں تقسیم  کرنے کا شرعی  طریقہ یہ ہے کہ مرحوم کے حقوق ِمتقدمہ  یعنی   تجہیز وتکفین کا خرچہ نکالنے کے بعد اگر ان  پر کوئی  قرضہ ہے،  تو اس کو ادا کرنے  کے بعد  اگر  انہوں  نے کوئی  جائز وصیت کی ہے تو اس کو ایک تہائی سے نافذ کرنے کے بعد  باقی منقولہ وغیر منقولہ ترکہ  کو14 حصوں میں تقسیم کر کے  2 حصے کر کے مرحوم والد کے ہر ایک بیٹے کو ،جب کہ ایک(1) حصہ کر کے  ہر ایک بیٹی کو ملے گا ۔صورتِ تقسیم یہ ہے:میت(والد)مسئلہ  :14 بیٹابیٹابیٹابیٹابیٹابیٹیبیٹیبیٹیبیٹی222221111یعنی 100 روپے میں سے  ہرایک بیٹے کو 14.285 روپے ،اور  ہر ایک بیٹی کو 7.142 روپے ملیں گے ۔مشکاۃ المصابیح میں ہے:"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه."(کتاب الوصایا،ج:2،ص:926،ط:المکتب الإسلامی)فتاوی شامی میں ہے:"فقال في الخانية: إن الإستحقاق المشروط كإرث ‌لا ‌يسقط ‌بالإسقاط. اهـ ."(‌‌كتاب الوقف، مطلب في الإستدانة على الوقف، ج:4، ص:440، ط: سعید)تکملة رد المحتار  لمحمد علاء الدین   میں ہے: "الإرث جبري لا يسقط بالإسقاط ... الخ."(کتاب الدعوی، باب التحالف، فصل في دفع الدعاوی، ج:8، ص:116، ط: دار الفكر)فقط واللہ اعلم
                                                  
عنوان: تنخواہ کی خرچ کردہ رقم کی واپسی کا مطالبہ کرنا
سوال: میرے والد سرکاری ملازمت کے دوران انتقال کرگئے ،2009 میں ان کا کل ورثہ ایک  2منزلہ گھر تھا، جس میں ایک منزل بطور رہائش ،اور دوسری منزل کرایہ پر دی ہوئی تھی ابھی تک ،اورایک پلاٹ پشتنی جائیداد۔اس کے بعد گورنمنٹ سے گریجویٹی کی رقم ملی2010میں تو والدہ نے اس رقم سے ایک مکان خرید کر  کرائےپر دے دیا، 2011 میں میری نوکری گورنمنٹ قانون سن آف کوٹا کے تحت لگ گئی، جس سے میری آمدنی شروع ہوگئ، اس کے علاوہ والدہ کی پنشن بھی شروع ہو گئی،میری تنخواہ کا کافی حصہ والدہ نے میرے ساتھ باندھ لیا ،کہ یہ آپ نے دینا ہے،یہ کچھ بھی ہے تم لوگوں کا ہی ہے ،میں بھی دیتا رہا اس میں سے نا میں نے کبھی کچھ مانگا نا ہی والدہ نے کبھی دیا ،میرے تمام اخراجات میں خود ہی دیکھتا رہا، لیکن والدہ دوسرے بہن بھائیوں کو ہر چیز ان کی فرمائش پر دیتی رہتیں، یہاں تک کہ ان کی پڑھائی کی فیس کے علاوہ بھی دو بہنوں کی اور ایک بھائی کی شادی بھی کروادی ،میں نے شادی ابھی تک اس لیے نہیں کی، کیوں  کہ میرے پاس کوئی اختیارات نہیں تھے ۔اب جبکہ 14 سال بعد میں نے اپنے حصے کا مطالبہ کیا،"تو پہلے تو کہا کچھ نہیں ہے تیرا ،پھر کہا کہ تمہیں ہم گاؤں والے مکان میں سے اور جس میں ہم رہ رہے ہیں اس کی قیمت لگاکر جو بنے گا ،جب ہماری مرضی ہوگی دے دیں گے، "میں نے کہا جو مکان والد کے گریجویٹی کے پیسوں سے لیا تھا ،اس کا کیا ہوگا تو کہا گیا اس پر ہم نے خرچہ کیا ہے، اگر اس میں سے دیں گے تو 2010 والے ریٹ پر دیں گے ،مزید یہ کہ میرا ایک چھوٹا بھائی مفتی بھی ہے اور جب میں نے وراثت کا مطالبہ کیا تو مجھ پر نافرمانی کے فتوے بھی لگانا شروع کردیے سب بہن بھائیوں نے ،میں نے محلہ کے ایک امام صاحب جو ہمیشہ والدہ کی طرف سے مجھے سمجھاتے رہتے تھے، ان سے کہا تو وہ آنے کو تیار ہوگئے ،لیکن والدہ نے کہا کوئی باہر والا نہیں آئے گا، حضرت میں تو ان کی گواہی کی موجودگی میں تنخواہ بھی دیتا رہا اپنے لیے کچھ نہیں بنایا ، اب مجھے کیا کرنا چاہیے؟ نہ وہ  مجھے ٹوٹل جائیداد میں سے دینے کو تیار ہیں اور سیلری الگ سےان کو میں دیتا رہا ، براہ کرم یہ واضح کردیں کہ میرا کیا حصہ ہوگا وراثت میں اور جو میں نے تنخواہ میں سے دیا، جبکہ اس وقت کسی کی کوئی آمدنی نہیں تھی سواۓ مکانوں کا کرایہ اور والدہ کی پنشن  کے۔
جواب: واضح رہے کہ والد کے ترکہ کے دو منزلہ گھر اور ایک پلاٹ میراث میں تقسیم  ہوگا، اس میں تمام ورثاء سائل سمیت اپنے شرعی حصے کے بقدر  حقدار ہوں گے، نیز جس وقت ترکہ کے  مکان اور پلاٹ کی تقسیم ہوگی، اس وقت کی مارکیٹ ویلیو  کے اعتبار ہر فریق کو اس کا حصہ دیا جانا ضروری ہے۔گریجویٹی فنڈحکومت کی طرف عطیہ اور انعام ہوتا ہے ،لہذا یہ فنڈ  جس کے نام پرجاری ہوتاہے، شرعا وہی اس کا حقدار ہوتا ہے،اور   یہ فنڈ پورا کاپورا اسی  کو ملتا ہےترکہ میں تقسیم نہیں ہوتا،لہذا صورت مسئولہ میں  گریجویٹی فنڈ اگر والدہ کے نام پر جاری ہوا ہے، اور اس سے والدہ نے مکان لیا ہے، تو جب تک والدہ زندہ ہیں، تب تک سائل اور باقی بچوں  کا مذکورہ مکان  میں کسی قسم کا  کوئی حق نہیں ہے، لہذا  سائل یا کسی اور وارث  کا اس گھر سے  یا اس گھر کے کرایہ سے اپنے  حصے کا مطالبہ کرنا شرعاً صحیح نہیں ہے۔سائل نے اب تک جو تنخواہ گھر والوں پر خرچ کی ہے، وہ سائل کی طرف سے گھر والوں پر احسان ہے، لہذا سائل شرعاً اس کو واپس کرنے کا مطالبہ نہیں کرسکتا، نیز سائل اگر شریعت کے دائرے میں رہتے ہوۓ اپنے میراث کے حصے کے مطالبہ  کرتا ہے، تو شرعاً والدہ کا نافرمان شمار نہ ہوگا۔بدائع الصنائع میں ہے:" لأن الإرث إنما يجري في المتروك من ملك أو ‌حق ‌للمورث على ما قال عليه الصلاة والسلام من ترك مالا أو حقا فهو لورثته."(کتاب الحدود،57/7، ط:سعید)بدائع الصنائع میں ہے:' الشركة في الأصل نوعان: شركة الأملاك، وشركة العقود وشركة الأملاك نوعان: نوع يثبت بفعل الشريكين، ونوع يثبت بغير فعلهما. (أما) الذي يثبت بفعلهما فنحو أن يشتريا شيئا، أو يوهب لهما، أو يوصى لهما، أو يتصدق عليهما، فيقبلا فيصير المشترى والموهوب والموصى به والمتصدق به مشتركا بينهما شركة ملك. (وأما) الذي يثبت بغير فعلهما فالميراث بأن ورثا شيئا فيكون الموروث مشتركا بينهما شركة ملك.'(كتاب الشركة، أنواع الشركة، 56/6، ط: سعيد)درر الحکام فی شرح مجلۃ الاحکام میں ہے:" تقسيم حاصلات الأموال المشتركة في شركة الملك بين أصحابهم بنسبة حصصهم .........  لأن نفقات هذه الأموال هي بنسبة حصصهما، وحاصلاتها أيضا يجب أن تكون على هذه النسبة؛ لأن الغنم بالغرم."(الکتاب العاشر: الشرکات،الباب الأول في بيان شركة الملك،الفصل الثاني في بيان كيفية التصرف في الأعيان المشتركة،ج3،ص26،رقم المادة : 1073ط؛دار الجیل)شرح المجلۃ  لسلیم رستم  باز میں ہے:" الهدية هي المال الذي يعطى لأحد أو يرسل إليه إكراما له."(الكتاب السابع في الهبة، المادة: 834، 366/1، ط: رشيدية)موسوعۃ القواعد الفقہیہ ميں ہے:"‌‌القاعدة الثّالثة والثّلاثون [التّبرّع]،‌‌أولاً: لفظ ورود القاعدة: لا رجوع فيما تبرّع به عن غيره.‌‌ثانياً: معنى هذه القاعدة ومدلولها:التّبرّع: هو إعطاء مجّاني دون مقابل. فمن دفع مالاً عن غيره بغير إذنه أو أوامره، فلا حقّ له في الرّجوع على مَن دفع عنه؛ لأنّه متبرّع. ‌‌ثالثاً: من أمثلة هذه القاعدة ومسائلها:إذا دفع وأدّى دين غيره بغير إذنه، ثمّ طالبه بما دفع، فلا حقّ له، وليس للمدفوع عنه أداء ما دفع، لأنّ الدّفع بغير إذن تبرّع، والمتبرّع لا يرجع.ومنها: من دفع نفقة زوجة غيره، بغير إذن ولا قضاء - فلا رجوع له."(حرف اللام،‌‌القاعدة الثّالثة والثّلاثون (التّبرّع)،‌‌ثالثاً: من أمثلة هذه القاعدة ومسائلها،868/8، ط:مؤسسة الرسالة، بيروت)امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے۔‘‘( کتاب الفرائض، عنوان: عدم جریان میراث در وظیفہ سرکاری تنخواہ، 343/4،ط: دارالعلوم)فقط والله اعلم
                                                  
عنوان: میراث کی تقیسم کے بعد جائیداد کے کاغذات بنانے کا خرچہ کون کتنا ادا کرے؟
سوال: میراث تقسیم ہو چکی ہے تین مرد اور دو عورتیں ہیں ،جائیداد کے کاغذات بنانے میں بھی خرچہ آیا ہے، اب کیا عورت میراث کی طرح آدھا حصہ دے گی یا خرچہ پانچ حصوں میں تقسیم ہو گا؟
جواب: صورتِ مسئولہ میں جائیداد کے کاغذات  بنانے کا خرچہ تمام ورثاء پر ان کے حصوں کے بقدر لازم ہوگا جو انہیں وراثت میں ملا تھا، چناں چہ کل خرچہ کو آٹھ حصوں میں تقسیم کرکے ہر بیٹے پر دو دو حصے اور ہر بیٹی پر ایک حصہ دینا لازم ہوگا۔مجلۃ الاحکام العدلیہ میں ہے:"إذا احتاج الملك المشترك للتعمير والترميم فيعمره أصحابه بالاشتراك بنسبة حصصهم".(الکتاب العاشر الشرکات، ‌‌الباب الخامس في بيان النفقات المشتركة، ص: 249، المادۃ :1308، ط: نور محمد آرام باغ کراچی)درر الحکام فی شرح مجلۃ الاحکام میں ہے:"إذا احتاج الملك المشترك للتعمير والترميم فيعمره أصحابه بالاشتراك بنسبة حصصهم سواء كان الملك مشتركا بين أكثر من مالك واحد أو مشتركا بين مالك ووقف أو كان قابلا للقسمة كالدار الكبيرة أو غير قابل للقسمة كالحمام والبئر فإذا كان الوقف شريكا في الملك فيدفع متولي الوقف حصة الوقف في المصرف بنسبة حصته والملك هنا أعم من ملك الرقبة وملك المنفعة".(الکتاب العاشر الشرکات، الباب الخامس، المادۃ: 1308، 3/ 310، ط: دارالجیل)فقط واللہ اعلم
                                                  
عنوان: ترکہ کے حق دار میت کے قریبی وارث ہیں
سوال: میرے والد میرے بچپن ہی میں انتقال کر گئے تھے، ہم 4 بہنیں اور ایک بھائی تھے، مکان کی رجسٹری کے لیے بھائی نے تمام بہنوں کے دستخط کروائے، اس شرط اور وعدے کی بنیاد پر کہ، کوئی بہن اپنے حصے سے دست بردار نہیں ہوگی، بھائی نے وعدہ کیا کہ، مکان کے بکنے پر وہ ہر بہن کو اس کا حصہ دے دے گا، میری دو بہنوں کی وفات ہو چکی ہے اور اپنی زندگی میں دونوں اپنے حصّے کا مطالبہ کرتی رہیں، میرا بھائی بھی دو ماہ قبل اللہ کو پیارا ہو گیا ، ہمیں اب پتہ چلا کہ مکان بک چکا ہے، پر رقم ابھی وصول نہیں ہوئی، مکان کب اور کس مالیت میں بیچا گیا؟ یہ باتیں بھی ہم سے راز میں رکھی گئیں، میرے مرحوم بھائی کے 3 بچے ہیں، ان کے ماموں کا کہنا ہے کہ، اب تمام بہنیں حصے سے دست بردار ہیں، چوں کہ گھر بھائی کے نام تھا اور اس کے مطابق اگر حصے کے حقیقی حق دار کوئی ہیں تو وہ صرف اس کے بھانجے، بھانجی اور بہن، یعنی میرے مرحوم بھائی کی بیوی ہیں ، آپ سے گزارش ہے کہ ،قرآن و حدیث کی روشنی میں اس معاملے کا حل بتا ئیں۔تنقیح:مذکورہ مسئلہ میں  درجہ ذیل  وضاحت درکار ہے:1۔سائلہ کے مرحوم والدکےوالدین (سائلہ کے دادا، دادی)میں سے کوئی مرحوم کی زندگی میں حیات تھا یا نہیں ؟ اگر حیات نہیں تھا  تو پہلے کس کا انتقال ہوا؟2۔مرحوم کے بہن ، بھائیوں کی تفصیل بھی بتلائے۔3۔سائلہ کی والدہ یعنی مرحوم کی بیوہ کااگر انتقال ہوا ہے،تو کب ہوا ہے مرحوم سے پہلے یا بعد میں؟4۔سائلہ کے مرحوم بھائی کے جو تین بچے ہیں،وضاحت کریں کہ بیٹے کتنے ہیں اور بیٹیاں کتنی ہیں ؟5۔ بہنوں کا حصہ سے دستبردار ہونے سے کیا مراد ہے؟6۔مذکورہ مکان سائلہ کے مرحوم والد کا ترکہ ہے یا  مرحوم بھائی کا؟درج بالا امور کی وٖضاحت فرمادیں، ان شاء اللہ آپ کو جواب ارسال کردیا جائے گا اور مناسب یہ ہے کہ، اپنا کوئی رابطہ نمبر بھی درج کردیں ، تاکہ بوقت ضرورت رابطہ کیا جاسکے۔جواب تنقیح:1۔سائلہ کے مرحوم والد کے والدین(یعنی سائلہ کے دادا، دادی )کی زندگی میں وفات پاگئے تھے، پہلے مرحوم کے والد اور پھر مرحوم کی والدہ کا انتقال ہوا تھا۔2۔سائلہ کے مرحوم والد کے 5 بھائی اور 2 بہنیں تھیں، سائلہ کے مرحوم بھائی کاایک اور مرحوم بھائی تھے، جن کی شادی نہیں ہوئی تھی اور4 بہنیں(سائلہ سمیت)ہیں۔3۔سائلہ کی والدہ(یعنی مرحوم والد کی بیوہ)کا انتقال مرحوم والد کے کافی عرصہ بعد ہوا۔4۔سائلہ کے مرحوم بھائی کے 2بیٹے اور ایک بیٹی ہے۔5۔سائلہ کے مرحوم بھائی نے والد کے مکان کو ٹیکس کی مشکلات سے بچنے کے لیے والدہ(مرحؤم والد کی بیوہ)کے نام رجسٹری بنوانے پر سب بہنوں کو آمادہ کیا اور یہ بھی کہا کہ، جب بھی گھر بکے گا، تو سب بہنوں کوان کا حصہ ملے گا، لیکن جب اس مکان کا سودا سائلہ کے مرحوم بھائی نے وفات سے کچھ مہینے پہلے کیا تو اس امر کو سب سے مخفی رکھا۔6۔مذکورہ مکان سائلہ کے مرحوم والد کاترکہ ہے۔(ورثاء کی ترتیب یوں ہے:سائلہ کےوالد مرحوم کے انتقال کے وقت ورثاءمیں بیوہ،2بیٹے، 4بیٹیاں تھیں، پھرایک بیٹا،جو غیر شادی شدہ تھا،اس کا انتقال ہوا، ورثاء میں والدہ، ایک بھائی، 4بہنیں تھیں پھرسائلہ کی والدہ مرحومہ کا انتقال ہوا،ورثاءمیں ایک بیٹا، 4بیٹیاں تھیں پھرمرحوم والد کی ایک بیٹی کا انتقال ہوا،ورثاءمیں2 بیٹے، ایک بیٹی ہے،شوہرکا اس سے پہلے انتقال ہواتھاپھردوسری بیٹی کا انتقال ہوا، ورثاءمیں شوہر، ایک بیٹا، 2بیٹیاں ہیں پھر مرحوم والد کے دوسرے بیٹے کا انتقال ہوا،اس کے ورثاء میں بیوہ، 2بیٹے، ایک بیٹی ہے، مذکورہ تفصیل فون نمبر پر  رابطہ کرنے کے بعدمعلوم کیاگیاہے)
جواب: صورتِ مسئولہ میں مذکورہ مکان چوں کہ سائلہ کے مرحوم والد کا ترکہ ہے، لہذا وہ اس کے شرعی ورثاٰء یعنی اس کی اولاد، بیٹے اور بیٹیوں کے درمیان ان کے شرعی حصےکے تناسب سے تقسیم ہوگا، مرحوم بھائی کے بچوں کےماموں کا یہ کہناکہ، مرحوم کی تمام بہنیں اپنے حصے سے دستبردار ہیں اور گھر بھائی کے نام تھا لہذامذکورہ گھر کے ورثاء صرف مرحوم بھائی کی اولاد اور مرحوم کی بیوہ ہیں، تو اس کایہ کہنا قطعاًدرست نہیں ہےمکان کی رجسٹری مذکورہ بھائی کے نام ہونے سے یہ بھائی اکیلااس مکان کا مالک نہیں بناتھااور اس بھائی کے انتقال کے بعد اس کاشرعی حصہ اس کے شرعی ورثاء میں شرعی حصوں کے تناسب سے تقسیم ہوگا۔صورت مسئولہ میں مرحوم والد کےترکہ کی تقسیم کا طریقہ  یہ ہے کہ مرحوم کے  حقوق متقدمہ، یعنی تجہیزوتکفین کا خرچہ نکالنے کے بعد، اگر میت پر کوئی قرضہ ہے اس کو ادا کرنے کے بعد اور اگر میت نے کوئی جائز وصیت کی ہے ،تو اس کوباقی مال کے ایک تہائی سے ادا کرنے کے بعد باقی ترکہ، منقولہ و غیر منقولہ  کو5760حصوں میں تقسیم کرکے 960حصے مرحوم والد کی  ہر ایک زندہ بیٹی کو،384حصے پہلی مرحومہ بیٹی کے ہرایک بیٹے کواور192حصےاس کی بیٹی کو، 240حصےدوسری بیٹی کے  شوہرکو، 360حصے اس کے بیٹے کو،180حصے اس کے ہر ایک بیٹی کواور240حصے مرحوم والد کے مرحوم بیٹے کی بیوہ کو،672حصے اس کے ہر ایک بیٹے کو،336حصے اس کی ایک بیٹی کو ملیں گے۔تقسیم کا طریقہ کار یہ ہے:مرحوم(والد):5760/1152/64/8بیوہبیٹابیٹابیٹیبیٹیبیٹیبیٹی17814147777144فوت شد252126126126126  1260 630630630بیٹا(سائلہ کابھائی):18/36/6۔۔۔مف:7/14والدہبھائیبہنبہنبہنبہن156105555427035353535فوت شدہ350 فوت شدہ175175175بیوہ(سائلہ کی والدہ):1/6۔۔۔مف:31/186بیٹابیٹیبیٹیبیٹیبیٹی211116231313131310فوت شد 155فوت شدہ 155155 بیٹی(سائلہ کی بہن):5۔۔۔مف:192بیٹابیٹابیٹی221384384192بیٹی(سائلہ کی دوسری بہن):1/16/4۔۔۔مف:60/960شوہربیٹابیٹیبیٹی134633240360180180بیٹا(سائلہ کا دوسرابھائی):1/40/8۔۔۔مف:48/1920بیوہبیٹابیٹابیٹی17514147240672672336یعنی مرحوم والد کےترکہ کی کل مالیت لگاکر100فیصدمیں سے16.66فیصد رقم مرحوم والد کی  ہر ایک زندہ بیٹی کو، 6.66حصے ایک بیٹی کے ہرایک بیٹے کواور3.33فیصدرقم اس کی بیٹی کو،4.16فیصد رقم دوسری بیٹی کے  شوہرکو، 6.24فیصدرقم اس کے بیٹے کو،3.12فیصدرقم اس کی  ہر ایک بیٹی کواور4.16فیصد رقم مرحوم والد کے مرحوم بیٹے کی بیوہ کو، 11.66فیصدرقم اس کے ہر ایک بیٹے کو، 5.83فیصد رقم اس کی ایک بیٹی کو ملے گی۔ العقودالدریہ فی تنقیح الفتاوی الحامدیہ میں ہے:"‌الإرث ‌جبري لا يسقط بالإسقاط."(كتاب الإقرار، ج:٢، ص:٥١، ط:دار المعرفة)فقط والله أعلم
                                                  
عنوان: سوتیلی بیٹی کا حصہ
سوال: ہماری مرحوم دادی نےشادی کےبعدزمین نہ ہونے کی وجہ سےہمارےعلاقےکےوڈیرےسےرہنےکےلیے زمین مانگ لی تووڈیرےنےاسے ایک زمین دےدی۔ہمارےداداجی کی ایک بیوی پہلے سے بھی تھی اس سےایک لڑکی بھی ہےکیاہماری دادی کی اس جائیداد میں اس لڑکی کاکوئی حصہ ہے؟
جواب: صورتِ مسئولہ میں اگر وڈیرے نے دادی کو مذکورہ زمین  صرف رہائش کے لیے دی تھی مالک نہیں بنایا تھا تو مذکورہ زمین دادی کی ملکیت میں شمار نہیں ہوگی لہذا اس صورت میں وہ دادی کا ترکہ شمار نہیں ہوگی، اور اگر وڈیرے نے دادای کو زمین مالکانہ طور پر دی تو اس صورت  مذکورہ زمین دادی کی ملکیت میں  شمار ہوکر دادی کے ترکہ میں تقسیم ہوگی، البتہ دادی کی سوتیلی بیٹی کا دادی کی مذکورہ جائیداد میں شرعاً کوئی حصہ نہیں ہوگا۔فتاوی شامی میں ہے:"(ويستحق الإرث برحم ونكاح) صحيح  (وولاء)".(کتاب الفرائض، ج:6، ص:762، ط:سعید)فقط واللہ اعلم
                                                  
عنوان: ایک بیوہ اور چار بیٹیوں کے درمیان میراث کی تقسیم کا طریقہ
سوال: میرے ایک رشتہ دار ہیں، جن کی کل چار بیٹیاں، اور   ایک بیوہ ہے۔ وراثت کی تقسیم کس طرح ہوگی ؟
جواب: صورتِ مسئولہ میں اگر سائل کے مرحوم رشتہ دار  کے صرف یہی مذکورہ ورثاء ہیں، تو اس صورت میں ان کے ترکہ کی تقسیم کا شرعی طریقہ یہ ہے کہ سب سے پہلے ترکہ سے میت کی تجہیز و تکفین کا خرچہ نکالنے کے بعد، اگر میت پر کوئی قرضہ ہو تو اسے کل ترکہ سے ادا کرنے کے بعد،اگر میت نے کوئی جائز وصیت کی ہو تو اسے ایک تہائی ترکہ سے ادا کرنے کے بعد ،باقی کل ترکہ (منقولہ و غیر منقولہ ) کو  32  حصوں میں تقسیم کرکے مرحوم رشتہ دار کی بیوہ کو  4 حصے، اور اس کی ہر ایک بیٹی کو 7 حصے ملیں گے۔صورتِ تقسیم اس طرح ہوگی:میت(مرحوم رشتہ دار)، مسئلہ: 24                                 رد : 8 / 32بیوہبیٹیبیٹیبیٹیبیٹی344441747777یعنی 100 روپے میں سے مرحوم رشتہ دار کی بیوہ کو12.5 روپےاور اس کی ہر ایک بیٹی کو 21.875 روپے ملیں گے۔نوٹ:واضح رہے کہ مذکورہ تقسیم اس صورت میں ہے کہ اگر مرحوم کے صرف یہی ورثاء حیات ہوں ،جو سائل نے ذکر کیے ہیں ،اگر اس کے علاوہ (ماں،باپ یا بہن بھائی) میں سے کوئی وارث ہو ،تو اس کی وضاحت کر کے دار الافتاء سے دوبارہ رجوع کرلیا جائے۔فقط واللہ اعلم
                                                  
عنوان: سرکاری ملازم کو ملنے والے فنڈ کی تقسیم کا حکم
سوال: میرے بھائی کا سرکاری ملازمت کے دوران انتقال ہوگیا،سرکاری ادارے نے ایک پلاٹ کی مد میں50  لاکھ روپے بیوہ کے نام پر ادا کیے،میرے بھائی کے انتقال کے ایک مہینے بعد ایک بیٹی کی پیدائش ہوئی، اس کے علاوہ ورثاء میں ماں،  چار بھائی اور دو بہنیں بھی ہیں،  50 لاکھ کیسے تقسیم ہوں گے۔ شکریہ۔
جواب: واضح رہے کہ سرکاری  محکمے کی طرف سےملنے والے فنڈ مختلف قسم کے ہوتے ہیں؛ اس لیے حکم بھی ہر ایک کا مختلف ہوتا ہے۔ اگرفنڈصرف بیوہ یا اولاد کے لیے مخصوص ہے،  جیسا کہ گریجویٹی یا بینوولنٹ فنڈ تو پھر یہ سب کچھ اُسی کو ملے گا جس کے لیے انہوں نے مخصوص کر دیا۔اس کے علاوہ  پراویڈنٹ فنڈ اور ایمپلائز ویلفئر فنڈ ملازم کا ترکہ ہے جو  اس کے پس ماندگان میں وراثت کے اصولوں کے تحت تقسیم  ہوگا۔صورتِ مسئولہ میں متعلقہ  سرکاری ادارے نے  پلاٹ کی مد میں50  لاکھ روپے  اگر صرف بیوہ کے لیے مخصوص کرکے دیے ہیں تب تو وہ صرف بیوہ کا حق ہے،کسی اور وارث کا اس میں کوئی حق نہیں  ،اور اگر  دوسری صورت ہےکہ  اس فنڈ کو بیوہ کے لیے مخصوص نہیں کیا گیا،بلکہ یہ مرحوم کی تنخواہ سے کٹوتی کرکے قائم کردہ فنڈ ہے،تو پھرتمام ورثاء(بیوہ،والدہ،بیٹی،چار بھائی،اور دو بہنوں ) کا اس میں حق ہے ،دوسری صورت میں ترکہ کی تقسیم درج ذیل طریقے کے مطابق ہوگی: مرحوم کی تجہیز و تکفین کے اخراجات ادا کرنے کے بعد، اگر مرحوم پر کوئی قرض ہو تو قرض ادا کرنے کے بعد، اگرمرحوم نے کوئی جائز وصیت (ورثاء کے علاوہ کسی کے لیے)  کی ہو تو ایک تہائی مال میں وصیت نافذ کرنے کے بعد، مابقیہ کل ترکہ کو  48 حصوں میں تقسیم کریں، 6 حصے بیوہ کو، 8 حصے والدہ کو ، 24 حصے بیٹی کو، 2حصے ہر بھائی کو اور1،1حصہ دو بہنوں میں سے  ہر بہن کو ملے گا۔صورت تقسیم یہ ہے:میت: 48/24بیوہوالدہبیٹیبھائیبھائیبھائیبھائیبہنبہن3412568242222111یعنی پچاس لاکھ میں سے  6,25,000 روپےبیوہ کو، 8،33،333.33 والدہ کو،25،00،000 بیٹی کو، 208،333.33 ہر بھائی کو اور 104،166.66 ہر بہن کو ملیں گے۔فقط واللہ اعلم
                                                  
عنوان: جعلی کاغذات بناکر پنشن وصول کرنا
سوال: میرے  والد فوت  ہوئے، ان کی سرکاری جاب تھی، پھر  ان کی پنشن میری والدہ کو ملتی رہی، اب وہ فوت ہو گئی  ہیں،  اب پینشن میری کنواری بہن کو ملے گی، میری بہن کی ایک  سال بعد شادی ہے تو  کیا میں اپنی چھوٹی بیٹی کو اپنے والد کی بیٹی بنا سکتا ہوں کاغذات میں؛ تاکہ اس کو میری والدہ والی پینشن ملتی رہے اور اس میں میری بہن بھی راضی ہے؟
جواب: واضح رہے کہ پنشن کی رقم حکومت یا کسی بھی ادارے  کی طرف سے عطیہ ہوتی ہے، اورملازم کی وفات کےبعداس کے نامزدکردہ کسی فرد یاادارے کی پالیسی کے مطابق  کے ورثاءمیں سے کسی کودیاجاتاہے ،لہذاادارہ کی  پالیسی اورضابطے کے مطابق پنشن کی رقم  جس کے نام پر جاری ہوجائے اس کے لیے اس کا وصول کرنا اور اس کو اپنے استعمال میں لانا جائز ہے،ادارے کی پالیسی اورضابطےکےخلاف کسی کونامزدکرکےپنشن کی رقم دلوانا جائزنہیں ہے۔لہذاصورتِ  مسئولہ میں ادارے کی پالیسی کےمطابق مرحوم کی پنشن  بیٹی کی شادی تک جاری ہوسکتی ہے تواس کی شادی کےبعدکاغذات میں مرحوم کی پوتی کواس کی بیٹی بناکرپنشن وصول کرناجھوٹ اوردھوکا  دہی کی بناپر جائز نہیں ہے ۔شرح المجلۃ میں ہے:"فالتبرع هو إعطاء الشيء غير الواجب، إعطاؤه إحسانا من المعطي."(المادۃ، 58،ج:1،ص:57،ط:دارالجیل)امداد الفتاوی میں اس مسئلہ کے متعلق مذکور ہے:"چونکہ میراث اموالِ مملوکہ میں جاری ہوتی ہے اور یہ وظیفہ محض تبرع واحسان سرکار کا ہے  بدونِ قبضہ مملوک نہیں ہوتا ،لہذا آئندہ جو وظیفہ ملے گا اس میں  میراث جاری نہیں ہوگی ،سرکار کو اختیار ہے جس طرح چاہے  تقسیم کردے۔"(ج:4،ص:342،ط:مکتبہ دار العلوم کراچی)فتاوی محمودیہ میں ہے:"قانونی اعتبار سے جو مستحق ہو،پنشن اسی کو ملے گی۔"(ج:20،ص:404،ط:دار الافتاء جامعہ فاروقیہ کراچی)مجمع الزوائد میں ہے:"وعن عبد اللہ بن مسعود قال: قال رسول اللہ صلی اللہ علیہ وسلم: من غشنا فلیس منا والمکر والخداع في النّار."(کتاب البیوع، باب الغش: 4/ 139، ط: دار الفکر، بیروت)فقط واللہ اعلم
                                                  
عنوان: والد اور والدہ کے انتقال کے بعد پنشن لینے حق دار کون ہے؟
سوال: میرے ایک دوست کے والد دو سال پہلے وفات پا گئے تھے اور ان کی پینشن ان کی بیوہ کو ملتی تھی اب وہ بھی وفات ہوگئی ہے ۔بیوہ ہر پانچ ماہ بعد تصدیق کے لیے جاتی کہ وہ زندہ ہے اور ان کو پینشن ملتا رہے اب چونکہ ان کے تصدیق ہوچکی ہے پچھلے ماہ ،تو کیا ان کے بیٹے اس پینشن کی چار ماہ کی پینشن لے سکتے ہیں ۔ اگر بیوہ مہینے کی 15 تاریخ کو وفات ہوگئی ہو کیا معاملہ ہوگا؟
جواب: صورت مسئولہ میں  اگرادارے کی پالیسی کے مطابق بیوہ کے انتقال کے بعدبیٹاگزشتہ یاآئندہ کےلیےپنشن لینے کاحق دارہےتواس کےلیےپینشن لینا شرعاً جائز ہے۔اگرادارہ کی پالیسی کے مطابق بیوہ کے انتقال کے بعدکسی اور کے نام پنشن جاری نہیں ہوتی تومرحوم کے بیٹےکےلیےپنشن لیناجائز نہیں ہے۔شرح المجلۃ میں ہے:"فالتبرع هو إعطاء الشيء غير الواجب، إعطاؤه إحسانا من المعطي."(المادۃ، 58،ج:1،ص:57،ط:دارالجیل)امداد الفتاویٰ میں ہے :’’چوں کہ میراث اَموالِ مملوکہ میں جاری ہوتی ہے اور یہ وظیفہ محض تبرع واحسان سرکار کا ہے  بدون قبضہ مملوک نہیں ہوتا ،لہذا آئندہ جو وظیفہ ملے گا اس میں  میراث جاری نہیں ہوگی ،سرکار کو اختیار ہے جس طرح چاہے  تقسیم کردے۔‘‘(کتاب الفرائض  ج 4 ص 342 ط:مکتبہ دارالعلوم کراچی)فقط واللہ اعلم
                                                  
عنوان: دو بیٹے اور چار بیٹیوں کے درمیان تقسیم میراث
سوال: ایک خاندان ہے،  والد کا انتقال ۲۰۲۱ میں ہوا، ورثاء میں   دو  بیٹے اور چاربیٹیاں  ہیں،  والد مرحوم نے ترکہ میں ایک مکان (جس میں دو نواں بھائ ابھی مقیم ہیں اور اس گھرمیں  ایک پورشن خالی ہے اور پہلے کچھ عرصہ وہ کرایہ پر بھی لگا رہا)، گھر کے علاوہ گاؤں میں کچھ زمین ہے ، زیور والدہ کے انتقال کے بعد کا پڑاہے، والد صاحب نے کچھ نقد رقم بھی چھوڑی ہے،  گھر کا کچھ سامان اور بستر بھی ہیں،اب میراث کی  تقسیم کیسے ہوگی ۔
جواب: صورت ِ مسئولہ میں  والد مرحوم کے ورثاء میں اگر صرف دو بیٹے اور چار بیٹیاں ہیں تو والد  مرحوم کےترکہ کی تقسیم کا شرعی طریقہ یہ ہے کہ سب سے پہلےمیت کے حقوقِ متقدمہ یعنی تجہیز و تکفین کا خرچہ نکالنےکے بعد اگر میت کے ذمہ کوئی قرض ہو تو اسے کل مال سے ادا کرنے کے بعد اور اگر میت نے کوئی جائز وصیت کی ہو تو اسےباقی مال کے  ایک تہا ئی حصے  میں نافذ کرنے کے بعد باقی کل منقولہ وغیر منقولہ ترکہ  کو8 حصوں میں تقسیم کرکے 2 حصے کر کے ہر ایک بیٹے کو اور ایک  حصہ کر کے ہر ایک بیٹی کو ملے گا۔صورتِ تقسیم یہ ہوگی:میت: والد۔۔۔ مسئلہ: 8بیٹا بیٹابیٹیبیٹیبیٹیبیٹی221111یعنی فیصد کے اعتبار سے 100 روپے میں سے 25 روپے کر کے ہر ایک بیٹے کو اور 12.5 روپےکر کے ہر ایک بیٹی کو ملیں گے۔فقط واللہ اعلم
                                                  
عنوان: لے پالک کےلیےوصیت / دوبطن کا مناسخہ
سوال: ایک مرحومہ خاتون کی ملکیت میں چالیس لاکھ روپے ہیں،اس کی اولاد نہیں ہے، صرف ایک منہ بولی بیٹی ہے اور اس خاتون کے دو بھائی حیات ہیں، شوہر زندہ تھا ،اہلیہ پہلے فوت ہوچکی ، اور جب شوہر کا انتقال ہو ا اس وقت اس شخص کی ایک بہن زندہ تھی ،میاں بیوی نے اپنی ملکیت منہ بولی بیٹی کے لیے وصیت کی ہے، اب منہ بولی بیٹی اور مرحومہ کے دو بھائیوں کو اور مرحوم شوہر کی بہن کو مرحومہ کی میراث میں سے کتنا حصہ ملے گا؟
جواب: 1:  واضح رہے کہ شریعتِ مطہرہ نے انسان کو اپنی زندگی میں  اپنے مال میں ہر جائز تصرف کا پورا حق دیا ہے اور  اپنے ورثاء کے علاوہ کے لیے  ایک تہائی مال کے حوالہ سے  وصیت کرنے کا محدود اختیار بھی  دیا ہے،لہذا صورتِ مسئولہ میں چونکہ میاں اور بیوی دونوں نے اپنی لے پالک کے لیے وصیت کی ہے لہذا دونوں کے حقوق متقدمہ ادا کرنے کے بعد  جتنی رقم باقی بچ جائے اس میں  سے ایک تہائی کی رقم میاں  بیوی کی وصیت کے مطابق میاں بیوی کی منہ بولی بیٹی کو اداکی جائے گی اس کے بعد جتنی رقم بچ  جائے وہ  باقی ورثا ء میں تقسیم کی جائے گی ۔2: مکمل ترکہ سے ایک تہائی وصیت کے مطابق نکالنے کے بعد باقی ترکہ اس طرح تقسیم ہوگا کہ باقی منقولہ وغیر منقولہ ترکہ  کو (4)حصوں میں تقسیم کر کے مرحومہ کے ہرایک بھائی کو ایک حصہ  اور مرحومہ کے شوہر کی بہن کو2حصے ملیں گے ۔صورتِ تقسیم یہ ہوگی :میت  (مرحومہ خاتون)2/ 4شوہر بھائی بھائی 1122فوت شدہ11میت(مرحومہ کا شوہر)2رد1 مف2بہن12یعنی فیصد کے اعتبار سے مرحومہ کے ہر ایک بھائی کو 25فیصد اور مرحومہ کے شوہر کی بہن کو50فیصد ملیں گے ۔فتاوی شامی میں ہے:"(وتجوز بالثلث للأجنبي) عند عدم المانع (وإن لم يجز الوارث ذلك لا الزيادة عليه إلا أن تجيز ورثته بعد موته) ولا تعتبر إجازتهم حال حياته أصلا بل بعد وفاته (وهم كبار) يعني يعتبر كونه وارثه أو غير وارث وقت الموت لا وقت الوصية".(کتاب الوصایا، 6 /650 /651 ط: سعید)فتاوی ہندیہ میں ہے:"تصح الوصية لأجنبي من غير إجازة الورثة، كذا في التبيين ولا تجوز بما زاد على الثلث إلا أن يجيزه الورثة بعد موته وهم كبار ولا معتبر بإجازتهم في حال حياته، كذا في الهداية".(کتاب الوصایا ، الباب الأول في تفسير الوصية 6 / 90 ط: مکتبه ماجدیه)فقط والله اعلم
                                                  
عنوان: ایک بیٹی ، تین بہنیں اور تین چچاؤں میں تقسیم ترکہ
سوال: ایک عورت نے وارثوں میں ایک بیٹی ،تین بہنیں اور تین چچا چھوڑے ۔ اس میں وراثت کی تقسیم کیسی ہوگی؟
جواب: صورت مسئولہ میں  میت کے حقوق متقدمہ یعنی تجہیز وتکفین کا خرچہ نکالنے کے بعد،  میت کے ذمہ کوئی قرضہ ہو تو اس کو ادا کرنے کے بعد ، میت نے کوئی جائز وصیت کی ہو اس کو ایک تہائی میں نافذ کرنےکے  بعد، مابقیہ کل ترکہ کو چھ حصوں میں تقسیم کرکے ، تین حصے میت کی بیٹی کو ، اور ایک ، ایک حصہ میت کی ہر ایک بہن کو ملے گا۔ صورت تقسیم یہ ہے:مسئــــلــــــــــــــــــــــــــــــــــــــــــــــــــــــــــــــــــــــــــــــه: 2/ 6بیٹیبہن بہن بہنچچاچچاچچا11ممم3111ممماور فیصد کے اعتبار سے  (50)فیصد بیٹی  کو، (66/ 16)  فیصدہر ایک بہن کو ملیں گے۔واضح رہے کہ صورت مسئولہ میں چچاؤں کو میراث میں حصہ نہیں ملے گا، کیونکہ  عصبہ قریبہ(میت کی بہنیں ) موجود ہیں۔طرازی شرح سراجی میں ہے:’’جب حقیقی بہن عصبہ مع الغیر ہوتی ہے تو وہ حقیقی بھائی کے حکم میں ہوجاتی ہے؛ لہذا یہ علاتی بھائی اور علاتی بہن کو ساقط کردیتی ہے، نیز حقیقی بہن کی وجہ سے  اس سےدور کے عصبات بھی  ساقط ہوجاتے ہیں، جیسے بھتیجے،  چچا وغیرہ‘‘۔(طرازی شرح سراجی: باب العصبات، عصبہ مع غیرہ کا بیان (ص: 113)، ط. رحمانیہ کراچی)فقط واللہ اعلم
                                                  
عنوان: کسی وارث کا ترکہ کے بجائے رقم مانگنے کا حکم
سوال: سوال یہ ہے کہ کوئی وارث ترکہ میں  حصہ کے طور پر رقم مانگ رہا ہو تو اسے اپنے پاس سے رقم دے سکتے ہیں ؟ یا پھر ترکہ میں سے ہی ادا کرنا ضروری ہے ؟
جواب: واضح رہے کہ میت کے متروکہ مال وجائیداد میں ورثاء اپنے اپنے شرعی حصص کے بقدر مستحق ہوتے ہیں،اگر کوئی وارث ترکہ سے اپنا حصہ لینے کے بجائے حصے کی قیمت/رقم لینا چاہتا ہو، تو اس کی ادائیگی کی دو صورتیں ہیں، یا تو تمام ورثاء اس کے حصے کی مالیت لگاکر اس کی قیمت دے کر وہ حصے اپنی طرف کرلیں، یا کوئی ایک وارث اس کا حصہ خرید کر اپنی طرف سے رقم ادا کردے، دونو ں صورتیں شرعا جائز ہیں۔ نیز اگر یہ صورت اختیار کی جائے کہ مرحوم کے ترکے کی رقم یا ترکے کی کوئی چیز دے کربقیہ ترکہ سے دستبرداری کا معاہدہ کرلیں جس کو شریعت کی اصطلاح میں تخارج کہا جاتا ہے، تو اس کی بھی شرعا گنجائش ہے۔ فتاوی عالمگیری میں ہے:"إذا كانت التركة بين ورثة فأخرجوا أحدهما منها بمال أعطوه إياه والتركة عقار أو عروض صح قليلا كان ما أعطوه أو كثيرا". (كتاب الفرائض، الباب الخامس، 4/ 268، ط: دار الفكر بيروت)البحر الرائق میں ہے:"قال - رحمه الله - (يبدأ من تركة الميت بتجهيزه) المراد من التركة ‌ما ‌تركه ‌الميت خاليا عن تعلق حق الغير بعينه".(کتاب الفرائض، 8/ 557، ط: دار الكتاب الإسلامي)تبیین الحقائق میں ہے:"قال - رحمه الله - (فإن وقع عن مال بمال بإقرار اعتبر بيعا)؛ لأن معنى البيع ‌قد ‌وجد فيه، وهو مبادلة المال بالمال عن تراض فتجري فيه أحكام البيوع، وهذا؛ لأن الأصل في الصلح أن يحمل على أشبه العقود له فتجري عليه أحكامه".(كتاب الصلح، 5/ 31، ط: دار الكتاب الإسلامي)فقط والله اعلم
                                                  
عنوان: بیوہ کا دوسری جگہ شادی کرنے سے مرحوم شوہر ملنے والے حصے کاحکم
سوال: اگر ایک لڑکی پہلے ایک بھائی کے نکاح میں ہو اور اس کے انتقال کے بعد دوسرے بھائی کے نکاح میں ہو تو کیا لڑکی کو دونوں بھائیوں کی جائیداد میں سے حصہ ملے گا یا صرف ایک سے ؟
جواب: صورتِ مسئولہ  میں بیوہ کو دونوں بھائیوں کی جائیداد سے حصہ ملے گا، ایک بھائی کی وفات کے بعددوسرے بھائی سے نکاح کرنے کی صورت میں پہلے بھائی (شوہر ) کی طرف سے ملنے والا حصہ ساقط نہیں ہوتا۔قرآن پاک میں ہے : وَلَهُنَّ الرُّبُعُ مِمَّا تَرَكْتُمْ إِن لَّمْ يَكُن لَّكُمْ وَلَدٌ فَإِن كَانَ لَكُمْ وَلَدٌ فَلَهُنَّ الثُّمُنُ مِمَّا تَرَكْتُم مِّن بَعْدِ وَصِيَّةٍ تُوصُونَ بِهَا أَوْ دَيْنٍ(سورۃ النساء 12)ترجمہ :اور ان بیبیوں کو چوتھائی ملے گا اس ترکہ کا جس کو تم چھوڑ جاؤاگر تمہاری کچھ اولاد نہ ہو اور اگر تمہارے کچھ اولاد ہوتو ان کو تمہارے ترکہ میں سے آٹھواں حصہ ملے گا وصیت نکالنے کے بعد کہ تم اس کی وصیت کرجاؤیا دین کے بعد ۔(از بیان القرآن )فتاوی شامی میں ہے :"(‌ويستحق ‌الإرث برحم ونكاح) صحيح فلا توارث بفاسد ولا باطل إجماعا .(قوله ونكاح صحيح) ولو بلا وطء ولا خلوة إجماعا در منتقى (قوله فلا توارث بفاسد) هو ما فقد شرطا من شروط الصحة كشهود، ولا باطل كنكاح المتعة والمؤقت وإن جهلت المدة، أو طالت في الأصح كما مر في محله".(كتاب الفرائض ج:6 ص:762 ط: سعيد )وفیہ ایضا:"(فيفرض للزوجة فصاعدا الثمن مع ولد أو ولد ابن وإن سفل والربع لها عند عدمهما) فللزوجات حالتان الربع بلا ولد والثمن مع الولد".(کتاب الفرائض ج: 6 ص: 769 / 779 ط: سعید)فقط واللہ اعلم
                                                  
عنوان: تقسیم میراث میں عول کا ثبوت
سوال: فرائض سے متعلق ایک مسئلہ کی تحقیق مقصود ہے ،وہ یہ کہ اگر میت کے ورثا میں شوہر ،دو بیٹی ،ماں اور باپ موجود ہوں تو 12سےمسئلہ کی تخریج ہوتی ہے اور ہر فریق کا مجموعی حصہ 15ہونے کی وجہ سے مسئلہ عائلہ ہوجاتا ہے نتیجتاً شوہر کو 12کے بجائے 15حصوں میں سے تین حصے ملتے ہیں جو یقیناً پورے ترکہ کی چوتھائی سے کم ہے،اسی طرح بیٹی کو 15حصوں میں سے 8حصے اور ماں ،باپ کو 15حصوں میں سے دو دو حصے ملتے ہیں جو ان کے مقررہ حصے ثلثان اور سدس سے کم ہے،یہی صورت حال تقریباً ہرمسئلہ عائلہ میں پیدا ہوتی ہے،کہ اصحاب الفرائض کو ان کے حصہ مقررہ سے کم ملتا ہے، حال آں کہ  ان کے  حصے منصوص و مصرح  ہیں۔تحقیقی جواب عنایت فرماکر ممنون  فرمائیں !
جواب: مسئلہ عائلہ کی صورت صحابہ کرام رضی اللہ عنہم کے دور میں سب سے پہلے حضرت عمر رضی اللہ عنہ کی خلافت کے دوران پیش آئی تھی، حضرت عمر رضی اللہ عنہ نے  صحابہ کرام رضوان اللہ علیہم اجمعین کے مشورے اور اتفاق سے  عول پر فیصلہ کیا؛ لہذا عول کا مسئلہ  صحابہ کرام رضی اللہ عنہم اجمعین کے اجماع سے ثابت ہے۔مستدرک حاکم میں ہے:"عن ابن عباس رضي الله عنهما أنه قال: «أول من أعال الفرائض عمر رضي الله عنه، وايم الله لو قدم من قدم الله، وأخر من أخر الله ما عالت فريضة»، فقيل له: وأيها قدم الله وأيها أخر؟ فقال: «كل فريضة لم يهبطها الله عز وجل عن فريضة إلا إلى فريضة، فهذا ما قدم الله عز وجل، وكل فريضة إذا زالت عن فرضها لم يكن لها إلا ما بقي فتلك التي أخر الله عز وجل كالزوج والزوجة والأم، والذي أخر كالأخوات والبنات، فإذا اجتمع من قدم الله عز وجل ومن أخر بدئ بمن قدم، فأعطي حقه كاملا، فإن بقي شيء كان لمن أخر، وإن لم يبق شيء فلا شيء له».وقال: هذا حديث صحيح على شرط مسلم ولم يخرجاه."(أخرجه الامام ابو عبد الله الحاكم في المستدرك في كتاب الفرائض (4/ 378) برقم  (7985)، ط. دار الكتب العلمية - بيروت، الطبعة الأولى: 1411 = 1990)  تفسیر مظہری میں ہے:"(مسئلة) ٲجمعوا على ٲنه إذا ازدادت الفرائض على سهام التركة دخل النقص على كل واحد منهم على قدر حصّته، وتسمى المسألة عائلة اى مائلة عن مساوات التركة الأسهم بالتعارض  وعدم الترجيح وبالقياس على الديون إذا زادت على التركة وقد انعقد عليه الإجماع فى زمن عمر رضى الله عنه حين ماتت امراة عن زوج وأختين فجمع الصحابة فاستشارهم فقال ارايت لو مات رجل وترك ستة دراهم وعليه لرجل ثلاثة ولرجل اربعة أليس جعل المال سبعة اجزاء فاخذت الصحابة بقوله رضى الله عنهم ".(التفسير المظهري: تفسير سورة النساء (2/ 36، 37)، ط. مكتبة الرشدية - الباكستان، الطبعة: 1412 هـ)فتاوی شامی میں ہے:"(قوله: وأول من حكم بالعول عمر - رضي الله تعالى عنه -) فإنه وقع في صورة ضاق مخرجها عن فروضها فشاور الصحابة فأشار العباس إلى العول فقال أعيلوا الفرائض فتابعوه على ذلك ولم ينكرهأحد إلا ابنه بعد موته وتمامه في شرح السيد وغيره".(حاشية ابن عابدين على الدر المختار: كتاب الفرائض، باب العول (6/ 786، 787)، ط. سعيد)فقط واللہ اعلم
                                                  
عنوان: ترکہ کی تقسیم میں کس قیمت کا اعتبار ہوگا؟
سوال: ایک آدمی کو اپنے والد کے میراث میں 31 کنال زمین ملی ہے ، لیکن والد نے اپنی بہنوں کا حصہ نہیں دیا تھا اب حکومت نے ان 31 کنال زمین کو 32 ہزار فی کنال ہمارے مرضی کے بغیر ٹاون کیلئے لے لیاہے، لیکن والد کی بہنیں اب وفات پا چکی ہیں،ان کی  نابالغ اولاد ہے، ان 31 کنال زمین کے قیمت سے ہم نے چار دوکانیں خریدی ہے ، 96، 96 ہزار فی دوکان کے قیمت سے میں نے ان دوکانوں  کی قیمت لگاکر جو کہ ابھی 27 لاکھ بنتے ہیں تو میں نے ان 27 لاکھ روپیوں میں سے نابالغوں کا حصہ دیا لیکن حکومت نے میری والد سے جو زمین لے لی ہے یعنی 31 کنال ، اب اس کی قیمت مجموعہ 93 کروڑ ہے ،تو مجھے یہ پوچھنا ہے کہ نابالغوں کا حصہ 27 لاکھ میں ہوگا یا کہ 93 کروڑ میں ہوگا؟
جواب: صورت مسئولہ میں چوں کہ حکومت نے مذکورہ جگہ مذکورہ قیمت کے اعتبار سے خریدی ہے جس کے ۲۷ لاکھ روپے بنتے ہیں تو  ترکہ میں صرف 27 لاکھ موجود ہے، لہذا نابالغوں کا حصہ 27لاکھ میں ہوگا۔تنقیح الفتاوی الحامدیہ میں ہے:"فإذا كان ‌عقد ‌البيع ‌أو ‌القرض وقع على نوع معين منها كالريال الفرنجي مثلا فلا شبهة في أن الواجب دفع مثل ما وقع عليه البيع أو القرض."(کتاب الصرف، ج:1، ص:281، ط:دار المعرفة)فتاوی رحیمیہ میں ایک سوال کے جواب میں ہے:"جس وقت ترکہ تقسیم کیا جائے اس وقت کی قیمت کا اعتبار ہوگا،یہ حقوق العباد کا معاملہ ہے، اس میں بہت احتیاط کی ضرورت ہے"۔(کتاب المیراث ،283/10،ط:دار الاشاعت)فقط واللہ اعلم
                                                  
عنوان: مورث کی زندگی میں فوت ہونے والے وارث کو شرعًا حصہ نہیں ملتا
سوال: میری امی کا انتقال میری نانی سے پہلے ہو گیا تھا میری نانی کے ترکے میں ایک گھر ہے میرے ماموں اس کو فروخت کر کے سب میں تقسیم کرنا چاہتے ہیں،  میری نانی کے دو بیٹے اور تین بیٹیاں ہیں جن میں سے میری والدہ کا انتقال میری نانی کی زندگی میں ہی ہو گیا تھا اور ایک بیٹے کا انتقال ان کے انتقال کے بعد ہوا ہے، وراثت کی تقسیم کی ترتیب بنا دیں۔ نیزیہ بھی بتائیں کہ کیا میری امی کا حصہ ان کی اولاد کو ملے گا؟
جواب: صورتِ  مسئولہ میں  سائلہ کی والدہ کا انتقال سائلہ کی نانی کی زندگی ہی میں ہو گیا تھا، لہذا سائلہ کی والدہ کا سائلہ کی نانی کی وراثت میں شرعی طور پر حصہ نہیں ہے، اور نہ ہی ان کی اولاد کو نانی کی وراثت سے کچھ ملے گا۔نانی کی وفات کے وقت  اس کی جو اولاد زندہ تھی  وہی اس کے شرعاً وارث ہیں، ہاں اگر نانی کے بالغ ورثاء خوشی سے انفرادی یا اجتماعی طور پر کچھ دیں گے تو ثواب ملے گا۔باقی  مرحومہ (نانی)  کے تمام ورثاءکی تفصیل  ( یعنی: نانی کی زندگی میں جس بیٹے کا انتقال ہو ہےوہ شادی شدہ تھا؟ یا غیر شادی شدہ؟ اگر شادی شدہ تھا تو بیوہ  اور اولاد ہے یا نہیں؟ ہے تو کتنے ہیں ؟)  لکھ  کر تقسیم کا طریقہ کار معلوم کر سکتے ہیں۔فتاوی شامی میں ہے:"و شروطه ثلاثة: موت مورث حقيقةً أو حكمًا كمفقود أو تقديرًا كجنين فيه غرة، ووجود وارثه عند موته حيًّا حقيقةً أو تقديرًا كالحمل، والعلم بجهل إرثه". (كتاب الفرائض، ج: ۶، صفحہ: ۷۵۶، ط: سعيد)فقط واللہ اعلم
                                                  
عنوان: وفات کے بعد ملنے والے فنڈز کا حکم
سوال: میرے چچا زاد بھائی کا انتقال 27 اگست 2022 کو ہوا تھا ،ان  کی نہ کوئی اولاد ہے ،اور نہ ماں باپ ہیں ، ان کے بینک میں کچھ فنڈز ہیں ،اور وہ بینک کے ملازم بھی تھے،بینک ان کے تمام اخراجات  ان کے سگے رشتہ دار جیسے چچا زاد یا تایا زاد کے حوالہ کرنا چاہتا ہے،تو آیا یہ درست ہوگا کہ ہم بینک کی تمام قانونی کاروائی پوری کرنے کے بعد وہ رقم حاصل کرلیں ؟ اور پھر اپنے حقیقی بھائی یعنی مرحوم کے سگے چچازاد بھائیوں میں برابر تقسیم کرلیں ؟وضاحت:1.مرحوم چچازاد بھائی نہ شادی شدہ تھے ،اور نہ ان کی کوئی آل اولاد ہے ۔2.مرحوم کے کوئی سگے حقیقی بہن بھائی نہیں ہیں ۔3.مرحوم کے ایک سگے چچا حیات ہیں ،جو کہ امریکہ میں مقیم ہیں ۔4.مرحوم کے کل  چودہ (14) تایا زاد اور چچازاد بھائی ،اور ایک چچا زاد بہن ہیں ۔5.فنڈ ز سے مرادمرحوم کے دو اکاؤنٹ ہیں ،ایک میں سیونگ اماؤنٹ ہے ،اور مرحوم خود بینک میں ملازم تھے ،اس میں ان کی 35 سالہ ملازمت کے فنڈز ہیں ،جی پی فنڈ وغیرہ۔
جواب: واضح رہے کہبینک میں کسی قسم کی  ملازمت کرنا  سودی لین دین میں معاونت کرنے کی وجہ سے نا  جانائز اور حرام ہے،اور اس کام کی وجہ سے ملنے والی تنخواہ بھی ناجائز اور حرام ہے،نیز یہ بھی واضح رہے کہ حرام  مال میراث میں تقسیم نہیں ہوتا ہے ،بلکہ  ایسامال اصل مالک کی طرح ورثاء کے لیے بھی حرام ہوتا ہے اور واجب التصدق ہوتا ہے ،یعنی ورثاء پر لازم ہوتا ہے کہ بینک سے حاصل ہونے والے اس مال کو   کسی مستحق زکوۃ کو بغیر ثواب کی نیت کے  صدقہ کردیں ،لہذا صورت مسئولہ میں سائل کے  مرحوم چچا زاد بھائی کو بینک سے  ملنے والے تمام فنڈز حرام ہیں  ،نیز سیونگ اکاؤنٹ میں موجود رقم بھی استعمال کرنا ناجائز ہے ،اور  چونکہ مرحوم کے وارث مذکورہ صورت میں مرحوم کے چچا ہیں ،اور چچا کے ہوتے ہوئے چچا کی اولاد وارث نہیں ہوتی،اس لیے مرحوم کے چچا کی ذمہ داری ہے کہ مذکورہ حرام رقوم  اولاً تو وصول ہی نہ کریں،اور اگر وصول کرلےتو ثواب کی نیت کے بغیر فقراء میں تقسیم کردیں ،خود استعمال نہ کریں۔البتہ اس کے علاوہ  اگر مرحوم چچا زاد  بھائی کے پاس  دیگر ترکہ جو جائز آمدنی سے حاصل شدہ ہو اس کا حکم   یہ ہے کہ مرحوم  کے  حقوق متقدمہ  یعنی تجہیز وتکفین کا خرچہ نکالنےکےبعد ،اگر مرحوم پر کوئی قرض ہو تو اسےکل مال سےادا کرنے کےبعد ،اگر مرحوم  نے کوئی جا ئز وصیت کی ہو تو اسے باقی مال کے ایک تہائی سے پوراکرنے کے بعد باقی کل منقولہ وغیر منقولہ ترکہ مرحوم کے ایک چچا کو ملے گا،الغرض سائل اور سائل کے بھائی مرحوم کے شرعی وارث نہیں ،بلکہ مرحوم کے چچا جو ملک سے باہر ہیں،وہی وارث ہیں ،لہذا سائل کو مذکورہ ترکہ کی رقم وصول کرنے کا حق حاصل نہیں ۔بدائع الصنائع میں ہے:"لأن الإرث إنما يجري في المتروك من ملك أو ‌حق ‌للمورث على ما قال عليه الصلاة والسلام من ترك مالا أو حقا فهو لورثته."(کتاب الحدود،فصل في شرائط جواز إقامة الحدود، ج:7، ص:57، ط:دار الكتب العلمية)فتاوی شامی میں ہے:"وفي حظر الأشباه: الحرمة تتعدد مع العلم بها إلا في حق الوارث، وقيده في الظهيرية بأن لا يعلم أرباب الأموال، وسنحققه ثمة ۔(قوله وسنحققه ثمة) أي في كتاب الحظر والإباحة. قال هناك بعد ذكره ما هنا لكن في المجتبى: مات وكسبه حرام فالميراث حلال، ثم رمز وقال: لا نأخذ بهذه الرواية، وهو حرام مطلقا على الورثة فتنبه. اهـ. ح، ومفاده الحرمة وإن لم يعلم أربابه وينبغي تقييده بما إذا كان عين الحرام ليوافق ما نقلناه، إذ لو اختلط بحيث لا يتميز يملكه ملكا خبيثا، لكن لا يحل له التصرف فيه ما لم يؤد بدله كما حققناه قبيل باب زكاة المال فتأمل."(کتاب البیوع ،باب البیع الفاسد،ج:5،ص:99،ط:سعید)سراجی میں ہے:"یرجحون بقرب الدرجۃ،اعنی اولاھم بالمیراث جزء المیت،ای البنون،ثم بنوھم وان سفلوا۔۔۔۔۔۔ثم جزء جدہ، ای الأعمام،ثم بنوھم وان سفلوا." (باب العصبات،ص:54،ط:البشریٰ)فقط واللہ اعلم
                                                  
عنوان: بیوہ،تین بہنوں اور ایک چچا زاد بھائی میں میراث کی تقسیم
سوال: میرا خاوند فوت ہوچکا ہے جن کے نام پر دس مرلے کا مکان ہے میرے خاوند کی تین بہنیں ہیں جن میں سے دو شادی شدہ ہیں ساس کا بھی انتقال ہوچکا ہے اور میری کوئی اولاد بھی نہیں، اب برائے کرم راہ نمائی فرمائیں کہ دس مرلے میں سے تمام شرعی وارثان کے حصے کیا ہیں؟اور کیا میرے خاوند کے مکان میں سے ان کے چچا زاد بھائی کا بھی حصہ ہوگا اگر ایسا ہے تو حصوں کی کیا صورت بنے گی؟
جواب: صورتِ مسئولہ میں اگرسائلہ کے شوہر کے والدین اس کی زندگی میں ہی فوت ہوگئے تھے،اور ان کے ورثاء میں صرف ایک بیوہ ، تین بہنیں اور ایک چچا زاد بھائی  ہے اورمرحوم کی کوئی اولاد،سگا بھائی اور کوئی چچا یا تایا بھی نہیں ہے،تو اس کی میراث کی تقسیم کا طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنےکے بعد،اگر مرحوم پر کوئی قرضہ ہو تو اس کو کُل مال سے ادا کرنے کے بعد،اگر مرحوم نے کوئی جائز وصیت کی ہو تو اس کو ایک تہائی مال سے نافذ کرنے کے بعد،بقیہ منقولہ و غیر منقولہ جائیداد کو36حصوں میں تقسیم کرکےبیوہ کو9حصے،ہر ایک بہن کو8،8 حصے اور چچا زاد بھائی کو 3حصے ملیں گے،صورتِ تقسیم یہ ہوگی:مسئلہ:36/12بیوہبہنبہنبہنچچا زاد بھائی38198883یعنی بیوہ کو ٪25،ہر ایک بہن کو٪22.222،چچا زاد بھائی کو٪8.333ملیں گے۔اور مرلہ کے حساب سے دس مرلہ میں سےبیوہ کو 2.5 مرلہ،ہر ایک بہن کو2.22 مرلہ اور بھائی کو0.833 مرلہ ملے گا۔فقط واللہ اعلم
                                                  
عنوان: ایک بیوہ، دو بیٹے اور تین بیٹیوں میں ترکہ کی تقسیم
سوال: دو بیٹے، تین بیٹیاں اور ایک بیوہ ہیں، ترکہ کس طرح تقسیم کیا جائے ؟
جواب: صورتِ مسئولہ میں مرحوم کے ترکہ کی تقسیم  کا شرعی طریقہ یہ ہے کہ سب سے پہلےمرحوم کے کل ترکہ میں سے مرحوم کے حقوق متقدمہ یعنی مرحوم کے ذمہ کوئی قرض ہو،  تو کل ترکہ سے  اس کی ادائیگی کے بعد اگرمرحوم نے کوئی جائز وصیت کی ہوتو بقیہ مال کے  ایک تہائی حصہ میں نافذکرکے باقی کل منقولہ وغیر منقولہ  ترکہ کو 8 حصوں میں تقسیم کرکے ایک  حصہ مرحوم کی بیوہ کو، 2،2 حصے ہر ایک بیٹے کو   اورایک ایک حصہ  ہر ایک بیٹی کو ملے گا۔صورتِ تقسیم یہ ہے:میت :8بیوہبیٹابیٹابیٹیبیٹیبیٹی122111یعنی فیصد کے اعتبار سے100 میں سے  12.50 حصےمرحوم کی بیوہ کو، 25 ،25 حصے اُس کے ہر ایک بیٹےکو اور 12.50 حصے اُس کی ہر ایک بیٹی کو ملیں گے۔فقط واللہ اعلم
                                                  
عنوان: گودلیا ہوا بچہ اپنے حقیقی والد کے ترکہ میں حصہ دار ہے
سوال: اگر کسی نے اپنے بھائی کا بیٹا گود لیا ہے، تو جو اس بچے کا حقیقی والد ہے، کیا اس کی جائیداد میں سے بچے کو حصہ ملے گا؟
جواب: صورتِ مسئولہ میں گود لیے ہوئے بچہ کو، اپنے  حقیقی والد کی جائیداد میں سےاس کا شرعی حصہ ملےگا، جب کہ پرورش کرنے والی بھائی کی میراث میں سے اسے بحیثیتِ بیٹا وراثت  نہیں ملے گی۔مبسوط سرخسی میں ہے:"أصحاب المواريث بالاتفاق صنفان أصحاب الفرائض والعصبات...وأما العصبات لا يحصون عددا، ولكن يحصون جنسا وهم أصناف ثلاثة عصبة بنفسه وعصبة بغيره وعصبة مع غيره ... وهذا الباب لبيان من هو عصبة بنفسه وهو الذكر الذي لا يفارقه الذكور في نسبة إلى الميت فأقرب العصبات الابن، ثم ابن الابن، وإن سفل."(كتاب الفرائض، باب أصحاب المواريث، ج:٢٩، ص:١٧٤، ط:دار المعرفة بيروت)فقط والله أعلم
                                                  
عنوان: میراث پر قبضے کا حکم
سوال: میرے بھائی نے والد مرحوم  کی تمام تر جائیداد یعنی زمین ، مال مویشی ، گھر  اور  زیور وغیرہ پر قبضہ کر لیا ہے ،اوربقیہ  چھوٹے  بھائیوں اور بہنوں کو کوئی حصہ نہیں دے رہا ۔بلکہ اس نے  کہا ہے کہ چوں  کہ تم سب نے تعلیم حاصل کی ہے اور باپ کی جگہ پر نوکر ( والد اسکول میں ماسٹر تھے ) لگے ہو ،بس یہی تمہارا حصّہ ہے ۔ مزید 2 پھوپھیاں ہیں جنہوں نے والد کی حیات میں اپنا حصہ الگ کر لیا ، اب وہ دونوں بیوہ اوربے اولاد ہیں ، تو کیا چھوٹا بھائی اِن سے حصہ لے گا ؟ بڑے بھائی نے تو سب کچھ دینے  سے  صاف انکار کردیا ہے ۔
جواب: 1۔صورت مسئولہ میں  سائل اپنے والد کی میراث میں  اپنے شرعی حصے کے بقدر حقدار ہے، والد کی جگہ ملازمت کرنے کے سبب وہ اپنے میراث کے شرعی حصے سے محروم نہیں ہوگا،لہذا اگر بڑا بھائی سائل کو اور  والد مرحوم کے دیگر شرعی ورثاء کو ان کا شرعی حق نہیں دے گا، تو گناہ گار ہوگا  اور  قیامت کے دن سخت  پکڑ ہوگی،نیز دنيا ميں نہيں ديا تو آخرت ميں دينا ہوگا اور آخرت ميں دينا بہت مشكل ہے،رسول الله صلی الله عليہ وسلم نے كسی كی ميراث  سے محروم كرنے  والے كے ليےسخت ترين عذاب اور وعيد بيان فرمائی ہے۔ چنانچہ حضرت انس رضی اللہ عنہ سے روایت ہے کہ :رسول اللہ صلی اللہ علیہ وسلم نے فرمایا: "جوشخص اپنے وارث کے حصے کو ختم کردے(تو) اللہ تعالیٰ قیامت کے دن اس کا حصہ جنت سے ختم کردے گا"۔2۔سائل کی پھوپیاں  جب تک زندہ ہے ، تب تک سائل کی پھوپھیوں کی جائیداد  میں سائل کا یا  کسی اور کا کسی قسم کا حق نہیں ہے۔حدیث میں ہے:"من قطع میراث وارثه قطع اللہ میراثه من الجنة یوم القیامة."(مشکاة،کتاب البیوع،باب الوصایا ،فصل اول 266 ط:دار الفکر بیروت)تنویر الابصار مع الدرالمختار میں ہے:"(ولا يحرم ستة) من الورثة (بحال) البتة (الأب و الأم و الإبن و البنت) أي الأبوان والولدان (والزوجان)."(كتاب الفرائض،فصل في العصبات،779/6،ط:سعيد)الموسوعہ الفقہیہ میں ہے:"(وللإرث شروط ثلاثة) :أولها: تحقق موت المورث أو إلحاقه بالموتى حكما كما في المفقود إذا حكم القاضي بموته أو تقديرا كما في الجنين الذي انفصل بجناية على أمه توجب غرة.ثانيها: تحقق حياة الوارث بعد موت المورث، أو إلحاقه بالأحياء تقديرا، كحمل انفصل حيا حياة مستقرة لوقت يظهر منه وجوده عند الموت ولو نطفة على تفصيل سيأتي في ميراث الحمل.ثالثها: العلم بالجهة المقتضية للإرث من زوجية أو قرابة أو ولاء، وتعين جهة القرابة من بنوة أو أبوة أو أمومة أو أخوة أو عمومة، والعلم بالدرجة التي اجتمع الميت والوارث فيها"(إرث،شروط الميراث،22/3، ط:دار السلاسل - كويت)فقط والله اعلم
                                                  
عنوان: دو بیٹیوں دو بھائیوں اور دو بہنوں میں میراث کی تقسیم
سوال: ایک عورت جس کا انتقال ہوچکا ،اس کے ورثاء میں دو بیٹیاں ،دو بہنیں اور دو بھائی ہیں ،ان میں وراثت کتنے حصوں میں تقسیم کی جائے گی قرآن وحدیث کی روشنی میں رہنمائی فرمائیں ۔
جواب: صورت مسئولہ میں مرحومہ کے ترکہ کی تقسیم کا شرعی طریقہ یہ ہے کہ  سب سے پہلے مرحومہ کے حقوق متقدمہ، یعنی تجہیز و تکفین (کفن ، دفن)کا خرچہ نکالنے کے بعد اگر مرحومہ  کے ذمہ کوئی قرض  ہو تو اسے باقی ترکہ سے ادا کرنے کے بعد اگر مرحومہ   نے کوئی جائز وصیت کی ہو تو اسے باقی ترکہ کے ایک تہائی  حصے میں سے نافذ کرنےکےبعد باقی ماندہ کل ترکہ منقولہ وغیر منقولہ کو  18     حصوں میں تقسیم کر کے مرحومہ   کی ہر بیٹی کو 6 حصے ،ہر بھائی کو 2 حصے اور ہر بہن کو ایک ایک حصہ ملے گا ۔صورت تقسیم یہ ہے : 18/3بیٹی بیٹی بھائی بھائی بہن بہن21662211یعنی 100 روپے میں سے 33.33 روپے ہر بیٹی کو ،11.11 روپے ہر بیٹے کو اور 5.56 روپے ہر بیٹی کو ملیں گے ۔ملحوظہ:یہ تقسیم اس وقت ہے جب کہ مرحومہ کے مذکورہ ورثاء ہی ہوں ،اگر مذکورہ ورثاء کے علاوہ اور بھی لوگ ہوں مثلا:شوہر ،بیٹا،والد ،والدہ ،دادا،دادی وغیرہ تو اس صورت میں تقسیم دوسرے  طریقہ سے ہوگی ۔فقط واللہ اعلم
                                                  
عنوان: مرحوم شوہر کے ترکہ میں بیوہ کا حصہ
سوال: اگر اولاد نہ ہو  تو بیوہ کا کتنا حصہ ہے؟ اور اگر صرف بیٹیاں ہوں تو بیوہ کا  وراثت میں کتنا حصہ ہوگا؟
جواب: مرحوم شوہر کی اگر اولاد نہ ہو تو اس کے ترکہ کے ایک چوتھائی کی بیوہ حقدار ہوتی ہے، یعنی 100 روپے میں سے 25 روپے بیوہ کو ملیں گے، اور اگر مرحوم شوہر کی اولاد ہو، خواہ بیٹے بیٹیاں،  دونوں ہوں،  یا صرف بیٹا، یا صرف بیٹی ہو ، بہر صورت بیوہ ترکہ کے آٹھویں حصہ ( یعنی 100 روپے میں سے 12.50 روپے )  کی حقدار ہوتی ہے۔ارشاد باری تعالٰی ہے:"وَلَهُنَّ الرُّبُعُ مِمَّا تَرَكْتُمْ إِن لَّمْ يَكُن لَّكُمْ وَلَدٌ ۚ فَإِن كَانَ لَكُمْ وَلَدٌ فَلَهُنَّ الثُّمُنُ مِمَّا تَرَكْتُم ۚ مِّن بَعْدِ وَصِيَّةٍ تُوصُونَ بِهَا أَوْ دَيْنٍ"( النساء: ١٢)فقط واللہ اعلم
                                                  
عنوان: اولاد کا والدہ کی حیاتی میں ان کا حصہ آپس میں تقسیم کرنے کا حکم
سوال: ہم 5 بہنیں اور 2 بھائی ہیں ،ہمارے والد صاحب کا انتقال ہوچکا ہے، اور  والدہ حیات ہیں ،لیکن وہ بہت ضعیف ہیں ،یادداشت بے انتہا کمزور ہے، چل پھر تو سکتی ہیں، لیکن پاکی اور ناپاکی کا فرق نہیں رہتا۔ آپ سے دو مسائل معلوم کرنے ہیں: 1۔ کیا والدہ اس حالت میں عمرہ ادا کرسکتی ہیں؟  جب کہ اب وہ کوئی نئی دعائیں وغیرہ یاد نہیں کرسکتیں،اکثر وہ یہ بھی بھول جاتی ہیں کہ وہ کہاں ہیں۔ 2۔ والدہ کو ان کے میکے کی طرف سے اب کچھ وراثت کا حصہ ملا ہے،لیکن والدہ صاحبہ اس حالت میں نہیں ہیں کہ اسے سنبھال سکیں، یا اس کے متعلق کچھ فیصلہ کرسکیں، کیا ہم ان پیسوں کو بہن بھائیوں میں تقسیم کرسکتے ہیں؟ اگر ہاں تو اس کی تقسیم کیا ہوگی؟ اور اگر نہیں تو اس رقم کا کیا کیا جائے؟ والدہ بھائیوں کے ساتھ رہتی ہیں ،روزانہ کا خرچہ تو وہ ہی اٹھاتے ہیں، لیکن اگر کوئی بڑا خرچہ مثلاً ہسپتال وغیرہ کا آتا ہے تو بہنیں مل کر خرچہ اٹھاتی ہیں۔
جواب: 1۔صور ت مسئولہ میں اگر سائلہ کی والد ہ کے لیے ان کی دیکھ بھال اور علاج معالجہ  کا انتظام ممکن ہے، تو شرعی ضوابط اور قواعد  کا خیا ل رکھتے ہوئے انہیں عمرہ ادا کرنے کے لیے لے جایا  جاسکتا ہے، اور جو بھی اولاد ان کی خدمت کا فریضہ سر انجام دے گی، اسے ان شاءاللہ خوب  أجر و ثواب ملے گا،البتہ پاکی کا خاص خیال رکھیں ،خصوصاً مسجدِ حرام اور مسجدِنبوی میں، قضائے حاجت سے فراغت کے بعد جلد انہیں حرم لے جائیں، اور جب تک  حاجت کا تقاضا نہ ہوتاہو ،اتنی دیر رک کر واپس رہائش گاہ آجائیں ،اور  رش کے وقت کے علاوہ کسی اور وقت لے کر جائیں۔2۔اولاد کا خود سے آپس میں والدہ کا حصہ تقسیم کرلینا  ،ہر گز جا ئز نہیں   ،بلکہ والدہ کو اپنے میکے سے وراثت میں جو کچھ بھی حصہ ملا ہے،وہ  ان ہی کا حق ہےاور ان ہی کی ملکیت ہے، تاہم والدہ کی رقم  والدہ کے اخراجات   ،والدہ کی روزمرہ  ضروریات  اورعلاج معالجہ میں خرچ کرسکتے ہیں۔بدائع الصنائع میں ہے:"ولاية التصرف للمالك في المملوك باختياره، ليس لأحد ولاية الجبر عليه إلا لضرورة ولا لأحد ولاية المنع عنه وإن كان يتضرر به."(کتاب الدعوی، فصل فی بیان حکم الملک و الحق، ج:6، ص:263، ط:سعید)فقط واللہ اعلم
                                                  
عنوان: مہر ادا کرنے سے پہلے شوہر کا انتقال ہوگیا اور اس نے کوئی جائیداد نہیں چھوڑی ہو مہر کی ادائیگی کا حکم
سوال: شوہر کا مہر کے ادا کرنے سے پہلے انتقال ہوگیا اور اس نے کوئی جائیداد نہیں چھوڑی جس میں سے مہر ادا کیا جائے ، ایسی صورت میں مہر کہاں سے ادا کریں اور مہر ادا کرنا کس پر واجب ہوگا؟
جواب: واضح رہے کہ مہر کی حیثیت قرض کی ہے،لہذا اگر کسی شخص کا انتقال ہوجائے اور اس نے بیوی کا مہر ادا نہیں کیا ہو تو میت کی تمام منقولہ اشیاء (ساز و سامان) اور غیر منقولہ اشیاء(جائیداد) کی مالیت لگا کر سب سے پہلے کفن دفن کے اخراجات کا انتظام کیا جائے گا،پھر اس سے بچنے والی رقم سے(وصیت اور میراث سے پہلے) میت کے قرضوں کو ادا کیا جائے گا،لیکن اگر میت نے اس قدر رقم نہیں چھوڑی جس سے میت کا مہر اور دیگر قرضے ادا کیے جا سکیں تو  قرض داروں کا حق رائیگاں جائے گا،لہذا  بہتر یہ ہے کہ مرحوم کی بیوہ  اپنی خوشی سے چاہے تو اپنے مہر کے عوض  میت کا اتنا ساز و سامان رکھ لیں جو اس کے مہر کی مالیت کے برابر ہو یا انہیں بیچ کر رقم وصول کرلیں اوراگر اتنا سامان نہیں ہے کہ پورا مہر ادا ہوسکے تو جتنا ادا ہوسکتا ہے لے لیں اوربقیہ مہر معاف کردیں ،جس کا انہیں ثواب ملے گا،حدیث میں ہے :"عن أبي هريرة، أن رسول الله صلى الله عليه وسلم، قال: "من ‌أنظر معسرا، أو وضع له، أظله الله في ظل عرشه يوم القيامة." ترجمہ :آپﷺ نے فرمایا :" جس نے تنگ دست کو مہلت دی،یا معاف کردیا،اللہ تعالی اس کو قیامت کے دن اپنے عرش کا سایہ عطا فرمائیں گے۔"(مسند أحمد،‌‌ مسند المكثرين من الصحابة،‌‌ مسند أبي هريرة رضي الله عنه، ج:14، ص: 329، رقم:8711، ط: مؤسسة الرسالة)کتاب الاصل للامام محمد ؒ میں ہے:"وقال أبو حنيفة: إذا مات الرجل وعليه ‌دين ‌ولم ‌يترك ‌شيئا، فكفل ابنه للغريم بماله على الأب الميت، فإن ذلك لا يجوز؛ لأن الحق قد ‌توى."(‌‌كتاب الحوالة والكفالة،‌‌ باب الكفالة عن الميت، ج: 10، ص: 528، ط: دار ابن حزم)فقط واللہ أعلم
                                                  
عنوان: بیوہ ، بیٹا اور تین بیٹیوں کے مابین میراث کی تقسیم
سوال: میت کی بیوی اور ایک بیٹاتین بیٹیاں ہیں انکے درمیان مثلا ۱۰۰ روپےترکہ ہیں تو شرعا تقسیم کیسے ہوگی جواب عنایت فرمائیں ۔
جواب: صورت مسئولہ میں مرحوم کی جائیداد کی تقسیم کا شرعی طریقہ یہ ہے کہ سب سے پہلے مرحوم کے حقوق متقدمہ یعنی تجہیز و تکفین کا خرچہ نکالنے کے بعد اگر مرحوم کے ذمہ کوئی قرض ہو اس کی ادائیگی کے بعد اگر مرحوم نے کوئی جائز وصیت کی ہو تو اسے ایک تہائی مال میں سے نافذ کرنے کے بعد باقی کل ترکہ منقولہ و غیر منقولہ کو 40 حصوں میں تقسیم کرکے 5 حصے مرحوم کی بیوہ کو 14 حصے مرحوم کے بیٹے کو اور 7،7 حصے مرحوم کی ہر ایک بیٹی کو ملیں گے۔صورت تقسیم یہ ہے:40/8بیوہ بیٹابیٹی بیٹیبیٹی17514777یعنی 100 روپے میں سے 12.5 روپے مرحوم کی بیوہ کو اور 35 روپے مرحوم کے بیٹے کو اور 17.5 روپے مرحوم کی ہر ایک بیٹی کو ملیں گے۔فقط و اللہ اعلم
                                                  
عنوان: بیوہ، تین بیٹے اور چار بیٹیوں میں وراثت کی تقسیم
سوال: ایک گھر جو والد صاحب کے نام پر تھا،  پچاس لاکھ میں فروخت ہوا۔ جس میں وارثان کی تعداد مندرجہ ذیل ہیں:مرحوم کی بیوہ ،  چار بیٹیاں شادی شدہ،  تین بیٹے جو کہ حیات ہیں اور ایک بیٹا جو کہ مرحوم سے پہلے  فوت ہوگیا ہے ، اور اس کی بیوہ نے کہیں اور شادی کی ہے اور اس کے بچے مرحوم سے ہیں۔مرحوم کے والدین کا انتقال مرحوم سے پہلے ہوا تھا۔براِ کرم تقسیم بتائیں!
جواب: صورتِ مسئولہ میں مرحوم کے ترکہ کی تقسیم کا طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو تو  اسے ادا کرنے کے بعد   اگر مرحوم نے کوئی جائز وصیت کی ہو تو اسے باقی ترکہ کے  ایک تہائی مال میں سے نافذ کرنے کے بعد  باقی   کل متروکہ جائیداد  (منقولہ و غیر منقولہ ) کو  80 حصوں میں تقسیم کر کے 10 حصے بیوہ کو، 14 حصے ہر زندہ بیٹے کو، 7 حصے ہر بیٹی کو ملیں گے۔صورتِ تقسیم یہ ہے :میت : 8 / 80 ۔۔۔ مضروب : 10بیوہبیٹابیٹابیٹابیٹیبیٹیبیٹیبیٹی17101414147777یعنی فیصد کے تناسب سے 12.50 فیصد بیوہ کو، 17.50 فیصد ہر زندہ بیٹے کو اور 8.75 فیصد ہر بیٹی کو ملے گا۔مرحوم کی زندگی میں اس کا جو بیٹا فوت ہوگیا تھا اس  فوت شدہ بیٹے کی بیوہ اور اولاد کا مرحوم  کی وراثت میں شرعاً کوئی حصہ نہیں ہے۔ہاں البتہ مرحوم والد کے شرعی ورثاء اگر اپنے اپنے حصوں میں سے دینا چاہیں تو دے سکتے ہیں اور یہ ان کی طرف سے تبرع اور احسان ہوگا۔فقط واللہ اعلم
                                                  
عنوان: میت کی صرف بیٹیاں ہو تو بھائی بہن کے حصہ کاحکم
سوال: میرے ایک عزیز کی صرف لڑکیاں ہی ہیں۔۔۔کیاان کی وراثت میں ان کے بھائی  بہن کو بھی حصہ ملے گا؟
جواب: صورت مسئولہ میں  کسی مرحوم کی اولاد میں بیٹے نہ ہوں صرف بیٹیاں ہی ہوں  تو اس صورت میں مرحوم کے ترکہ میں والدکی غیر موجودگی  میں  بہن بھائی بھی حصہ دارہوں گے۔نیزترکہ میں جو بھی چیز ہو وہ تمام ورثاء میں ان کے شرعی حصوں کے مطابق تقسیم ہوگی، ورثاء کی تفصیل بتاکر دوبارہ سوال کیا جاسکتاہے۔فقط واللہ اعلم
                                                  
عنوان: مرحوم والد کی قومی بچت میں جمع رقم کی تقسیم کا حکم
سوال: میرے والد صاحب نے قومی بچت میں 6 لاکھ روپے جمع کروائے تھے  ،والد صاحب کے انتقال کے بعد وہ چھ لاکھ روپے مجھے ملنے ہیں  ،کیونکہ  قومی بچت کے فارم میں نومینیشن مجھے بنایا  ہے ،اس میں میری والدہ یعنی والد صاحب  کی بیوہ ایک بیٹا اور ایک بیٹی کا شریعت کے مطابق ان  چھ  لاکھ میں سے کتنا حصہ بنتا ہے، ہر ایک کے حصے میں کتنی رقم آئے گی ؟تفصیل سے بیان فرمائیں۔
جواب: واضح رہے کہ قومی بچت اسکیم میں سائل کے مرحوم والد نے جتنی اپنی ذاتی رقم جمع کرائی تھی تو وہ اصل رقم  ان کے انتقال کے بعد ان کا ترکہ ہے جو ان کے ورثاء کے درمیان ان کے حصوں کے مطابق تقسیم کی جائے گی،اس رقم پر نفع شرعاً سود ہے،اس کاوصول کرناجائز نہیں۔صورتِ مسئولہ میں سائل کے مرحوم والد  کی میراث کی تقسیم کا شرعی طریقہ یہ ہے کہ  سب سے پہلے مرحوم کے حقوق متقدمہ(تجہیزو تکفین کے اخراجات )ادا کرنے کے بعد ،اگر مرحوم کے ذمہ کوئی قرض ہو تو کل مال سے ادا کرنے کے  بعد، مرحوم نے اگر کوئی جائز وصیت کی ہو تو  باقی  مال کے تہائی  حصہ میں سے  اسے  نا فذ کرنے کے بعد  باقی تمام ترکہ    منقولہ و غیر  منقولہ کو 24 حصوں میں تقسیم کر کے والد کی بیوہ کو 3 حصے،بیٹے کو 14 حصے اور بیٹی کو 7 حصے ملیں گے۔صورتِ تقسیم یہ ہے:میت: 24/8۔۔والد۔۔بیوہبیٹابیٹی173147یعنی فیصد کے اعتبار سے بیوہ کو12.5 فیصد ،بیٹے کو58.33 فیصد اور بیٹی کو29.16 فیصد ملے گا،600000روپے میں سے75000 روپے بیوہ کو ،350000روپے بیٹے کو اور175000 روپے بیٹی کو ملیں گے۔حدیثِ  مبارک  میں ہے:"عن جابر، قال: «لعن رسول الله صلى الله عليه وسلم آكل الربا، ومؤكله، وكاتبه، وشاهديه» . وقال: «هم سواء»."(الصحیح لمسلم،، باب لعن آكل الربا ومؤكله، 3 /1219 ط: دار إحیاء التراث، مشکاة المصابیح، باب الربوا، ص: 243، قدیمی)ترجمہ:" حضرت جابر رضی اللہ عنہ  روایت کرتے ہیں کہ رسول اللہ صلی اللہ علیہ وسلم نے سود کھانے والے، کھلانے والے، سودی معاملہ لکھنے والے اور اس کے گواہوں پر لعنت فرمائی ہے، اور ارشاد فرمایا: یہ سب (سود کے گناہ میں) برابر ہیں۔"فقط واللہ اعلم
                                                  
عنوان: بیٹیوں میں جائیداد کی تقسیم
سوال: 1: اگر شرعی وارث صرف بىٹىاں هىں تو تىسرا حصه کس کو ملے گا ؟2: کىا والدىن اپنى جائیداد اپنى بىٹىوں کو اپنى زندگى مىں  دے سکتے ہیں ؟
جواب: 1: صورتِ مسئولہ میں اگر مرحوم کے شرعی ورثاء میں صرف بیٹیاں ہیں بیوہ، والدین، نرینہ اولاد نہیں ہے تو تیسرا حصہ مرحوم کے عصبہ رشتہ دار (بھائی بہن ان کی غیر موجودگی میں چچا اور ان کی غیر موجودگی میں چچا زاد بھائیوں، الغرض عصبہ وارثوں (آبائی خاندان کے مردوں) کو  ملے گا ۔2: ہر شخص اپنی زندگی میں اپنی جائیداد کا خود مالک  ومختار ہوتا ہے، وہ ہر جائز تصرف اس میں کرسکتا ہے، کسی کو یہ حق نہیں  ہے کہ اس کو اس کی اپنی ملکیت میں تصرف  کرنے سے منع کرے ،نیز  والد ین کی زندگی میں اولاد وغیرہ کا اس کی جائیداد میں   کوئی حق  و حصہ  نہیں  ہوتا،  اور نہ ہی کسی کو مطالبہ کا حق حاصل  ہوتا،  تاہم اگر صاحبِ جائیداد اپنی  زندگی میں  اپنی جائیداد  خوشی  ورضا سے اولاد کے درمیان تقسیم کرنا چاہے تو کرسکتا ہے، اور اپنی زندگی میں جو جائیداد تقسیم کی جائے  وہ ہبہ (گفٹ) کہلاتی ہے اور ایسے ہبہ میں اولاد کے درمیان برابری ضروری ہوتی ہے، الّا یہ کہ کسی معقول وجہ کی بناء پر کسی کو زیادہ دیا جائے، لیکن اگر والدین تمام جائیداد بیٹیوں میں دیگر ورثاء کو محروم کرنے کی نیت سے تقسیم کرے تو  ایسا کرنا گناہ کا کام ہوگا،اس لیے کہ اپنے وارث کو میراث سے محروم کرنے کی تدبیر اختیار کرنا سخت گناہ کا کام ہے اور اس پر سخت وعید وارد ہوئی ہے، جیسے کہ حدیث شریف میں مروی ہے:حضرت انس رضی اللہ عنہ سے مروی ہے کہ رسول اللہ صلی اللہ علیہ وسلم کا ارشاد ہے کہ:" جس نے اپنے وارث کو میراث سے محروم کیا اللہ تعالی اسے جنت کی میراث سے محروم فرمائیں گے۔البتہ اگر والدین کی ملکیت میں اور جائیداد بھی ہے، چاہے کسی بھی صورت میں ہو تو پھر بیٹیوں کو ہبہ کرنا گناہ نہیں ہو گا ۔مرقاة المفاتيح شرح مشكاة المصابيح میں ہے:"(وعن أنس قال: «قال رسول الله - صلى الله عليه وسلم: " من قطع ميراث وارثه، قطع الله ميراثه من الجنة» ") قال الراغب: الوراثة انتقال قنية إليك عن غيرك من غير عقد وما يجري مجراه، وسمي بذلك المنتقل عن الميت، ويقال لكل من حصل له شيء من غير تعب فقد ورث كذا، ويقال لمن خول شيئا منها أورث قال تعالى {وتلك الجنة التي أورثتموها} [الزخرف: 72] (يوم القيامة) قال الطيبي - رحمه الله -: تخصيص ذكر القيامة وقطعه ميراث الجنة للدلالة على مزيد الخيبة والخسران، ووجه المناسبة أن الوارث كما انتظر فترقب وصول الميراث من مورثه في العاقبة فقطعه كذلك يخيب الله تعالى آماله عند الوصول إليها والفوز بها اه. وختم الله لنا بالحسنى وبلغنا المقام الأسنى. (رواه ابن ماجه) أي: عنه".(کتاب البیوع، باب الوصایا، ج:5، ص:2040، ط:دارالفکر)فتاوی ہندیہ میں ہے:"لو وهب شئیاً لأولادہ فی الصحة، وأراد تفضیل البعض علی البعض ، عن أبی حنیفة رحمہ اللّٰہ تعالی: لابأس بہ اذا کان التفضیل لزیادة فضل فی الدین ، وان کانا سواء، یکرہ، وروی المعلی عن أبی یوسف رحمہ اللّٰہ تعالی أنہ لابأس نہ اذا لم یقصد بہ الاضرار ، وان قصد بہ الاضرار ، سوی بینہم وہو المختار ولو کانا لولد مشتغلاً بالعلم لا بالکسب ، فلا بأس بأن یفضلہ علی غیرہ." (كتاب الهبة، الباب السادس فى الهبة للصغير، ج:4، ص:391، ط: مكتبه رشيديه) فقط والله أعلم
                                                  
