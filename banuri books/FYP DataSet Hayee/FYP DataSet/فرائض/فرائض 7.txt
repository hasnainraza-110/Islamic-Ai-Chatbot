عنوان: متوفیٰ کے ورثاء بیوہ ایک بیٹی اور چچا کے لڑکوں کے درمیان میراث کی تقسیم
سوال: اگر متوفی کی ایک بیٹی اور بیوی ہو اور متوفی کے تین چچے ہوں جو متوفی سے پہلے فوت ہو چکے ہو لیکن چچوں کی اولاد ہو جس میں بیٹے بھی ہوں تو ۔متوفی کی 56 کنال زمین کی تقسیم کیسے ہو گی؟
جواب: سوال اجمالی  ہے تمام  ورثاء  كا ذكر  نہیں ہے ،لہذا تمام ورثاء (مثلا متوفی کے  والدین، بھائی ،بہن، چچاؤں کی اولاد  وغیرہ  )  کی تفصیل لکھ کر دوبارہ معلوم کیا جاسکتا ہے۔تاہم  اگر  متوفی کے واقعۃ  ًصرف یہی ورثاء ہیں اور ان کے علاوہ کوئی اور وارث  نہیں  (یعنی بیٹے والدین، بہن ، بھائی  نہ ہوں) تو متوفی کی بیٹی کو ترکہ کا آدھا حصہ ملے گا اور متوفی کی بیوہ کو آٹھواں ، اور بقیہ ترکہ چچاؤں کے لڑکوں  کو ملے گا، جس کا طریقہ یہ ہے کہ مرحوم  کے حقوقِ  متقدمہ یعنی تجہیز و تکفین کے اخراجات نکالنے کے بعد ، اگر مرحوم   پر کوئی قرض ہو اس کو ادا کرنے کے بعد ، اگر مرحوم   نے   مذکورہ وصیت کے علاوہ کوئی جائز وصیت کی ہو اسے باقی مال کے   ایک تہائی سے  نافذ کرنے کے بعد  باقی ترکہ منقولہ وغیر منقولہ کو       8      حصوں میں  تقسیم کرکے مرحوم  کی بیوہ کو 1 حصہ (یعنی 7 کنال )،  اور بیٹی کو 4 حصے  (یعنی   28 کنال )اور باقی  3  حصے  ( یعنی  21 کنال ) صرف چچاؤں کے تمام  لڑکوں  کو     برابرحصہ   ملے گا ، جب کہ چچاؤں  کی لڑکیوں   کو اپنے بھائیوں کی موجودگی میں بوجہ عصبہ نہ بننے  کے  اس میں(مذکورہ جائیداد میں ) سے کچھ نہیں ملے گا۔قرآن مجید میں اللہ تعالی  کا ارشاد ہے:"{يُوصِيكُمُ اللَّهُ فِي أَوْلَادِكُمْ ۖ لِلذَّكَرِ مِثْلُ حَظِّ الْأُنثَيَيْنِ ۚ فَإِن كُنَّ نِسَاءً فَوْقَ اثْنَتَيْنِ فَلَهُنَّ ثُلُثَا مَا تَرَكَ ۖ وَإِن كَانَتْ وَاحِدَةً فَلَهَا النِّصْفُ ۚ وَلِأَبَوَيْهِ لِكُلِّ وَاحِدٍ مِّنْهُمَا السُّدُسُ مِمَّا تَرَكَ إِن كَانَ لَهُ وَلَدٌ ۚ فَإِن لَّمْ يَكُن لَّهُ وَلَدٌ وَوَرِثَهُ أَبَوَاهُ فَلِأُمِّهِ الثُّلُثُ ۚ فَإِن كَانَ لَهُ إِخْوَةٌ فَلِأُمِّهِ السُّدُسُ ۚ مِن بَعْدِ وَصِيَّةٍ يُوصِي بِهَا أَوْ دَيْنٍ ۗ آبَاؤُكُمْ وَأَبْنَاؤُكُمْ لَا تَدْرُونَ أَيُّهُمْ أَقْرَبُ لَكُمْ نَفْعًا ۚ فَرِيضَةً مِّنَ اللَّهِ ۗ إِنَّ اللَّهَ كَانَ عَلِيمًا حَكِيمًا } سورة النساء 11{فَإِن كَانَ لَكُمْ وَلَدٌ فَلَهُنَّ الثُّمُنُ مِمَّا تَرَكْتُم ۚ مِّن بَعْدِ وَصِيَّةٍ تُوصُونَ بِهَا أَوْ دَيْنٍ ۗ}."ترجمہ:"اللہ تعالیٰ تم کو حکم دیتا ہے تمہاری اولاد کے باب میں لڑکے کا حصہ دو لڑکیوں کے حصہ کے برابر اور اگر صرف لڑکیاں ہی ہوں گو دو سے زیادہ ہوں تو ان (لڑکیوں) کو دوتہائی (ملے گا اس مال کا) جو کہ (مورث) چھوڑ مرا ہے اور اگر ایک ہی لڑکی ہو تو اس کو نصف ملے گا    اور ماں باپ کے لیے یعنی دونوں میں سے ہر ایک کے لیے (میت کے) تر کہ میں سے چھٹا چھٹا حصہ ہے اگر میت کی کچھ اولاد ہو۔ اور اگر اس میت کی کچھ اولاد نہ ہو اور اس کے ماں باپ ہی اس کے وارث ہوں تو اس کی ماں کا ایک تہائی ہے اور اگر میت کے ایک سے زیادہ بھائی یا بہن ہوں تو اس کی ماں کو چھٹا حصہ ملیگا ( اور باقی باپ کو ملےگا) وصیت نکال لینے کے بعد کہ میت اس کی وصیت کر جاوے یا دین کے بعد  تمہارے اصول و فروع جو ہیں تم پورے طور پر یہ نہیں جان سکتے ہو کہ ان میں کونسا شخص تم کو نفع پہنچانے میں نزدیک تر ہے۔ یہ حکم منجانب اللہ مقرر کردیا گیا بالیقین اللہ تعالیٰ بڑے علم اور حکمت والے ہیں۔  اور اگر تمہارے کچھ اولاد ہو تو ان کو تمہارے تر کہ سے آٹھواں حصہ ملے گا وصیت نکالنے کے بعد کہ تم اس کی وصیت کر جاؤ یا دین کے بعد۔" (بیان القرآن  سورۃ النساء   ، آیت نمبر     :98/2،12،11 )فتاوی شامی میں ہے؛"(ويستحق الإرث)...بأحد ثلاثة (برحم ونكاح) صحيح فلا توارث بفاسد ولا باطل إجماعا (وولاء)...(قوله والمستحقون للتركة عشرة أصناف) جمعها العلامة محمد بن الشحنة على هذا الترتيب في منظومته الفرضية التي شرحها شيخ مشايخنا الفقيه إبراهيم السائحاني فقال:يعطى ذوو الفروض ثم العصبه … ثم الذي جاد بعتق الرقبه...ثم الذي يعصبه كالجد … ثم ذوو الأرحام بعد الرد...ثم محمل ورا موال … ثم مزاد ثم بيت المال."(كتاب الفرائض، ج:6، ص:762، ط: سعيد)وفیہ ایضا:"لأن الترکة في الاصطلاح ما ترکه المیت من الأموال صافیًا عن تعلق حق الغیر بعین من الأموال."(کتاب الفرائض،ج:6، ص:759، ط:سعيد)وفیہ ایضا: "بيانه أن شرط الإرث وجود الوارث حيا ‌عند ‌موت ‌المورث."(كتاب الفرائض،ج:6، ص:769،  ط:سعيد)شرح المجلۃ لسلیم رستم باز میں ہے:"أعیان المتوفیٰ المتروکة عنه مشترکة بین الورثة علی حسب حصصهم."(الفصل الثالث،ج:1، ص:484، رقم المادۃ: 1092، ط:رشیدیة)فقط والله أعلم
                                                  
عنوان: بہنوں کاحصہ متعین کرنے کے بعد جائیداد کی قیمت بڑھ جانا
سوال: ہم دو بھائیوں نے مل  کر ایک پلاٹ  2015 میں خریدا تھا، اور یہ پیسے ،والد صاحب کا ایک مکان جس میں ہم سب ساتھ رہتے تھے ، والد صاحب کے انتقال کے بعد فروخت کردیا ،اس سے حاصل ہوئے تھے،اوریہ بات  باہمی مشورے سے   طے ہوئی تھی، ہماری تین بہنیں ہیں ، ان تین بہنوں کو ہم دونوں بھائی اپنا اپنا حصہ دے دیں گے۔2017  میں میں نے اپنی ایک دوکان فروخت کرکے اس وقت اس پلاٹ کی قیمت 2900000 روپے تھی دونوں بھائیوں  نے بہنوں کا حصہ متعین کرکے ادائیگی کا معاہدہ کیا تھا اور بہنیں اس پر راضی بھی ہوگئیں تھیں ،اس کے حساب سے میرے  اوپر       ایک بہن  کا حصہ 158000 اور کچھ پیسے بنے ،میں نے تینوں بہنوں کو  ایک لاکھ روپے دے دئے ، او ربقایا  رقم سب کے سامنے یہ طے کیا کہ یہ بقایا رقم    میرے اوپر قرض ہے ، جیسے ہی  میرے    پاس پیسے آئیں گے وہ پیسے میں تم لوگوں کو دے دوں گا۔بہنیں میری  ا س پر راضی          ہوگئیں،اور 2021 میں دو بہنوں کو بقایا رقم میں سے 30000 دے  دیے۔دوسری بات  یہ ہے کہ   میرے چھوٹے بھائی نے میری تینوں بہنوں کو اس وقت کوئی رقم نہیں دی،جب کہ میں نے اس سے کہا کہ تم بھی اسی وقت 2900000 کے حساب سے ان  کا حصہ دو ،ورنہ بعد میں  موجودہ قیمت کے لحاظ سے دینے ہوں گے ، اس نے کہا میں بعد میں دوں گا، ابھی 2021 میں میرے چھوٹے بھائی نے 2900000 کے ہی حساب سے دو بہنوں کو پیسے دیے ہیں ، جب کہ اس وقت پلاٹ کی قیمت 9000000 ہیں۔1۔میر ےچھوٹے بھائی نے 2900000 کے حساب سے جو رقم ادا کی ہے، کیا  یہ درست ہے؟2۔کیامیری تینوں بہنیں  موجودہ قیمت کے لحاظ سے اپنے چھوٹے بھائی سے رقم کا مطالبہ کرسکتی ہیں؟3۔کیا حصے کی کوئی رقم ادا کیے بغیر یہ کہا جاسکتاہےکہ یہ رقم   بقایا ہے  اور یہی رقم ملے گی؟
جواب: سوال کئی شقوں پر مشتمل  ہے،  ہر  ایک کا  جواب  نمبر وار  درج ذیل ہے:1 ۔صورتِ مسئولہ میں سائل اور ان کے بھائی نے والدمرحوم  کے فروخت شدہ  مکان کے پیسوں  سے  جو پلاٹ خریدا  تھااس میں تمام ورثاء کا شرعی حصہ  تھا ، اور2017  میں مذکورہ پلاٹ   کی قیمت جب متعین کی تھی اور  ہر بہن کا حصہ معلوم ہوگیا تھا، اور بہنوں نے  اپنے اس  متعین حصے کے  لینے پر رضامندی ظاہر  کردی تھی، تو اب  سائل اور  اس کے  چھوٹے بھائی کے ذمے بہنوں کو  2900000  کے  حساب سے ان کا متعین حصہ دینا ضروری ہے اور بہنوں کے لیے اس سے زائد کا مطالبہ شرعًا درست نہیں ہے ۔2۔ سابقہ تفصیل کی رو سے بہنوں کےلیے اپنے چھوٹے بھائی سے پلاٹ کی   موجودہ قیمت (9000000)کے حساب سے حصے کا مطالبہ کرنا شرعًا درست نہیں ۔3۔جب تمام ورثاء کی رضامندی سے کسی وارث کا حصہمتعین ہوجائے تو اس کا حق وہی متعین حصہ بنتا ہے ،اگرچہ ادائیگی میں تاخیر ہوجائے۔فتاوی تنقیح الحامدیہ میں ہے:(سئل) في رجل استقرض من آخر مبلغاً من الدراهم وتصرف بها ثم غلا سعرها فهل عليه رد مثلها؟(الجواب) : نعم ولاينظر إلى غلاء الدراهم ورخصها كما صرح به في المنح في فصل القرض مستمداً من مجمع الفتاوى.(العقود الدرية في تنقيح الفتاوى الحامدية (1/ 279)و فیه أیضًا:الديون تقضى بأمثالها"(العقود الدرية في تنقيح الفتاوى الحامدية (2/ 227)فتاوی ہندیہ میں ہے:إذا كانت التركة بين ورثة فأخرجوا أحدهما منها بمال أعطوه إياه والتركة عقار أو عروض صح قليلا كان ما أعطوه أو كثيرا وإن كانت التركة ذهبا فأعطوه فضة أو كانت فضة فأعطوه ذهبا فهو كذلك لأنه بيع الجنس بخلاف الجنس(الفتاوى الهندية (4/ 268)فقط واللہ اعلم
                                                  
عنوان: میت کے ترکہ کا حکم
سوال: ایک عورت کا انتقال ہوگیا،اس کے زیورات کس کس کے درمیان تقسیم ہوں گے؟ جب کہ مرحومہ کی والدہ کا کہنا ہے، کہ میری بچی کاہے،تو میں ہی لوں گی، میں نے دیا تھا۔
جواب: مرحومہ کی ملکیت جو سوناتھا،اب وہ مرحومہ کا ترکہ بن چکا ہے،اوراب وہ  مرحومہ کے تمام شرعی ورثاء کا حق اور حصہ ہے،لہذا والدہ کا یہ کہنا کہ  سونامیں نے دیا ہے،اب میں  ہی اس کو لوں  گی ،صحیح نہیں ہے۔الفقہ الأسلامی وأدلتہ میں ہے:"‌ لأن ‌الإرث ‌إنما ‌يجري ‌في ‌المتروك من ملك أو حق للمورث، لقوله عليه السلام: «من ترك مالاً أو حقاً فهو لورثته ."(القسم الخامس: الفقه العام، الباب الأول - الحدود الشرعية، الفصل الثاني: حد القذف، المبحث الرابع ـ صفة حد القذف، ج: 7 ص: 5410 ط: دار الفکر)بدائع الصنائع میں ہے:" لأن الإرث إنما يجري في المتروك من ملك أو ‌حق ‌للمورث على ما قال عليه الصلاة والسلام من ترك مالا أو حقا فهو لورثته ."(کتاب الحدود، ج: 7 ص:57 ط: سعید)فقط واللہ اعلم
                                                  
عنوان: بہنوں کا حق وراثت قسطوں میں دینا
سوال: 1. وراثت کی تقسیم  کیسے ہوگی، جس خاندان میں 2 بھائی، 3 بہنیں اور ایک بیوہ ہو۔2. کیا جائیداد سے وراثت کی رقم بہنوں کو قسطوں میں دی جا سکتی ہے؟3. اگر اس شخص کی موت 2017 میں ہوئی ہے، تو کیا موت کے وقت زیر غور جائیداد کی قیمت یا جائیداد کی موجودہ تاریخ کی قیمت کو مدنظر رکھا جائے گا؟
جواب: مرحوم  کےترکہ کی تقسیم کا شرعی  طریقہ کار یہ ہے کہ سب سے پہلے مرحوم کے حقوقِ متقدمہ یعنی تجہیزوتکفین کا خرچہ نکالنے کے بعد اگر مرحوم کے ذمہ کوئی قرض ہو تو  اسے کل مال سے ادا کرنے کے بعد ، اگر مرحوم نے کوئی جائز وصیت کی ہو تواسے باقی مال کے ایک تہائی سے نافذ کرنے کے بعد کل   ترکہ منقولہ وغیر منقولہ کو 28حصوں میں تقسیم کرکے بیوہ کو 7حصے،ہر ایک بھائی کو 6اور ہر ایک بہن کو 3حصے ملیں گے۔صورت تقسیم یہ ہے:میت28/4بیوہبھائیبھائیبہنبہنبہن13766333فیصد کے اعتبار سے 25فیصد بیوہ کو،21.4فیصد ہر ایک بھائی کو اور 10.7فیصد ہر ایک بہن کو ملے گا۔2۔بہنیں اپنے حصہ کی مالک ہیں،اگر بہنیں اپنے حصہ کی رقم قسطوں پر لینےمیں راضی ہیں تو کوئی حرج نہیں ،ورنہ ان کے مطالبہ پر   فوراً ان کا حق ادا کرنا ضروری ہے۔ 3۔جس وقت وراثت کی تقسیم کی  جارہی ہے اسی وقت کی قیمت کا اعتبار ہے،اگر وفات کے وقت ترکہ تقسیم نہیں ہوا،بعد میں جائیداد کی ویلو بڑھ گئی تو ترکہ کی تقسیم کے وقت موجودہ مارکیٹ ویلو کا اعتبار ہوگا۔مجلۃالاحکام العدلیۃ میٖں ہے:"(المادة 1073) تقسيم حاصلات الأموال المشتركة في شركة الملك بين أصحابهم بنسبة حصصهم. فلذلك إذا شرط لأحد الشركاء حصة أكثر من حصته من لبن الحيوان المشترك أو نتاجه لا يصح."(الکتاب العاشرفی الشرکات،ص206،نور محمد)فقط واللہ اعلم
                                                  
عنوان: بھائیوں کا آپس میں اپنے والد کی میراث کو تقسیم کرنا، ترکہ کی تقسیم کا طریقہ کار
سوال: میرے دادا کی وفات ہوگئی ہے، میرے ابو چار بھائی ہیں، تقسیم کے بعد ابو کے حصہ میں پانچ بیگھہ زمین آئی ہے، ہماری دو پھوپھی زندہ ہیں اور تیسری پھوپھی وفات پاگئی ہیں، ان کا بیٹا زندہ ہے، اب سوال یہ ہے کہ:۱۔ کیا جو پھوپھی وفات پاگئی ہیں ان کے بیٹے کو بھی حصہ دینا ضروری ہے؟ اگر ضروری ہے تو میرے ابو کی 5 بیگھہ زمین میں سے تینوں پھوپھیوں کا حصہ کتنا ہوگا؟۲۔ اگر ضروری نہیں ہے تو دونوں پھوپھیوں کا حصہ کتنا ہوگا؟تنقیح:’’۱۔ آپ کے دادا کی وفات کے وقت ان کے ورثاء میں سے کون کون حیات تھا؟ کیا ان کی بیوہ حیات تھیں؟۲۔ سوال میں مذکورہ پھوپھی کا انتقال کب ہوا؟ دادا کی وفات سے پہلے یا بعد میں؟۳۔ فوت شدہ پھوپھی کے شرعی ورثاء میں سے ان کے انتقال کے وقت کون کون حیات تھے؟ کیا ان کے خاوند حیات تھے؟ اور کیا اولاد میں سے بیٹے کے علاوہ بیٹیاں بھی ہیں یا نہیں؟۴۔ آپ نے سوال میں تقسیم کا ذکر کیا ہے، وہ تقسیم کس نوعیت کی تھی؟ کیا اس تقسیم میں آپ کی پھوپھیوں کو حصہ نہیں دیا گیا تھا؟‘‘جوابِ تنقیح:’’۱۔ دادا کی وفات کے وقت ان کے چاروں بیٹے زندہ تھے، اور دو بیٹیاں حیات تھیں، دادا کی بیوہ انتقال کے وقت حیات تھیں اور ابھی بھی حیات ہیں۔۲۔ مذکورہ پھوپھی کا انتقال دادا کی وفات سے پہلے ہوگیا تھا۔۳۔ مذکورہ پھوپھی کے شوہر بھی حیات نہیں تھے اور ان کا صرف ایک بیٹا ہے، بیٹیاں نہیں ہے۔۴۔ وہ تقسیم صرف ہمارے ابو اور ان کے بھائیوں کے درمیان تھی، ہماری پھوپھیوں کو حصہ نہیں دیا گیا تھا۔‘‘
جواب: واضح رہے کہ شریعت نے جس طرح بیٹوں کا حصہ مقرر کیا ہے، اسی طرح بیٹیوں کا حصہ بھی مقرر کیا ہے اور ان کو اپنے شرعی حصہ سے محروم کرنا قرآن کریم کے صریح حکم کی مخالفت اور سخت گناہ ہے۔قرآن کریم میں ہے:"يُوصِيكُمُ ٱللَّهُ فِىٓ أَوْلَـٰدِكُمْ ۖ لِلذَّكَرِ مِثْلُ حَظِّ ٱلْأُنثَيَيْنِ ." (سورة النساء: 11)ترجمہ: "اللہ تعالیٰ تم کو حکم دیتا ہے تمہاری اولاد کے باب میں لڑکے کا حصہ دو لڑکیوں کے برابر۔"(بیان القرآن، ج: 1، ص: 330، ط: مکتبہ رحمانیہ)مشکاۃ شریف میں ہے:"وعن أنس قال: قال رسول الله صلى الله عليه وسلم: «‌من ‌قطع ‌ميراث ‌وارثه ‌قطع ‌الله ‌ميراثه ‌من ‌الجنة ‌يوم ‌القيامة»."(كتاب الفرائض والوصايا، الفصل الثالث، ج: 2، ص: 926، ط: المكتب الإسلامي بيروت)لہٰذا صورتِ مسئولہ میں سائل کی وضاحت کے مطابق اس کے والد اور ان کے بھائیوں کا آپس میں اپنے مرحوم والد کی جائیداد کو تقسیم کرنا اور اپنی بہنوں اور مرحوم کی بیوہ کو حصہ نہ دینا شرعاً ناجائز تھا، اور اب ان پر لازم ہے کہ شریعت کی روشنی میں از سرِ نو مرحوم کی میراث کو تقسیم کریں۔سائل کے دادا کی میراث تقسیم کرنے کا شرعی طریقہ کار یہ ہے کہ سب سے پہلے میت کے حقوقِ متقدمہ یعنی تجہیز و تکفین کا  خرچہ نکالنے کے بعد اگر مرحوم کے ذمہ  کوئی قرض ہو تو  اسے ادا کرنے کے بعد اگر مرحوم نے کوئی جائز وصیت کی ہو تو باقی مال کے ایک تہائی حصہ میں اسے نافذکرنے کے بعد باقی کل ترکہ منقولہ وغیر منقولہ کو 80 حصوں میں تقسیم کرکے مرحوم کی بیوہ کو 10 حصے، ہر ایک بیٹے کو 14 حصے اور ہر ایک بیٹی کو 7 حصے دیے جائیں، سائل کی جس پھوپھی کا انتقال اس کے دادا کی زندگی میں ہوگیا تھا، اس کے بیٹے کو سائل کے دادا کی میراث میں سے حصہ نہیں ملے گا، صورتِ تقسیم یہ ہے:میت: سائل کے دادا، مسئلہ: 8 / 80بیوہبیٹابیٹابیٹابیٹابیٹیبیٹی17101414141477فیصد کے اعتبار سے مرحوم کی بیوہ کو 12.5 فیصد ، ہر ایک بیٹے کو 17.5 فیصد اور ہر ایک بیٹی کو 8.75 فیصد حصہ ملے گا۔فقط واللہ اعلم
                                                  
عنوان: امین کے انتقال کے بعد امانت رکھی ہوئی رقم ترکہ تقسیم کرنے سے  پہلے نکالنا
سوال: میں نے اپنے شوہر کو ایک لاکھ درہم امانت کے طور پر رکھنے کے لیے دئیے تھے، اب ان کا انتقال ہوچکا ہے، کیا ان کے ترکہ میں سے پہلے میرے پیسے نکال کر باقی مال وراثت میں تقسیم ہوگا؟
جواب: صورتِ مسئولہ میں اگر واقعۃ ً سائلہ نے اپنے شوہر کے پاس  ایک لاکھ درہم امانت کے طور پر رکھوائے تھے مرحوم کے دیگر ورثاء بھی اس قرض کو تسلیم کرتے ہوں   تو اب شوہر کے انتقال کے بعد، مرحوم کا ترکہ ورثاء میں تقسیم کرنے سے پہلے  کل ترکہ سے مرحوم کی بیوہ (سائلہ) کو  ، اس کے امانت رکھے ہوئے ایک لاکھ درہم  ملیں گے، اس کے بعد  مرحوم کا ترکہ  مرحوم کے تمام شرعی  ورثاء (سائلہ سمیت)میں(شرعی حصوں کے تناسب سے) تقسیم ہوگا۔فتاوی شامی میں ہے:"(‌يبدأ ‌من تركة الميت الخالية عن تعلق حق الغير بعينها كالرهن والعبد الجاني) ... (بتجهيزه)...(ثم) تقدم (ديونه التي لها مطالب من جهة العباد) ...ثم) رابعا بل خامسا (يقسم الباقي) بعد ذلك (بين ورثته)."(6/ 761، كتاب الفرائض،ط: سعيد) فقط واللہ اعلم
                                                  
عنوان: ترکہ کی تقسیم میں تاخیر کی وجہ سے قیمت میں اضافہ ہو گیا
سوال: میرے والد صاحب کا انتقال ہوا ہے، مرحوم کے ترکہ میں ایک کوارٹر ہے،  جس کی کم سے کم قیمت 75 لاکھ سے 80 لاکھ ہے، اور میرے بھائی اپنی مرضی سے اس کی قیمت کم کر کے ہمیں وراثت دینے کی بات کرتے ہیں، اور دوسری بات  یہ ہے ہماری بہنوں میں سے کسی ایک کی بیٹی کی جب شادی ہو تی ہے، اس میں ہمارا بھائی خرچہ وغیرہ کرتا  ہے،   اور کہتا ہے  کہ یہ وراثت سے  منہا کرونگا ۔اب سوال یہ ہے کہ کیا ہمارے بھائی کا اس طرح کرنا جائز ہے ؟
جواب: صورت مسئولہ میں  مرحوم نے اپنے ترکہ میں جو کچھ چھوڑا  تھا، ترکہ کی تقسیم کے وقت جو اس کی قیمت فروخت ہو، اس کے اعتبار سے تمام ورثاء میں حصص شرعیہ کے تناسب سے تقسیم کرنا واجب ہے،  محض اندازے سے قیمت لگا کر تقسیم کرنا شرعا درست نہ ہوگا، البتہ بھانجیوں کی شادی کے موقع پر مذکورہ بھائی کا اپنی بہنوں کو آگاہ کرکے اخراجات کرنا کہ تقسیم سے ان اخراجات کو منہا کرے گا، درست ہے۔بدائع الصنائع في ترتيب الشرائعمیں ہے:" لأن الإرث إنما يجري في المتروك من ملك أو حق للمورث على ما قال «- عليه الصلاة والسلام - من ترك مالا أو حقا فهو لورثته» ولم يوجد شيء من ذلك فلا يورث ولا يجري فيه التداخل؛ لما ذكرنا، والله - سبحانه وتعالى - أعلم."( كتاب الحدود، فصل في بيان صفات الحدود، ٧ / ٥٧، ط: دار الكتب العلمية)درر الحكام في شرح مجلة الأحكاممیں ہے:[ (المادة ١٠٧٣) تقسيم حاصلات الأموال المشتركة في شركة الملك]تقسم حاصلات الأموال المشتركة في شركة الملك بين أصحابها بنسبة حصصهم، يعني إذا كانت حصص الشريكين متساوية أي مشتركة مناصفة فتقسم بالتساوي وإذا لم تكن متساوية بأن يكون لأحدهما الثلث وللآخر الثلثان فتقسم الحاصلات على هذه النسبة؛ لأن نفقات هذه الأموال هي بنسبة حصصهما."(الباب الأول في بيان شركة الملك، الفصل الثاني: في بيان كيفية التصرف في الأعيان المشتركة، ٣ / ٢٦، ط: دار الجيل )فقط واللہ اعلم
                                                  
عنوان: چچا زاد بھائیوں کا عصبہ بننا
سوال: میں نے ایک فتویٰ پوچھا تھا جس کا نمبر 144408102305ہے ،اس کا جواب بھی موصول ہوا تھا،سوال یہ تھا کہ متوفی کی 56 کنال زمین ہو، متوفی کی ایک بیٹی اور بیوی ہو ،متوفی کے والدین پہلے سے فوت ہو چکے ہوں، متوفی کے 3 چچے بھی متوفی سے پہلے فوت ہو گئے ہوں، لیکن چچوں کا خاندان موجود ہو جس میں ان کے بیٹے ہوں اور پوتے موجود ہوں، متوفی کا کوئی سگا بھائی باپ کی طرف سے نہ ہو لیکن ماں کی طرف سے ایک بھائی ہو،مذکورہ سوال کا جواب یہ موصول ہوا تھا کہ چونکہ چچوں کا انتقال متوفی سے پہلے ہو چکا ہے، اس لیے ان کا اور انکی اولاد کا متوفی کی وراثت میں کوئی حصہ نہیں ۔۔۔ جب میں نےاپنی تحصیل کے دارالافتاء کے مفتی اور تحصیل کے مفتی سے اس کی تصدیق کروانی چاہی جو کہ عدالت کا حکم تھا، انہوں نے اسے یہ کہہ کر رد کر دیا کہ چچوں کی اولاد کو خارج نہیں کیا جا سکتا۔  درخواست ہے کہ فتویٰ پھر سے جاری کیا جائے جس میں تمام ابہامات واضح   ہو سکیں۔
جواب: واضح رہے کہ سابقہ استفتاء میں چچاؤں کے خاندان کاذکر تھا،مگران کے  بیٹوں کا ذکر نہیں تھا،اسی وجہ سےان کو وارث شمار نہیں  کیا گیا،اب جب کہ یہ وضاحت کردی گئی ہے کہ مرحوم کے چچاؤں  کے بیٹے بھی تھے ،لہذا عصبہ ہونے کی بناء پر ان کو حصہ ملے گا۔مرحوم کے چچاؤں کے بیٹوں کی تعداد لکھ کر ترکہ کی تقسیم کا طریقہ معلوم کرلیا جائے۔سراجی میں ہے:"یرجحون بقرب الدرجۃ،اعنی اولاھم بالمیراث جزء المیت،ای البنون،ثم بنوھم وان سفلوا۔۔۔۔۔۔ثم جزء جدہ، ای الأعمام،ثم بنوھم وان سفلوا."(باب العصبات،ص:54،ط:البشریٰ)فقط واللہ اعلم
                                                  
عنوان: بیوہ، بیٹی، والدہ اور والد کے درمیان وراثت تقسیم کرنے کا طریقہ
سوال: مندرجہ ذیل ورثاء میں وراثت کی تقسیم کیسے ہو گی؟ورثاء:بیوہ، ایک بیٹی، باپ، ماں، ایک بھائی اورتین بہنیں۔
جواب: صورت مسئولہ  میں وراثت تقسیم کرنےکا شرعی طریقہ یہ ہے کہ سب سے پہلےمرحوم کے حقوقِ متقدمہ یعنی تجہیز وتکفین کا خرچہ ادا کرنے کے بعد ، میت کے ذمہ اگرکوئی قرض ہوتو اسے ادا کرنے کے بعد، میت نے اگر کوئی جائز وصیت کی ہوتوا سے ترکہ کےایک تہائی سے نافذ کرنے کے بعدباقی کل ترکہ منقولہ وغیر منقولہ کو 24حصوں میں تقسیم کرکے بیوہ کو 3حصے، بیٹی کو 12 حصے، والدہ کو 4 حصے اور والد کو 5 حصے ملیں گے، جب کہ بھائی اور بہن اس صورت میں ترکہ میں شرعاً حق دار نہیں ہیں۔ تقسیم کی صورت یہ ہے:میت:24بیویبیٹیوالدہ والدبھائیبہنبہنبہن31245محرومیعنی مثلاً 100روپے میں سے بیوہ کو12.5 روپے، بیٹی کو 50روپے، والدہ کو 16.66روپے اور والد کو20.83 روپے ملیں گے۔فقط واللہ اعلم
                                                  
عنوان: بڑے بھائی کا میراث کی تمام جائیداد کو فروخت کرنے کا حکم
سوال: ایک شخص کا انتقال ہوا، ورثاء میں بیوہ، دو لڑکے اور چھ لڑکیاں تھیں، ان کے انتقال کے بعد بڑے بیٹے اور بیوہ نے میراث میں موجود تمام جائیداد اس شرط پر فروخت کردی کہ وہ اپنے چھوٹے بھائی اور بہنوں کے تمام اخراجات چلائے گا، مرحوم کے بڑے بیٹے نے اپنی اس شرط پر عمل بھی کیا، تمام بہن ، بھائی کے اخراجات اٹھائے، ان کی شادیاں کروائیں، اب میں یہ پوچھنا چاہتا ہوں کہ کیا ان کا یہ کام ازروئے شرع جائز تھا یا نہیں؟ یہ بھی معلوم کرنا ہے کہ اس صورت میں دوسرے بھائی اور بہنوں کو میراث میں سے اپنے حصہ کے مطالبہ کرنے کا اختیار حاصل ہے یا نہیں؛ کیوں کہ بڑے بھائی نے اپنے بھائی اور بہنوں  کےلیے بہت پیسے خرچ کیے ہیں؟
جواب: واضح رہے کہ ترکہ جب تک تقسیم نہ ہوجائے اس وقت تک تمام ورثاء اس میں مشترک ہوتے ہیں، کسی وارث کے لیے دیگر ورثاء کی اجازت کے بغیر ترکہ میں تصرف کرنے کا اختیار نہیں ہوتا، اور اگر کوئی وارث ترکہ کو بغیر اجازت کے بیچ دیتا ہے تو وہ اس کا ضامن ہوگا۔لہٰذا صورتِ مسئولہ میں اگر مرحوم  کے تمام ورثاء یعنی اس کی بیوہ اور اولاد میں سے ہر ایک عاقل بالغ تھا اور یہ تمام حضرات اس بات پر راضی تھے کہ ترکہ کی جائیداد کو اس شرط پر فروخت کر دیا جائے کہ اس سے حاصل ہونے والی رقم سے بڑا بیٹا اپنے چھوٹے بہن بھائیوں کے اخراجات چلائے تو اس کے لیے ایسا کرنا درست تھا اور اب دیکھا جائے گا کہ جائیداد فروخت کرنے کے بعد حاصل شدہ رقم سے بڑے بھائی نے اپنے چھوٹے بہن بھائیوں پر جو اخراجات کیے ہیں تو اگر وہ رقم ختم ہوچکی ہے تو ایسی صورت میں بہن بھائیوں کو میراث کے حصے کا مطالبہ کرنے کا اختیار حاصل نہیں ہے، اور اگر حاصل شدہ رقم میں سے اخراجات کرنے کے باوجود کچھ رقم بچ گئی ہے تو پھر بہن بھائی اس رقم کا مطالبہ کرسکتے ہیں۔اور اگر بہن بھائیوں میں سے کوئی اس بات پر راضی نہیں تھا کہ ترکہ کی جائیداد کو فروخت کرکے ان پر اخراجات کیے جائیں اور اس پر کچھ خرچ بھی نہ کیا گیا ہو  تو وہ اپنے حصہ کے مطالبے میں برحق ہیں۔البتہ اگر مرحوم  کی اولاد میں نابالغ بھی تھے ، تو شرعا نابالغ کے پاس اگر مال ہوتواس کا خرچہ اور نفقہ اسی کے مال میں  سے ادا کیا جاتا ہے،اس لیے تو باپ کی عدم موجودگی میں بڑے بیٹےکا اپنے چھوٹے بہن بھائیوں پر کیا ہوا  خرچہ ان کی بلوغت تک اور لڑکیوں کی شادی ہونے تک فروخت شدہ  مکان کی رقم میں سے منہا ہوگا،اس کے بعد کا خرچہ بڑے بیٹے کی طرف سے  بطورِ احسان شمار ہوگا، بڑے بھائی کا اس خرچے کے لیے میراث کی تمام جائیداد کو بیچنا درست نہیں تھا، لہٰذا اب اگر دیگر ورثاء اپنی میراث کے حق کا مطالبہ کررہے ہیں تو وہ اس مطالبے میں برحق  ہیں،لیکن بڑا بھائی چوں کہ میراث کی جائیداد کو بیچ چکا ہے ،لہٰذا مذکورہ اخراجات کے بعد اگر ترکہ کی رقم باقی ہے تو وہ تمام ورثاء میں ان کے شرعی حصوں کے مطابق تقسیم ہوگی الغرض اس بارے میں باہمی رضامندی سے معاملہ کرنا چاہیے۔فتاویٰ عالمگیری میں ہے:"وشركة الملك نوعان: شركة جبر، وشركة اختيار فشركة الجبر أن يختلط المالان لرجلين بغير اختيار المالكين خلطا لا يمكن التمييز بينهما حقيقة بأن كان الجنس واحدا أو يمكن التمييز بضرب كلفة ومشقة نحو أن تختلط الحنطة بالشعير أو يرثا مالا."(كتاب الشركة، الباب الأول في بيان أنواع الشركة وأركانها وشرائطها وأحكامها، ج: 2، ص: 301، ط: دار الفكر بيروت)درر الحکام شرح مجلۃ الاحکام میں ہے:"(المادة 96) :‌لا ‌يجوز ‌لأحد أن يتصرف في ملك الغير بلا إذنه هذه المادة مأخوذة من المسألة الفقهية (‌لا ‌يجوز ‌لأحد التصرف في مال غيره بلا إذنه ولا ولايته) الواردة في الدر المختار...كذلك ليس لأحد الشركاء أن يركب الحيوان المشترك أو أن يحمله متاعا بدون إذن الشريك الآخر فإذا ركبه أو حمله وتلف يكون ضامنا حصة الشريك."(المقالة الثانية في بيان القواعد الكلية الفقهية، ج: 1، ص: 96، ط: دار الجيل)فقط والله أعلم
                                                  
عنوان: کلالہ کی میراث کا حکم
سوال: مرنے کے بعد  کلالہ آدمی کا مال کیسے تقسیم کیا جاتا ہے؟
جواب: کلالہ یعنی وہ مرد یا عورت کہ جس کے ورثاء میں اصول و فروع یعنی باپ ،دادا ، اولاد یا اولاد کی اولاد وغیرہ موجود نہ ہوں تو اس کی میراث اس کے حقوقِ متقدمہ یعنی تجہیز وتکفین،اداۓ دُیون اور اِنفاذ وصیت کے بعد   اس کےبھائی بہنوں  میں تقسیم ہوگی،اب چاہے حقیقی بھائی بہن  ہوں یا باپ شریک،چناں  چہ اگرایک بہن ہو تو آدھا،دو یا دو سے زیادہ ہوں تو   دو تہائی  اور اگر بھائی اور بہن دونوں ہوں تو بھائی کو دہرا اور بہن کو اکہرا حصہ ملے گا اور اگر صرف بھائی ہوں ،بہن کوئی نہ ہو تو وہ اپنی بہن کے تمام مال کے وارث ہوں گے۔مذکورہ حکم   حقیقی اور  علاتی(یعنی باپ شریک) بھائی بہنوں کا ہے اور اگر اخیافی (یعنی  ماں شریک) بھائی بہن ہوں  اور صرف ایک بھائی ہو یا صرف ایک بہن ہو  تو ہر ایک کو  میت کے تمام مال کا چھٹا حصہ ملے گا اور اگر مذکورہ بھائی بہن ایک سے زیادہ ہوں تو  انہیں کل ترکہ کا تہائی حصہ ملے گا جو ان میں برابر تقسیم ہوگا۔قرآن مجید میں ارشادِ باری تعالیٰ ہے:"يَسْتَفْتُونَكَ قُلِ اللَّهُ يُفْتِيكُمْ فِي الْكَلالَةِ ‌إِنِ ‌امْرُؤٌ ‌هَلَكَ لَيْسَ لَهُ وَلَدٌ وَلَهُ أُخْتٌ فَلَها نِصْفُ مَا تَرَكَ وَهُوَ يَرِثُها إِنْ لَمْ يَكُنْ لَها وَلَدٌ فَإِنْ كانَتَا اثْنَتَيْنِ فَلَهُمَا الثُّلُثانِ مِمَّا تَرَكَ وَإِنْ كانُوا إِخْوَةً رِجالاً وَنِساءً فَلِلذَّكَرِ مِثْلُ حَظِّ الْأُنْثَيَيْنِ يُبَيِّنُ اللَّهُ لَكُمْ أَنْ تَضِلُّوا وَاللَّهُ بِكُلِّ شَيْءٍ عَلِيمٌ." (النساء:176)وفیہ ایضاً:"وَإِنْ كانَ رَجُلٌ يُورَثُ كَلالَةً أَوِ امْرَأَةٌ وَلَهُ أَخٌ أَوْ أُخْتٌ ‌فَلِكُلِّ ‌واحِدٍ ‌مِنْهُمَا ‌السُّدُسُ فَإِنْ كانُوا أَكْثَرَ مِنْ ذلِكَ فَهُمْ شُرَكاءُ فِي الثُّلُثِ مِنْ بَعْدِ وَصِيَّةٍ يُوصى بِها أَوْ دَيْنٍ غَيْرَ مُضَارٍّ وَصِيَّةً مِنَ اللَّهِ وَاللَّهُ عَلِيمٌ حَلِيمٌ (12)."تفسیر ابنِ کثیر میں ہے:"وقوله تعالى: وَلَهُ أَخٌ أَوْ أُخْتٌ أي من أم كما هو في قراءة بعض السلف، منهم سعد بن أبی وقاص، وكذا فسرها أبو بكر الصدیق فیما رواه قتادة عنه ‌."(سورة النساء،201/2،ط:دار الكتب العلمية)فقط واللہ أعلم
                                                  
عنوان: ایک بیوہ، ایک بیٹی اور دادا کے بھائی کے دو پوتوں میں میراث کی تقسیم
سوال: خدائیداد فوت ہوا ہے،  اس کے ذوی الفروض رشتہ داروں میں سوائے  ایک بیٹی اور بیوہ کے اور کوئی نہیں، البتہ ان کے دادا کے بھائی کے پوتے موجود ہیں  اور وہ دو بھائی اور چھ بہنیں ہیں۔ اس کے علاوہ مرحوم کی اور کوئی رشتہ دار موجود نہیں۔جو تھے وہ مرحوم کی زندگی میں فوت ہوگئے تھے۔صورت مسئولہ میں ان کی میراث کیسے تقسیم ہوگی؟
جواب: صورتِ مسئولہ میں مرحوم خدائیداد کا ترکہ تقسیم کرنے کا طریقہ یہ ہے کہ سب سے پہلے مرحوم کے حقوقِ متقدمہ یعنی کفن دفن کے اخراجات نکالنے کے بعد، اگر مرحوم کے ذمہ کوئی قرض ہو اسے ادا کرنے کے بعد، اگر مرحوم نے کوئی جائز وصیت کی ہو اسے  ایک تہائی ترکہ سے پورا کرنے کے بعد باقی ترکہ منقولہ و غیرمنقولہ کو سولہ  حصوں میں تقسیم کرکے دو حصے بیوہ کو، آٹھ حصےبیٹی کو اورتین حصے مرحوم کے دادا کے بھائی کے پوتوں میں سے ہر ایک کو ملیں گے، پوتیوں کو کچھ نہیں ملے گا۔ تقسیم کی صورت مندرجہ ذیل ہے:خدائیداد مرحوم: 8/ 16بیوہبیٹیدادا کے بھائی کا پوتادادا کے بھائی کا پوتادادا کے بھائی کی پوتیاں143محروم2833مثلاً /100 روپے میں سے /12.50روپے بیوہ کو، /50 روپے بیٹی کو اور /18.75 روپے دادا کے بھائی کے ہر پوتے کو ملیں گے۔فتاوی ہندیہ میں ہے:"(الباب الثالث في العصبات) وهم كل من ليس له سهم مقدر ويأخذ ما بقي من سهام ذوي الفروض وإذا انفرد أخذ جميع المال، كذا في الاختيار شرح المختار. فالعصبة نوعان: نسبية وسببية، فالنسبية ثلاثة أنواع: عصبة بنفسه وهو كل ذكر لا يدخل في نسبته إلى الميت أنثى وهم أربعة أصناف: جزء الميت وأصله وجزء أبيه وجزء جده، كذا في التبيين فأقرب العصبات الابن ثم ابن الابن وإن سفل ثم الأب ثم الجد أب الأب وإن علا، ثم الأخ لأب وأم، ثم الأخ لأب ثم ابن الأخ لأب وأم، ثم ابن الأخ لأب ثم العم لأب وأم ثم العم لأب ثم ابن العم لأب وأم، ثم ابن العم لأب ثم عم الأب لأب وأم ثم عم الأب لأب ثم ابن عم الأب لأب وأم، ثم ابن عم الأب لأب ثم عم الجد، هكذا في المبسوط."(كتاب الفرائض، الباب الثالث في العصبات، 6/ 451، ط: رشيدية)فقط واللہ اعلم
                                                  
عنوان: بیوہ،ایک بیٹےاورایک بیٹی کےدرمیان میراث کی تقسیم
سوال: کچھ عرصہ قبل میرے والد صاحب کا انتقال ہوا،اور مرحوم کےورثاء میں بیوہ ،ایک بیٹااورایک بیٹی ہیں ،اورمرحوم کی میراث میں صرف پچیس لاکھ رقم ہے،اب سوال یہ ہےکہ ہروارث کومذکورہ رقم میں سےکتنی رقم ملےگی؟
جواب: صورتِ مسئولہ میں سائل کےمرحوم (والد)کے حقوق متقدمہ یعنی تجہیزوتکفین کے اِخراجات نکالنے کےبعد اگرمرحوم پر کوئی قرضہ ہوتواسےادا کرنےکےبعد اگرمرحوم نےکوئی جائز وصیت کی ہو تواسے ایک تہائی مال میں نافذ کرنےکےبعدباقی کل منقولہ اورغیرمنقولہ ترکہ کوکل24حصوں میں تقسیم کرکےمرحوم کی بیوہ کو3حصے،اوربیٹےکو14حصے،اوربیٹی کو7حصے ملیں گے۔صورتِ تقسیم یہ ہے:والد(مرحوم):8/ 24بیوہبیٹابیٹی173147یعنی 25لاکھ رقم میں سے مرحوم کی بیوہ کو312500،اوربیٹےکو1458333.33،اوربیٹی کو729166.66رقم ملے گی۔فقط واللہ اعلم
                                                  
عنوان: میت کے استعمال شدہ کپڑوں کا حکم
سوال: جب کوئی بندہ وفات پاجائے تواس کے استعمال شدہ کپڑوں کاکیاکیاجائے جب کہ اس کی اولاد میں نابالغ بچے بھی ہوں  جب کہ عام طورپرایسے کپڑے گھروں میں استعمال بھی نہیں کئے جاتے اوراولادکے بالغ ہونے تک رکھےبھی نہیں جاسکتے۔توایسی صورت میں ایسے کپڑے صدقہ کیے جاسکتے ہیں یانہیں؟
جواب: واضح رہے کہ انتقال کے وقت میت کی ملکیت میں جو کچھ موجود ہوتاہے وہ سب اس کےترکہ میں شمار ہوتا ہے،جسے ورثاء کےدرمیان ان کے شرعی حصص کے بقدر تقسیم کیا جائے گا ،تقسیم سے پہلےکسی وارث کو یہ حق حاصل نہیں ہے کہ وہ مشترکہ ترکہ میں دیگر ورثاء کی رضامندی کے بغیر کوئی تصرف کرے۔لہٰذا صورتِ مسؤلہ میں اگر میت کے ورثاء میں نابالغ ورثاء بھی ہو ں تو میت کے استعمال شدہ کپڑوں کو صدقہ کرنا جائز نہیں ہے جب تك وہ بالغ  نہ ہوجائیں، البتہ اگر کوئی بالغ وارث  یہ کپڑے خريد كر اپنے حصے میں لے لے پھر وہ ان کپڑوں کو خود استعمال کرے یا  اپنی خوشی سے صدقہ کرنا چاہے تو صدقہ کرنا جائز ہے ،اور رقم بالغ و نابالغ ورثاء میں تقسیم کر دی جائے۔شرح المجلہ میں ہے :"كما تكون  اعيان المتوفي المتروكة   مشتركة بين الورثة علي حسب حصصهم."(كتاب الشركة ، الفصل الثالث ج: 1 ص: 484 ط: مكتبة الرشيديه)وفیہ ایضا :"يجوز لأحد أصحاب الحصص التصرف مستقلا في الملك المشترك بإذن الآخر،لكن لايجوز له أن يتصرف تصرفا مضرا بالشريك ، والإذن نوعان: صريح و دلالة ، ففي الأول يتصرف الشريك بحصة شريكه كما أذنه سواء أضر أو لم يضر فله أن يرهن و يبيع أو يهب."(الكتاب العاشر في أنواع الشركات ، الفصل الثاني ج: 1 ص: 476 ط: مكتبة الرشيديه)فتاوی شامی میں ہے :"يبدأ من تركة الميت الخاليةعن تعلق حق الغيربعينها(قوله الخالية)لأن تركه الميت ماتركه الميت من الأموال صافيا عن تعلق حق الغير بعين من الأموال."(كتاب الفرائض ج: 6 ص: 759 ط: سعيد)فتاوی ہندیہ میں ہے :"إذا كانت التركة بين ورثة فأخرجوا أحدهما منها بمال أعطوه إياه والتركة عقار أو عروض صح قليلا كان ما أعطوه أو كثيرا".(كتاب الصلح ، الباب الخامس عشر ج: 4 ص: 268 ط: دار الفکر)فقط والله اعلم
                                                  
عنوان: میراث کی تقسیم کا طریقہ
سوال: متوفی کے وارثان میں1 بیوہ  1 بیٹی اور 1 بھائی ہے۔ حصص بتا دیں۔
جواب: صورت مسئولہ  میں مرحوم کے  ترکہ  کی تقسیم کا شرعی طریقہ کار یہ ہے کہ   میت کے حقوق  متقدمہ  یعنی تجہیز و تکفین  کے اخراجات بعد اگر میت پر قرض ہو تو اس کے ادا ئیگی  کے بعد اگر میت نے کوئی جائز وصیت کی ہو تو  اس کوباقی مال کے  ایک تہائی مال میں نافذ کرنے کے بعد بقیہ  تمام تر منقولہ و غیر منقولہ  ترکہ کو8حصوں میں تقسیم  کر کے1 حصہ مرحوم کی بیوہ کو4حصے مرحوم کی بیٹی کو اور3حصے مرحوم کے بھائی کو ملیں گے۔صورت تقسیم یہ  ہے:مرحوم والد:8بیوہبیٹیبھائی143یعنی سو فیصد میں سے 12.50 فیصد بیوہ کو،50 فیصد مرحوم کی بیٹی کواور 37.50 فیصد مرحوم کے بھائی کو ملے گا۔نوٹ : یہ تقسیم اس صورت میں ہے کہ مرحوم کے والدیں کا مرحوم سے پہلے انتقال ہو چکا ہو۔فقط واللہ اعلم
                                                  
عنوان: میراث کی تقسیم کا طریقہ
سوال: ہم چار بھائی اور ایک بہن ہے وراثت اور جائیداد کا حساب بتائیں؟
جواب: صورتِ مسئولہ میں اگر آپ والدین کے  ورثاء ہیں تو مرحوم والدین کے ترکہ کی تقسیم اس طرح ہو گی کہ مرحوم والدین کے حقوقِ متقدمہ یعنی تجہیز و تکفین کے اخراجات نکالنے کے بعد اگر مرحوم کے ذمہ کوئی قرض ہو تو اس کو ادا کرنے کے بعد اگر مرحوم نے کوئی جائز وصیت کی ہو تو اس کو ایک تہائی میں سے نافذ کرنے کے بعد کل منقولہ و غیر منقولہ جائیداد  کو9 حصوں میں تقسیم کر کے ہر ایک بھائی کو 2،2 حصے اور بہن کو 1 حصہ ملے گا۔صورتِ تقسیم یہ ہو گی:مرحوم والدین:9بھائیبھائیبھائیبھائیبہن22221یعنی سو فیصد میں سے ہر ایک بھائی کو 22.22 فیصد اور ہر ایک بہن کو 11.11 فیصد ملے گا۔فقط واللہ اعلم
                                                  
عنوان: میراث کی تقسیم کا طریقہ
سوال: میرے والد کا انتقال ہوگیا ہے۔،ان کی ایک بیوہ، چار بیٹے اور چار بیٹیاں ہیں۔ ترکہ کی شریعت کے مطابق تقسیم کیسے ہو گی؟
جواب: صورتِ مسئولہ میں مرحوم کے ترکہ کی تقسیم کا طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد اگر مرحوم پر کوئی قرضہ ہو تو اس کو کل مال میں سے ادا کرنے کے بعد اگر مرحوم نے کوئی جائز وصیت کی ہو اس کو ایک تہائی میں سے ادا کرنے کے بعد کل  منقولہ و غیر منقولہ جائیداد کو 96 حصوں میں تقسیم کرکے مرحوم کی بیوہ کو 12 حصے، ہر ایک بیٹے کو 14،14 حصےاور ہر ایک بیٹی کو 7،7 حصے ملیں گے۔صورتِ تقسیم یہ ہو گی:مرحوم والد:96/8بیوہبیٹابیٹابیٹابیٹابیٹیبیٹیبیٹیبیٹی1712141414147777یعنی سو فیصد میں سےمرحوم کی بیوہ کو 12.50 فیصد، ہر ایک بیٹے کو14.58 فیصد اور ہر ایک بیٹی کو 7.29 فیصد ملے گا۔فقط واللہ اعلم
                                                  
عنوان: ورثاء میں دکان کے آمدن کی تقسیم
سوال: ایک مسئلہ معلوم کرنا تھا ، ايك شخص كا انتقال هوا ،ایک شخص کا چائے کا ہوٹل ہے ۔اور ایک ذاتی مکان ہے ، ہوٹل جائیدادی نہیں ہے صرف کاروبار ہے ، اس شخص کے   ورثاء ميں  بیوہ اور  دس بچے ہیں ،چھ لڑکے اور چار لڑکیاں ہیں  ،سب شادی شدہ ہیں، اس شخص کے انتقال کے بعد ہوٹل کے ماہانہ منافع میں سب بچوں کو حصہ ملےگا کہ نہیں ؟2۔اگر ملے گا تو کتنا کتنا حصہ ہوگا؟اوریہ لوگ سب الگ ہوگئے ہیں ۔
جواب: 1۔صورتِ مسئولہ میں مرحوم کے جس مکان کا ذکر کیا گیا ہے ،یہ  اس کے سب شرعی ورثاء میں ان کے شرعی حصوں کے تناسب سے تقسیم ہو گا ،چاہے   مکان کی قیمت کے اعتبار سے تقسیم کر لیں  یا مکان کے حصے کر کے آپس میں اپنے حصوں کے بقدر تقسیم کر لیں ۔2۔مذکورہ ہوٹل کی آمدنی اور منافع   میں سب ورثاء  حصہ دار ہیں ،اس لیےیہ  ان میں ان کے  شرعی حصوں کے تناسب سے تقسیم ہو ں گے ۔مرحوم کی میراث تقسیم کرنے کا طریقہ یہ ہے کہ  کہ مرحوم کےحقوق ِمتقدمہ  یعنی   تجہیز وتکفین کا خرچہ نکالنے کے بعد اگر ان  پر کوئی  قرضہ ہے،  تو اس کو ادا کرنے  کے بعد  اگر  انہوں  نے کوئی  جائز وصیت کی ہے تو اس کو ایک تہائی سے ادا کرنے کے بعد،  باقی منقولہ وغیر منقولہ ترکہ  کو 128 حصوں میں تقسیم کرنے کے بعد 16 حصے مرحوم کی بیوہ کو ،14 حصے  مرحوم کےہر ایک بیٹے کو ،جب کہ 7 حصے  ہر ایک بیٹی کو ملیں گے ۔صورتِ تقسیم یہ ہو گی :(میت )مسئلہ :8/ 128 بیوہبیٹابیٹابیٹابیٹابیٹابیٹابیٹیبیٹیبیٹیبیٹی17161414141414147777یعنی  100  روپے میں سے مرحوم کی بیوہ کو  12.5 روپے ،10.937 روپے ہر ایک بیٹے کو ،جب کہ 5.468 روپے ہر ایک بیٹی کو ملیں گے ۔شرح المجلہ  میں ہے :’’الأموال المشترکة شرکة الملک تقسم حاصلاتها بین أصحابها علی قدر حصصهم". (الكتاب العاشر، الباب الأول، الفصل الثاني: في بيان كيفية التصرف في الأعيان المشتركة، ج:4،ص:14، الْمَادَّةُ :1073، ط:رشیدیة)فتاوی شامی میں ہے :"يقع ‌كثيرا في الفلاحين ونحوهم أن أحدهم يموت فتقوم أولاده على تركته بلا قسمة ويعملون فيها من حرث وزراعة وبيع وشراء واستدانة ونحو ذلك، وتارة يكون كبيرهم هو الذي يتولى مهماتهم ويعملون عنده بأمره وكل ذلك على وجه الإطلاق والتفويض، لكن بلا تصريح بلفظ المفاوضة ولا بيان جميع مقتضياتها مع كون التركة أغلبها أو كلها عروض لا تصح فيها شركة العقد، ولا شك أن هذه ليست شركة مفاوضة، خلافا لما أفتى به في زماننا من لا خبرة له بل هي شركة ملك كما حررته في تنقيح الحامدية."(كتاب الشركة، ج :4،ص :307،ط :سعيد)فقط والله أعلم
                                                  
عنوان: اولاد کی موجودگی میں نواسے اور نواسیوں کی میراث کا حکم
سوال: اگر کسی کے  2بیٹے اور  2بیٹیاں ہیں اور سب شادی شدہ اور بچوں والے ہیں، اگر ایک بیٹی کا انتقال هو جاتا ہے تو جس بیٹی کا انتقال ہوا ہے کیا باپ کی وارثت(یعنی نانا کی ) میں سے بیٹی کے بچوں کو حصّہ ملے گا ؟
جواب: صورتِ مسئولہ میں اگر بیٹی کا انتقال والد کی  زندگی میں ہو ا ہے تو دیگر بیٹے بیٹیوں  کے ہو تے ہوئے،مرحومہ بیٹی کی اولاد کا  شرعا بطورِ وارث  حصہ نہیں ہوگا،اوراگر بیٹی کا انتقال باپ کے انتقال کے بعد ہوا تھا  تو اس صورت میں  مرحومہ بیٹی کی اولاد وارث ہوگی، جس کی تفصیل کے لیے مندرجہ ذیل امور کی وضاحت ضروری ہے:مرحوم کی بیوہ کا انتقال مرحوم سے پہلے ہوا تھا یا بعد میں؟مرحوم بیٹی کا انتقال والد یا والدہ سے پہلے ہوا تھا یا بعد میں؟فقط واللہ اعلم
                                                  
عنوان: 6بیٹیوں 2 بھائی 2 بہن میں میراث کی تقسیم
سوال: مرحوم کے لواحقین میں 6 بیٹیاں 2بھائی 2بہنیں ہیں تو ان کے درمیان وراثت کس طرح تقسیم کریں گے ؟
جواب: صورتِ مسئولہ میں  مرحوم  کے حقوق ِمتقدمہ  یعنی   تجہیز وتکفین کا خرچہ نکالنے کے بعد اگر مرحوم پر کوئی  قرضہ ہے  تو اس کو ادا کرنے  کے بعد  اگر مرحوم   نے کوئی  جائز وصیت کی ہے تو اس کو ایک تہائی سے ادا کرنے کے بعد  باقی منقولہ وغیر منقولہ ترکہ  کو (18)حصوں میں تقسیم کر کےمرحوم کی ہر ایک بیٹی کو 2 حصے اور مرحوم کے ہرایک بھائی کو 2حصے اور مرحوم کے ہر ایک بہن کو 1حصہ ملے گا ۔صورتِ تقسیم یہ ہے :میت (مرحوم)3 / 18بیٹی بیٹی بیٹی بیٹی بیٹی بیٹی بھائی بھائی بہن بہن212222222211یعنی فیصد کے اعتبار سے ہر ایک بیٹی  کو 11.11فیصد  اور ہر ایک بھائی کو 11.11فیصد اور ہرایک بہن کو 5.55 فیصد ملیں گے ۔فقط واللہ اعلم
                                                  
عنوان: 6 بیٹوں اور 2 بیٹیوں میں میراث کی تقسیم
سوال: میری والدہ کی وفات کے بعد میراث میں ہمیں 18 مر لہ زمین اور 7 لاکھ ملے ہیں۔ ہم کل 6 بھائی اور 2 بہنیں ہیں ۔ مہربانی فرما کر شریعت کے مطابق ہر ایک کا حصہ بیان فرما دیں ۔
جواب: صورت مسئولہ میں سائل کی مرحومہ والدہ کے ورثاء میں اگر صرف 6 بیٹے اور 2 بیٹیاں ہیں ،شوہر ،والدین یا دادادادی وغیرہ میں سے کوئی نہیں ہے تو مرحومہ کے ترکہ کی تقسیم کا شرعی طریقہ یہ ہے  سب سے پہلے مرحومہ  کے حقوق متقدمہ، یعنی تجہیز و تکفین (کفن ، دفن)کا خرچہ نکالنے کے بعد اگر مرحومہ  کے ذمہ کوئی قرض ہو تو اسے باقی ترکہ سے ادا کرنے کے بعد اگر مرحومہ  نےکوئی جائز وصیت کی ہو تو اسے باقی ترکہ کے ایک تہائی حصے میں سے نافذ کرنےکےبعد باقی ماندہ کل ترکہ منقولہ وغیر منقولہ کو   14 حصوں میں تقسیم کرکے ہر بیٹے 2  حصے اور ہر بیٹی کو ایک ایک حصہ ملےگا ۔صورت تقسیم یہ ہے کہ:14بیٹا بیٹابیٹابیٹابیٹابیٹابیٹیبیٹی22222211یعنی 100 روپے میں سے ہر بیٹے کو 14.285 روپے اور ہر ایک بیٹی کو  7.142 روپے    ملیں گے ۔فقط واللہ اعلم
                                                  
عنوان: دو بیٹے اور دو بیٹیوں کے درمیان میراث کی تقسیم
سوال: 2 بھائی اور 2 بہنیں  ہیں ، اور ترکہ  زمین 40  کٹھے ہیں، کیسے تقسیم کریں گے؟
جواب: صورت ِ مسئولہ میں اگربھائی بہن سے مراد میت کے بیٹے ،بیٹیاں ہیں اور  میت کے ورثاء میں صرف دو بیٹے   اور دو بیٹیاں ہیں اور کوئی وارث نہیں ہے تو میراث کی تقسیم کا طریقہ یہ ہے کہ سب سے پہلےمیت کےحقوق متقدمہ  یعنی تجہیز وتکفین کا خرچہ نکالنے کے بعد اگر میت پر کوئی قرضہ ہو تو اسے  ادا کرنے کے بعد  اگر میت نے کوئی جائز  وصیت  کی ہو تو اسے  ایک تہائی  مال میں نافذ کرنے کے بعد  کل منقولہ و غیر منقولہ ترکہ کو6 حصوں میں تقسیم کرکے 2 حصے ہر ایک بھائی  کو اور ایک حصہ ہر ایک بہن کو ملے گا۔صورتِ تقسیم یہ ہوگی:میت۔۔۔ مسئلہ : 6بیٹا  بیٹا بیٹیبیٹی2211یعنی فیصد کے اعتبار سے 100 رو پے میں سے 33.3333 روپے کر کے ہر ایک بیٹے   کو اور 16.6666 روپے کر کے ہر ایک بیٹی  کو ملیں گے۔نیز یہ تقسیم اس صورت میں ہے کہ جب میت کے والدین ، دادا، دادی میں سے کوئی موجود نہ ہوں، ورنہ تقسیم اس طرح نہیں ہوگی ،  بصورت دیگر   ورثاء کی مکمل تفصیل لکھ کر دوبارہ سوال ارسال فرمائیں۔فقط واللہ اعلم
                                                  
عنوان: ترکہ کے مکان کی تقسیم
سوال: 1۔ عبداللہ کے والد نے تین بیٹے ، چار بیٹیاں اور ایک اہلیہ کو چھوڑا ہے، وراثت میں صرف دو مکان ہیں، ایک مکان غازی آباد میں جس کی چوڑائی 19 فٹ لمبائی 43فٹ ہے اور ایک مکان مراد آباد میں ہے جس کی چوڑائی 15فٹ لمبائی 55فٹ ہے، وارثوں میں کوئی بھی اتنی وسعت نہیں رکھتا جو دونوں مکانوں کو یا دونوں میں سے کسی بھی ایک مکان کو اپنی طرف لگالے اور ورثاء کو شرعی حصہ تقسیم کر سکے ، جبکہ ورثاء میں سے کچھ وارثین دونوں مکانوں میں سے کسی بھی ایک مکان کو فروخت کرنے پر راضی نہیں ہیں، بلکہ تمام وارثین کا مطالبہ ہے کہ ہمیں دونوں مکانوں میں سے حصہ چاہئے ، چاہے جتنا بھی ہو، تو اس صورت میں تقسیم وراثت کی شکل کیا ہوگی؟2۔واضح ہو کہ عبداللہ کے والد نے چار بیٹیوں میں سے تین بیٹیوں اور ایک بیٹے عبداللہ کی شادی خود کی ، والد کی وفات کے بعد عبداللہ نے ایک بہن اور دو بھائیوں کی شادیاں مکمل اپنے خرچے سے کیں، اور دوسری منزل پر ایک کمرہ بھائی کے لئے اور ایک کمرہ والدہ کے لئے بھی تیار کروایا جس میں کسی سے بھی کوئی تعاون نہ مل سکا۔ اس لیے عبداللہ ان تمام تر ذمہ داریوں ( بہن، بھائیوں کی شادی، تعمیر بالائی کمرے، والدہ ، بہنوں کے حق حقوق، تمام رشتہ داری ، قرابت داری اور برادری میں نو تہ دینے ) کی وجہ سے مال وراثت میں زیادہ کے مستحق ہیں یا نہیں؟نیز والدہ اور بہنوں کا کہنا ہے کہ تینوں بھائیوں میں جو ہم کو سمجھے گا یعنی حق حقوق ادا کرتا ہے اور کرتا رہے گا تو ہمارا حصہ وراثت وہی لے گا۔
جواب: 1۔صورت مسئولہ  میں مذکورہ دونوں مکان اگر قابل تقسیم ہیں  (تقسیم کرنےکےبعد ہر وارث اپنے حصےسےنفع اٹھا سکتا ہے)تو اس صورت میں ان مکانوں کو تقسیم کردیا جائے ،اور اگر قابل تقسیم نہیں ہے تو ان مکانوں  کو فروخت کردیاجائےاور رقم تمام ورثاء میں ان کے حصوں کے بقدر تقسیم کردی جائے ،یا کوئی ایک وارث ان مکانوں کو  اپنی طرف کرلے اور باقی ورثاء کو ان کے حصے کی رقم دیدے۔لیکن اگر ورثاء فروخت نہیں کرنا چاہتے اور نہ کوئی وارث ان مکانوں کو  کو اپنی طرف کرنا چاہتاہے   تو اس صورت میں اختیار ہےکہ باہمی رضامندی سے  یا تو باری مقرر کریں کہ اتنے دن ایک بھائی رہے گا اتنے دن دوسرا بھائی رہے گا،اتنے دن بہن رہے گی ، یا جو بھائی ان  مکانوں میں رہ رہےہیں وہ دیگر ورثاء کے ساتھ ان کےحصہ میں کرایہ کا معاملہ کرلیں ،اور ہر ماہ ان کے حصے کا کرایہ ادا کریں ۔مرحوم کے ترکہ کی تقسیم کا شرعی طریقہ یہ ہے کہ  سب سے پہلے مرحوم کے حقوق متقدمہ، یعنی تجہیز و تکفین (کفن ، دفن)کا خرچہ نکالنے کے بعد اگر مرحوم کے ذمہ کوئی قرض ہو تو اسے باقی ترکہ سے ادا کرنے کے بعد اگر مرحوم نےکوئی جائز وصیت کی ہو تو اسے باقی ترکہ کے ایک تہائی حصے میں سے نافذ کرنےکےبعد باقی ماندہ کل ترکہ منقولہ وغیر منقولہ کو   80حصوں میں تقسیم کر کے مرحوم کی بیوہ کو  10 حصے ، ہر بیٹے کو14 حصے اور ہر بیٹی کو7  حصے ملیں گے ۔صورت تقسیم یہ ہے :میت:8 / 80بیوہبیٹابیٹابیٹابیٹیبیٹیبیٹیبیٹی17101414147777یعنی 100 روپے میں سے بیوہ  کو 12.50 روپے ،ہر بیٹے کو 17.50 روپے اور ہر بیٹی کو 8.75 روپے ملیں گے۔الدرالمختار میں ہے :"وقسم المال المشترک (بطلب أحدھم ان انتفع کل)بحصته (بعد القسمة وبطلب ذی الکثیر ان  لم ینتفع الآخر  لقلة حصته ) وان تضررالکل لم یقسم."(کتاب القسمة 6 / 260 ط:سعید)وفيه أيضا:"دار أو حانوت بين اثنين لا يمكن قسمتها تشاجرا فيه فقال أحدهما لا أكري ولا أنتفع، وقال الآخر أريدذلك أمر القاضي بالمهايأة، ثم يقال لمن لا يريد الانتفاع إن شئت فانتفع، وإن شئت فأغلق الباب."(کتاب القسمة رد المحتار6/ 261ط:سعيد)المبسوط لسرخسی  میں ہے:"ولو ان  بیتاً  فی دارٍ بین رجلین  أراد احدهما قسمته وامتنع  الآخر وهو صغیر لاینتفع   واحد منهما بنصیبه  اذا قسم لم یقسمه القاضی  بینهما ."(کتاب البسوط: 15 / 13ط:دارالکتب  العلمية )تبیین الحقائق میں ہے:"قال - رحمه الله - (ولا تدخل في القسمة الدراهم إلا برضاهم)؛ لأنه لا شركة فيها ويفوت به التعديل أيضا في القسمة؛ لأن بعضهم يصل إلى عين المال المشترك في الحال، ودراهم الآخر في الذمة فيخشى عليها التوى ولأن الجنسين المشتركين لا ‌يقسم فما ظنك عند عدم الاشتراك."(كتاب القسمة، الإجبار على القسمة، ج:5، ص:271، ط:دار الكتاب الإسلامي)فتاوی عالمگیریہ میں ہے:"وإذا كانت في التركة دار وحانوت و الورثة كلهم كبار وتراضوا على أن يدفعوا الدار والحانوت إلى واحد منهم عن جميع نصيبه من التركة جاز لأن عند أبي حنيفة - رحمه الله تعالى - إنما لا يجمع نصيب واحد من الورثة بطريق الجبر من القاضي وأما عند التراضي فذلك جائز."(كتاب القسمة ، الباب الثاني في بيان كيفية القسمة، ج:5، ص:205، ط:دار الفكر)2۔عبد اللہ نے والد کے انتقال کے بعد اپنے بھائیوں  اور بہن کی شادی وغیرہ میں جو خرچے کئے ہیں ان کا حکم یہ ہے کہ اگر خرچہ کرنے سے پہلے ان بھائیوں  اور بہن سے  کوئی معاہدہ ہوا تھا کہ بعد میں یہ پیسے واپس لئے جائیں گے یا میراث کے حصے میں سے وصول کئے جائیں گے تو اس صورت  میں تو عبد اللہ کو  ان بھائیوں اور بہن سے حسب معاہدہ اپنے پیسے  واپس لینے کا حق ہے ۔لیکن اگر ایسا کوئی معاہدہ نہیں ہواتھا تو پھر یہ تبرع ہوا اب کچھ واپس لینے کا حق نہیں ہےاور نہ ہی میراث میں سے  اپنے حصے سے زیادہ پیسے  لینے کا حق ہے، ہاں سب ورثاء رضامندی سے دے دیں تو اپنا اپنا صحیح و جائز ہے۔البتہ عبد اللہ نے  مکان کی دوسری منزل پر جو دو کمرے بھائی اور والدہ کے لیے تیار کروائے  ہیں ، تو اس کا خرچہ وہ اپنی والدہ اور بھائی سے لے سکتا ہے ۔باقی والدہ اور بہنوں کا یہ کہنا تینوں بھائیوں میں سے جو ہمارے حقوق ادا کرے گا تو ہمارا حصہ وراثت وہی لے گا تو اس کا حکم یہ ہے کہ پہلے تو میراث تقسیم کردی جائے اور ہر ایک کو اس کا حصہ دے دیا جائے ،پھر تقسیم کے بعد جو وارث اپنی خوشی سے اپنا حصہ کسی کو دینا چاہے تو اس کی اجازت ہے۔والدہ کے لیے ایک حکم مزید یہ ہے کہ   اگر وہ اپناوراثت کا حصہ اپنی زندگی میں بچوں کو دینا چاہتی ہیں تو  سب کو برابر برابر دیں ،جتنا ایک بیٹے کودیں اتنا ہی ایک بیٹی کو دیں ،بلاوجہ کمی بیشی کرنا یا کسی کو بالکل ہی محروم کرنا شرعا جائز نہیں ہے،البتہ کسی بیٹے یا بیٹی کو  اس کی  خدمت کرنے اور خیال رکھنے  کی وجہ سے دوسروں کو بنسبت زیادہ دے سکتی ہیں۔فتاوی شامی میں ہے:"(ومن بنى أو غرس في أرض غيره بغير إذنه، أمر بالقلع والرد) لو قيمة الساحة أكثر كما مر، (وللمالك أن يضمن له قيمة بناء أو شجر أمر بقلعه) أي مستحق القلع فتقوم بدونهما ومع أحدهما مستحق القلع فيضمن الفضل (إن نقصت الأرض به) أي بالقلع.وفي الرد: (قوله: بغير إذنه) فلو بإذنه، فالبناء لرب الدار، ويرجع عليه بما أنفق، جامع الفصولين من أحكام العمارة في ملك الغير."(کتاب الغصب، مطلب في رد المغصوب، ج:6، ص:194/ 195، ط:سعید)وفيه أيضا:"(عمر دار زوجته بماله بإذنها فالعمارة لها والنفقة دين عليها) لصحة أمرها (ولو) عمر (لنفسه بلا إذنها العمارة له) ويكون غاصبا للعرصة فيؤمر بالتفريغ بطلبها ذلك (ولها بلا إذنها فالعمارة لها وهو متطوع) في البناء...قوله ( عمر دار زوجته الخ ) على هذا التفصيل عمارة كرمها وسائر أملاكها جامع الفصولين . وفيه عن العدة كل من بنى في دار غيره بأمره فالبناء لآمره ولو لنفسه بلا أمره فهو له وله رفعه إلا أن يضر بالبناء فيمنع ولو بنى لرب الأرض بلا أمره ينبغي أن يكون مبترعا كما مر إ هـ…. قوله ( والنفقة دين عليها ) لأنه غير متطوع في الإنفاق فيرجع عليها لصحة أمرها فصار كالمأمور بقضاء الدين ، زيلعي ، وظاهره وإن لم يشترط الرجوع، وفي المسألة اختلاف وتمامه في حاشية الرملي على جامع الفصولين قوله ( فالعمارة له ) هذا لو الآلة كلها له فلو بعضها له وبعضها لها فهي بينهما ط عن المقدسي قوله ( بلا إذنها ) فلو بإذنها تكون عارية ط." (الدر المختار مع رد المحتار، 747/6، سعید)فقط والله أعلم
                                                  
عنوان: ایک کروڑ کی تقسیم
سوال: ایک آدمی ہے،جس کا انتقال ہوگیا ہےاور ورثےمیں ایک گھر چھوڑا ہے، جس کی مالیت ایک کروڑ بنتی ہے اور اس کےدو بیٹے اور ایک بیٹی ہے،   تو اب یہ میراث ان کے درمیان کیسے تقسیم ہوگی؟ اور کتنا کتناحصہ ملے گا؟
جواب: صورتِ مسئولہ میں میت کے حقوقِ متقدمہ یعنی تجہیز وتکفین کا خرچہ نکالنے کے بعد،اگر میت پر کوئی قرضہ ہو تو اس کوکل  مال سے منہا کرنے کے بعد،اگر میت نے کوئی جائز وصیت کی ہوتو اس کوایک تہائی مال سے نافذ کرنے کے بعد،کل  ترکہ منقولہ وغیر منقولہ کو 5حصوں میں تقسیم کرکے،2،2 حصے ہر ایک بیٹے  کو،اور ایک  حصہ بیٹی کو  ملے گا۔صورتِ تقسیم یہ ہے :مسئلہ:5بیٹابیٹابیٹی 221یعنی ایک کروڑ میں سے  ہر ایک بیٹے کو چالیس لاکھ ،اور بیٹی کو بیس لاکھ روپے ملیں گے ۔نوٹ :یہ تقسیم اس وقت ہے جب مرحوم کے بیٹوں اور بیٹی کے علاوہ کوئی دوسرا وارث نہ ہو، اگر میت کے والدین یا بیوی موجود ہو تو جواب مختلف ہوگا، ورثا کی مکمل تعداد لکھ کر دوبارہ  سوال ارسال فرمائیں۔فقط واللہ  اعلم
                                                  
عنوان: میراث اور زندگی میں جائیداد کی تقسیم
سوال: میری بیوی  کا انتقال ہوئے تقریباً پانچ سال ہوگئے ہیں، ان کی ملکیت میں ایک مکان ہے، جس کی مالیت ایک کروڑ روپے پاکستانی ہے ،ورثا میں شوہر ،چار بیٹیاں اور پانچ بیٹے ہیں،شریعت کے مطابق اس گھر کی تقسیم کس طرح ہوگی؟دوسرا سوال یہ ہے کہ میرا ایک گھر ہے، جس کی مالیت اسی لاکھ روپے ہیں ،میں اس کو اپنی زندگی میں مذکورہ اولاد کے درمیان تقسیم کرنا چاہتا ہوں .شریعت کے مطابق اس کی تقسیم کس طرح ہوگی؟
جواب: صورت ِ مسئولہ میں مرحومہ کے ترکہ کی تقسیم کا شرعی طریقہ یہ ہے کہ اگر مرحومہ کے ذمہ کوئی قرض ہو  تو اسے کل ترکہ سے ادا کرنے کے بعد ،اگر مرحومہ نے کوئی جائز وصیت کی ہو تو اسے بقیہ ترکہ کے ایک تہائی سے نافذ کرنے کے بعد کل ترکہ منقولہ وغیر منقولہ کو 56 حصوں میں تقسیم کرکے 14 حصے مرحومہ کے شوہر کو ،6 حصے مرحومہ کے ہر ایک بیٹے کو اور 3 حصے ہر ایک بیٹی کو ملیں گے ۔میت۔۔۔56/4شوہربیٹابیٹابیٹابیٹابیٹابیٹیبیٹیبیٹیبیٹی1314666663333ایک کروڑ روپے میں سے 2500000روپے مرحومہ کے شوہر کو ،1071428.571 روپے مرحومہ کے ہر ایک بیٹے کو اور 535714.285 روپے مرحومہ کے ہر ایک بیٹی کو ملے گا ۔مرحومہ کے کفن دفن کا خرچہ شوہر کے ذمہ واجب ہے ۔در مختار میں ہے :"(واختلف في الزوج والفتوى على وجوب كفنها عليه) عند الثاني (وإن تركت مالا) خانية ورجحه في البحر بأنه الظاهر لأنه ككسوتها".(کتاب الصلاۃ،باب صلاۃ الجنازۃ،ج:2،ص:206،سعید)  اپنی زندگی میں اپنی اولاد کے درمیان تقسیم کرنے کا شرعی  طریقہ یہ ہے کہ   اپنی جائیداد میں سے  اپنے  لیے   جتنا چاہے رکھ لے؛ تاکہ بوقتِ ضرورت کام آئے، اور بقیہ مال اپنی  تمام  اولاد میں برابر تقسیم کردے، یعنی جتنا بیٹے کو دے اتنا ہی بیٹی کو دے،  نہ کسی کو محروم کرے اور نہ ہی بلاوجہ کمی بیشی کرے، ورنہ گناہ گار ہوگا اور اس صورت میں ایسی تقسیم شرعاً غیر منصفانہ کہلائے گی۔البتہ  کسی بیٹے یا  بیٹی کو  کسی معقول وجہ کی بنا پر  دوسروں کی بہ نسبت   کچھ زیادہ  دینا چاہے تو دےسکتا ہے،  یعنی کسی کی شرافت  ودین داری یا غریب ہونے کی بنا پر  یا زیادہ خدمت گزار ہونے کی بنا پر اس کو  دوسروں کی بہ نسبت کچھ زیادہ دے تو اس کی اجازت ہے۔فتاوی شامی میں ہے :"أقول: حاصل ما ذكره في الرسالة المذكورة أنه ورد في الحديث أنه صلى الله عليه وسلم قال: «سووا بين أولادكم في العطية ولو كنت مؤثرًا أحدًا لآثرت النساء على الرجال»، رواه سعيد في سننه وفي صحيح مسلم من حديث النعمان بن بشير: «اتقوا الله واعدلوا في أولادكم»، فالعدل من حقوق الأولاد في العطايا والوقف عطية فيسوي بين الذكر والأنثى، لأنهم فسروا العدل في الأولاد بالتسوية في العطايا حال الحياة. وفي الخانية : و لو وهب شيئًا لأولاده في الصحة، وأراد تفضيل البعض على البعض روي عن أبي حنيفة لا بأس به إذا كان التفضيل لزيادة فضل في الدين وإن كانوا سواء يكره، و روى المعلى عن أبي يوسف أنه لا بأس به إذا لم يقصد الإضرار وإلا سوى بينهم، وعليه الفتوى، و قال محمد : ويعطي للذكر ضعف الأنثى، وفي التتارخانية معزيًا إلى تتمة الفتاوى قال: ذكر في الاستحسان في كتاب الوقف :وينبغي للرجل أن يعدل بين أولاده في العطايا والعدل في ذلك التسوية بينهم في قول أبي يوسف وقد أخذ أبو يوسف حكم وجوب التسوية من الحديث، وتبعه أعيان المجتهدين، وأوجبوا التسوية بينهم وقالوا يكون آثما في التخصيص وفي التفضيل".(کتاب الوقف،ج:4،ص:444،سعید)فقط واللہ اعلم
                                                  
عنوان: موانع ارث
سوال: موانع ارث کی تفصیلات بتائیں ۔
جواب: موانع ارث چارہیں :1۔غلامی،یعنی اگر وارث غلام ہو  ،تو وہ میراث سے محروم ہوگا۔2۔قتل ،یعنی اگر کوئی وارث اپنے مورث کو قتل کردے تو وہ میراث سے محروم ہوجائے گا۔3۔دین مختلف ہو،چنانچہ کافر مسلمان کا وارث نہیں بنے گااسی طرح مسلمان کافر کا وارث نہیں بنے گا۔4۔اختلاف دارین یعنی دار(ملک ) الگ الگ ہو،یہ کافروں کے حق میں ہے ،یعنی اگر کسی کافر کا کوئی  وارث دارالاسلام  میں مرجائے ،یا دارالاسلام میں موجود کا فر کا وارث دارالحرب میں مرجائے تو یہ ایک دوسرے کے وارث نہیں ہوں گے۔مسلمانوں کے حق میں اختلاف دارین وراثت سے مانع نہیں ہے، یعنی اگر کوئی وارث کسی اور ملک میں ہو تب بھی مورث کے انتقال کی صورت میں وہ وراثت کا حقدار ہوگا۔واضح رہے کہ بعض حضرات نےا رتداد یعنی اسلام سے انحراف کو مستقل طور پر مانع ارث میں شمار کیا ہے جبکہ بعض حضرات نے جہالت تاریخ موت اور جہالت تعین وارث اور نبوت کو بھی موانع ارث میں شمار کیا ہے۔مجمع الانہر میں ہے :"ويمنع الإرث الرق وافرا كان أو ناقصا لأن جميع ما في يده من المال فهو لمولاه فلو ورثناه عن أقربائه لوقع الملك لسيده فيكون توريثا للأجنبي بلا سبب وأنه باطل إجماعا والقتل كما مر تفصيله في الجنايات واختلاف الملتين فلا يرث الكافر  من المسلم إجماعا ولا المسلم من الكافر على قول علي وزيد وعامة الصحابة رضي الله تعالى عنهم وإليه ذهب علماؤنا والشافعي كما مر تفصيله واختلاف الدارين حقيقة كالحربي والذمي أو حكما كالمستأمن والذمي أو الحربيين من دارين مختلفين كما مر."(ج:۴،ص؛۴۹۷،ط:دارالکتب العلمیہ بیروت)البحرالرائق میں ہے :"وكذلك اختلاف الدارين سبب لحرمان الميراث لأن الميراث إنما يستحق بالنصرة ولا تناصر عند اختلاف الدارين ولكن هذا الحكم في أهل الكفر لا في حق المسلمين حتى إن المسلم إذا مات في دار الإسلام وله ابن مسلم في دار الهند أو الترك يرث  ، وفي الكافي ثم اختلاف الدارين على نوعين حقيقي كالحربي مات في دار الحرب وله ابن ذمي في دار الإسلام فإنه لا يرث الذمي من ذلك الحربي وكذا لو مات ذمي في دار الإسلام وله أب أو ابن في دار الحرب فإنه لا يرث ذلك الحربي من ذلك الذمي ، وحكمي كالمستأمن والذمي حتى لو مات مستأمن في دارنا لا يورث منه وارثه الذمي."(ج:۸،ص؛۵۵۷،ط:دارالمعرفہ بیروت)فقط واللہ اعلم
                                                  
عنوان: دو بیواؤں اور مطلقہ کا میراث میں حصے کا حکم
سوال: اگر ایک شخص نے اپنی حیات میں اپنے اہل و عیال کے دباؤ میں آ کر اپنی بیوی کو علیحدہ کر دیا ہو،  اور دوسری شادی کر لی ہو ، تو دونوں ازواج کے درمیان وراثت کی تقسیم کیسے ہو گی؟
جواب: صورتِ مسئولہ میں اگر  مذکورہ شخص نے گھروالوں کے دباؤ میں آکر  صرف پہلی بیوی کو علیحدہ کیا تھا، طلاق وغیرہ نہیں دی ، تو اگر مرحوم شوہر کے اولاد نہ ہوتو مرحوم کے میراث میں سے25 فی صداور اگر اولاد موجود ہے تو 12.5 فی صددونوں بیواؤں میں برابر تقسیم ہوگا، اور اگر طلاق دے کر علیحدہ کیا ہو  تو اگر شوہر کا انتقال عدت کے اندر ہوا ہو تو  مطلقہ بیوی میراث کی حق دار ہوگی، اور اگر عدت گزرگئی ہو تو میراث کی حق دار نہیں ہوگی۔فتح القدیر میں ہے:"(وإذا ‌طلق ‌الرجل امرأته في مرض موته طلاقا بائنا فمات وهي في العدة ورثته، وإن مات بعد انقضاء العدة فلا ميراث لها)....(قوله في مرض موته) احتراز عما لو صح من ذلك المرض بعد ما طلقها ثم مات وهي في العدة لا يكون له حكم مرض الموت فلا ترثه، وقيد بالبائن لأن في الرجعي يرثه وترثه في العدة وإن ‌طلق في الصحة لقيام النكاح.قال ابن المنذر: أجمع أهل العلم أن في طلاق يملك الرجعة بعد الدخول يتوارثان في العدة.وأجمعوا أنه لو طلقها في الصحة في كل طهر واحدة ثم مات أحدهما لا يرثه الآخر، وبالعدة لأنها لا ترثه ‌إذا مات بعد انقضائها.....ويعرف من تقييد الإرث بالعدة أنه لو ‌طلق امرأته التي لم يدخل بها في مرض مات فيه لا ترث لأنها لا عدة عليها من ذلك الطلاق، وقيد بغير الرضا، لأنه لو طلقها برضاها لا ترث، ولا بد من قيد كونهما ممن يتوارثان حال الطلاق لأنه تعلق حقها بماله ‌إذا مرض هو إذ ذاك، حتى لو كانت كتابية أو أحدهما مملوكا وقت الطلاق لا ترث، وإن أسلمت في العدة قبل موته أو عتق لا ترث."(‌‌كتاب الطلاق، ‌‌باب طلاق المريض، ج:4، ص:145، ط:دار الفكر)تبیین الحقائق میں ہے:"قال - رحمه الله - (وللزوجة نصفه) أي ‌للزوجة نصف ما للزوج فيكون لها الربع، ومع الولد أو ولد الابن وإن سفل ‌الثمن لقوله تعالى {ولهن الربع مما تركتم إن لم يكن لكم ولد فإن كان لكم ولد فلهن ‌الثمن مما تركتم} [النساء: 12] وإن كن أكثر من واحدة اشتركن فيه لوجهين أحدهما لئلا يلزم الإجحاف ببقية الورثة لأنه لو أعطى كل واحدة منهن ربعا يأخذن الكل إذا ترك أربع زوجات بلا ولد، والنصف مع الولد.والوجه الثاني أن مقابلة الجمع بالجمع تقتضي مقابلة الفرد بالفرد فيكون لواحدة الربع أو ‌الثمن عند انفرادها بالنص، وإذا كثرن وقعت المزاحمة بينهن فيصرف إليهن جميعا على السواء لعدم الأولوية."(كتاب الفرائض، أحوال الزوجة في الميراث، ج:6، ص:233، ط:دار الكتاب الإسلامي)فتاوی عالمگیریہ میں ہے:"قال الخجندي: الرجل إذا طلق امرأته طلاقًا رجعيًّا في حال صحته أو في حال مرضه برضاها أو بغير رضاها ثم مات وهي في العدة فإنهما يتوارثان بالإجماع، وكذا إذا كانت المرأة كتابيةً أو مملوكةً وقت الطلاق فأسلمت في العدة أو أعتقت في العدة فإنها ترث، كذا في السراج الوهاج.ولو طلقها طلاقًا بائنًا أو ثلاثًا ثم مات وهي في العدة فكذلك عندنا ترث، ولو انقضت عدتها ثم مات لم ترث، وهذا إذا طلقها من غير سؤالها، فأما إذا طلقها بسؤالها فلا ميراث لها، كذا في المحيط".(كتاب الطلاق، الباب الخامس في طلاق المريض، ج:1، ص:462، ط:دار الفكر)فتاوی شامی میں ہے:"(فار بالطلاق) خبر من، و (لايصح تبرعه إلا من الثلث فلو أبانها) وهي من أهل الميراث علم بأهليتها أم لا، كأن أسلمت أو أعتقت ولم يعلم (طائعًا) بلا رضاها، فلو أكره أو رضيت لم ترث ولو أكرهت على رضاها أو جامعها ابنه مكرهة ورثت (وهو كذلك) بذلك الحال (ومات) فيه، فلو صح ثم مات في عدتها لم ترث (بذلك السبب) موته (أو بغيره) كأن يقتل المريض أو يموت بجهة أخرى في العدة للمدخولة (ورثت هي) منه لا هو منها لرضاه بإسقاطه حقه. وعند أحمد ترث بعد العدة ما لم تتزوج بآخر. (وكذا) ترث (طالبة رجعية) أو طلاق فقط (طلقت) بائنا (أو ثلاثا) لأن الرجعي لا يزيل النكاح حتى حل وطؤها، ويتوارثان في العدة مطلقًا، وتكفي أهليتها للإرث وقت الموت، بخلاف البائن (وكذا) ترث (مبانة قبلت) أو طاوعت (ابن زوجها) لمجيء الحرمة ببينونته.(قوله: فلو أبانها) أي بواحدة أو أكثر ولم يقل أو طلقها رجعيًا كما قال في الكنز لما قال في النهر، وعندي أنه كان ينبغي حذف الرجعي من هذا الباب؛ لأنها فيه ترث، ولو طلقها في الصحة ما بقيت العدة، بخلاف البائن فإنها لاترثه إلا إذا كان في المرض. وقد أحسن القدوري في اقتصاره على البائن، ولم أر من نبه على هذا اهـ قال ط: والطلاق ليس بقيد، بل كذلك لو أبانها بخيار بلوغه أو تقبيله أمها أو بنتها أو ردته، كما في البدائع، وكأنه كنى به عن كل فرقة جاءت من قبله حموي اهـ لكن هذا في قول الكنز: طلقها، أما قول المصنف: أبانها، لايحتاج إلى دعوى الكناية، (قوله: وهي من أهل الميراث) أي من وقت الطلاق إلى وقت الموت، كما سيوضحه الشارح".(‌‌كتاب الطلاق، ‌‌باب طلاق المريض، ج:3، ص:386، ط:سعيد)فقط والله أعلم
                                                  
عنوان: کیا پنشن صرف بیوی کو ملتی ہے؟
سوال: کیا پنشن صرف بیوی کو ملتی ہے؟
جواب: واضح رہے کہ وفات پانے والے ملازم کو   متعلقہ ادارہ  کی طرف  سے ملنے والی پنشن اور دیگر رقوم کے بارے میں شرعی ضابطہ یہ ہے کہ جورقم اس شخص کو زندگی میں دے دی گئی ہو،اور وفات کے وقت وہ رقم اس کی ملکیت میں موجود  ہو ،تو اس کا حکم یہ ہے کہ وہ تمام رقم  انتقال کے بعد اس شخص کے ترکہ میں شمار ہوکر تمام ورثاء میں ان کے شرعی حصوں کے بقدر تقسیم ہوگی ،اورجو رقم اس شخص کی وفات کے بعد متعلقہ ادارہ کی جانب سےدی جائے ،اور وفات کے وقت مذکورہ رقم اس کی ملکیت میں نہ ہو تو اس  کا حکم یہ ہے کہ متعلقہ ادارہ اس کے جس عزیز کے نام پر وہ رقم جاری کرے ،وہی اس کامالک ہوتا ہے،اوراس رقم میں مرحوم کے دیگر ورثاء کا حق شامل نہیں ہوتا،کیوں کہ وہ رقم متعلقہ ادارہ کی جانب سے خاص اس عزیز کے لیے انعام ہوتا ہے۔لہذا صورت ِمسئولہ میں  اگر پنشن سے مراد وہ رقم ہے، جو پینشن کے نام پر  مرحوم کو ان زندگی میں مل چکی ہے،تو اس میں صرف مرحوم کی بیوہ کا حق نہیں ،بلکہ تمام ورثاء اپنے حصوں کے بقدر اس میں شریک ہوں گے ،اوراگر پنشن سے مراد مرحوم کے انتقال کے بعد ادارہ سے  ملنے والی رقم ہے ،تو اس صورت میں مذکور ہ ضابطہ کے مطابق متعلقہ ادارہ  جس کے نام پر وہ جاری کرے ،وہی اس کامالک ہوگا، اگر ادارہ بیوہ کے نام پینشن جاری کرتا ہے، تو یہ صرف بیوہ کی ہوگی، اس میں دیگر ورثاء کا حق و حصہ نہیں ہوگا۔بدائع الصنائع میں ہے:"لأن الإرث إنما يجري في المتروك من ملك أو ‌حق ‌للمورث على ما قال عليه الصلاة والسلام من ترك مالا أو حقا فهو لورثته."(کتاب الحدود،فصل في شرائط جواز إقامة الحدود، ج:7، ص:57، ط:دار الكتب العلمية)الفقه الإسلامي وأدلته میں ہے:‌‌"الإرث لغة: بقاء شخص بعد موت آخر بحيث يأخذ الباقي ما يخلفه الميت. وفقهاً: ما خلفه الميت من الأموال والحقوق التي يستحقها بموته الوارث الشرعي."(‌‌القسم السادس: الأحوال الشخصية، الفصل الاول، تعریف علم المیراث،ج:10،ص:7697،ط:دار الفکر)امداد الفتاوی میں ہے:"چوں کہ میراث اموالِ مملوکہ میں جاری ہوتی ہے، اور یہ وظیفہ محض تبرع واحسان سرکار کا ہے ، بدونِ قبضہ مملوک نہیں ہوتا ،لہذا آئندہ جو وظیفہ ملے گا اس میں  میراث جاری نہیں ہوگی ،سرکار کو اختیار ہے جس طرح چاہے  تقسیم کردے۔"(کتاب الفرائض، عنوان: عدم جریان میراث در وظیفہ سرکاری تنخواہ ،سوال :427،ج:4،ص:342،ط:مکتبہ دار العلوم کراچی)واللہ اعلم
                                                  
عنوان: لے پالک کا میراث میں حصے کا حکم
سوال: میرے بڑے بھائی کا انتقال ہوگیا ہے،وہ الگ رہتاتھا، اب بھائی کی جائیداد کا علم نہیں ،اور بھابھی بھی کچھ نہیں بتا رہی اولاد نہیں تھی، بھانجے کوگود لیاتھا، اس میں شرعی حکم کیا ہے؟
جواب: صورتِ مسئولہ میں اگر بھائی کا کوئی مال یا جائیداد ثابت ہوجاتی ہے تو ان کی بیوہ کا اس میں  ایک چوتہائی حق ہوگا اورباقی دیگر ورثاء کا حق ہوگا۔   مرحوم نے جس  بھانجے کو گود لیا تھا وہ مرحوم کا شرعی وارث نہیں ہے،  البتہ ورثاء اس کو خوشی سے کچھ دینا چاہیں تو دے سکتے ہیں ۔   نوٹ: ترکہ کی تقسیم کا طریقہ معلوم کرنے کے لیے ورثاء کی تفصیل کے ساتھ سوال دوبارہ  جمع کیا جاسکتا ہے۔ فقط واللہ اعلم
                                                  
عنوان: بیوہ، تین بیٹے اور ایک بیٹی میں ترکہ کی تقسیم
سوال: سن 2012 میں والد صاحب کی وفات ہوئی،  وہ ترکہ میں (املاک بیچ کر) ایک کروڑ ساٹھ لاکھ چھوڑ گئے،  ان کی ایک بیوہ، تین شادی شدہ لڑکوں اور ایک شادی شدہ لڑکی، جو ان دنوں ایک طلاق کے بعد والد کے گھر پر ہی تھی، کو کتنا حصہ ملے گا؟
جواب: صورتِ مسئولہ میں اگر سائل کے والد صاحب کے انتقال کے وقت، ان کے والدین میں سے کوئی حیات نہ تھا، اور مذکورہ افراد (ایک بیوہ، تین بیٹے، اور ایک بیٹی)کے علاوہ کوئی اور وارث (دوسرے بیٹے، بیٹیاں)  نہیں تھے،اسی طرح ان کے بعد اگر  ان کی کسی اولاد یا بیوہ کا انتقال نہیں ہوا ہے،تو  ترکہ کی شرعی تقسیم کا طریقۂ کار یہ ہے ؛ کہ سب سے پہلے والد مرحوم کے حقوقِ متقدمہ یعنی کفن دفن کاخرچہ نکالنے کے بعد اور اگر ان پر کوئی قرض ہو تو اسے ادا کرنے بعد، اور اگر انہوں نے کوئی جائز وصیت کی ہو تو اسے ترکہ کی ایک تہائی سے نافذ کرنے کے بعد، باقی ترکہ کو اس ترتیب سے ان کے شرعی ورثاء میں تقسیم کیا جائے گا؛  کل مال کے آٹھ حصے کرکے بیوہ کو ایک حصہ، تینوں بیٹوں کو دو،  دو حصے اور بیٹی کو ایک حصہ دیا جائے گا۔ صورتِ تقسیم یہ ہے:مرحوم والد:8بیوہبیٹابیٹابیٹابیٹی12221یعنی فیصد کے اعتبار سے بیوہ کو 12.5فیصد، ہر بیٹے کو 25فیصد  اور بیٹی کو  12.50 فیصد ملے گا، اور ایک کروڑ ساٹھ لاکھ  (1،60،00000)  روپے میں سے بیوہ کو بیس لاکھ (  20,00000) روپے، ہر ایک بیٹے کو چالیس لاکھ  (40,00000 )  روپے اور بیٹی کوبیس لاکھ (  20,00000)روپے ملیں گے۔تاہم واضح رہے کہ یہ تقسیم اسی وقت کار آمد ہے، جب کہ ورثاء کی تعداد اور ان کے زندہ یا مردہ ہونے کی تفصیل سوال میں درست درج کی گئی ہو، چناں چہ اگر مرحوم کے  والدین میں سے کوئی اس کے انتقال کے وقت حیات تھا، یا اس کی  مندرجہ بالا اولاد (تین بیٹے، ایک بیٹی) کے علاوہ کوئی اور اولاد بھی تھی، یا مرحوم کی ایک سے زائد شادیاں تھیں اور وہ بیویاں یا ان کی اولادیں مرحوم کی وفات کے وقت زندہ تھیں؛  تو اس کی تفصیل درج کر کے دوبارہ سوال پوچھ لیا جائے، تاکہ درست جواب دیا جاسکے۔ فقط واللہ اعلم
                                                  
عنوان: میراث میں تاخیر کرنا
سوال: میرے والد صاحب نے وفات کے وقت ایک مکان وراثت میں چھوڑا تھا جس میں ہم بھائی اور والدہ رہتے ہیں بہنوں کی شادی ہو گئی تھی ایک بہن کی شادی اسی سال ہوئی ہے اب اس مکان کو ابھی تقسیم نہیں کیا اور والد صاحب کی وفات کو تین سال ہو گئے اب یہ جو تین سال گزرے ہیں ان کا ہم بھائیوں پر گناہ ہے اور اگر ہے تو اس کا ازالہ کیسے ممکن ہے۔
جواب: میراث کی تقسیم میں حتی الامکان جلدی کرنی چاہیے،بغیر کسی سخت مجبوری کے تاخیر کرنا درست نہیں،اس لیے کہ اگر بر وقت میراث کی تقسیم نہ  کی جائے تو آگے چل کر بہت سے مسائل کھڑے ہوجاتے ہیں اور کبھی کبھار وارث کی حق تلفی ہو جاتی ہے جو کہ عظیم گناہ ہے۔لہذا صورتِ مسئولہ میں اس تاخیر والی غلطی کا ازالہ یہی ہے کہ جلد از جلد میراث کی شرعی تقسیم کریں اورشادی شدہ بہنوں سمیت تمام ورثاءکو ان کا حق دےدیں اور اگر ورثاء کے مطالبے کے باوجود تقسیم نہیں کی تھی تو ورثاء سے معافی مانگنا بھی لازم ہے،اور اگر باہمی رضامندی سے مشورہ سے جلدی یا دیر میں فائدہ سب کا ہو تو مزید تاخیر بھی کر سکتے ہیں یا بھائی بہنوں کے حصےکا کرایہ طے کر کے بھی انہیں فائدہ دے سکتے ہیں۔ہدایہ میں ہے : "القسمة في الأعيان المشتركة مشروعة، لأن النبي - عليه الصلاة والسلام - باشرها في المغانم والمواريث، وجرىالتوارث بها من غير نكير، ثم هي لا تعرى عن معنى المبادلة، لأن ما يجتمع لأحدهما بعضه كان له وبعضه كان لصاحبه فهو يأخذه عوضا عما بقي من حقه في نصيب صاحبه فكان مبادلة وإفرازا، والإفراز هو الظاهر في المكيلات والموزونات لعدم التفاوت، حتى كان لأحدهما أن يأخذ نصيبه حال غيبة صاحبه، ولو اشترياه فاقتسماه يبيع أحدهما نصيبه مرابحة بنصف الثمن، ومعنى المبادلة هو الظاهر في الحيوانات والعروض للتفاوت حتى لا يكون لأحدهما أخذ نصيبه عند غيبة الآخر."( کتاب القسمة ، ج:9 ص: 425 ، ط : دار الفكر )فتاوی ہندیہ میں ہے: "دار بين رجلين نصيب أحدهما أكثر فطلب صاحب الكثير القسمة وأبى الآخر فإن القاضي يقسم عند الكل وإن طلب صاحب القليل القسمة وأبى صاحب الكثير فكذلك وهو اختيار الإمام الشيخ المعروف بخواهر زاده وعليه الفتوى." (كتاب القسمة، الباب الثالث في بيان ما يقسم و مالا يقسم و ما يجوز من ذلك و ما لا يجوز۔ ج: 5، ص: 207، ط: رشيدية)فتاوی شامی میں ہے : "(وقسم) المال المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم ‌بطلب ‌كل وعليه الفتوى، لكن المتون على الأول فعليها المعول."( كتاب القسمة، ج:6، ص:260، ط:سعيد)فقط والله أعلم
                                                  
عنوان: ورثاء میں ماں شریک اور باپ شریک بھائی بہن دونوں ہوں تو وارث کون ہوگا
سوال: ایک شخص کی جائیداد  کا وارث، نہ اس کی بیوی ہے اور نہ اولاد ہے، غیر شادی شدہ ہونے کی وجہ سے اور اس کے ماں شریک بہن بھائی بھی ہیں اور باپ شریک بہن بھائی بھی ہیں، اب اس کی وفات کے بعد وراثت کیا صرف ماں شریک بہن بھائیوں کو ملے گی؟ یا باپ شریک بہن بھائیوں کو بھی ملے گی؟
جواب: صورت مسئولہ میں ماں شریک اور باپ شریک بھائی بہن سب وارث ہوں گے ،ماں شریک بھائی بہن اگر ایک ہو تو  کل جائیداد کا چھٹا   حصہ اور ایک سے زائد ہوں تو کل جائیداد کا   ایک تہائی حصہ ملےگا ،اس کے بعد بقیہ جائیداد باپ شریک بھائی بہنوں کو ملےگی ۔جس کا طریقہ ورثاء کی تفصیل بتا کر معلوم کیا جاسکتا ہے۔فتاوی شامی میں ہے:"(و) السدس (للواحد من ولد الأم والثلث لاثنين فصاعدا من ولد الأم) ذكورهم كإناثهم ." (كتاب الفرائض ،رد المحتار6/ 772ط:سعید)وفيه أيضا:"(يحوز العصبة بنفسه وهو كل ذكر) فالأنثى لا تكون عصبة بنفسها بل بغيرها أو مع غيرها (لم يدخل في نسبته إلى الميت أنثى) فإن دخلت لم يكن عصبة كولد الأم فإنه ذو فرض وكأبي الأم وابن البنت فإنهما من ذوي الأرحام (ما أبقت الفرائض) أي جنسها (وعند الانفراد يحوز جميع المال) بجهة واحدة. ثم العصبات بأنفسهم أربعة أصناف جزء الميت ثم أصله ثم جزء أبيه ثم جزء جده (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل ثم أصله الأب ويكون مع البنت) بأكثر (عصبة وذا سهم) كما مر (ثم الجد الصحيح) وهو أبو الأب (وإن علا) وأما أبو الأم ففاسد من ذوي الأرحام (ثم جزء أبيه الأخ) لأبوين (ثم) لأب ...الخ" (كتاب الفرائض ,6/ 773ط:سعيد)فقط والله أعلم
                                                  
عنوان: چار بیٹوں اور چار بیٹیوں میں میراث کی تقسیم
سوال: چھ مرلہ ڈبل سٹوری مکان،والد اور والدہ کی فوتگی کے بعد، چار بھائیوں اور چار بہنوں میں کیسے تقسیم ہوگا؟
جواب: صورتِ مسئولہ میں میت کے حقوقِ متقدمہ یعنی تجہیز وتکفین کا خرچہ نکالنے کے بعد،اگر میت پر کوئی قرضہ ہو تو اس کو کُل مال سے منہا کرنے کے بعد،اگر میت نے کوئی جائز وصیت کی ہو،تو اس کوایک تہائی مال سے نافذ کرنے کے بعد،(جب کہ مرحومین  کے والدین، ان کی وفات کے وقت حیات نہ ہوں )کُل12حصوں میں ،تقسیم کرکے،2،2 حصے کرکے ہر ایک بھائی کو،اور ایک،ایک حصہ کرکے ہر ایک بہن کو ملے گا،صورتِ تقسیم یہ ہوگی:مسئلہ:12بیٹابیٹابیٹابیٹابیٹیبیٹیبیٹیبیٹی22221111یعنی 100 فیصد میں سے16.66 فیصد کرکے ہر ایک بھائی کو،اور8.33فیصد کرکے ہر ایک بہن کو ملے گا۔فقط واللہ  اعلم
                                                  
عنوان: بہن بھائی کی موجودگی میں چچازاد کا حصہ
سوال: ایک بیوہ کو خاوند کی وراثت سے حصہ مل گیا ہے، جب کہ کوئی اولاد نہیں ہے. اب بیوہ کے ورثا میں بیوہ کے مرحوم خاوند کی صرف بہن زندہ ہے اور بیوہ کے بہن بھائی اور چچا زاد زندہ ہیں۔ (جب کہ مرحوم اور بیوہ آپس میں چچا زاد تھے) سوال یہ ہے کہ بہن، چچازاد بھائی اور بیوہ کو مرحوم شوہر کے جائیداد سے حصہ مل چکا ہے اب بیوہ کے فوت ہوجانے پر بیوہ کی وراثت کا تقسیم کار کیا ہے؟ شوہر کی بہن کو ملے گا یا بیوہ کے بہن بھائی کو، یا چچازاد اولاد میں برابر تقسیم ہوگا؟ برائے مہربانی بیوہ کی وراثت کی تقسیم کار واضح فرمائیں ۔
جواب: صورت ِ مسئولہ میں  بیوہ کی  میراث اس کے بہن بھائیوں  میں تقسیم ہوگی ،جس میں بھائیوں کو بہنوں کے مقابلے میں دوگناحصہ ملے گا۔اگر صرف ایک بھائی اور ایک بہن ہے تو بھائی کو دو حصے اور بہن کو ایک  حصہ ملے گا ،اور بہن بھائیوں کی موجودگی میں چچا زاد  محروم ہوں گے ۔فقط
                                                  
عنوان: کیا والدین کے انتقال کے بعد اولاد کو متروکہ مکان کی فروخت سے روکا جا سکتا ہے؟
سوال: ایک آدمی کا گھر ہے، جو اس نے اپنی اہلیہ کے نام کیا ہے، لیکن وہ خالی کر کے اہلیہ کو حوالہ نہیں کیاہے، بلکہ اس کی رہائش بھی اس گھر میں ہے، دونوں کی اولاد بھی ہیں، دونوں میں سے کوئی بھی اولاد کو میراث سے محروم کرنا نہیں چاہتا ہے، لیکن مسئلہ یہ ہے کہ اگر دونوں میں سے کسی ایک کا انتقال ہو جائے اور گھر کو اولاد بیچنا چاہیں، تو ایسی صورت میں دونوں میاں بیوی میں سے جو زندہ ہے وہ بے گھر ہو جائے گا، اب دونوں چاہتےہیں کہ ایسی کوئی جائز صورت بن جائے کہ اولاد بھی میراث سے محروم نہ ہو اور اگر دونوں میں سے کسی کا انتقال ہوجائے تو اولاد گھر کو بھی نہ بیچ سکے تا کہ دوسرا بے گھر نہ ہو، برائے کرم ایسی کسی جائز   صورت  کی طرف رہنمائی فرمائیں۔
جواب: واضح رہے کہ ہر وارث خود اپنے مورث کے انتقال کے بعد اُس  کے  ترکہ کی تقسیم کا مطالبہ کرنے میں حق بجانب ہوتا ہے، چناں چہ  اگر کوئی وارث اپنے مورث کے انتقال پر دیگر ورثاء سے تقسیمِ ترکہ کا مطالبہ کرے تو ایسا کرنا درست ہے۔لہذا صورتِ مسئولہ میں مذکورہ شخص  یا اس کی بیوی کے انتقال کے بعد اس کی میراث (اگر اس پر قرض وغیرہ ہو تو اسے کل مال سے  ادا کرنے اور اس نے جائز وصیت کی ہو تو اسے بقیہ مال کے ایک تہائی سے نافذ کرنے کے بعد)ورثاء میں جلدازجلدمیراث تقسیم کرنا ضروری ہو گا؛ کیوں کہ متروکہ مال میں ورثاء کا حق ہوتاہے،اس لیے میراث کو  ورثاء کے مطالبہ کے باوجود تقسیم  نہ کرنا شرعاً جائز نہیں ۔تاہم اس مشکل سے بچنے کی ایک ممکنہ صورت یہ ہو سکتی ہے کہ میاں بیوی اپنی حیات میں ہی مذکورہ مکان فروخت کر کے اس کی رقم سے دو چھوٹے مکان لے لیں، ایک مکان کا مالک شوہر رہے، دوسرے مکان کی مالک بیوی رہے، ایسا کرنے سے میاں بیوی میں سے  کسی بھی ایک کا انتقال ہو جانے پر دوسرا بے گھر نہ ہو گا۔مجلۃ الاحکام العدلیہ میں ہے :"المادة (1130) إذا طلب أحد الشريكين القسمة وامتنع الآخر فيقسمه القاضي جبرا إن كان المال المشترك قابلا للقسمة وإلا فلا يقسمه."(الکتاب العاشر؛الشرکات،الباب الثانی فی بیان القسمۃ،الفصل الثالث فی بیان قسمۃ الجمع،ص:۲۱۸،نور محمد کتب خانہ)فقط واللہ اعلم
                                                  
عنوان: بیوہ بیٹی اور ماں شریک بھائی ہو تو ترکہ کس طرح تقسیم ہوگا؟
سوال: اگر متوفی کی 56 کنال کی زمین ہو اور اس کی ایک بیٹی اور ایک بیوی ہو ،کوئی سگا بھائی باپ کی طرف سے نہ ہو لیکن ماں کی طرف سے ایک بھائی ہو، متوفی کے مرنے کے وقت اس کے والدین زندہ نہ ہوں۔اس کے 3 چچے ہوں جو فوت ہو گئے ہوں ،لیکن ان کے خاندان ہوں تو جائیداد کی تقسیم کیسے ہو گی؟  مجھے فتویٰ چاہیے ،یہ میرا کیس چل رہا ہے عدالت میں ۔وضاحت: مذکورہ تینوں چچاؤں کاانتقال متوفیٰ سے پہلے ہوچکاتھا۔
جواب: صورت مسئولہ میں چونکہ مرحوم کے ورثا ءمیں صرف بیوہ اور بیٹی موجود ہیں،،چچاؤں کا انتقال چونکہ مرحوم سے پہلے ہوچکا تھا اس لئے ان کا اور ان کی اولاد کا مرحوم کی وراثت میں کوئی حصہ نہیں،نیز چونکہ مرحوم کے ورثاء میں مرحوم کی بیٹی موجود ہے ، اس  لئے مرحوم  کےماں شریک  بھائی کا بھی مرحوم کے ترکے میں کوئی حصہ نہیں۔مرحوم کے ترکے کی تقسیم درج ذیل طریقہ سے کی جائے گی:سب سے پہلے مرحوم کے حقوق  متقدمہ یعنی تجہیز و تکفین کےاخراجات نکال کر اگر مرحوم پر قرضہ ہو اس کو ادا کر  کے اگر مرحوم نے کوئی جائز وصیت کی ہو اس کو ایک تہائی ترکے  سے نکال کر  بقیہ تمام تر کہ کو آٹھ حصوں میں تقسیم کرکے ایک حصہ مرحوم کی بیوہ کو  اور بقیہ سات حصے مرحوم کی بیٹی کو ملیں گے.صورت تقسیم یہ ہے:میت:8بیوہبیٹیماں شریک بھائی14محروم 3 (بعدالرد) یعنی سو روپے میں سے بارہ روپے پچاس پیسے مرحوم کی  بیوہ کو  اور ستاسی روپے پچاس پیسے مرحوم کی بیٹی کو ملیں گے۔سراجی میں ہے:"واما لاولاد الام فاحوال ثلاث....   . ويسقطون بالولد وولد الابن وان سفل وبالاب والجد بالاتفاق".(السراجی فی المیراث،احوال اولاد ام،ص:16و17ط: البشریٰ )فقط واللہ اعلم
                                                  
عنوان: کسی ایک وارث کا ترکہ پرقبضہ کرکے تقسیم نہ کرنے کا حکم
سوال: میرے والد صاحب نے اپنےوالد صاحب کی وراثت یعنی جائیداد شرعی طور پر تقسیم نہیں کی تھی،اب میرے والد صاحب کے انتقال کو22سال ہوگئےہیں ،جب کہ میرے بھائیوں نےبھی وراثت تقسیم نہیں کی ،دوسال پہلے میرے ایک بھائی کابھی انتقال ہوا ہے،اس کی اولاد نہیں ہے،یعنی ہماری جائیداد میں پھوپھی کااور انتقال شدہ بھائی اورپھراس کی بیوہ کاحصہ ہے،لیکن میرے بھائی وراثت کو شرعی طور پر تقسیم نہیں کرنا چاہتے ہیں اورمیں چاہتاہوں کہ ہرحصہ دارکواس کاحصہ ملے،لیکن بھائی ایسانہیں کرناچاہتے،آپ راہنمائی فرمائیں کہ میں اس گناہ سے کیسےبچ سکتاہوں ؟اس صورتِ حال میں میرےلیےکتناحصہ لینا جائز ہوگا؟تاکہ آخرت بھی خراب نہ ہواوراپناجائزحق بھی مجھے ملے،میرے والد کا کوئی سگا بھائی نہیں تھا ،ایک سگی بہن تھی اور ایک سوتیلی بہن تھی۔
جواب: واضح رہے کہ کسی شخص کے انتقال کے بعداس کے ترکہ کی ہرایک چیز  سے اس کے   تمام شرعی ورثاء کا  حق متعلق ہوجاتا ہے، کسی ایک وارث  کاترکہ  پر قبضہ کر کے دیگرورثاء کو ان کاحق نہ دینا ناجائز وحرام ہے،اس وارث پرشرعاً لازم ہوتاہے کہ وہ ترکہ پر سےاپنا ناجائز قبضہ ختم کرکے وہ تمام ورثاء میں شرعی طریقہ سے تقسیم کردے ،ورنہ آخرت میں اس کو ان کا حق ادا کرناہوگا اور آخرت کا معاملہ بہت نازک ہےاور دوسرے کے حق پر ناجائز قبضہ کرنے پر احادیث میں سخت وعیدیں آئی ہیں،ایک حدیث میں ہے کہ رسول اللہ صلی اللہ علیہ وسلم نے فرمایا: جو شخص(کسی کی) بالشت بھر زمین  بھی  از راہِ ظلم لے گا، قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔لہذا صورت مسئولہ میں سائل کے والد نے جو اپنے والد کے ترکہ پر قبضہ کرکے دیگر ورثاء کو ان کا حصہ نہیں دیا تو اس کا یہ فعل شرعاً ناجائز و حرام تھا ،جس کی وجہ سے وہ گناہ گار ہوئے ہیں ،اب ان کے انتقال کے بعد سائل کے بھائیوں کا ترکہ پر قبضہ کرکے اسے شرعی طریقے پر تقسیم نہ کرنا تو ان كا يه فعل بھی شرعاً ناجائز فعل ہے،اور سائل جب اپنے حصے کا مطالبہ کررہا ہےتو ان پر لازم ہے کہ وہ ترکہ کو شرعی طور پر تقسیم کرکے ہر وارث کو اس کا حق ادا کردیں،پہلے دادا کے ترکہ کو ( جس پر سائل کے والد نے قبضہ کیا ہوا تھا)تقسیم کرکے دادا کے ہر ایک وارث کو اس کا حق ادا کردیں ،اس کے بعد اپنے والد کے تمام ترکہ کو (چاہے وہ سائل کے دادا کے ترکہ سے ملنے والا حصہ ہو یا ان کی اپنی کمائی سے حاصل کیا گیا ہو)تمام ورثاء میں شرعی طریقہ سے تقسیم کردیں، ہر وارث کا حصہ معلوم ہونے سے پہلے  سائل کا حصہ بھی معلوم نہیں ہوسکتا ،سائل کو چاہیے کہ وہ اپنے بھائیوں کو اس بات پر آمادہ کرے کہ وہ میراث کو شرعی طریقہ سے تقسیم کرکے ہر ایک وارث کواس کا شرعی حصہ ادا کردیں۔اپنے دادا اور والد کے تمام ورثاء کی تفصیل بھیج کر ہر وارث کا حصہ معلوم کرسکتے ہیں۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين."ترجمہ:" حضرت سعید  بن زید رضی اللہ تعالیٰ عنہ سے روایت ہے کہ رسول اللہ صلی اللہ علیہ وسلم نے فرمایا: جو شخص(کسی کی) بالشت بھر زمین  بھی  از راہِ ظلم لے گا، قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔"(كتاب البيوع ،باب الغصب والعارية، الفصل الأول،254/1، ط:قديمي)بخاری شریف میں ہے:"أن ‌أبا سلمة حدثه: أنه «كانت بينه وبين أناس خصومة، فذكر لعائشة رضي الله عنها، ‌فقالت: ‌يا ‌أبا ‌سلمة، ‌اجتنب ‌الأرض، فإن النبي صلى الله عليه وسلم قال: من ظلم قيد شبر من الأرض طوقه من سبع أرضين."(أبواب المظالم والقصاص،باب إثم من ظلم شيئا من الأرض،431/1،ط:رحمانية)فتاوی عالمگیریہ میں ہے :"ولا يجوز لأحدهما أن يتصرف في نصيب الآخر إلا بأمره ،وكل واحد منهما كالأجنبي في نصيب صاحبه."(کتاب الشرکة ، الباب الأول في بيان أنواع الشركة، 301/2،ط: رشیدیة)فتاوی شامی  میں ہے :"(وقسم) المال المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم بطلب كل وعليه الفتوى، لكن المتون على الأول فعليها للعول (وإن تضرر الكل لم يقسم إلا برضاهم) لئلا يعود على موضوعه بالنقض." (کتاب القسمة، 260/6،ط: سعید)فقط والله أعلم
                                                  
عنوان: ایک بیوہ، دو بیٹے اور دو بیٹیوں میں میراث کی تقسیم
سوال: میرے شوہر کا انتقال ہو گیا ہے اور میرے دو بیٹے اور دو بیٹیاں ہیں میراث کی تقسیم کس طرح کی جائے گی؟
جواب: صورت مسئولہ میں مرحوم شوہر کے ترکہ کی تقسیم کی صورت یہ ہوگی کہ مرحوم کے کفن دفن کے اخراجات اور قرضہ جات کی ادائیگی کے بعد مرحوم نے اگر کوئی جائز وصیت کی ہو تو اسے بقیہ مال کے ایک تہائی ترکہ میں سے نافذ کرنے کے بعد بقیہ جائیداد منقولہ و غیر منقولہ  کو 48 حصوں میں تقسیم کرکے بیوہ کو 6 حصے ، ہر ایک بیٹے کو 14،14 حصے اور ہر ایک بیٹی کو 7،7 حصے ملیں گے۔صورت تقسیم یہ ہے: میت: 48/8بیوہبیٹابیٹابیٹیبیٹی176141477یعنی فیصد کے اعتبار سے بیوہ کو 12.5 فیصد، ہر ایک بیٹے کو 29.16فیصد اور ہر ایک بیٹی کو 14.58فیصد حصہ ملے گا۔(نوٹ: یہ تقسیم اس صورت میں ہے جب کہ مرحوم شوہر کے والدین حیات نہ ہوں اور مرحوم کی ایک ہی بیوہ ہو، بصورت دیگر تقسیم مختلف ہوگی۔)فقط واللہ اعلم
                                                  
عنوان: بیٹوں اور بیٹیوں کی موجودگی میں پوتے اور پوتیاں وارث نہیں ہوتے
سوال: ایک رہائشی مکان جس کے نیچے زچہ و بچہ کلینک بھی ہے ایک بیوہ خاتون کی ملکیت ہے اور اس بیوہ خاتون کے دو بیٹے اور دو ہی بیٹیاں ہیں ۔اب اس بیوہ مالکن کا چھوٹا بیٹا وفات پا گیا ہے اور اس نے ایک بیوہ اور دو بیٹیاں چھوڑی ہیں ۔یہ فوت شدہ شخص اپنی والدہ کی موجودگی میں وفات پا گیا ہے اور اس کی والدہ ابھی حیات ہیں ۔تو معلوم کرنا تھا کہ مندرجہ بالا مکان میں وفات شدہ شخص کی بیوہ اور دو بیٹیوں کا حصہ بنتا ہے کہ نہیں ؟؟
جواب: فوت ہونے والے بیٹے کی بیوہ اور اولاد کا مذکورہ مکان میں کوئی حق وحصہ نہیں ہے ۔اسی طرح والدہ کی وفات کے بعد بھی اس مکان میں فوت شدہ بیٹے کی بیوہ اور اولاد کو میراث نہیں ملے گی کیونکہ وارث وہ شخص ہوتا ہے جو مرنے  والے کی وفات کے وقت زندہ ہو۔اگر والدہ چاہیں  تو فوت شدہ بیٹے کے بچوں اور بیوہ کو  اپنی زندگی میں خوشی سے کچھ دے سکتی ہیں یا پھر ان کے لیے ایک تہائی تک وصیت کرسکتی ہیں۔تکملۃ رد المحتار میں ہے:"لان التركة في الاصطلاح ‌ما ‌تركه ‌الميت من الأموال صافيا عن تعلق حق الغير بعين من الأموال كما في شروح السراجية."(تكملة حاشية ابن عابدين ( قرة عيون الأخيار تكملة رد المحتار )، ‌‌كتاب الفرائض،7/ 350، ط: دار الفكر)فقط واللہ اعلم
                                                  
عنوان: باپ کا اپنےبیٹےکو جائیداد  سے عاق کرنے کا حکم
سوال: باپ اپنےبیٹےکو جائیداد  سے  عاق (بے دخل)کرسکتاہے؟
جواب: واضح رہے کہ عاق  کرنے  کے معنی نا فرمان قرار دینا ہے، اور شرعاً کسی مورث کی طرف سے اپنی زندگی میں اپنے کسی وارث کو میراث سے محروم کردینے کی  کوئی حیثیت نہیں  ہے،  پس والد کا  اپنی اولا د میں سے کسی کو عاق کرنے سے وہ  عاق ( نافرمان ہونے کی وجہ سے) میراث سے محروم نہیں ہوگا،  بلکہ وہ بدستور اس  کی اولاد میں شامل  رہے گا ،اور والد کی موت کے بعدزندہ رہنے کی صورت میں والد   کے ترکہ  میں اپنے شرعی حصہ کا حق دار ہوگا، البتہ وہ والد  کی نافرمانی کی وجہ سے  کبیرہ گناہ  کا  مرتکب  ہے، جس  پر  عنداللہ  اس کامواخذہ ہوگا، بشرطیکہ والد کی زندگی میں ہی معافی تلافی نہ کی ہو۔لہذاصورتِ مسئولہ میں اگر والد نے بیٹے کو اپنی جائیداد سے عاق کردیا ہے،تو شرعا اس عاق کرنے کی کوئی حیثیت نہیں ہے،  والد کی موت کے بعد مذکورہ بیٹا باقی ورثاء کی طرح میراث کا حق دار ہوگا، البتہ اگر والد نے جائیداد میں سے کچھ  دے کر اسے فارغ کردیا ہو، اور اس نے دیگر جائیداد سے دستبرداری ظاہر کی ہو،تو اس صورت میں یہ حق دار نہ ہوگا۔مشکاۃ المصابیح میں ہے:"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه."(کتاب الوصایا، ج:2، ص:926، ط: المكتب الإسلامي - بيروت)التيسير بشرح الجامع الصغير میں ہے:"عن أبي هريرة رضی اللہ عنہ:كل أحد أحق بماله من والده وولده والناس أجمعين) لا يناقضه ‌أنت ‌ومالك لأبيك لأن معناه إذا احتاج لماله أخذه لا أنه يباح له ماله مطلقا."(حرف الكاف، ج:2، ص:210، ط: مكتبة الإمام الشافعي - الرياض)فتاوی شامی میں:"فقال في الخانية: إن الاستحقاق المشروط كإرث ‌لا ‌يسقط ‌بالإسقاط. اهـ ."(‌‌كتاب الوقف، مطلب في الاستدانة على الوقف، ج:4، ص:440، ط: سعید)تکملة رد المحتار  لمحمد علاء الدین   میں ہے: "الإرث جبري لا يسقط بالإسقاط ... الخ."(کتاب الدعوی، باب التحالف، فصل في دفع الدعاوی، ج:8، ص:116، ط: دار الفكر بيروت - لبنان)غمز عيون البصائر في شرح الأشباه والنظائر میں ہے:"قال الجرجاني في الخزانة قال العباس الناطفي: رأيت بخط بعض مشايخنا - رحمه الله - 28 - في رجل جعل لأحد بنيه دارا بنصيبه. 29 - على أن لا يكون له بعد موت الأب ميراث، جاز، وأفتى به الفقيه أبو جعفر محمد بن اليماني أحد أصحاب محمد بن شجاع الثلجي، وحكى ذلك أصحاب أحمد بن أبي الحارق وأبو عمر والطبري (انتهى) والله - سبحانه وتعالى - أعلم."(‌‌كتاب الفرائض، ج:3، ص:286، ط: دار الكتب العلمية)فقط والله أعلم
                                                  
عنوان: دوسرا نکاح کرنے والی بیوہ کا میراث میں حصہ
سوال: اگر عورت کاشوہر مر گیا اور کوئی اولاد نہ ہو تو عورت عدت گزارنے کے بعد دوسرے مرد سے شادی کرلے، اب شادی کے بعد آیا سابقہ خاوند کے وراثت میں حصہ ملے گا یا نہیں ؟
جواب: صورتِ  مسئولہ میں اگر مرحوم کی بیوہ دوسری جگہ شادی کرلے تب بھی اس کا اپنے مرحوم شوہر کی میراث سے حق وحصہ ختم نہیں ہوگا، بلکہ وہ بدستور میراث کی حق دار ہوگی۔اور شوہر کی اولاد نہ ہونے کی صورت میں اس کے ترکے کے چوتھائی حصہ کی وارث ہوگی۔شرح مختصر الطحاوی میں ہے:"(وللمرأة من ميراث زوجها الربع إذا لم يكن له ولد، ولا ولد ابنٍ، فإن كان له ولد، أو ولد ابنٍ، وإن سفل: فلها الثمن).وذلك لقول الله تعالى: {‌ولهن ‌الربع مما تركتم إن لم يكن لكم ولد فإن كان لكم ولد فلهن الثمن مما تركتم}".(شرح مختصر الطحاوي للجصاص، ‌‌كتاب الفرائض، ‌‌باب قسمة المواريث، 4/ 83، الناشر: دار البشائر الإسلامية)فقط واللہ اعلم
                                                  
عنوان: مرحوم کی والدہ کا پینشن جی پی فنڈ اور گریجویٹ فنڈ میں حصہ
سوال: میرے کزن کی دو سال پہلے وفات ہوئی ہے، وہ پی او ایف میں سرکاری ملازم تھے،پس ماندگان میں  والدہ، ایک بیوہ اور چار نابالغ بچے، جن میں تین بیٹیاں اور  ایک بیٹا شامل ہیں۔ بیوہ کی  35000 پینشن ہے۔ جو نقد پیسے بیوہ کو ملے ان کی تفصیل درج ذیل ہے: (91000 جی پی ایف)۔ (5000000 مکان بنانے کے لیے)۔( گریجیوٹی 1200000  )اب مسئلہ یہ دریافت کرنا ہے کہ اس میں سے متوفی کی ماں کا پینشن اور نقد رقم میں سے کچھ حصہ ہے یا نہیں؟متوفی ماں کا اکلوتا سہارا تھا اس کے علاوہ ماں کی کوئی اور سورس آف انکم نہیں ہے۔
جواب: واضح رہے کہ  حکومتی ملازم  جب ریٹائر ہوتا ہے  تو اس کو گریجویٹی اور پینشن کے نام سے کچھ رقم ملتی ہے،یہ رقم تنخواہ کا حصہ نہیں ہوتی، بلکہ  ادارہ کی طرف سے ملازم کے لیے  انعام و عطیہ ہوتی ہے اور اس سے مقصد ملازم کی  خدمت کا اعتراف  اور  اس کی مالی مدد کرنا  ہوتا ہے،یہ رقم  ریٹائرمنٹ کے وقت سے ہی دو حصوں میں تقسیم  کر دی جاتی ہے،اس میں سےکچھ  رقم فوراً  ملازم کو دے دی جاتی ہے، جسے "گریجویٹی"  کہا جاتا ہے اور وہ ملازم کی ملکیت اور ترکہ   شمار ہوکر تمام ورثاء میں ان کے  شرعی حصوں کے تناسب سے تقسیم ہوتی ہے، اور کچھ  رقم    ملازم کو  ہر ماہ  ملتی رہتی ہے  جسے"    پینشن "  کہا جاتا ہے ، پینشن  کی جو رقم زندگی میں مل جائے وہ  بھی مرحوم کا ترکہ شمار ہوکر تمام ورثاء میں ان کے شرعی حصوں کے تناسب سے تقسیم  ہوتی ہے،البتہ   جو رقم  انتقال  کے بعد  ملے،  وہ  نامزد شدہ شخص کی  ملکیت شمار ہوتی ہے  اور  نامزد  نہ کرنے صورت میں جس کو ملے اسی کی ملکیت شمار ہوتی ہےباقی جی پی فنڈ مرحوم کا ترکہ شمار ہوکر تمام ورثاء میں ان کے شرعی حصوں کے تناسب سے تقسیم ہوتا ہے۔لہذا مذکورہ تفصیل کی روسے صورت مسئولہ میں مرحوم کی بیوہ گریجویٹی اور پینشن  کی مد میں ملنے والی رقم  کی مالک ہےوہ ترکہ میں شمار نہیں، اس میں مرحوم کی والدہ کا حصہ نہیں ہے البتہ جی پی فنڈ کی مد میں ملنے والی رقم تمام ورثاء میں ان کے شرعی حصوں کے بقدر تقسیم ہوگی۔الفقہ الاسلامی و ادلتہ میں ہے:‌‌"الإرث لغة: بقاء شخص بعد موت آخر بحيث يأخذ الباقي ما يخلفه الميت. وفقهاً: ما خلفه الميت من الأموال والحقوق التي يستحقها بموته الوارث الشرعي."(الباب السادس : المیراث , الفصل الاول: تعریف علم المیراث جلد 10 ص: 7697 ط: دارالفکر)الدر المختار میں ہے:"(وتتم) الهبة (بالقبض) الكامل."(کتاب الهبة جلد 5 ص: 690 ط: دارالفکر)فقط واللہ اعلم
                                                  
عنوان: بیوہ،دوبیٹوں اور تین بیٹیوں میں میراث کی تقسیم کا طریقہ
سوال: میرے والد کا انتقال ہو گیا ہے ،ان کی ایک بیوی، 2 بیٹے اور 3 بیٹیاں ہیں، وراثت میں 10 لاکھ نقد اور ایک گھر چھوڑا ہے ،جس کی قیمت 15,000,000 (ڈیڑھ کروڑ)روپےہیں،مہربانی فرماکرکس کا کتناحصہ ہے ،بتادیں،اورہماری فیملی کے حساب سے وراثت کی تقسیم کا فارمولا بھی بنادیں تاکہ اگرکوئی اورچیزوراثت میں آتی ہو،توہم خود فارمولاکے حساب تقسیم کرلیں۔
جواب: صورتِ مسئولہ میں آپ کے والدمرحوم کی میراث کی تقسیم کا شرعی طریقہ یہ ہےکہ سب سے پہلے آپ کے والدمرحوم کے حقوقِ متقدمہ یعنی تجہیزوتکفین کا خرچہ نکالنے کے بعد،اگرآپ کے والدمرحوم کے ذمہ کوئی قرض ہو،اس کو اداکرنے کے بعد،اگرآپ کے والدمرحوم نے کوئی جائزوصیت کی ہواس کومابقی مال کے ایک تہائی میں نافذکرنے کے بعدباقی ترکہ منقولہ وغیرمنقولہ کو8حصوں میں تقسیم کرکےمرحوم کی بیوہ کو 1حصہ ،ہرایک بیٹے کو 2حصے،ہرایک بیٹی کو1حصہ ملےگا۔صورتِ تقسیم یہ ہے :8بیوہبیٹابیٹابیٹیبیٹیبیٹی122111فیصدکے حساب مرحوم کی بیوہ کو12.5فیصد،ہرایک بیٹےکو25فیصد اورہرایک بیٹی 12.5فیصدملےگا۔فقط واللہ اعلم
                                                  
عنوان: دو بطن کا مناسخہ
سوال: مرحوم  زید  کی پہلی بیوی سے ایک لڑکی اور  ایک لڑکا ہے، دوسری بیوی سے چار لڑکے دو لڑکیاں ہیں، پہلی بیوی کا انتقال ہوگیاہے  اولاد زندہ ہیں،  دوسری بیوی زندہ ہے تو ان سب کو وراثت میں حصہ ملے گا کہ نہیں ؟توکس کو کتنا ملے گا؟
جواب: صورتِ مسئولہ میں مرحوم زید کے انتقال کے وقت اگر ان کے والدین میں سے کوئی زندہ نہیں تھے تو مرحوم زیدکے ترکے کی تقسیم  کا شرعی طریقہ یہ  ہے کہ سب سے پہلے   مرحوم  کے حقوقِ متقدّمہ یعنی تجہیز وتکفین  کا خرچہ نکالنے کے بعد،  اگر مرحوم کے ذمہ کوئی قرض ہو تو اسے کل ترکہ  سے ادا کرنے کے بعداور اگر مرحوم نے کوئی جائز وصیت کی ہو تو اسے باقی ترکہ کے ایک تہائی  میں سے نافذ کرنے کے بعد  کل ترکہ منقولہ وغیر منقولہ  کو 624 حصے کرکے 39 حصے مرحوم کی زندہ بیوہ کو،84حصے اس کی زندہ بیوی کے ہر ایک بیٹے کو،42 حصے اس کی ہر ایک بیٹی کو،110حصے مرحوم کی مرحومہ بیوی کے بیٹے کو اور55حصے  اس کی بیٹی کو ملیں گے۔صورتِ تقسیم یہ ہے:میت: مرحوم زید، مسئلہ:624/208/8بیوہبیوہبیٹابیٹابیٹابیٹابیٹابیٹیبیٹی بیٹی1713132828282828141414فوت شد398484848484424242میت:مرحومہ بیوی، مسئلہ:3، مف:13بیٹابیٹی212613یعنی 100 روپے میں 6.25روپے مرحوم کی زندہ بیوہ کو،13.461روپے اس کی زندہ بیوی کے ہر ایک بیٹے کو،6.730روپے اس کی ہر ایک بیٹی کو،17.628روپے مرحوم کی مرحومہ بیوی کے بیٹے کو اور 8.814روپے اس کی بیٹی کو ملیں گے۔فقط واللہ اعلم۔
                                                  
عنوان: تین بطن کا مناسخہ
سوال: میرے دادا کا انتقال ہوا، ورثاء میں صرف ایک بیٹا یعنی میرے والد اور ایک بیٹی یعنی میری پھوپھی تھی، دادا کے والدین اور بیوی کا انتقال ان کی زندگی میں ہوچکا تھا۔پھر میرے والد کا انتقال ہوا، ورثاء میں صرف ہم چھ  بیٹے تھے، کوئی بیٹی  نہیں تھی،بیوی کا انتقال والد مرحوم کی زندگی میں ہوگیاتھا۔پھر ایک بیٹے کا انتقال ہوا، اس کے ورثاء میں ایک بیوہ اور پانچ بھائی ہیں، کوئی اولاد نہیں ہے۔ترکہ کی مالیت تقریباً تیس (30) لاکھ روپے ہے، ورثاء میں ہم پانچ بھائی، ایک پھوپھی اور مرحوم بھائی کی بیوہ یعنی بھابھی ہیں، ان کے درمیان دادا کے ترکہ کی تقسیم کس طرح ہوگی؟ اور اس میں میرا اور دوسرے بھائیوں کا، پھوپھی کا  اور  بھابھی کا کتنا کتنا حصہ بنتاہے؟تاکہ میں اسی حساب سے تقسیم کروں اور آخرت میں میرا کوئی مؤاخذاہ نہ ہو۔
جواب: صورتِ مسئولہ میں سائل کے دادا کے ترکہ کی شرعی تقسیم کا طریقہ یہ ہے کہ سب سے پہلے ترکہ میں سے مرحوم کے حقوقِ متقدمہ یعنی تجہیز وتکفین کا خرچہ نکالنے کے بعد، اگر مرحوم کے ذمہ کسی کا قرض ہو تو اس کی اس کی ادائیگی کے بعد اور اگر مرحوم نے کوئی جائز وصیت کی ہو تو باقی ماندہ ترکہ کے ایک تہائی حصہ میں اسے نافذ کرنے کے بعد بقیہ ترکہ منقولہ وغیر منقولہ کو  180 حصوں میں تقسیم کرکے مرحوم دادا کی بیٹی یعنی سائل کی پھوپھی کو 60 حصے، دادا کے پوتے یعنی سائل سمیت پانچوں زندہ بھائیوں کو 23، 23 حصے اور   بھابھی یعنی مرحوم بھائی کی بیوہ کو 5 حصے ملیں گے۔تقسیم کی صورت یہ ہے:مرحوم دادا:3/ 9 / 180بیٹابیٹی21فوت شد3-60مرحوم بیٹا (سائل کا والد):6 (3)۔۔۔۔۔۔مف:2 (1)بیٹابیٹابیٹابیٹابیٹابیٹا111111فوت شد2020202020مرحوم پوتا (یعنی سائل کا بھائی):4/ 20۔۔۔۔۔۔۔مف:1بیوہبھائی بھائیبھائیبھائیبھائی13533333یعنی فیصد کے اعتبار سے مرحوم کی بیٹی (سائل کی پھوپھی) کو 33.333 فیصد، مرحوم کے پانچ پوتے یعنی سائل سمیت پانچوں زندہ بھائیوں میں سے ہرایک کوکو12.777 فیصد اور بھائی یعنی مرحوم بھائی کی بیوہ کو 2.777 فیصد ملے گا۔فقط واللہ اعلم
                                                  
عنوان: بیٹوں کی موجودگی میں پوتوں کو حصہ نہیں ملے گا
سوال: والد سے پہلے اگر بیٹا مر جائے تو اس کے بیٹوں کو جائيداد میں حصہ کیوں نہیں ملتا؟
جواب: واضح رہے کہ شریعت نے  حقِ وراثت کا مدار  قوتِ قرابت داری پر رکھا  ہے، اللہ رب العزت نے ورثہ اور ان کے احوال وسہام کی تفصیل بتانے کے بعد واضح انداز میں فرمادیا ہے :آبَاؤُكُمْ وَأَبْنَاؤُكُمْ لَا تَدْرُونَ أَيُّهُمْ أَقْرَبُ لَكُمْ نَفْعًا فَرِيضَةً مِّنَ اللَّهِ إِنَّ اللَّهَ كَانَ عَلِيمًا حَكِيمًا ﴿النساء: ١١﴾”تمہارے باپ دادا اور بیٹے تم نہیں جانتے کہ نفع رسانی کے لحاظ سے کون سا رشتہ تم سے زیادہ قریب ہے (اللہ تعالی کی حکمتِ بالغہ ہی اس کا فیصلہ کرسکتی ہے)اللہ تعالی نے یہ حصے ٹھہرادیے ہیں اور وہ (اپنے بندوں کی مصلحت کا) جاننے والا ہے(اپنے تمام احکام میں) حکمت والا ہے“۔پس میت کے ساتھ رشتہ میں جو زیادہ قریب ہوگا وہ استحقاقِ وراثت میں مقدم بھی ہوگا، اور اس کی موجودگی میں دیگر وہ رشتہ دار جو قرابت داری میں دور ہوں گے وہ محروم قرار پائیں گے،بیٹا چوں کہ پوتے کے مقابلہ میں اقرب (زیادہ قریب) ہے؛ اس لیے اصولاً وہی مستحق وراثت ہے؛ البتہ اگر میت کی وفات کے وقت اس کا کوئی بیٹا حیات نہ ہو اور پوتے پوتیاں حیات ہوں تو پوتے پوتیاں اس کے وارث بنتے؛ کیوں کہ اب ان سے اقرب کوئی موجود نہیں،لہذا پوتا علی الاطلاق محروم نہیں ہوتا، بلکہ اس وقت محروم ہوتا ہے جب کہ دادا کی دیگر مذکر اولاد موجود ہو۔ یہ تو  شریعت کا قانون  ہے۔البتہ انسان کو اپنی زندگی میں آثارِ موت ومرضِ وفات سے پہلے اپنے کل مال میں تصرف کا حق حاصل ہے، نیز موت کے بعد ایک تہائی مال کی وصیت کا حق بھی حاصل ہے، لہٰذا جو رشتہ دار شرعی طور پر وارث نہ بن رہے ہوں لیکن وہ مستحق و ضرورت مند ہوں تو آدمی اپنی زندگی میں انہیں ہبہ کرسکتاہے اور مرنے کے بعد ایک تہائی ترکے کے اندر اندر ان کے لیے وصیت بھی کرسکتاہے۔ لہٰذا ایسی صورت میں اخلاقی طور پر دادا کی یہ ذمہ داری بنتی ہے کہ وہ پوتوں کی گزر بسر کے لیے کوئی انتظام کرکے جائے، خواہ وہ رجسٹرڈ وصیت کی شکل میں ہو یا زندگی میں ہبہ کے ذریعہ ہو۔ نیز چچا کا بھی یہ فرض ہے کہ وہ اپنے بھتیجوں اور بھتیجیوں کے ساتھ شفقت وہم دردی اور ایثار کا معاملہ کرے، اور یتیموں کی کفالت کے متعلق جو بشارتیں آئیں ہیں ان کا مستحق بنے۔ لہٰذا یہ کہنا درست نہیں ہوگا کہ شریعت نے یتیم پوتے، پوتی کے حقوق کا خیال نہیں رکھا ہے، بلکہ یہ اسلامی احکام کا حسن ہے کہ ہر ایک کو اپنی حیثیت کے مطابق اس کا حق دیا گیاہے۔البسوط للسرخسی میں ہے:"وهذا الباب لبيان من هو عصبة بنفسه وهو الذكر الذي لا يفارقه الذكور في نسبة إلى الميت فأقرب العصبات الابن، ثم ابن الابن، وإن سفل، ثم الأب، ثم الجد أب الأب، وإن علا، ثم الأخ لأب وأم، ثم الأخ لأب، ثم ابن الأخ لأب وأم، ثم ابن الأخ لأب، ثم العم لأب وأم، ثم العم لأب، ثم ابن العم لأب وأم، ثم ابن العم لأب ثم عم الأب لأم، ثم عم الأب لأب، ثم ابن عم الأب لأب وأم، ثم ابن عم الأب لأب، ثم عم الجد هكذا والأصل فيه قوله - عليه الصلاة والسلام - «ما أبقت الفرائض فلأولى رجل ذكر» معناه فلأقرب رجل ذكر."(کتاب الفرائض،باب اصحاب المواریث،ج29،ص174،ط؛دار المعرفۃ)الہذب فی علم اصول الفقہ المقارن میں ہے:"وأمثلة وقوع الإجماع كثيرة، ومنها:1 - الاجماع على حرمة شحم الخنزير كلحمه.2 - الإجماع على ‌حجب ‌ابن ‌الابن بالابن.....الخ."(‌‌المطلب الثاني في إمكان الإجماع،ج2،ص847،ط؛مکتبۃ الرشد)فقط واللہ اعلم
                                                  
عنوان: میت کے بھائی اور بھتیجے ہوں تو بھائی کو حصہ ملے گا
سوال: اگر چاچا  کی وفات ہوجائے اور  اس کی اولاد نہ ہو اور نہ والد ہو مگر ایک بھائی ہو اور ایک بھائی فوت شدہ ہو  اور اس فوت شدہ بھائی کے بچے ہوں تو کیا ان بچوں کو میراث ملے گی؟
جواب: صورت مسئولہ میں اگر میت کے انتقال کے وقت اس کے والد حیات نہ ہوں،  اس کی اولاد بھی نہ ہو ،   اس  کا ایک بھائی زندہ ہو اور فوت شدہ بھائی کی اولاد  (بھتیجے ؍ بھتیجیاں)ہوں  تو زندہ بھائی کو میراث میں حصہ ملے گا اور فوت شدہ بھائی کے بیٹے محجوب ہوں گے (یعنی ان کو حصہ نہیں ملے گا)۔فتاوی شامی میں ہے:"(و) الثاني (أن من أدلى بشخص لا يرث معه) كابن الابن لا يرث مع الابن "(كتاب الفرائض، فصل في العصبات، ج6، ص780، سعيد)فقط والله أعلم
                                                  
عنوان: کچھ دے کر کسی وارث کو میراث سے دستبردار کرنا
سوال: ایک آدمی کی دو بیویاں ہیں اور اس نے ایک بیوی کو کچھ رقم ( مثلاً پانچ لاکھ روپے کے عوض)  اس شرط پر صلح کی کہ میری ( شوہر ) کی میراث میں سے کچھ نہیں ملے گا ، اس کا کیا حکم ہوگا ؟
جواب: صورتِ مسئولہ  میں  اگر شوہر نے دو بیویوں میں سے ایک کو کچھ رقم دے کر  یہ معاہدہ کیا ہے کہ اسےشوہر کے انتقال کے بعد اس کی میراث سے کچھ نہیں ملے گا اور بیوی اس  بات پر راضی تھی تو یہ درست ہے، بعد میں اسے شوہر کے انتقال کے بعد زندہ رہنے کی صورت میں شوہر کی میراث سے کچھ نہیں ملے گا۔  اور اگر بیوی رضامندنہیں تھی اور رقم بھی نہیں لی تو پھر بیوی شوہر کی میراث سے محروم  نہیں ہو گی، اور وہ  شوہر کے انتقال کے بعد  دیگر ورثاء کی طرح اپنے شرعی حصہ کی حق دار ہو گی۔ تکملة رد المحتار علی الدر المختار میں ہے:"الإرث جبري لَايسْقط بالإسقاط".(کتاب الدعوی،ج: 7، صفحہ: 505، ط: سعید)الأشباه والنظائر میں ہے: "لو قال الوارث: تركت حقي لم يبطل حقه؛ إذ الملك لايبطل بالترك".(ما یقبل الإسقاط من الحقوق وما لا یقبله، ص: 309، ط: قدیمی)فقط والله أعلم
                                                  
عنوان: باپ کی پنشن لینا
سوال: والد صاحب نے وفات سے پہلے کہا تھا کہ میری وفات کے بعد میری پنشن لیتی رہنا جب تک آتی رہے،  تو کیا پنشن نکالنا جائز ہے؟
جواب: والدکے انتقال کے بعد پنشن لینے کا مطلب اگر یہ ہے  کہ  ادارے والوں کو  سائلہ کے والد صاحب کی وفات کا علم  ہو اور ادارے کا ضابطہ کسی ایک فرد کے نام پنشن جاری کرنا ہے، تو ادارے کے ضابطے کے مطابق جو پنشن کا مستحق ہو، اسے نامزد کرنا جائز ہوگا، اس کے بعد ادارہ  جسے پنشن جاری کرے وہی اس رقم کا مالک ہوگا، اس رقم میں دیگر ورثاء کا شرعی حق نہیں ہوگا۔اور اگر یہ مطلب ہے کہ حکومت  سائلہ کے والد کو  زندہ سمجھ کر پنشن کی رقم دے رہی ہے اورآپ وہ وصول کریں  گی، جب کہ حکومت کے قانون کے مطابق یہ درست نہیں، تو ایسا کرنا دھوکا دینا ہے، اس  طرح ھوکے  سے پینشن لیناجائز نہیں ہے۔ تاہم پنشن کی وہ رقم جو ان کی زندگی میں ان کے پاس جمع تھی،  ان کا لینا جائز ہے، لیکن وہ رقم مرحوم کے  تمام ورثاء میں تقسیم ہوگی۔فتاوی محمودیہ میں ہے:"قانونی اعتبار سے جو مستحق ہو،پنشن اسی کو ملے گی۔"       (فتاوی محمودیہ(20/ 404)، ط. جامعہ فاروقیہ کراچی)امداد الفتاوی میں  ہے:"چونکہ میراث اموالِ مملوکہ میں جاری ہوتی ہے اور یہ وظیفہ محض تبرع واحسان سرکار کا ہے  بدونِ قبضہ مملوک نہیں ہوتا ،لہذا آئندہ جو وظیفہ ملے گا اس میں  میراث جاری نہیں ہوگی ،سرکار کو اختیار ہے جس طرح چاہے  تقسیم کردے۔"(امداد الفتاوى  (4/ 342)، ط. مکتبہ دار العلوم کراچی)فقط واللہ اعلم
                                                  
عنوان: میراث کی تقسیم میں ٹال مٹول کرنا
سوال: میرےدادا صاحب نے وراثت شرعی طریقہ سے تقسیم کی یانہیں، مجھے علم نہیں،  لیکن میرے والد صاحب نے وراثت شرعی طریقہ سے تقسیم نہیں کی اور اب بیس  سال  ان کے انتقال کے ہوگئے،  لیکن ہمارے  بھائیوں نے بھی وراثت تقسیم نہیں کی،ہم 6 بھائی تھے 2  سال پہلے ایک بھائی کابھی انتقال ہو چکا ہے اس کی بیوہ  ہے  بچے نہیں ہیں۔اب مسئلہ یہ ہےکہ میرےبھائی بھی وراثت کو شرعی طریقہ سے تقسیم نہیں کر رہے،  باربار بولنےکےباوجود،اورمیں شرعی طریقہ سے وراثت تقسیم کرناچاہتاہوں،  لہذا  مجھےکیاکرناچاہےاور تھوڑا سا حصہ لےکرباقی چھوڑ دینا چاہے یااورکوئی طریقہ ہے؟ راہ نمائی فرمائیں!
جواب: واضح رہے کہ مورِث کے انتقال کے بعد اس کی تمام مملوکہ چیزوں میں  مرحوم کے تمام شرعی  ورثاء اپنے  شرعی حصوں کے حق دار ہوتے ہیں، مرحوم کے انتقال کے بعد ترکہ تقسیم کر کے ورثاء کو حصہ نہ دینا جائز نہیں ہے، حدیث مبارکہ میں اس پر بہت سخت وعیدیں وارد ہوئی ہے۔ حضرت سعید  بن زید رضی اللہ تعالیٰ عنہ فرماتے ہیں رسول اللہ  صلی اللہ علیہ وسلم  نے فرمایا؛ جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔ "   ایک اور حدیثِ مبارک میں ہے۔ حضرت انس رضی اللہ تعالیٰ عنہ فرماتے ہیں : رسول اللہ  صلی اللہ علیہ وسلم نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔صورت مسئولہ میں سائل اور بھائیوں  کو چاہیے کہ وہ جائیداد ورثاء میں ان کےشرعی حصوں کے مطابق تقسیم کریں،کسی ایک  وارث کا تمام جائیداد پر قابض ہونا جائز نہیں ہے، لہذا سائل کو چاہیے کہ وہ بھائیوں کو اس بات پر امادہ کریں کہ وہ جائیداد کو شرعی طریقہ پر تقسیم کر کے ہر ایک وارث کو اس کا حصہ دے دیں، اگر تقسیم کر لیتے ہیں تو فبہا اور اگر تقسیم نہیں کرتے تو  سائل اپنے حصہ کا مطالبہ کر سکتا ہے۔ نیز شرعی طور پر   اپنے حصے کے بقدر یا اپنی  خوشی ورضامندی سے کچھ لے کر باقی سے دستبرار ہونا چاہے تو ہو سکتا ہے۔حدیث شریف میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين»".(مشکاۃ المصابیح ،  باب الغصب والعاریة، ج: 1، ص: 254،  ط: قدیمی كتب خانه)وفیہ ایضاً:"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة» . رواه ابن ماجه". (مشکاۃ المصابیح باب الوصایا، الفصل الثالث،ج:1، ص: 266، ط: قدیمی كتب خانه)فقط واللہ اعلم
                                                  
