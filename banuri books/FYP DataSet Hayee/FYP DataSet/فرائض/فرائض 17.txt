عنوان: میت کے بعد بجلی کے بل اور مکان ٹرانسفر کرنے کے اخراجات وغیرہ ورثاء میں کیسے تقسیم ہوں گے؟
سوال: مورث  کے مرنے کے بعد ترکہ میں قرضہ آگیا، مثلًا گیس  و  بجلی  کے  بل،  مکان  ٹرانسفر کرانے  کا خرچہ، وغیرہ تو یہ قرضہ تمام ورثا کے حصوں سے نکالا جائے گا یا جو استعمال کرنے والے ہیں، گھر  میں موجود ہیں، ان کے حصے سے؟کیوں کہ میت کی ایک بیٹی کی شادی ہو چکی ہے  تو اس بیٹی نے گیس بجلی استعمال نہیں کی ہے،  ایسی صورت میں قرضہ کی ادائیگی کن کے حصوں سے کی جائے گی؟
جواب: صورتِ  مسئولہ میں  جن اشیاء کا تعلق استعمال سے ہے،  ان کا خرچہ اصلاً استعمال کرنے والے کے ذمے  ہے مثلاً بجلی و گیس وغیرہ ۔ اگر مورث زندگی میں ایسی چیزوں کے خرچے خود اٹھاتا تھا اور ساتھ رہنے والوں سے نہیں لیتا تھا تو یہ اس کا احسان تھا، تاہم اس کے انتقال کے بعد  ایسی اشیاء کے جو اخراجات ہوں، وہ استعمال کرنے والوں ہی کے ذمے  ہیں۔اور جن اشیاء کا تعلق استعمال سے نہیں ہے، بلکہ مورث کی مملوکہ چیزوں سے ہے، مثلاً مکان ٹرانسفر کرانے کا خرچہ،  وہ تمام ورثاء کے حصوں سے ادا کیا جائے گا۔ فقط واللہ اعلم
                                                  
عنوان: بیوہ اور اولاد کا حصہ
سوال: والد کے انتقال کے بعد وراثت میں والدہ اور بہن بھائیوں میں وراثت کی تقسیم کی شرح کیا ہوگی؟
جواب: صورتِ مسئولہ میں مرحوم  کے  ترکہ میں سے اولاً  تجہیز وتکفین کے اخراجات ادا کیے جائیں گے، اگر مرحوم کے ذمہ کوئی قرضہ ہو تو اُس کو ادا کیا جائے گا،پھر  مرحوم کے کُل ترکہ کا آٹھواں حصہ یعنی ساڑھے بارہ فیصد مرحوم کی بیوہ کو دیا جائے گا،  اس کے بعدبقیہ ترکہ بیٹوں اور بیٹیوں میں اس طرح تقسیم کر دیا جائے کہ بیٹوں کو دُگنا دیا جائے اور بیٹیوں کو بیٹوں کے  حصے کا آدھا دیا جائے۔ یہ اُس وقت جب مرحوم کے والدین حیات نہ ہوں، اگر مرحوم کے والدین حیات ہوں تو اولاد سے پہلے  اُن میں سے ہر ایک کو کُل ترکہ کا  چھٹا حصہ ملے گا۔ فقط واللہ اعلم
                                                  
عنوان: دو بیوہ، ایک بیٹی اور ایک بھائی میں میراث کی تقسیم
سوال: متوفی کی بیٹی ، بھائی اور 2 بیواؤں کا حصہ بتائیں!
جواب: صورتِ مسئولہ میں مرحوم  کی میراث کی تقسیم کا شرعی طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ  کو 16 حصوں میں تقسیم کرکے ایک، ایک حصہ ہر بیوہ کو، 8 حصے بیٹی کو اور  6  حصے بھائی کو ملیں  گے۔یعنی فیصد کے اعتبار سے 6.25% ہر بیوہ کو، 50.00% بیٹی کو اور 37.50% بھائی کو ملے گا۔نوٹ : یہ تقسیم اس وقت ہے جب کہ متوفی کی وفات کے وقت اس کا کوئی بیٹا یا والدین حیات نہ ہوں۔ فقط واللہ اعلم
                                                  
عنوان: بیوہ، تین بیٹیاں اور بھائی میں ترکہ کی تقسیم
سوال: بیوہ،  3بیٹیاں،  1سگابھائی  اور  2سوتیلےبھائی  اور  2سوتیلی بہنیں ہیں، ترکہ کی تقسیم کیسے ہوگی؟
جواب: صورتِ  مسئولہ میں  ذکر کردہ ورثاء کی تفصیل اگر واقعہ کے مطابق اور درست ہے  تو   مرحوم  کے  ترکہ  کی تقسیم کا شرعی طریقہ یہ ہے کہ مرحوم کے ترکہ میں سے اس کے حقوقِ متقدمہ یعنی تجہیز وتکفین کے اخراجات نکالنے کے بعد، مرحوم کے ذمہ اگر کوئی قرض ہو تو  اسے مرحوم کے کل  ترکہ میں سے ادا کرنے بعد، مرحوم نے اگر کوئی  جائز وصیت کی ہو تو اسے ایک  تہائی ترکہ میں سے نافذ کرکےباقی کل منقولہ وغیر منقولہ  ترکہ  کو  72 حصوں میں تقسیم کرکے مرحوم  کی بیوہ کو 9 حصے، مرحوم کی ہر ایک بیٹی کو 16، 16 حصے کرکے اور مرحوم کے سگے بھائی کو 15 حصے ملیں گے۔یعنی مثلًا  100 روپے  میں سے مرحوم کی بیوہ کو  12.50 روپے، مرحوم کی  ہر ایک بیٹی کو   22.22  روپے اور  مرحوم کے  سگے  بھائی کو    20.83 روپے ملیں گے۔باقی سگے بھائی کی موجودگی میں سوتیلے بھائی بہن   (یعنی باپ شریک بھائی بہن) وارث نہیں ہوں گے، اور اگر سوتیلے سے مراد ماں شریک بہن بھائی ہیں تو مذکورہ صورت میں بیٹیوں کی وجہ سے ان کا حصہ نہیں ہوگا۔ فقط واللہ اعلم
                                                  
عنوان: والدہ کی زندگی میں والد کی میراث تقسیم کرنے کا حکم
سوال: والد کا انتقال ہوگیا ہے، والدہ حیات ہیں،  اب کیا میراث تقسیم ہوگی یا نہیں ؟
جواب: صورتِ  مسئولہ میں والد کے انتقال کے بعد اگر ورثاء میں سے کوئی اپنا حصہ لینا چاہے تو   مرحوم والد کی میراث کی تقسیم لازم ہے، خواہ ابھی والدہ زندہ ہوں۔ فقط واللہ اعلم
                                                  
عنوان: کلالہ کی تعریف
سوال: کلالہ کسے  کہتے ہیں؟  تفصیل ذکرکریں!
جواب: "کلالہ"  کی تفسیر میں  اختلاف ہے کہ یہ میت کا وصف ہے یا ورثاء کو کہا جاتا ہے یا  ترکہ کو، لیکن "کلالہ"  کی جو تعریف معروف ہے اُس کے مطابق  "کلالہ "  سے مراد وہ میت  ہے  جس کے ورثاء میں اصول  و فروع میں  سے کوئی موجود نہ ہو یعنی اُس کے  والد  دادا اور بیٹے پوتوں میں سے کوئی موجود نہ ہو۔تفسير الزمخشري = الكشاف عن حقائق غوامض التنزيل (1/ 485):"فإن قلت:ما الكلالة؟ قلت: ينطلق على ثلاثة على من لم يخلف ولداً ولا والداً، وعلى من ليس بولد ولا والد من المخلفين، وعلى القرابة من غير جهة الولد والوالد."المبسوط للسرخسي (17/ 53):"والكلالة من ليس له ولد ولا والد."البحر الرائق شرح كنز الدقائق ومنحة الخالق وتكملة الطوري (8/ 566):"واختلفوا في الكلالة هل هي صفة للميت أو للورثة أو للتركة ؟"الفقه الإسلامي وأدلته (10/ 430):"وفي الأثر: «الكلالة: من ليس له ولد، ولا والد».وولد الابن داخل في الولد، لقوله تعالى: {يا بني آدم} [الأعراف:31/7] والجد داخل في الوالد، لقوله تعالى: {كما أخرج أبويكم من الجنة} [الأعراف:27/7]."فقط واللہ اعلم
                                                  
عنوان: بھتیجی اور چچازاد بہن ہوں تو میراث بھتیجی کو ملےگی
سوال: کلالہ کی وفات کے بعد بھتیجی اور چچازاد بہن ہو تو میراث کیسے تقسیم ہوگی؟
جواب: واضح ہو کہ بھتیجی اور چچازاد بہن کا تعلق میراث میں "ذوی الارحام" سے ہے اور فقہاء کرام نے ذوی الارحام کی جو چار قسمیں بیان کی ہیں، ان میں سے بھتیجی کا تعلق تیسری قسم اور چچازاد بہن کا تعلق چوتھی قسم سے ہے۔ نیز تیسری قسم کو چوتھی قسم پر مقدم کیا جائے گا لہذا صورتِ مسئولہ میں بھتیجی کی موجودگی میں چچازاد بہن کا صہ نہیں ہے، تمام میراث بھتیجی کو ملے گی۔الدر المختار وحاشية ابن عابدين (رد المحتار) (6 / 794):(ثم) جزء أبويه وهم (أولاد الأخوات) لأبوين أو لأب وأولاد الإخوة والأخوات لأم وبنات الإخوة لأبوين أو لأب وإن نزلوا ۔۔۔ (ثم) جزء جديه أو جدتيه وهم (الأخوال والخالات والأعمام لأم والعمات وبنات الأعمام وأولاد هؤلاء ۔فقط واللہ اعلم
                                                  
عنوان: فتویٰ نمبر 144211200103 کے سوال کی وضاحت کے بعد جواب
سوال: میں یہ سوال پہلے بھی کر چکا ہوں مگر شاید صحیح نہ بتا سکا تھا ۔ اس سوال میں جو گھر ہے وہ اس شخص کی ذاتی ملکیت ہے جو کہ اس نے اپنی ذاتی کمائی ہوئی رقم سے خریدا تھا ، والد کی طرف سے وراثت میں نہیں ملا۔ یہ شخص شادی شدہ ہے اور اپنے گھر میں بیوی اورنابالغ بیٹی کے ساتھ رہتا ہے۔ اس کے علاوہ اس کے دو چھوٹے بھائی بھی ہیں جو صاحبِ اولاد ہیں اور والدہ بھی حیات ہیں ۔بھائیوں کو اس شخص نے اسٹامپ پیپر پر لکھ کر دے دیا ہے کہ اس کی جائیداد جس میں ایک گھر ہے جس کی مالیت تقریبًا ایک کڑور چالیس لاکھ ہے اس سے اس کے بھائیوں کا کوئی تعلق نہیں ہے۔ اگر خدانخواستہ اس شخص کا انتقال ہو جاۓ تو اس کی جائیداد کی تقسیم کس طرح ہوگی؟ اور اس کے بھائی شرعی طور پر اس کی بیوی اور بچی کو ڈرا دھمکا کر ان کی جائیداد میں حصہ تو طلب نہیں کر سکیں گے؟
جواب: محترم! آپ کا سوال پہلے بھی صحیح طرح سے سمجھ کر ہی جواب دیا گیا تھا، پہلے بھی یہی فرض کر کے کے جواب دیا گیا تھا کہ جس گھر کے بارے میں سوال ہورہا ہے وہ اس شخص کا ذاتی گھر ہے، لیکن چوں کہ مذکورہ شخص کے والد اور بیٹا نہ ہونے کی وجہ سے اس کے دونوں بھائی بھی والدہ، بیوہ  اور بیٹی کے ساتھ  وارث بنیں گے؛ اس لیے اس جواب میں بھی یہی لکھا گیا تھا کہ  :’’ اگر مذکورہ شخص کے والد حیات نہیں ہیں، اور اس کی وفات کے وقت اس کا کوئی بیٹا بھی موجود نہ ہوا (یعنی کوئی بیٹا پیدا ہی نہ ہوا، یا پیدا ہو کر زندہ نہ رہا)، اور ان کے دونوں یا کوئی ایک بھائی زندہ ہوئے تو وہ بھائی بھی اس کے وارث بنیں گے، مذکورہ شخص کے یہ کہنے یا لکھنے ’’کہ اس کی جائے داد میں اس کے بھائیوں کا کوئی حصہ نہیں ہے‘‘ سے اس کے بھائی اس کی میراث سے محروم نہیں ہوں گے، کیوں کہ کسی کو وارث بنانا یا وراثت سے محروم کرنا یہ انسان کے بس کی بات نہیں ہے، وراثت کا حق اللہ تعالیٰ کی طرف سے طے کردہ ہے، لہٰذا اس شخص کے دیگر  ورثاء (بیوی، بیٹی اور والدہ) کو ان کا شرعی حصہ دینے  کے بعد جتنا بچے گا وہ اس کے بھائیوں میں اس شخص کے وارث ہونے کی حیثیت سے برابر برابر تقسیم ہوگا، لیکن چوں کہ ابھی مذکورہ شخص زندہ ہے؛ اس لیے ابھی ورثاء کے حتمی حصے بتائے نہیں جاسکتے ہیں، کیوں کہ یہ پتا نہیں کہ اس شخص کے انتقال کے وقت اس کے موجودہ ورثاء میں سے کون کون زندہ ہوگا، اس  لیے حتمی تقسیم اس کے انتقال کے وقت ہی بتائی جاسکتی ہے۔‘‘ شاید سائل کا خیال یہ ہے کہ کسی  شخص کی موت کے بعد اس کی ذاتی ملکیت میں صرف اس کی اولاد اور بیوہ کو ہی وراثت کا حق حاصل ہے،  بہن بھائیوں کا اس سے کوئی تعلق نہیں ہے، جب کہ حقیقت یہ نہیں ہے، بلکہ جیسے موروثی جائے داد میں بہن بھائیوں کا حصہ ہوتاہے، اسی طرح اگر کسی شخص کی اولاد میں بیٹا نہ ہو، اور اس کے والد بھی حیات نہ  ہوں تو اس کی ذاتی مملوکہ جائے داد میں بھی بھائی کو وراثت کا حق حاصل ہے۔ فقط واللہ اعلم
                                                  
عنوان: بھتیجی اور چچا زاد بھائی کا ترکہ میں حصہ
سوال: کلالہ کی وفات کے بعد بھتیجی  کا حصہ،  جب کہ متوفی کے  چچا زاد موجود ہیں!
جواب: اگر کسی آدمی کی وفات کے بعد اُس کے ورثاء میں بھتیجی اور چچا زاد بھائی ہوں تو اس کا ترکہ اس کے چچا زاد بھائی کو ملے گا، بھتیجی کا ترکہ میں کوئی حصہ نہ ہو گا۔ فقط واللہ اعلم
                                                  
عنوان: بیوی کے نام مکان کرنا / بیوہ سات بیٹوں اور پانچ بیٹیوں میں میراث کی تقسیم
سوال: میرے ایک دوست کے والد صاحب نے اپنی محنت اور مشقت کی کمائی سے ایک تین منزلہ مکان بنایا اور بعد میں اپنی زوجہ کے نام کروادیا ، کچھ عرصہ قبل دوست کے والد صاحب کا انتقال ہوگیا، مرحوم انتقال تک اپنی زوجہ اور تمام بیٹوں کے ساتھ اسی گھر میں رہ رہے تھے اور ان کی تدفین بھی اسی گھر سے ہوئی تھی ،اب سوال یہ ہے کہ اس مکان کی ملکیت کی شرعی حیثیت کیا ہو گی ؟  اگر والد کی ملکیت ہے تو اس کی شرعی تقسیم کیا ہو گی ؟ سات بھائی اور پانچ بہنیں ہیں جو کہ سب شادی شدہ ہیں اور والدہ بھی حیات ہیں اور  اگر والدہ کی ملکیت ہے تو شرعی تقسیم کیا ہو گی ؟اگر والدہ کی ملکیت ہے تو کیا والدہ یہ مکان کسی بھی ایک بیٹے یا بیٹی کے نام کر سکتی ہیں ؟
جواب: صورتِ مسئولہ  میں  اگر مرحوم  نے  مذکورہ مکان اپنی بیوی کے نام،  ہدیہ ( گفٹ) کی نیت سے کیا تھا  اور نام کرنے کے بعد گھر کا مکمل قبضہ و تصرف بھی دے دیا تھا تو اس صورت میں یہ گھر مرحوم کی بیوی  کی ملکیت میں آگیا تھا، اب وہ مرحوم کے ترکہ میں شامل نہیں ہوگا اور  جب تک  مرحوم کی بیوہ حیات ہیں یہ ان کی ملکیت ہے، بیٹوں اور بیٹیوں میں تقسیم نہیں ہوگا ،تاہم اگر  بیوہ اپنی  زندگی میں  اپنی جائیداد  خوشی  ورضا سے اولاد کے درمیان تقسیم کرنا چاہتی ہیں تو کرسکتی ہیں، اور اپنی  زندگی میں جو جائیداد تقسیم کی جائے،  وہ ہبہ (گفٹ) کہلاتی ہے اور اولاد کے درمیان ہبہ  (گفٹ) کرنے میں برابری ضروری ہوتی ہے، رسول اللہ ﷺ نے اولاد کے درمیان ہبہ کرنے میں برابری کرنے کا حکم دیا ، جیساکہ نعمان بن بشیر رضی اللہ تعالی عنہ کی  روایت میں ہے:"وعن النعمان بن بشير أن أباه أتى به إلى رسول الله صلى الله عليه وسلم فقال: إني نحلت ابني هذا غلاماً، فقال: «أكل ولدك نحلت مثله؟» قال: لا قال: «فأرجعه» . وفي رواية ...... قال: «فاتقوا الله واعدلوا بين أولادكم»."(مشکاۃ  المصابیح، 1/261، باب العطایا، ط: قدیمی)ترجمہ:حضرت نعمان بن بشیر  رضی اللہ عنہ سے روایت ہے کہ (ایک دن ) ان کے والد (حضرت بشیر رضی اللہ عنہ) انہیں رسول کریمﷺ کی خدمت میں لائے اور عرض کیا کہ میں نے  اپنے اس بیٹے کو ایک غلام ہدیہ کیا ہے، آپ ﷺ نے فرمایا : کیا آپ نے اپنے سب بیٹوں کو اسی طرح ایک ایک غلام دیا ہے؟، انہوں نے کہا :  ”نہیں “، آپ ﷺ نے فرمایا: تو پھر (نعمان سے بھی ) اس غلام کو واپس لے لو۔ ایک اور روایت میں آتا ہے کہ ……  آپ ﷺ نے فرمایا: اللہ تعالی سے ڈرو اور اپنی اولاد کے درمیان انصاف کرو۔(مظاہر حق، 3/193، باب العطایا، ط: دارالاشاعت)اور صاحبِ جائیداد کی طرف سے اپنی زندگی میں اپنی اولاد کے درمیان ہبہ کرنے کا شرعی  طریقہ یہ ہے کہ   اپنی جائیداد میں سے  اپنے  لیے   جتنا چاہے رکھ لے؛ تاکہ بوقتِ ضرورت کام آئے، اور بقیہ مال اپنی  تمام  اولاد میں برابر تقسیم کردے، یعنی جتنا بیٹے کو دے اتنا ہی بیٹی کو دے،  نہ کسی کو محروم کرے اور نہ ہی بلاوجہ کمی بیشی کرے، ورنہ گناہ گار ہوگا اور اس صورت میں ایسی تقسیم شرعاً غیر منصفانہ کہلائے گی، البتہ  کسی بیٹے یا  بیٹی کو  کسی معقول وجہ کی بنا پر  دوسروں کی بہ نسبت   کچھ زیادہ  دینا چاہے تو دےسکتا ہے،  یعنی کسی کی شرافت  ودین داری یا غریب ہونے کی بنا پر  یا زیادہ خدمت گزار ہونے کی بنا پر اس کو  دوسروں کی بہ نسبت کچھ زیادہ دے تو اس کی اجازت ہےنیز جس کو جوکچھ دیا جائے وہ مکمل قبضہ کے ساتھ دیا جائے ،صرف نام کرنا  کافی نہیں ہوگا ۔ بہرصورت کسی ایک یا بعض کو دے دینا اور دوسروں کو بالکل محروم کرنا جائز نہیں ہے۔یہ سب تفصیل اس صورت میں تھی کہ جب مرحوم نے اپنا قبضہ و تصرف ختم کرکے، یہ گھر اپنی بیوی کو  مکمل  قبضہ  و تصرف کے ساتھ   ہدیہ کردیا ہو، لیکن اگر مرحوم نے یہ گھر  صرف بیوی کے نام کیا تھا،  مکمل قبضہ و تصرف کا اختیار نہیں دیا تھا، اگرچہ نام کرتے ہوئے ہدیہ کی نیت تھی،تو اس صورت میں  قبضہ نہ دینے کی وجہ سے ہدیہ مکمل نہ ہوا، لہٰذا یہ گھر مرحوم کی ملکیت  تھا اور   اب مرحوم کے انتقال کے بعد ان کے ورثاء میں تقسیم ہوگا ۔مرحوم کے  ورثاء  میں اگر صرف بیوہ ، سات بیٹے اور پانچ بیٹیاں ہیں ،یعنی مرحوم کے والدین  موجود نہیں ہیں تو اس صورت میں ترکہ کی تقسیم کا شرعی طریقہ یہ ہے کہ  مرحوم کے ترکہ میں  سے اس کے حقوقِ  متقدمہ  یعنی تجہیز و تکفین کے اخراجات نکالنے کے بعد، مرحوم  کے ذمے  اگر کوئی قرض ہے تو اسے کل ترکہ  میں سے ادا کرنے کے بعد، مرحوم نے اگر کوئی  جائز وصیت کی ہو تو اسے   باقی ترکے کے ایک تہائی ترکہ میں سے نافذ کرکے  باقی کل منقولہ وغیر منقولہ  ترکہ کو  152 حصوں میں تقسیم کرکے مرحوم کی بیوہ کو  19 حصے ،مرحوم کے ہر بیٹے کو  14 حصے اور مرحوم کی ہر بیٹی کو  7  حصے ملیں  گے ، یعنی 100روپے میں سے  مرحوم کی بیوہ کو  12.50 روپے ،مرحوم کے ہربیٹے کو  9.21  حصے اور ہر بیٹی کو  4.60 روپے ملیں گے ۔وفي الفتاوى الهندية:"ومنها: أن يكون الموهوب مقبوضًا حتى لايثبت الملك للموهوب له قبل القبض."(4/374ط:دار الفکر)وفي رد المحتار:"(وقوله: بخلاف جعلته باسمك) قال في البحر: قيد بقوله: لك؛ لأنه لو قال: جعلته باسمك، لايكون هبة؛ ولهذا قال في الخلاصة: لو غرس لابنه كرما إن قال: جعلته لابني، يكون هبة، وإن قال: باسم ابني، لايكون هبة."(5/ 689ط:سعيد)وفي الفتاوى الهندية :"ولو وهب رجل شيئا لأولاده في الصحة وأراد تفضيل البعض على البعض في ذلك لا رواية لهذا في الأصل عن أصحابنا، وروي عن أبي حنيفة - رحمه الله تعالى - أنه لا بأس به إذا كان التفضيل لزيادة فضل له في الدين، وإن كانا سواء يكره وروى المعلى عن أبي يوسف - رحمه الله تعالى - أنه لا بأس به إذا لم يقصد به الإضرار، وإن قصد به الإضرار سوى بينهم يعطي الابنة مثل ما يعطي للابن وعليه الفتوى هكذا في فتاوى قاضي خان وهو المختار، كذا في الظهيرية." (4/ 391ط:دار الفکر)فقط والله أعلم
                                                  
عنوان: بھائیوں کو زندگی میں وراثت سے محروم کرنے کا حق
سوال: اگر ایک شخص جو کہ شادی شدہ ہے اور اس کی ایک نابالغ بیٹی ہے۔ اس کے علاوہ اس کے دو چھوٹے بھائی بھی ہیں جو  صاحب اولاد ہیں اور والدہ بھی حیات ہیں ۔بھائیوں کو اس شخص نے اسٹامپ پیپر پر لکھ کر دے دیا ہے کہ اس کی جائیداد جس میں ایک گھر ہے جس کی مالیت تقریبًا ایک کڑور چالیس لاکھ  ہے اس سے اس کے بھائیوں کا کوئی تعلق نہیں ہے۔ اگر  خدانخواستہ اس شخص کا انتقال ہو جاۓ تو اس کی جائیداد کی تقسیم کس طرح ہوگی؟ اور اس کے بھائی شرعی طور پر اس کی بیوی اور بچی کو ڈرا دھمکا کر ان کی جائیداد میں حصہ تو طلب نہیں کر سکیں گے؟
جواب: صورتِ  مسئولہ  میں اگر مذکورہ شخص کے والد حیات نہیں ہیں، اور اس کی وفات کے وقت اس کا کوئی بیٹا بھی موجود نہ ہوا (یعنی کوئی بیٹا پیدا ہی نہ ہوا، یا پیدا ہو کر زندہ نہ رہا)، اور ان کے دونوں یا کوئی ایک بھائی زندہ ہوئے تو وہ بھائی بھی اس کے وارث بنیں گے، مذکورہ شخص کے یہ کہنے یا لکھنے ’’کہ اس کی جائے داد میں اس کے بھائیوں کا کوئی حصہ نہیں ہے‘‘ سے اس کے بھائی اس کی میراث سے محروم نہیں ہوں گے، کیوں کہ کسی کو وارث بنانا یا وراثت سے محروم کرنا یہ انسان کے بس کی بات نہیں ہے، وراثت کا حق اللہ تعالیٰ کی طرف سے طے کردہ ہے، لہٰذا اس شخص کے دیگر  ورثاء (بیوی، بیٹی اور والدہ) کو ان کا شرعی حصہ دینے  کے بعد جتنا بچے گا وہ اس کے بھائیوں میں برابر برابر تقسیم ہوگا، لیکن چوں کہ ابھی مذکورہ شخص زندہ ہے؛ اس لیے ابھی ورثاء کے حتمی حصے بتائے نہیں جاسکتے ہیں، کیوں کہ یہ پتہ نہیں کہ اس شخص کے انتقال کے وقت اس کے موجودہ ورثاء میں سے کون کون زندہ ہوگا، اس  لیے حتمی تقسیم اس کے انتقال کے وقت ہی بتائی جاسکتی ہے۔ الدر المختار وحاشية ابن عابدين (رد المحتار) (6/ 773):’’ (يحوز العصبة بنفسه وهو كل ذكر) فالأنثى لا تكون عصبة بنفسها بل بغيرها أو مع غيرها (لم يدخل في نسبته إلى الميت أنثى) ... (ما أبقت الفرائض) أي جنسها (وعند الانفراد يحوز جميع المال) بجهة واحدة. ثم العصبات بأنفسهم أربعة أصناف جزء الميت ثم أصله ثم جزء أبيه ثم جزء جده (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل ثم أصله الأب ويكون مع البنت) بأكثر (عصبة وذا سهم) كما مر (ثم الجد الصحيح) وهو أبو الأب (وإن علا) وأما أبو الأم ففاسد من ذوي الأرحام (ثم جزء أبيه الأخ) لأبوين (ثم) لأب ثم (ابنه) لأبوين ثم لأب (وإن سفل) تأخير الإخوة عن الجد وإن علا قول أبي حنيفة وهو المختار للفتوى خلافا لهما وللشافعي‘‘.فقط واللہ اعلم
                                                  
عنوان: بہن کو مکان دیا ہو اور اس کا انتقال ہو جائے تو مکان کس کا ہو گا؟
سوال: ہم ، بھائیوں نے اجتماعی طور پر شادی کے بعد اپنی بہن کو فلیٹ دیا تھا۔ میری بہن فوت ہوگئی اس کا شوہر اور دو بیٹیاں زندہ ہیں۔ کس کے نام فلیٹ منتقل کیا جائے گا؟  برائے مہربانی اسلامی شریعت کے مطابق راہ نمائی کریں!
جواب: صورتِ  مسئولہ میں اگر آپ بھائیوں نے یہ فلیٹ مالکانہ حقوق کے ساتھ اپنی بہن کو دے دیا تھا تو اس کی مالک آپ کی بہن بن گئی تھیں، ان کے انتقال کے بعد مذکورہ فلیٹ مرحومہ کے ترکے میں شامل ہو کر ان کے تمام ورثاء  میں تقسیم ہوگا۔یعنی مذکورہ فلیٹ کے یا اس کی قیمت کے 12 حصے کیے جائیں گے اور  اس میں سے تین حصے مرحومہ کے شوہر کو، آٹھ حصے  مرحومہ کی دونوں بیٹیوں کو اور ایک حصہ بھائیوں کو ملے گا۔یعنی فیصد کے اعتبار سے 25 فیصد مرحومہ کے شوہر کو، چھیاسٹھ اعشاریہ چھیاسٹھ فیصد  مرحومہ کی دونوں بیٹیوں کو  (جو اُن میں برابر برابر تقسیم ہوجائے گا) اور آٹھ اعشاریہ چونتیس فیصد مرحومہ کے بھائیوں کو ملے گا۔واضح رہے کہ یہ تقسیم اس صورت میں ہے جب کہ آپ کی بہن کی وفات کے وقت آپ کے والدین حیات نہ ہوں، اگر دونوں میں سے کوئی حیات ہو تو تقسیم مختلف ہوگی، اس صورت میں دوبارہ رجوع کرکے مسئلہ معلوم کرلیا جائے۔اور اگر آپ بھائیوں نے یہ فلیٹ مرحومہ کو مالکانہ حقوق کے ساتھ نہیں دیا تھا، بلکہ صرف رہائش کے لیے دیا تھا تو ایسی صورت  میں اس فلیٹ کے مالک آپ بھائی  ہی ہوں گے اور بہن کے انتقال کے بعد یہ فلیٹ سب بھائیوں کی ملکیت شمار ہوگا یا اور ترکے میں تقسیم نہیں ہوگا۔  فقط واللہ اعلم
                                                  
عنوان: ۳ بیٹیاں ، ایک بھائی اور ایک بہن کے درمیان میراث کی تقسیم
سوال: ایک عورت کا انتقال ہوا اور اس نے تین لڑکیاں ،  ایک بھائی اور ایک بہن چھوڑے ، تو ان تمام کا وراثت میں کتنا حصہ بنے گا؟
جواب: صورتِ مسئولہ میں سب سے پہلے مرحومہ کے حقوقِ متقدمہ یعنی تجہیز و تکفین کا خرچہ نکالنے کے بعد دیکھا جائے گا کہ اگر مرحومہ کے ذمہ کوئی قرض ہو تو اس کو ادا کرکے اگر مرحومہ نے کوئی جائز وصیت کی ہو تو اس کو ایک تہائی ترکہ سے نافذ کرنے کے بعد  باقی کُل مال کو 9 حصوں میں تقسیم کرکے 2،2 حصے ہر ایک بیٹی کو ، 2 حصے مرحومہ کے بھائی کو اور ایک حصہ مرحومہ کی بہن کو دیا جائے گا۔یعنی فیصد کے اعتبار سے کل مال کا 22.222 فیصد مرحومہ کی ہر ایک بیٹی کو ، 22.222 فیصد مرحومہ کے بھائی کو جب کہ 11.111 فیصد مرحومہ کی بہن کو ملے گا۔فقط واللہ اعلم
                                                  
عنوان: شوہر، تین بھائی اور تین بہنوں میں میراث کی تقسیم
سوال: زینب کے پہلے شوہر کا انتقال 2010 میں ہو گیا تھااور کوئی اولاد نہیں تھی ، اس نے دوسری شادی عابد سے کی جس کی پہلی بیوی سے ایک بیٹا اور بیٹی تھی،مگر  زینب کی اپنی کوئی اولاد دوسری شادی کے بعد بھی نہیں تھی۔زینب کے والدین بہت پہلے انتقال کر چکے ہیں، اب اس کی تین بہنیں اور بھائی انتقال کر چکے ہیں ۔زینب کے تین بھائی اور تین بہنیں بھی حیات ہیں ۔اس کا ایک مکان سابقہ شوہر کے ساتھ مشترکہ  ہے ۔اب وراثت کی تقسیم کیا ہو ؟ جائیداد اور بینک اکاونٹ کی رقم کس طرح تقسیم ہو گی اور وراثت کیا بنے گی ؟ کیا جو بہنیں وفات پاچکی ہیں ان کی اولاد بھی تقاضہ کر سکتی ہیں؟
جواب: صورتِ  مسئولہ میں  زینب کے انتقال کے وقت اگر اس کے شوہر اور بہن بھائی حیات  تھے تو زینب کی تمام مملوکہ جائیداد اور نقد رقم میں سے ان کے حقوق متقدمہ (قرض اور وصیت وغیرہ) نکالنے کے بعد باقی جائیداد میں سے آدھا حصہ  زینب کے شوہر  کو ملے گا اور باقی آدھا حصہ  زینب  کے ان بہن بھائیوں میں جو زندہ ہوں اس طرح تقسیم ہوگا کہ ہر بھائی کو بہن کے مقابلہ میں دوگنا حصہ ملے گا، زینب کے  جن بہن  بھائیوں کا انتقال زینب کی زندگی میں ہوچکا ہو ان کا یا ان کے بچوں کا  زینب کے ترکہ میں کوئی حق نہیں ہوگا۔ فقط واللہ اعلم
                                                  
عنوان: والد کی زندگی میں فوت شدہ بیٹی کا والد کی میراث میں حصہ
سوال: والد کی زندگی میں شادی شدہ بیٹی کا انتقال ہو گیا تو  کیا والد کی وفات کے بعد وراثت میں اس بیٹی کا حصہ ہو گا؟ جب کہ باقی اور بہن بھائی بھی ہیں۔
جواب: جس بیٹی کا انتقال والد کی زندگی میں ہوگیا، والد  کی وفات کے بعد اس کا میراث میں حصہ نہیں ہوگا، نیز دیگر بھائی بہنوں کی موجودگی میں   اس کی اولاد کا  بھی میراث میں شرعًا حصہ نہیں ہوگا۔الدر المختار وحاشية ابن عابدين (رد المحتار) (6/ 758):’’وشروطه: ثلاثة: موت مورث حقيقة، أو حكما كمفقود، أو تقديرا كجنين فيه غرة ووجود وارثه عند موته حيا حقيقة أو تقديرا كالحمل والعلم بجهة إرثه.‘‘فقط واللہ اعلم
                                                  
عنوان: دو بھائی اور دو بہنوں میں 18 مرلہ زمین کی تقسیم
سوال: 18مرلہ زمین کی تقسیم 2 بھائی اور 2 بہنوں کے درمیان کیسے ہو گی؟  اور اگر تقسیم کا کوئی فارمولا ہے جس سے بندہ خود جان سکتا ہے کہ ہر کسی کو کتنا حصہ ملے گا تو وہ بھی بتا دیں،  بھائی بہنوں کی کسی بھی تعداد کے بارے میں۔
جواب: صورتِ  مسئولہ  میں والدین کے ترکہ  کی  زمین    ان کے شرعی ورثاء دو بیٹے اور دو بیٹیوں میں تقسیم کا  طریقہ  یہ ہے کہ   مکمل ترکہ  کو 6 حصوں میں تقسیم کرکے 2، 2 حصے ہر ایک بیٹے کو اور ایک، ایک حصہ ہر ایک بیٹی کو ملے گا۔یعنی  18 مرلہ میں سے 6، 6 مرلہ ہر ایک بیٹے کو، اور 3، 3 مرلہ ہر ایک بیٹی کو ملے گا۔اور نقد رقم کے حساب سے تقسیم کا طریقہ یہ ہے کہ مثلًا   100 روپے  میں  سے  ہر  ایک  بیٹے کو    33.33 روپے کرکے اور ہر ایک بیٹی کو   16.16 روپے کرکے ملیں گے۔میراث کے مسائل میں ورثاء کی تعداد اور حیثیت تبدیل ہونے سے ان کے حصے مختلف ہوتے رہتے ہیں، اور اس کے ضوابط "علم الفرائض/ علم المیراث" میں مقرر ہیں، جن کا ماخذ قرآنِ مجید اور احادیثِ مبارکہ ہیں۔ لہٰذا بوقتِ ضرورت میراث کی کتابوں کی طرف یا اس کے ماہرین کی  طرف رجوع کیا جائے۔ فقط واللہ اعلم
                                                  
عنوان: فوج کی سرورس میں دورانِ ملازمت انتقال کرجانے والے فوجی کے لواحقین کو ملنے والی امداد کا حکم
سوال: ایک فوجی شخص دورانِ  سروس سن 65  کی جنگ میں شہیدہوگیاتھا، فوج کی طرف سےاس کےلواحقین کو کچھ  زمین اورمکان وغیرہ،  جس طرح حکومت دورانِ سروس حادثاتی طورپرانتقال کرجانے والے پولیس ڈیپارٹمنٹ میں پولیس اہلکاروں کی بیوہ اوربچوں  کے لیے بڑی گرانٹ وغیرہ دیتی ہے،  اسی طرح موصوف فوجی کوبھی دیاگیاتھا، اس وقت شہید کے بچے چھوٹے اور ناسمجھ تھے، شہید کی بیوہ نے دوسری شادی کرلی اور بچے دادا نے پالے، اب کئی سالوں بعد بچےباپ کی دورانِ سروس شہادت کےبعد شہید کی بیوہ کو  ملنے والی حکومتی گرانٹ یاامداد میں  سےحصہ مانگ رہےہیں، کیا اولاد شرعًا اس گرانٹ یاامداد میں  مطالبہ کرسکتی ہےیانہیں؟
جواب: کسی بھی ادارے کے ملازم کے انتقال کے بعد ادارے کی جانب سے مرحوم ملازم کے پس ماندگان  کو جو  رقم  امداد کے طور پر دی جاتی ہے وہ رقم ملازم کے  ترکہ میں شامل نہیں ہوتی،  بلکہ وہ رقم ادارے کی جانب سے عطیہ،  امداد  اور  تبرع ہوتا ہے،  اس لیے  ادارہ مرحوم کے جن لواحقین کو وہ رقم دے گا وہی اس کے مالک ہوں گے۔         صورتِ  مسئولہ میں   مذکورہ   مرحوم  ملازم کے  ملازمت کے دوران انتقال کی صورت میں محکمہ کی جانب سے اس کے لواحقین  کو متعلقہ محکمہ کے ضابطہ کے مطابق جو  زمین، مکان اور رقم وغیرہ دی گئی ہے ،  یہ چیزیں  مرحوم کے ترکہ میں شامل نہیں ہوں گی، بلکہ ادارے نے  جن لواحقین کے نام جس تناسب سے جاری کی ہیں اسی کے مطابق ان کو ملیں  گی، اگر  متعلقہ ادارے نے  یہ رقم بیوہ اور بچوں   دونوں کے نام سے دی ہیں تو اس میں بیوہ کے ساتھ  ، مرحوم کے  بچوں کا  بھی حق و حصہ ہوگا، اور اگر ادارے نے صرف  بیوہ کے ہی نام سے جاری کی ہیں تو  وہی اس کی مالک ہوگی، بچوں کا اس میں کوئی حق وحصہ نہیں ہوگا، خلاصہ یہ ہے کہ متعلقہ ادارے کی طرف سے ملنے والی زمین، مکان اور  رقم  اسی کی ملکیت ہوگی  جس کو ادارہ نامزد کرکے دےگا، لہذا  متعلقہ ادارے سے ان کا ضابطہ دریافت کرلیا جائے۔فتاوی شامی میں ہے:"لأن تركه الميت من الأموال صافيًا عن تعلق حق الغير بعين من الأموال، كما في شروح السراجية." (6/759،  کتاب الفرائض، ط: سعید)وفیہ ایضا:"(هي) لغةً: التفضل على الغير ولو غير مال. وشرعًا: (تمليك العين مجانًا) أي بلا عوض لا أن عدم العوض شرط فيه ... (وسببها إرادة الخير للواهب) دنيوي كعوض ومحبة وحسن ثناء، وأخروي."(5/ 687، کتاب الھبة، ط: سعید)الموسوعۃ الفقھیہ میں ہے:"العطية: هي ما أعطاه الإنسان من ماله لغيره، سواء كان يريد بذلك وجه الله تعالى، أو يريد به التودد، أو غير ذلك."(23/ 227، تحت عنوان الزکاۃ، ط:  دارالسلاسل کویت)         امداد الفتاوی میں ہے:’’چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسان ِ سرکار ہے، بدونِ  قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہے  تقسیم کردے۔‘‘(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم)فقط واللہ اعلم
                                                  
عنوان: بیٹوں کی طرف سے والدہ کے علاج پر کیے گئے خرچ کو میراث سے منہا کرنے کا حکم
سوال: میری والدہ کی وراثت  کی تقسیم سے پہلے میں نے تجویز دی کہ  چوں کہ آخر وقت میں علاج پر بہت خرچہ ہوا ہے اور یہ خرچہ صرف تین بیٹوں نے کیا،  لہٰذا پہلے یہ اخراجات منہا کرکے پھر  میراث تقسیم کی جائے،  مگر ایک بھائی جس نے خرچہ بھی نہیں کیا تھا ، اس نے سخت مخالفت کی،  واضح  رہے کہ تینوں بھائیوں نے اپنی سعادت سمجھ کے سب  خرچہ کیا،تو اب وراثت کیسے تقسیم ہوگی؟
جواب: بصورتِ مسئولہ اگر مذکورہ بھائیوں نے قرض  کی صراحت کے ساتھ والدہ کے علاج پر رقم خرچ کی تھی یا واپسی کے معاہدے کے ساتھ خرچ کی تھی تو میراث تقسیم کرنے سے پہلے مذکورہ رقم کو منہا کیا جاسکتا ہے، تاہم اگر مذکورہ بھائیوں نے والدہ کے علاج  پر  مذکورہ رقم قرض کی صراحت یا واپسی کے معاہدہ  کے بغیر خرچ کی تھی تویہ  رقم بھائیوں کی طرف سے اپنی والدہ  پر تبرع واحسان تھا (جیسے کہ سوال سے بھی یہی ظاہر ہورہا ہے) لہذا اس رقم کو میراث سے منہا نہیں کیا جاسکتا۔فتاوی عالمگیری (الفتاوى الهندية ) میں ہے:"ثم بالدين و أنه لايخلو إما أن يكون الكل ديون الصحة أو ديون المرض، أو كان البعض دين الصحة والبعض دين المرض، فإن كان الكل ديون الصحة أو ديون المرض فالكل سواء لايقدم البعض على البعض، و إن كان البعض دين الصحة و البعض دين المرض يقدم دين الصحة إذا كان دين المرض ثبت بإقرار المريض، وأما ما ثبت بالبينة أو بالمعاينة فهو و دين الصحة سواء، كذا في المحيط." (كتاب الفرائض، ج:6، ص:447، ط:مكتبه رشيديه)فقط واللہ اعلم
                                                  
عنوان: مرحوم کی جائیداد میں بیوہ بھابھی کے حصے کا حکم
سوال: میرے مرحوم شوہر کی جائیداد میں میرے شوہر کی بیوہ  بھابھی کا حصہ بنے گا یا نہیں ؟
جواب: صورتِ  مسئولہ میں اگر آپ کے مرحوم شوہر کے انتقال کے وقت ان کے بھائی فوت ہوچکے تھے تو اس فوت شدہ بھائی کی بیوہ کا وراثت میں حصہ نہیں ہے۔ اور  اگر شوہر کے انتقال کے وقت بھائی حیات تھے تو شوہر کے ورثاء یعنی اس کی اولاد، والدین وغیرہ کی تفصیل ارسال کرکے دوبارہ سوال کریں۔  اس کے بعد ہی متعینہ جواب دیا جاسکتاہے۔المبسوط للسرخسي (17 / 48):"لأن بقاء الوارث حيا بعد موت المورث شرط لإثبات الخلافة في ملكه."فقط واللہ اعلم
                                                  
عنوان: بھتیجے، بھتیجیاں، بھانجے اور بھانجیوں کا میراث میں حق دار ہونے کا حکم
سوال: ایک عورت فوت ہو گئی،  اس نے کچھ ترکہ چھوڑا،  اس  کے  خاوند پہلے فوت ہو چکے ہیں،  اس کی ایک  لڑکی تھی جو  پہلے فوت ہو چکی ہے،  ان کی اور کوئی اولاد نہیں تھی،  اور ان کاایک بھائی اور  چھ بہنیں تھیں جو  پہلے فوت ہو گئے ہیں ، والدین بھی فوت ہو گئے ہیں،  اب عورت کے صرف بھتیجے بھتیجیاں اور بھانجے بھانجیاں زندہ ہیں،  اب پوچھنا یہ ہے کہ ان کی وراثت شرعی طور پر کن میں تقسیم ہوگی؟
جواب: بصورتِ مسئولہ اگر واقعتًا  مرحومہ کےدیگر ورثاء (والدین، شوہر،  اولاد، بہن، بھائی وغیرہ)  میں سے کوئی حیات نہیں ہے، صرف بھتیجے، بھتیجیاں، بھانجے، بھانجیاں حیات ہیں، تو مرحومہ کے ترکہ میں سے حقوقِ متقدمہ ادا  کرنے کے بعد کل ترکہ صرف بھتیجوں کو ملےگا، باقی بھتیجیاں، بھانجے، بھانجیاں شرعی طور پر مرحومہ کے ترکہ میں حق دار نہیں  ہوں گے۔فتاوی شامی میں ہے:"أن ابن الأخ لايعصب أخته، كالعم لايعصب أخته، و ابن العم لايعصب أخته، و ابن المعتق لايعصب أخته، بل المال للذكر دون الأنثى؛ لأنها من ذوي الأرحام، قال في الرحبية: و ليس ابن الأخ بالمعصب ... من مثله أو فوقه في النسب." (کتاب الفرائض، فصل في العصبات، ج:6، ص:783، ط:ایچ ایم سعید)فقط واللہ اعلم
                                                  
عنوان: میراث کی تقسیم
سوال: میرے والد کا انتقال ہوگیا اور انہوں نے ایک ایفیڈیوڈ چھوڑا ہے جس میں یہ مذکور ہے کہ انہوں نے پراپرٹی میری دونوں بہنوں کو گفٹ کردی ہے اور انہوں نے میرے لیے میراث یا وصیت کے طور پر کچھ نہیں چھوڑا۔ میں ایک بیٹا اور دو بہنیں ہی ورثاء ہیں۔شریعت کے مطابق ہم تینوں کے درمیان تقسیم کا درست طریقہ کیا ہے جب کہ مذکورہ وصیت بھی موجود ہے؟ میری والدہ کا بھی انتقال ہوگیا ہے اور بہنیں کہتی ہیں کہ گھر ہمارا ہے ؛ کیوں کہ  والد نے ہمیں گفٹ کردیا ہے۔ کیا ہمیں اس وصیت پر عمل کرنا ہوگا یا والد کا یہ فعل درست نہیں تھا ؟  شریعت کے مطابق رہنمائی فرمائیں!
جواب: واضح رہے کہ ہبہ  (گفٹ ) کے مکمل ہونے کے لیے ضروری ہے جس کو  ہبہ (گفٹ) کیا جارہا ہے اس کو ہبہ کی ہوئی چیز کا  مکمل قبضہ دیا جائے اور  اگرزندگی میں  مکمل قبضہ نہ دیا جائے تو پھر گفٹ کرنے والے کے انتقال کے بعد وہ  چیز تمام ورثاء میں ان کے شرعی حصوں کے مطابق تقسیم ہوگی؛  لہذا صورتِ  مسئولہ میں  سائل کے والد نے  چوں کہ زندگی میں قبضہ نہیں دیا تھا صرف موت کے بعد ایک ایفیڈیوڈ  سامنے آئی جس میں گفٹ کا ذکر ہے  تو مذکورہ  پراپرٹی  سائل کے والد کی میراث شمار ہوگی اور  اب سائل اور ان کے دو بہنوں کے درمیان شرعی حصوں کے مطابق تقسیم ہوگی،  یعنی پراپرٹی کے چار  حصے کیے جائیں گے اس میں سے  دو حصے سائل  کے اور  ایک  ایک حصہ ہر بہن کو ملے  گا۔ یعنی فیصد کے اعتبار سے 50 فیصد سائل کا، اور 25، 25 فیصد سائل کی بہنوں کا ہوگا۔سائل کے والد کی  مذکورہ گفٹ کی ایفیڈیوڈ اور وصیت کا  شرعًا کوئی اعتبار نہیں ہے،  اور سائل کی بہنوں کی بات بھی شرعًا درست  نہیں ہے۔  فقط واللہ اعلم
                                                  
عنوان: ایک بیٹے اور تین بیٹیوں میں 30 لاکھ وراثت کی تقسیم
سوال: والد کا انتقال ہوگیا ہے۔ ورثاء میں ایک بیٹا، تین بیٹیاں ہیں۔ مکان کی قیمت 30 لاکھ ہے۔ تقسیمِ شرعی بتائیں!
جواب: صورتِ مسئولہ میں مرحوم  کی میراث کی تقسیم کا شرعی طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ  کو5  حصوں میں تقسیم کرکے 2 حصے بیٹے کو اور ایک ایک حصہ ہر بیٹی کو ملے گا۔30 لاکھ روپے  میں مکان فروخت ہوجائے تو اس کے اعتبار سے 12 لاکھ روپے بیٹے کو اور   ہر بیٹی کو  6 لاکھ روپے ملیں گے۔فقط واللہ اعلم
                                                  
عنوان: بیوہ، دو بھائی اور ایک بہن میں میراث کی تقسیم
سوال: میت کے ورثاء میں ایک بیوہ،دو بھائی اور ایک بہن ہے۔ اولاد اور والدین نہیں ہیں۔ ترکہ کس طرح تقسیم ہوگا؟
جواب: صورتِ مسئولہ میں مرحوم  کی میراث کی تقسیم کا شرعی طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ  کو 20 حصوں میں تقسیم کرکے بیوہ کے 5 حصے، ہر بھائی کے 6 حصے اور بہن کے 3 حصے ہوں گے۔فیصد کے اعتبار سے بیوہ کو 25%، ہر ایک بھائی کو 30% اور بہن کو 15% ملے گا۔ فقط واللہ اعلم
                                                  
عنوان: ایک بیوہ، پانچ بیٹیاں اور ایک بیٹے کے درمیان تقسیم میراث
سوال: کیا فرماتے ہیں علماء کرام اس مسئلہ کے بارے میں کہ ایک آدمی میں فوت ہوا اور اس کے ورثاء میں میں ایک بیوی ،  ایک بیٹا  اور پانچ بیٹیاں  ہیں،  ہر ایک کا شرعی لحاظ سے سے وراثت میں میں کتنا حصہ ہوگا؟  اور اس شخص کےترکہ میں سوا آٹھ کھیت ہیں!
جواب: صورت مسئولہ میں میت کے حقوقِ متقدمہ ادا کرنے کے بعد یعنی تجہیز وتکفین کا خرچہ نکالنے کے بعد، اگر میت کے ذمہ کسی کا قرض ہو تو اس کو ادا کرنے کے بعد، اور اگرمیت  نے کوئی جائز وصیت کی ہو تو اس کو ایک تہائی  ترکہ میں نافذ کرنے کے بعد مابقیہ کل ترکہ  کوآٹھ حصوں میں تقسیم کرکے ایک ،ایک حصہ بیوہ  کو، اسی طرح ہر ایک بیٹی کو ایک ایک حصہ، اور دو  حصے بیٹے کو ملیں گے۔ صورتِ تقسیم یہ ہے:مــيــــــــــتــــــــــــــــــــــ 8 ـــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــ                                                                                   بیوہ                                                                                                                                   بیٹی                                                                                  بیٹی                                                                                           بیٹی                                                                                            بیٹی                                                                        بیٹی                                                                                                            بیٹا   1          1        1       1      1       1        2فیصد کے اعتبار سے 12.5 بیوہ  کو،  اسی طرح ہر ایک بیٹی کو       12.5،   اور   مرحوم کے بیٹے کو  25 فیصد ملیں گے۔فقط، واللہ اعلم
                                                  
عنوان: پانچ بیٹیوں اور تین بھتیجوں میں ترکہ کی تقسیم
سوال: زید کا انتقال  ہوا،  ورثا میں پانچ بیٹیاں اور تین بھتیجے چھوڑے  ہیں،  شریعت کے روسے مذکورہ ورثا میں مرحوم کی  میراث تقسیم فرمادیں!
جواب: صورتِ مسئولہ میں ذکر کردہ ورثاء کی تفصیل اگر واقعہ کے مطابق اور درست ہے یعنی مرحوم کے والدین  (اور دادا اور نانی) اس کی زندگی ہی میں وفات پاچکے ہیں اور مرحوم کی کوئی نرینہ اولاد  (بیٹا یا پوتا) بھی نہیں ہے، اور مرحوم کی بیوہ کا بھی اس کی زندگی ہی میں انتقال ہوگیا ہے  اور مرحوم کے بھائیوں کا بھی اس کی زندگی ہی میں انتقال ہوچکا تھا تو  اس صورت میں   مرحوم کے ترکہ  کی تقسیم کا شرعی طریقہ یہ ہے کہ  ترکہ میں سے اس کے حقوق متقدمہ یعنی تجہیزوتکفین کے  اخراجات نکالنے کے بعد، مرحوم کے ذمہ اگر کسی کا قرض ہو تو اسے کل ترکہ میں سے ادا کرنے کے بعد، مرحوم نے اگر کوئی جائز وصیت کی ہو تو اسے ایک تہائی ترکہ میں ادا کرکے باقی کل منقولہ وغیر منقولہ ترکہ کو 45 حصوں میں تقسیم کرکے   6 ، 6 حصے مرحوم کی ہر ایک بیٹی کو ، اور 5،5 حصے مرحوم کے ہر ایک بھتیجے کو ملیں گے۔یعنی مثلا 100 روپے میں سے  مرحوم کی ہر ایک بیٹی کو 13.33 روپے، اور ہر ایک بھتیجے کو 11.11 روپے ملیں گے۔فقط واللہ اعلم
                                                  
عنوان: شوہر اور بھائیوں کے درمیان ترکہ کی تقسیم کا طریقہ
سوال: عورت کا انتقال ہو جائے اور اس کے والدین بھی نہ ہوں تو اس کی میراث شوہر اور بھائیوں کے درمیان کیسے تقسیم ہوگی ؟
جواب: عورت کے ورثاء میں اگر صرف شوہر اور بھائی ہوں (یعنی والدین کے ساتھ ساتھ اس کی اولاد بھی نہ ہو) تو اس کے ترکہ میں سے آدھا حصہ اس کے شوہر کو ملے گا اور باقی آدھا حصہ تمام بھائیوں میں برابر برابر تقسیم ہوگا۔ فقط واللہ اعلم
                                                  
عنوان: وراثت میں پنشن کا حکم نیز پوتوں کی میراث
سوال: اگر کسی شخص کے والد کا انتقال ہوا اور حکومت کی جانب سے اس کی جو پینشن ہے وہ صرف اس کی کنواری لڑکیوں کوملتی ہے ،تو شرعاً محض ان کے لیے اس کا استعمال درست ہے یا اس میں دیگر ورثاء کا بھی حصہ ہو گا ؟اور کیا یہ بھی میت کے ترکہ میں شمار ہوگا؟ اسی طرح جس شخص کی اولاد میں سے کسی ایک بیٹے کا والد سے پہلے انتقال ہوگیا ہو جب کہ وہ بیٹا خود بھی صاحبِ  اولاد ہو تو کیا باپ کی وفات کے بعد اس بیٹے کی اولاد کا وراثت میں حصہ ہوگا یا نہیں؟
جواب: واضح رہے کہ پنشن کی رقم حکومت یا کسی بھی ادارے  کی طرف سے عطیہ ہوتی ہے؛ لہذا پنشن کی رقم ادارہ جس کے نام پر جاری کرے اس کے لیے اس کا وصول کرنا اور اس کو اپنے استعمال میں لانا جائز ہے، اس میں وراثت جاری نہیں ہوگی، اگر مرحوم نے اپنی کنواری لڑکیوں  کو نامزد کیا تھا اور مذکورہ ادارے کا ضابطہ یہی ہے کہ ملازم کے نامزد کردہ کو پینشن دی جائے گی تو  اس کی کنواری لڑکیاں ہی  اس کی حق دار ہوں گی۔ اور یہ پنشن  اس کے ترکہ میں شمار نہیں ہوگی۔امداد الفتاوی میں ہے:’’چوں کہ  میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے‘‘۔(4/343، کتاب الفرائض، عنوان: عدم جریان میراث در وظیفہ سرکاری تنخواہ، ط: دارالعلوم)نیزاگر کسی شخص  کے انتقال کے وقت اس کا کوئی  دوسرا بیٹا موجود ہو تو   اس کے ترکہ میں سے پوتوں  کو کوئی حصہ نہیں ملے گا۔  اور اگر اس کے انتقال کے وقت اس کا کوئی بیٹا زندہ نہ ہو تو اس کے ترکہ میں پوتے وارث ہوں گے۔ ’’وقد ذکر الإمام أبوبکر جصاص الرازي رحمه اللّٰه في أحکام القرآن، والعلامة العیني في عمدة القاري: الإجماع علی أن الحفید لایرث مع الابن‘‘.(تکملة فتح الملهم،  ۲/۱۸، باب ألحقو الفرائض بأھلھا، مسئلۃ میراث الحفید عند وجود الابن)فقط واللہ اعلم
                                                  
عنوان: بیوہ، بیٹی، دو بھائی اور ایک بہن میں ترکہ کی تقسیم
سوال: اگر متوفی  ایک بیوہ، ایک بیٹی، دو بھائی اور ایک بہن چھوڑکر فوت ہو،  مرحوم کی زمین کی تقسیم ان سب حصّہ داروں میں کیسے ہوگی؟
جواب: صورتِ  مسئولہ میں مرحوم کے ترکہ کی تقسیم کا طریقہ کار یہ ہو گا کہ اولاً مرحوم کے ترکہ سے ان کی تجہیز و تکفین کے اخراجات اور قرضہ جات ادا کیے جائیں، پھر اگر مرحوم نے کوئی جائز وصیت کی ہو تو اس کو  باقی ترکے کے ایک تہائی میں سے نافذ کیا جائے گا، اس  کے بعد مرحوم کے کل ترکہ کو 120 حصوں میں تقسیم کر کے  بیوہ کو 15 حصے، بیٹی کو 60 حصے، ہر ایک بھائی کو  18 حصے اور بہن کو 9 حصے ملیں گے۔یعنی فیصد کے اعتبار سے بیوہ کو  12.5 فیصد، بیٹی کو 50 فیصد، ہر ایک بھائی کو 15 فیصد اور بہن کو 7.5 فیصد ملے گا۔ فقط واللہ اعلم
                                                  
عنوان: اگر بیٹی کا انتقال ہو جائے تو نواسوں کو کچھ ملے گا یا نہیں؟
سوال: ایک شخص کے نانا کا گھر فروخت ہوتا ہے،  جب کہ نانا حیات نہ ہوں اور نانی حیات ہوں اور ان کا ایک بیٹا اور بیٹیاں ہوں، ان میں ایک بیٹی کا انتقال ہوچکا ہو اور اس کی اولاد ہو،  اب کیا ماں کا حصہ اولاد کو ملتا ہے ؟مطلب کہ نواسے نواسی کو ؟
جواب: صورتِ مسئولہ میں اگر بیٹی کا انتقال اپنے والد کی حیات میں ہی ہو گیا ہو تو  اُن کے ترکہ میں اُن کے نواسوں کا کوئی حق نہ ہو گا اور اگر بیٹی کا انتقال والد کے انتقال کے بعد ہوا ہو تو اس صورت میں والد کے ترکہ میں بیٹی کا بھی حق ہے، لہٰذا جتنا حق بیٹی کا ہے  وہ حق اُس بیٹی کی اولاد میں تقسیم ہو گا۔اگر ہر ایک کے حصے کی تفصیل بھی معلوم کرنا ہو تو اولاً یہ بتا دیں کہ بیٹی کا انتقال والد سے پہلے ہوا ہے یا بعد میں، پھر  مرحوم اور مرحومہ کے دیگر  تمام ورثاء  کی تفصیل  لکھ کر سوال دوبارہ ارسال کر دیں۔ فقط واللہ اعلم
                                                  
عنوان: والدہ، ایک بیٹے اور سات بیٹیوں میں ترکہ کی تقسیم
سوال: والدہ صاحبہ کا انتقال ہواہے، والد صاحب کا پہلے سے انتقال ہوچکا ہے۔ ایک ہی بھائی ہوں اور سات بہنیں ہیں،  نانی اماں حیات ہیں اور تین ماموں اور دو خالہ ہیں،  برائے مہربانی واراثت کی تقسیم میں ہر ایک کا حصہ بتادیں!
جواب: صورتِ  مسئولہ میں  سائل کی والدہمرحومہ کی جائیداد کی تقسیم کا شرعی طریقہ کار یہ ہے کہ  پہلےمرحومہ کے  حقوقِ متقدمہ  (یعنی مرحومہ کے  ذمہ کسی کا کوئی قرض ہو تو  اسے ادا کرنے کے بعد، اگر مرحومہنے کوئی جائز وصیت کی ہو تو اسے ایک تہائی مال میں سے  ) ادا کرنے کے بعد    باقی کل جائیداد منقولہ وغیر منقولہکو   54/ حصوں میں تقسیم کر  کے مرحومہ  کی والدہ  (سائل کی نانی) کو 9 /حصے، اور  مرحومہ   کے بیٹے  (سائل) کو10 /حصے، اور مرحومہ  کی ہر ایک  بیٹی  (سائل  کی  بہنوں) کو 5/ حصے ملیں  گے۔باقی سائل کے ماموں اور خالہ وغیرہ   کو کچھ نہیں ملے گا، وہ محروم ہوں گے۔یعنی: فیصد کے  اعتبار  سے  100 روپے  میں  سے  16.66 فیصد مرحومہ کی والدہ  کو  اور   18.51 فیصد  مرحومہ کے بیٹے (سائل)  کو، اور 9.25 فیصد مرحومہ  ہربیٹی کو ملےگا۔ فقط واللہ اعلم
                                                  
عنوان: تین بیٹوں اور سات بیٹیوں کے درمیان والد کے ترکہ کی تقسیم کا طریقہ
سوال: باپ کا انتقال ہوا ہے، ورثاء میں 3 بیٹے اور 7 بیٹیاں ہیں، کس کو کتنا حصہ ملے گا؟
جواب: صورتِ مسئولہ میں مرحوم کے ترکے کی تقسیم کا شرعی طریقہ یہ ہے کہ سب سے پہلے مرحوم کی کل جائیداد میں سے مرحوم کی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اس کی ادائیگی کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد بقیہ کل جائیداد منقولہ و غیر منقولہ کو13 حصوں میں تقسیم کر کے اس میں سے دو، دو حصے مرحوم کے ہر ایک بیٹے کو اور ایک، ایک حصہ مرحوم کی ہر ایک بیٹی کو دیا جائے گا۔فیصد کے اعتبار سے 100 فیصد میں سے (تقریبًا)  15.384فیصد مرحوم کے ہر ایک بیٹے کو اور (تقریبًا) 7.692 فیصد مرحوم کی ہر ایک بیٹی کو ملیں گے۔فقط واللہ اعلم
                                                  
عنوان: چار بیٹیوں، ایک بھائی اور ایک بہن کے درمیان مرحومہ کی میراث کی تقسیم
سوال: ایک عورت کی وفات ہوگئی ، اس کی چار بیٹیاں ، ایک بہن اور ایک بھائی ہے ۔ اس کا میراث کا مسئلہ دلیل کے ساتھ مطلوب ہے۔
جواب: صورتِ مسئولہ میں مرحومہ کے ترکہ کی تقسیم کا طریقہ کار یہ ہے کہ سب سے پہلے مرحومہ کی کل جائیداد منقولہ و غیر منقولہ میں سے مرحومہ کی تجہیز و تکفین کا خرچہ نکالنے کے بعد ، اگر مرحومہ کے ذمہ کوئی قرض ہو اسے ادا کرنے کے بعد، اگر مرحومہ نے کوئی جائز وصیت کی ہو تو اسے ایک تہائی مال میں سے نافذ کرنے کے بعد  بقیہ  کل جائیداد  (منقولہ و غیر منقولہ ) کو ۳۶ حصوں میں تقسیم کر کے اس میں سے چھ، چھ ( ۶، ۶) حصے مرحومہ کی ہر ایک بیٹی کو، آٹھ (۸) حصے مرحومہ کے بھائی کو اور چار (۴) حصے مرحومہ کی بہن کو ملیں گے۔فیصد کے اعتبار سے ۱۰۰ فیصد میں سے %16.66 مرحومہ  کی ہر ایک بیٹی کو، %22.22 مرحومہ کے بھائی کو اور % 11.11 مرحومہ کی بہن کو ملیں گے۔الدر المختار وحاشية ابن عابدين (رد المحتار) (6/ 773)’’ (والثلثان لكل اثنين فصاعدا ممن فرضه النصف) وهو خمسة البنت وبنت الابن والأخت لأبوين والأخت لأب والزوج (إلا الزوج) لأنه لا يتعدد، والله تعالى أعلم.‘‘الدر المختار وحاشية ابن عابدين (رد المحتار) (6/ 773)’’ (يحوز العصبة بنفسه وهو كل ذكر) ۔۔۔۔۔۔ (لم يدخل في نسبته إلى الميت أنثى) ۔۔۔۔۔ (ما أبقت الفرائض) أي جنسها (وعند الانفراد يحوز جميع المال) بجهة واحدة. ثم العصبات بأنفسهم أربعة أصناف جزء الميت ثم أصله ثم جزء أبيه ثم جزء جده (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل ثم أصله الأب ويكون مع البنت) بأكثر (عصبة وذا سهم) كما مر (ثم الجد الصحيح) وهو أبو الأب (وإن علا) وأما أبو الأم ففاسد من ذوي الأرحام (ثم جزء أبيه الأخ) لأبوين (ثم) لأب ثم (ابنه) لأبوين ثم لأب (وإن سفل) تأخير الإخوة عن الجد وإن علا قول أبي حنيفة وهو المختار للفتوى خلافا لهما وللشافعي.‘‘الدر المختار وحاشية ابن عابدين (رد المحتار) (6/ 775)’’ (ويصير عصبة بغيره البنات بالابن وبنات الابن بابن الابن) وإن سفلوا (والأخوات) لأبوين أو لأب (بأخيهن) فهن أربع ذوات النصف والثلثين يصرن عصبة بإخوتهن‘‘۔فقط واللہ اعلم
                                                  
عنوان: والدہ کے ترکہ میں والد کی دوسری بیوی کی اولاد کا حصہ
سوال: میری مرحومہ والدہ کی جائیداد میں میرے سوتیلے بھائی کا (جو کہ والد کی پہلی بیوی سے ہیں) کیا حصہ ہوگا؟ جب کہ والد صاحب کا بھی انتقال ہو چکا ہے۔
جواب: صورتِ  مسئولہ میں آپ کی والدہ کے ترکہ میں سے آپ کے والد کی پہلی بیوی کی اولاد کا حصہ نہیں ہوگا؛ اس لیے کہ   شرعی طور پر وہ ان کے ورثاء میں داخل نہیں ہیں۔حاشية رد المحتار على الدر المختار  (6 / 758):"وشروطه ثلاثة: موت مورث حقيقةً أو حكماً كمفقود أو تقديراً كجنين فيه غرة، ووجود وارثه عند موته حياً حقيقةً أو تقديراً كالحمل، والعلم بجهل إرثه". فقط واللہ اعلم
                                                  
عنوان: یکے بعد دیگرے دو شوہروں کے انتقال ہونے پر بیوہ کو دونوں کی پنشن لینا
سوال: میرے والد کا انتقال 1986 میں ہوا تھا،  وه ایک  پرائیویٹ کمپنی کے ملازم تھے تو میری والدہ کو   E.O.B.I کی طرف سے پینشن   ملنے لگی اور 1989 میں میری والدہ کا نکاح ہوگیا اور ان کا انتقال بھی 1999 میں ہوگیا،  اب  میری والدہ اپنے دونوں  شوہروں کی پنشن لیتی ہے،  تو یہ دونو ں پینشن لینا جائز ہے؟
جواب: پینشن کی رقم ادارہ کی طرف سے عطیہ اور تبرع ہوتی ہے، ادارہ   جس کے نام پر جس شرائط کے مطابق  جاری کرے وہی  شخص ان قواعد وضوابط کے مطابق اس کا مالک ہوتا ہے۔لہذا اگر آپ کی والدہ کو   یکے بعد دیگرے دونوں شوہر وں کے انتقال کے بعد ان کے ادارہ کی طرف سے پنشن ملتی ہے، اور ان اداروں کے ضابطے میں یہ شرط نہیں ہے کہ بیوہ دوسری شادی کرلے تو اس کو پنشن نہیں ملے گی، یا ایک بیوہ عورت  دو پنشن نہیں لی سکتی   وغیرہ، تو اس صورت میں آپ کی والدہ کے لیے دونوں پنشن  لینا جائز ہوگا۔یہ ملحوظ رہے کہ  (EOBI) حکومتِ پاکستان کی طرف سے پنشن اور بڑھاپے  کی انشورنس کی سہولت کے لیے قائم فنڈ کا ادارہ ہے جو ملازمین اور ان کے ورثاء کو ان کی سروس کی مدت کے مطابق پنشن و دیگر منفعت دیتا ہے۔کمپنیاں ملازمین کی تنخواہ میں سے کچھ پیسے کاٹ کر ڈالتی ہیں اور اپنی طرف سے بھی اتنا ہی اس میں دیتی ہیں۔اس رقم کی  انویسٹ منٹ  سودی  سرمایہ کاری  کے اداروں میں بھی کی جاتی ہے۔اس کا فقہی حکم بھی یہ ہے کہ سرمایہ  کاری کا مذکورہ طریقہ کار تو ناجائز ہے، لیکن اگر ملازم سے  یہ کٹوتی جبری ہو ،  ملازم کو اس میں اختیار نہ ہو تو  اس صورت میں جو منافع ملازمین یا ان پس ماندگان کو    ملتے ہیں وہ ناجائز نہیں ہوں گے۔فقط واللہ اعلم
                                                  
عنوان: والد کی موجودگی میں اولاد کا جائیداد میں حصہ مانگنا
سوال: کیا والد  کی موجودگی میں اولاد   کا جائیداد  میں  حصہ مانگنا جائز ہے یا نہیں؟
جواب: واضح رہے کہ  وراثت کا تعلق موت کے بعد سے ہوتا ہے،زندگی میں والد  اپنی جائیداد  کا  خود مالک  ہوتاہے؛ لہٰذا بصورتِ مسئولہ  اولاد کا والد کی زندگی میں والد  کی جائیداد میں کوئی ملکیتی  حق نہیں ہے۔فتاوی شامی میں ہے:"وشروطه: ثلاثة: موت مورث حقيقةً، أو حكمًا كمفقود، أو تقديرًا كجنين فيه غرة و وجود وارثه عند موته حيًّا حقيقةً أو تقديرًا كالحمل والعلم بجهة إرثه، وأسبابه وموانعه سيأتي."(كتاب الفرائض، شرائط الميراث، ج:6، ص:758، ط:ايج ايم سعيد)فقط واللہ اعلم
                                                  
عنوان: 6 بیٹوں اور 6 بیٹیوں میں ترکہ کی رقم تقسیم
سوال: مرحوم کے بچے ہیں، جن میں  6  لڑکے اور 6 لڑکیاں  ہیں،  اور گھر کی قیمت 2 کروڑ   12 لاکھ ہے تو بیٹے اور بیٹیوں  کے حصے میں کتنے پیسے آئیں گے؟
جواب: صورتِ  مسئولہ میں اگر والد ین کا انتقال ہوگیا ہے اور یہ ترکہ کا مکان ہے اور اب ورثاء میں صرف یہی چھ بیٹے اور چھ بیٹیاں ہیں تو ان میں  ترکہ کی تقسیم کا شرعی طریقہ یہ ہے کہ  مرحوم کے  کل منقول وغیر منقولہ ترکہ کو کل 18 حصوں میں تقسیم کرکے دو، دو حصے  مرحوم کے ہر ایک  بیٹے کو ، اور ایک ، ایک حصہ  ہر ایک بیٹی کو ملے گا۔یعنی مثلًا  21200000  (دو کروڑ، بارہ لاکھ) روپے میں مرحوم کے ہر ایک بیٹے کو   2355555.55  (تئیس لاکھ، پچپن ہزار، پانچ سو پچپن ) روپے (پچپن پیسے) ، اور  ہر ایک بیٹی کو 1177777.77 (گیارہ لاکھ، ستتر ہزار، سات سو ستتر) روپے  (ستتر پیسے) ملیں گے۔ فقط واللہ اعلم
                                                  
عنوان: حقیقی اولاد کی موجودگی میں داداکی میراث میں پوتا حصہ دار نہیں بنتا
سوال: (دادا کی میراث میں پوتے کا حصہ)   ہمارے ایک چچا کا انتقال 1984 میں ہوا تھا،  جب کہ ہمارے دادا  کا انتقال 1989 میں ہوگیا تھا،  ہمارے متوفی  چچا کا ایک بیٹا ہے،  کیا  ہمارے  دادا  کی میراث میں ہمارے  چچا زاد  کا کوئی حصہ ہے ؟
جواب: صورتِ  مسئولہ میں اگر دادا کی وفات کے وقت ان کے دیگر بیٹے حیات تھے تو  دادا کی وفات سے پہلے فوت ہونے والے بیٹے کے بیٹے کا داداکی  میراث میں حصہ نہیں ہے۔ اور نہ ہی دادا کی حیات میں فوت ہونے والے حقیقی بیٹے کا دادا کی میراث  میں شرعی طور پر حصہ بنتا ہے۔ فقط واللہ اعلم
                                                  
عنوان: ایک بیوہ، دو بیٹوں اور تین بیٹیوں کے درمیان 50 تولہ سونے کی تقسیم
سوال: میرے والد صاحب نے ورثہ میں 50 تولہ سونا چھوڑا ہے، ہم دو بھائی اور تین بہنیں ہیں،  والدہ محترمہ ابھی حیات ہیں ،الحمدللہ !  اس کی تقسیم شریعت کے مطابق کیسے کرنی ہے ؟
جواب: صورتِ  مسئولہ  میں  مرحوم  کی  میراث کی تقسیم کا شرعی طریقہ یہ ہے کہ مرحوم کے ترکہ  میں سے حقوقِ  متقدمہ  یعنی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو تو اسے ادا کرنے کے بعد، اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل جائیداد منقولہ و غیر منقولہ کو  8 حصوں میں تقسیم کر کے اس میں سے ایک حصہ مرحوم کی بیوہ کو، دو،دو حصے مرحوم کے ہر ایک بیٹے کو اور ایک، ایک حصہ مرحوم کی ہر ایک بیٹی کو ملے گا۔فی صد کے اعتبار سے  100 فیصد میں سے ساڑھے بارہ فی صد مرحوم کی بیوہ کو، 25  فیصد مرحوم کے ہر ایک بیٹے کو اور ساڑھے بارہ فیصد مرحوم کی ہر ایک بیٹی کو ملیں گے۔لہذا  50 تولہ سونے کی قیمت معلوم کرکے  مذکورہ شرح فی صد کے اعتبار سے سونا  تقسیم کرلیا جائے۔ اور اگر سونا ہی تقسیم کرنا ہے تو مذکورہ فیصدی تناسب کو سامنے رکھ کر وزن کے اعتبار سے تقسیم کروالیا جائے، چناں چہ مرحوم کی بیوہ کو 6.25 تولہ سونا،  مرحوم کے ہر ایک بیٹے کو 12.5 تولہ سونا،  اور مرحوم کی ہر ایک بیٹی کو 6.25 تولہ سونا ملے گا۔ فقط واللہ اعلم
                                                  
عنوان: دادی کی میراث میں فوت شدہ بیٹے کے بچوں کا حصہ
سوال: میرے خاوند کا انتقال میری ساس سے پہلے ہوا ہے  اور میرے خاوند کے دو بچے ہیں۔  میرے سسرال والے کہتے ہیں کہ آپ کا اور بچوں کا دادی کی وراثت میں کوئی حصہ نہیں بنتا؛ کیوں کہ بچوں کا والد اپنی والدہ سے پہلے فوت ہوا ہے، آپ راہ نمائی کردیں!
جواب: وراثت کا استحقاق مورِث کی موت کے بعد  ثابت ہوتا ہے؛  اس لیے کسی شخص کے انتقال کے وقت اس کے جو ورثاء موجود ہوں  وہی اس کے وارث ہوتے ہیں، اس کی زندگی میں فوت ہونے والے اس کے وارث نہیں بنتے ، لہذا اگر کسی بیٹے کا انتقال والدہ کی زندگی میں ہی ہوجائے تو اس کے بچے (اپنے چچا کی موجودگی میں) اپنے دادا یا دادی کی میراث میں شرعاً حق دار نہیں ہوں گے،  ایسی صورت میں اگر پوتے ضرورت مند ہوں اور دادا / دادی کو اندازا ہوکہ میرے بعد میرے بیٹے پوتوں کو  تبرعاً کچھ نہیں دیں گے تو دادا / دادی کو  چاہیے کہ وہ ایک تہائی ترکہ کے اندر اندر پوتوں کے لیے وصیت کرجائے، لیکن اگر دادا/ دادی  وصیت کے بغیر انتقال کرجائے تو اس کی وراثت میں پوتوں کا شرعاً کوئی حصہ نہیں ہوگا۔ ہاں اگر  مرحوم کے  بالغ ورثاء  مرحوم کےپوتوں کو اپنی رضامندی سے کچھ دے دیں تو یہ ان کی طرف سے تبرع واحسان ہوگا اور ثواب کا باعث ہوگا۔ صحيح بخاري میں ہے  :"وقال زيد: «ولد الأبناء بمنزلة الولد، إذا لم يكن دونهم ولد ذكرهم كذكرهم، وأنثاهم كأنثاهم، يرثون كما يرثون، ويحجبون كما يحجبون، ولا يرث ولد الابن مع الابن»".(8/ 151،باب میراث ابن الابن، ط: دار طوق النجاہ)البحر الرائق   میں ہے:"وأما بيان الوقت الذي يجري فيه الإرث فنقول: هذا فصل اختلف المشايخ فيه، قال مشايخ العراق: الإرث يثبت في آخر جزء من أجزاء حياة المورث، وقال مشايخ بلخ: الإرث يثبت بعد موت المورث".(9/346 ، کتاب الفرائض، ط: رشیدیہ)فقط واللہ اعلم
                                                  
عنوان: بیوہ، دو بیٹے اور سات بیٹیوں کے درمیان میراث کی تقسیم
سوال: مرحوم کی ایک بیوی، دو بیٹے،  سات بیٹیاں ہیں، ان میں جائیداد کی تقسیم کیسے  ہوگی؟
جواب: اگر مرحوم کے والدین حیات  نہیں اور صرف یہی وارث ہیں جو سوال میں مذکور ہیں تو اس صورت میں میت کی تجہیز و تکفین ،ادائیگی قرض اور وصیت اگر ہو تو اس کو ایک تہائی ترکہ میں نافذ کرنے کے بعد کل ترکہ منقولہ و غیر منقولہ کے 88  حصے کرکے مرحوم کی بیوہ کو 11 حصے، مرحوم کے ہر بیٹۓ کو  14 حصے اور ہر ایک بیٹی کو 7 حصے ملیں گے ۔ فیصد کے حساب سے مرحوم کی بیوہ کو 12.5 فیصد مرحوم کے ہر بیٹۓ کو 15.9فیصد اور ہر ایک بیٹی کو 7.95فیصد   ملے  گا ۔ فقط واللہ اعلم
                                                  
عنوان: مرحوم نے مہر ادا نہیں کیا تو وراثت کی تقسیم سے پہلے اس کی بیوی کو مہر ادا کیا جائے گا
سوال: ایک شخص کی دو بیویاں ہیں۔  اس کی موت کے بعد ایک بیوی کے حق مہر کے ثبوت ہیں اور  دوسری کے نہیں تو دوسری کو حق مہر ملے گا یا نہیں ؟
جواب: صورتِ   مسئولہ  میں  جس کو حقِ مہر   ملنے کے ثبوت نہ  ہوں  اور  اس کا دعوی بھی یہ ہو کہ اسے حق مہر نہیں ملا تو مرحوم کے ترکہ کی تقسیم سے پہلے اس بیوی کا مہر ادا کیا جائے گا۔الدر المختار وحاشية ابن عابدين (رد المحتار) (6 / 760):"(ثم) تقدم (ديونه التي لها مطالب من جهة العباد) ."فقط واللہ اعلم
                                                  
عنوان: بیوی پر غیرت کرتے ہوئے بیوی اور والدہ کو قتل کیا
سوال: ایک شخص مسمّٰی  ۔۔۔ بن  ۔۔۔ نے غیرت کے نام پر   اپنی بیوی کو قتل کرتے ہوئے اپنی والدہ کو بھی قتل کیا ہے،  (اپنی بیوی کو قتل کر رہا تھا، لیکن وہ ڈر کے مارے والدہ کے ساتھ چمٹ گئی تھی بالآخر  اس شخص نے مجبور ہوکر پہلی گولی چلائی جو والدہ کے سینہ میں لگی اور والدہ شہید ہوگئی ہے۔  اب سوال یہ کہ  اس شخص کو اپنی والدہ کی میراث میں سے حق وراثت ملے گا یا نہیں  ؟
جواب: صورتِ  مسئولہ  میں  مذکورہ  قاتل  اپنی  والدہ  کا وارث نہیں ہے؛ کیوں کہ قتل کرنے  والا اپنے مورث کی وراثت سے محروم ہوجاتا ہے۔ملحوظ رہے کہ غیرت کے نام پر قتل کا جو طریقہ رائج ہے شریعت اس کی قطعًا اجازت  نہیں دیتی، اگر کسی سے  زنا یا اس کے مقدمات میں سے کوئی جرم سرزد ہوجائے تو شریعتِ مقدسہ میں اس حوالے سے واضح اَحکام موجود ہیں، جرم کے اِثبات کا طریقہ اور اس کی سزائیں بھی متعین ہیں۔  گناہ کے وقوعہ کے بعد کسی شخص کو اَز خود سزا نافذ کرنے کا اختیار نہیں ہوتا، پھر اگر جرم ثابت نہ ہو، یا جرم اس نوعیت کا نہ ہو جتنی سزا دی جائے تو یہ بجائے خود گناہ اور جرم ہے؛ لہٰذا مذکورہ شخص کا غیرت میں آکر بیوی کو قتل کرتے ہوئے اپنی ماں کو قتل کردینا بہت بڑا گناہ ہے، اس شخص کو سچی توبہ کے ساتھ ساتھ ساری زندگی استغفار کرنا چاہیے اور وقتًا فوقتًا صدقہ بھی دیتا رہے اور والدہ کے لیے ایصالِ ثواب بھی کرتا رہے، قیامت کے دن معاملات میں سے سب سے پہلے خونِ ناحق کا انصاف لیا جائے گا، پھر مظلومہ بھی کسی کی والدہ ہوتو گناہ  کی سختی کا اندازا کیا جاسکتاہے، اس لیے استغفار اور دعاؤں کا اہتمام رکھے کہ اللہ تعالیٰ روزِ قیامت اس کی والدہ کو اس سے راضی کردے۔ نیز اس شخص کا بیوی کو غیرت کے نام پر قتل کرنا بھی جائز نہیں تھا، اس پر  بھی توبہ و استغفار کرنا لازم ہے۔الدر المختار وحاشية ابن عابدين (رد المحتار) (6 / 766):"(وموانعه) ... (والقتل) الموجب للقود أو الكفارة."مرقاة المفاتيح شرح مشكاة المصابيح (5 / 2173):"(وعن جابر بن عتيك) : بفتح العين المهملة وكسر الفوقية بعدها تحتية ساكنة. قال المؤلف: كنيته أبو عبد الله الأنصاري، شهد بدرا وجميع المشاهد بعدها. (أن نبي الله صلى الله عليه وسلم: قال: " من الغيرة ": بفتح أوله، أي على أهله (ما يحب الله) . أي: يرضاه ويستحسنه (ومنها ما يبغض الله) : أي: يكرهه ويستقبحه (فأما التي يحبها الله) : تفصيل على طريق اللف والنشر المرتب (فالغيرة في الريبة) : بالكسر أي في موضع التهمة، والشك ما تتردد فيه النفس كمظهر فائدة الغيرة وهي الرهبة والانزجار، وإن لم تكن في موقعها فتورث البغض والشنآن والفتن، وهذا معنى قوله: (وأما التي يبغضها الله في غير ريبة) : وفي نسخة من غير ريبة، بأن يقع في خاطره ظن سوء من غير أمارة كخروج من باب، أو ظهور من شباك، أو تكشف على أجنبي، أو مكالمة معه من غير ضرورة."فيض القدير (4 / 408):"وهذا الحديث ضابط الغيرة التي يلام صاحبها والتي لا يلام فيها قال: وهذا التفصيل يتمحض في حق الرجل لضرورة امتناع اجتماع زوجين لامرأة لطريق الحل وأما المرأة فحيث غارت من زوجها في ارتكاب محرم كزنا أو نقص حق وجور عليها لضرة وتحققت ذلك أو ظهرت القرائن فهي غيرة مشروعة فلو وقع ذلك بمجرد توهم عن غير ريبة فهي الغيرة في غير ريبة وأما لو كان الزوج عادلا ووفى لكل من زوجتيه حقها فالغيرة منها إن كانت لما في الطباع البشرية التي لم يسلم منها أحد من النساء فتعذر فيها ما لم يتجاوز إلى ما يحرم عليها من قول أو فعل وعليه حمل ما جاء عن السلف الصالح من النساء في ذلك كعائشة وزينب وغيرهما."فقط واللہ اعلم
                                                  
عنوان: تین بھائی اور دو بہنوں میں ترکہ کی تقسیم
سوال: ہمارا دیہات میں ایک گھر تھا جو کہ تقریبًا 43 مرلہ کا ہے،   جب وہ گھر ہمارے والد صاحب کے حصہ میں آیا تھا بھائیوں کی طرف سے تو یہ گھر کی جگہ اور کچھ کچےمکان تھے اور ہم تین بھائی اور دو ہماری بہنیں ہیں اور تینوں بھائی کا مشترکہ کاروبار تھا،  پھر ہم نے اس گھر کو دوبارہ تعمیر کیا جو اب انیس لاکھ  پچاس ہزار (1950000) کا  بکا ہے، اب اس میں ہماری بہنوں کا حصہ صرف اس جگہ میں ہوگا جو اس وقت والد صاحب کو ملی تھی یا دوبارہ مکان بنانے کے بعد اب جس رقم کے ساتھ بکی ہے اس رقم کے لحاظ سے تقسیم ہوگی؟ اور کتنا حصہ ہوگا بہنوں کا؟
جواب: صورت ِ مسئولہ میں  مرحوم والد کو  حصہ میں ملنے والی زمین اور مکان کے بارے میں تفصیل یہ ہے کہ : اگر بھائیوں نے بہنوں کی اجازت سے پرانے مکان گرائے ہیں اور اس پر نیا مکان اپنے لیے تعمیر کیا ہے تو  ایسی صورت میں  اب  اس مکان کی  تعمیر کا  خرچہ بھائیوں کو ملے گا، اور باقی کل مالیت سب بہن بھائیوں میں ان کے حصوں کے بقدر  تقسیم ہو گی۔  اور اگر بہنوں سے اجازت لیے بغیر بھائیوں نے مکان سب  (بہن بھائیوں) کے لیے تعمیر کیا ہے تو ایسی صورت میں یہ بھائیوں  کی طرف سے تبرع و احسان ہوگا، اور تعمیر پر  لگائی گئی رقم انہیں نہیں ملے گی۔ اور اگر  اجازت کے بغیر بھائیوں نے  اپنے لیے مکان تعمیر کیا ہے(سب شرکاء)  کے لیے نہیں بنایا تو بھائیوں کو اس تعمیر کے بدلےصرف  ملبے کی قیمت ملے گی ،اور  بقیہ کل مالیت ورثاء میں شرعی حصوں کے مطابق تقسیم کی جائے گی۔باقی  مرحوم کے ترکہ کی تقسم  کا طریقہ یہ ہے کہ  سب سے پہلےمرحوم کے حقوقِ متقدمہ یعنی تجہیز و تکفین کا خرچہ نکالنے کے بعد، اگر مرحوم کے ذمہ کسی کا کوئی قرض ہو تو  اسے ادا کرنے کے بعد، اگر مرحومنے کوئی جائز وصیت کی ہو تو اسے ایک تہائی مال میں سے نافذ کرنے کے بعد، باقی کل جائیداد منقولہ وغیر منقولہکو   8حصوں میں تقسیم کر  کے مرحوم کے ہر ایک بیٹے کو 2/ حصے ،  اور مرحوم کی ہر ایک  بیٹی کو 1/ حصہ ملے گا۔یعنی:فیصد کے اعتبار سے100(سو روپے) میں سے 25 (پچیس) روپے مرحوم کے ہر ایک بیٹے کو،   اور12/5روپےمرحوم کی  ہر ایک بیٹی  کوملیں گے۔درر الحكام في شرح مجلة الأحكام میں ہے:"إذا عمر أحد الشريكين الملك المشترك ففي ذلك احتمالات أربعة: ...الاحتمال الثاني - إذا عمر أحد الشريكين المال المشترك للشركة بدون إذن الشريك كان متبرعًا ...الاحتمال الرابع - إذا عمر أحد الشريكين المال المشترك بدون إذن شريكه على أن يكون ما عمره لنفسه فتكون التعميرات المذكورة ملكًا له وللشريك الذي بنى و أنشأ أن يرفع ما عمره من المرمة الغير المستهلكة. انظر شرح المادة (529) ما لم يكن رفعها مضرًّا بالأرض ففي هذا الحال يمنع من رفعها."(درر الحكام في شرح مجلة الأحكام، ج:  3 ، صفحہ:  314،  ط:  دار الجيل)فقط و الله اعلم
                                                  
عنوان: ماں بھائی اور بہین کے درمیان ترکہ کی تقسیم
سوال: ایک عورت  نے  وارثت  میں  780000 روپے چھوڑے ہیں۔ اور ورثاء میں ماں، ایک سگےبھائی اور ایک سگی بہن کو چھوڑا۔ سب کو کتنا کتنا حصہ ملے گا؟
جواب: صورتِ  مسئولہ میں مرحومہ کے ترکہ/ میراث کی تقسیم کا شرعی طریقہ یہ ہے کہ سب سے پہلےمرحومہ کے حقوقِ متقدمہ یعنی تجہیز  و تکفین کا خرچہ نکالنے کے بعد، اگر مرحومہ کے ذمہ کسی کا کوئی قرض ہو تو اسے ادا کرنے کے بعد، اگر مرحومہنے کوئی جائز وصیت کی ہو تو اسے ایک تہائی مال میں سے نافذ کرنے کے بعد، باقی کل جائیداد منقولہ وغیر منقولہکو18 حصوں میں تقسیم کر  کے مرحومہ کی والدہ کو 3/ حصے اور مرحومہ کے  بھائی  کو 10/ حصے اور مرحومہ کی بہن کو5 حصے ملیں گے۔یعنی: 780000 (سات لاکھ اسی ہزار ) روپے   میں سے مرحومہ کی والدہ کو 130000(ایک لاکھ تیس ہزار)  روپے، اور مرحومہ کے  بھائی  کو   433,333.33  روپے (چار لاکھ تینتیس ہزار،  تین سو تینتیس  روپے تینتیس پیسے)  ،  اور مرحوم بہن  کو 216,666.66 روپے ( دو لاکھ، سولہ ہزار، چھ سو چھیاسٹھ روپے چھیاسٹھ پیسے)  ملیں گے۔فقط واللہ اعلم
                                                  
عنوان: فوت شدہ بیٹی کی اولاد کا والدین کی میراث میں حصہ نہیں ہے
سوال: والدین کی زندگی میں بیٹی کا انتقال ہو جائے تو کیا وراثت یا ترکہ میں نواسا یا نواسی کا کوئی حصّہ ہوگا یا نہیں  ؟
جواب: صورتِ  مسئولہ میں والدین کی دیگر اولاد زندہ ہوں تو  ان کی زندگی میں فوت شدہ بیٹی کی اولاد  کا ان کی میراث میں حصہ نہیں ہے۔تاہم والدین اگر نواسا / نواسی میں سے میں سے کسی کے لیے وصیت کرنا چاہیں تو اپنے  ایک تہائی ترکے کے اندر اندر مقدار کی وصیت کرسکتے ہیں۔"وللإرث شروط ثلاثة … ثانيها: تحقق حياة الوارث بعد موت المورث".(الموسوعة الفقهية الکویتية ، 3 / 22، دار السلاسل) فقط واللہ اعلم
                                                  
عنوان: میراث : بہن، ایک بھتیجا اور 2 بھتیجیاں
سوال: زید جو کہ غیر شادی شدہ تھا، وفات پا گیا،  پس ماندگان میں اس کی ایک حقیقی شادی شدہ بہن،  چھوٹے مرحوم بھائی کی بیوہ، ایک بیٹا اور دو شادی شدہ بیٹیاں موجود ہیں،  مرحوم کی جائیداد کی تقسیم کیسے ہو گی؟
جواب: صورتِ مسئولہ میں مرحوم  کی میراث کی تقسیم کا شرعی طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ  کو  2  حصوں میں تقسیم کرکے ایک حصہ بہن کو اور ایک حصہ بھتیجے کو ملے گا۔یعنی فیصد کے اعتبار سے 50% بہن کو اور 50% بھتیجے کو ملے گا۔بھتیجیوں کا میراث میں حصہ نہیں ہے۔در مختار میں ہے:"إن ابن الأخ لایعصب أخته کالعم لایعصب أخته وابن العم لایعصب أخته وابن المعتق لایعصب أخته بل المال للذکر دون الأنثیٰ لأنها من ذوي الأرحام، قال في الرحبیة: ولیس ابن الأخ بالمعصب من مثله أو فوقه في النسب".(ج:6، ص:783-784، ط:سعید)فقط والله اعلم
                                                  
عنوان: زمین پر قبضہ کیا لیکن اس کی قیمت ادا کرنے سے پہلے انتقال ہوگیا
سوال: اگر  زید نے کسی زمین پر قبضہ کرلیا تھا، جب کہ اس زمین کے مالک کو قیمت ادا نہیں کی تھی،  اس اثناء میں زید فوت ہو گیا تو کیا اب اس زمین میں وراثت جاری ہوگی ؟
جواب: صورتِ مسئولہ میں اگر زید نے زمین خرید کر اس کی رقم ادا نہیں کی تھی تو زید اس زمین کا مالک تھا، اس کے ذمہ جو قیمت واجب الادا تھی، میراث کی تقسیم سے پہلے اس کے ترکہ سے وہ قیمت ادا کی جائےاور یہ زمین اس کے ترکہ میں شمار ہوکر اس کے ورثاء میں شرعی حصوں کے اعتبار سے تقسیم ہوگی۔ تاہم اگر زید نے وہ زمین خریدی نہیں، بلکہ زمین غصب کرکےاس پر قبضہ کیا تھا تو یہ زمین کا قبضہ صاحبِ حق کو دینا لازم ہے، اسے میراث میں تقسیم نہیں کیا جائے گا۔الدر المختار وحاشية ابن عابدين (رد المحتار) (6 / 760):(ثم) تقدم (ديونه التي لها مطالب من جهة العباد)فقط واللہ اعلم
                                                  
عنوان: میراث : 5 بیٹیاں، 3 بھائی اور 3 بہنیں
سوال: جائیداد کی تقسیم کا طریقہ بتا دیں، مرحوم کی پانچ بیٹیاں، تین بہنیں اور تین بھائی ہیں اور کوئی نہیں، بیوہ بھی نہیں ہے  انتقال ہو چکا ہے، اور مرحوم پر قرضہ بھی ہے۔
جواب: صورتِ مسئولہ میں مرحوم  کی میراث کی تقسیم کا شرعی طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ،  مرحوم کے ذمہ جو قرض ہے اسے ادا کرنے کے بعد ،اگر مرحوم نے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ  کو 135 حصوں میں تقسیم کرکے مرحوم کی ہر بیٹی کو 18 حصے، ہر بھائی کو 10 حصے اور ہر بہن کو 5 حصے ملیں گے۔یعنی فیصد کے اعتبار سے ہر بیٹی کو 13.333%، ہر بھائی کو 7.406% اور ہر بہن کو 3.703% ملے گا۔ فقط واللہ اعلمنوٹ : یہ تقسیم اس وقت ہے جب کہ مرحوم کے والدین یا بیوہ انتقال کے وقت حیات نہ ہوں، نیز مرحوم کا کوئی بیٹا بھی نہ ہو۔
                                                  
عنوان: متروکہ مکان کے متعلق سوالات کے جوابات
سوال: مرحوم  ...  کے لواحقین کی تفصیل، بیگم  ... جن کا انتقال 2016 میں ہوا تھا۔ مرحوم کے سات بچے ہیں اور سب حیات ہیں۔ چار بیٹے اور تین بیٹیاں۔ چار بیٹے اور دو بیٹیاں شادی شدہ ہیں اور صاحب اولاد ہیں۔ ایک بیٹی کی شادی نہیں ہوئی ہے۔سوال 1- ہمارے والد صاحب کے انتقال کے وقت ان کے پاس 9 لاکھ دس ہزار موجود ہیں۔ سب بہن بھائیوں نے مشترکہ فیصلے کے بعد یہ تمام کی تمام رقم مرحوم کے صدقہ جاریہ کے استعمال میں لانے کی رضامندی ظاہر کی ہے۔ آپ کی طرف سے اس کے بارے میں رائے چاہیے؟سوال 2- ہمارے والد صاحب کے انتقال کے وقت ان کے پاس تین پلاٹ تھے۔ ہم تمام بہن بھائیوں نے مشترکہ رضامندی سے فیصلہ کیا ہے ان پلاٹوں کو بیچ کے جو رقم حاصل ہو وہ مرحوم کے صدقے کے لیے استعمال ہو۔ اسی  رقم سے ہم اپنی والدہ یعنی مرحوم کی بیوی کے لیے  بھی صدقہ کریں گے؟سوال 3 - والد صاحب مرحوم کے جو استعمال کی چیزیں موجود تھیں اس میں سے ہم بہن بھائیوں نے آپس کی رضامندی سے کچھ چیزیں نشانی اور استعمال کے لیے رکھ لی ہے، بقیہ ہم خیرات کرنے کے خواہش مند ہیں کیا خرچ کر سکتے ہیں؟سوال 4 - مرحوم نے وراثت میں ایک مکان بھی چھوڑا ہے اس کا ایڈریس پچھلے صفحے پر موجود ہے۔ سات بہن بھائیوں میں دو بھائی اور ایک بہن ملک سے باہر رہتے ہیں۔ دو بھائی اور ایک غیر شادی شدہ بہن اس مکان میں مستقل رہتے ہیں۔ آخری شادی شدہ بہن بھی پاکستان میں رہتی ہے اور آتی جاتی رہتی ہے۔ بھائی جو ملک سے باہر رہتے ہیں وہ بھی چھٹی میں اس مکان میں رہتے ہیں۔ تمام بہن بھائیوں نے بھی اس مکان سے اپنا حصہ نہیں مانگا ہے اور خواہش ظاہر کی ہے کہ یہ مکان جس طرح پہلے قابل استعمال تھا ویسے ہی رکھا جائے۔ مکان کی آج کی قیمت تقریبا تین کروڑ ہے۔اس حوالے سے مندرجہ ذیل سوالات ہیں:الف۔۔ جب یہ مکان بکے گا یا جب کوئی بھی وارث اپنا حصہ مانگے تو کیا اسے رقم مکان کی آج کی قیمت سے ادا کی جائے گی یا اس وقت کے حساب سے جب وہ حصہ مانگے گا؟ب۔ جب بھی کوئی بہن بھائی حصے کا طلب گار ہو گا تو کیا بقیہ بھائی بہن (ایک یا مل کر) اس بہن بھائی (جس نے حصے کی طلب کی ہے) کو اپنے پاس سے اس کے حصے کے برابر رقم دے سکتے ہیں یا مکان بیچ کر رقم ادا کرنی ہوگی؟پ۔  کیا کوئی بہن بھائی اپنے حصے سے دست بردار ہو سکتا ہے؟  اگر ہاں تو اس صورت میں ان کے حصے کا حق دار کون ہوگا؟ت۔  کیا یہ بہتر ہے کہ سب کا حصہ ابھی دے دیا جائے؟سوال 5- جس مکان کا اوپر ذکر ہوا ہے وہ والد صاحب (مرحوم) کا تھا اس مکان میں بہت سی چیزیں ایسی ہیں جو والد صاحب نے خریدی تھیں۔ بعض چیزیں بھائیوں اور بہنوں نے بھی خریدیں جو اب اس گھر کا حصہ ہے اس حوالے سے مندرجہ ذیل سوالات ہیں:الف۔۔ اوپر بتائی گئی اشیاء کو شریعت کے حساب سے کیسے دیکھا جائے گا؟ب۔۔ جو چیزیں والد صاحب نے خریدی تھیں،  کیا ان کو تقسیم کر دیا جائے؟پ۔۔ جو چیزیں بھائیوں اور بہنوں نے لائیں  کیا ان کو لوٹا دیا جائے؟ الحمداللہ کوئی بھی بہن بھائی ان چیزوں کے بارے میں کوئی لالچ یا خواہش کا اظہار نہیں کیا اور ان تمام چیزوں کو گھر کے استعمال کے لئے دے دیا ہے۔ جب کسی بہن بھائی کو کوئی چیز درکار ہو گی تو وہ دوسرے بہن بھائیوں سے اجازت لے کر استعمال کرے گا یا حاصل کرے گا؟سوال 6 - کیا والد صاحب کے پیسوں سے یا کسی اور طریقے سے ان کی نماز روزہ اور زکوۃ میں جو جو کمی بیشی رہ گئی تھی پوری ہو سکتی ہے۔ اگر ایسا ہے تو ایک نماز اور ایک روزے کی رقم کتنی دینی ہوگی؟سوال 7- وراثت میں مرحوم کے بہن بھائی اور قریبی رشتہ داروں کا حصہ ہوتا ہے اگر ہاں تو کس طرح تقسیم ہوگا؟سوال 8 - مرحوم کی بیوی کا کیا حصہ ہوگا جب کہ بیوی کا انتقال ہوگیا ہے؟سوال 9- کیا ہم یہ والد کا مکان اپنی غیر شادی شدہ بہن کے نام کر سکتے ہیں؟سوال 10- بہترین صدقہ جاریہ کون سا ہے؟سوال 11۔ جیسے کہ اوپر ذکر ہوا ہے اس مکان میں دو بھائی اور ایک غیر شادی شدہ رہتے ہیں اور بقیہ دو بھائی باہر رہتے ہیں صرف چھٹی گزارنے آتے ہیں، بقیہ دو بہنوں کی شادی ہوئی ہے۔ ہم سب بہن بھائی کا یہ اتفاق ہے کہ اس گھر میں رہنے والے بھائیوں سے اور بہن سے کوئی کرایہ وغیرہ نہیں لیا جائے گا اور یہ لوگ ویسے ہی رہیں گے جیسے پہلے رہتے تھے؟سوال 12- والد صاحب کے دور کے ضرورت مند رشتے دار زندہ ہیں، کیا ان کا کوئی حصہ ہے؟ والد صاحب کی خواہش اور وصیت تھی کہ اس مکان کو نہ بیچا جائے فوری اور اس میں رہنے والے جو لوگ ہیں وہ ویسے ہی محبت کے ساتھ رہیں۔
جواب: 1- 2- مرحوم کے انتقال کے وقت مرحوم کی ملکیت میں جتنی بھی اشیاء، نقدی، پلاٹ، مکان وغیرہ وہ سب  مرحوم کا ترکہ (میراث) شمار ہو گا، اور مرحوم کے ورثاء (بیٹے، بیٹیوں) میں  ان کی شرعی حصوں کے مطابق تقیسم کیا جائےگا۔ مرحوم کے انتقال کے بعد مرحوم کی ملکیتی تمام اشیاء سے مرحوم کا حق ختم ہو چکا ہے، اب وہ ورثاء کا حق ہے، اگر مرحوم کے تمام ورثاء (اولاد، بیٹے، بیٹیاں) سب کے سب عاقل وبالغ ہیں اور وہ اپنی خوشی سے اس بات پہ راضی ہیں کہ ہمیں اپنا  حصہ نہیں چاہیے، اور سب مل کر اپنے مرحوم والدین کے لیے صدقہ جاریہ کرنا چاہتے ہیں تو کر سکتے ہیں۔ تاہم بہتر یہ ہے کہ ترکہ تقسیم کر کے تمام ورثاء کو ان کا حصہ دے دیا جائے اس کے بعد جو وارث (بیٹا بیٹی) اپنا حصہ مرحوم والدین کے ایصال ثواب  کرنا چاہے تو کر دے، اور جو نہیں کرنا چاہتا وہ اپنے استعمال میں لے آئے۔3- یہ سب چیزیں مرحوم کا ترکہ ہیں اس میں سب ورثاء اپنے اپنے شرعی حصوں کے اعتبار سے شریک ہیں، اگر مذکورہ طریقہ پر اپنی خوشی سے صدقہ کرناچاہتے ہیں تو کر سکتے ہیں، اگر کوئی وارث راضی نہیں ہے تو دیگر ورثاء پر اس کا حصہ دینا لازم ہے، نیز باہمی رضامندی سے بطور نشانی بھی مختلف اشیاء رکھ سکتے ہیں۔ 4 - الف:  جب کوئی وارث حصہ مانگے، اس وقت کی قیمت کا اعتبار ہو گا۔ (ب):  مکان بیچنا ضروری نہیں ہے، رقم بھی دے سکتے ہیں۔ (پ) پہلے ترکہ تقسیم کر کے اس کا حصہ الگ کر دیا جائے پھر اگر وہ کسی کو دینا چاہے تو دے سکتا ہے یا پھر وہ اپنے حصے کے عوض کوئی معمولی چیز لے کردستبرار ہوسکتے ہیں۔کچھ بھی نہ لیے بغیر دستبرداری درست نہ ہوگی۔  (ت): یہی بہتر ہے کہ ابھی تقسیم کر کے ہر وارث کو اس کاحصہ دے دیا جائے، بلا وجہ تاخیر سے بہت سے مسائل پیدا ہوتے ہیں۔5 - جو چیزیں والدین مرحوم کی ہیں وہ تو تمام ورثاء میں تقسیم ہوں گی، اور جو چیزیں بہن بھائیوں نے والدین کی حیات میں لا کر والدین کو  دے دی تھیں وہ بھی سب میں تقسیم ہوں گی، اور جو چیزیں والدین کو مالک بناکر نہیں دی تھیں وہ ترکے میں شامل نہیں ہوں گی۔6 - مرحوم  کی قضا نماز اور روزوں کی تعداد معلوم ہو تو  وتر کے ساتھ  ایک  دن کی چھ نمازیں شمار کرکے ہر نماز اور  ہر روزے  کا فدیہ ایک صدقۃ الفطر کے برابر ہے، اور ایک صدقۃ الفطر کی مقدار  پونے دو کلو گندم یا اس کی قیمت ہے، اور نقد دینا  زیادہ بہتر ہے، اگر تعداد معلوم نہ ہو تو اندازے سے ادا کر دی جائے۔(نوٹ: مرحوم نے اگر اپنی نماز روزوں کے فدیہ کی وصیت کی ہو تو ایک تہائی ترکہ سے ادا کرنا ضروری ہے، اور تہائی سے زائد میں ورثاء کی اجازت اور رضامندی ضروری ہے۔ اور اگر وصیت نہیں کی تو پھر فدیہ کہ ادائیگی ورثاء پر لازم نہیں ہے۔ تاہم اگر ورثاء اجتماعی یا انفرادی طور پر اپنی طرف سے ادا کر دیں تو میت پر احسان ہو گا۔ وصیت کے بغیر زکوۃ کی ادائیگی بھی ضروری نہیں ہے، مرحوم کے ایصال ثواب کے لیے نفلی صدقات وخیرات کر دی جائے۔)7 و8 - مرحوم کی اولاد، بیٹے، بیٹیوں کی موجودگی میں مرحوم کے بھائی، بہن اور دیگر قریبی رشتہ دار حصہ دار نہیں  بنتے، ان کا حصہ نہیں ہوتا۔ نیز مذکورہ صورت میں مرحوم کی مرحومہ بیوی  کا مرحوم کی میراث (ترکہ) میں حصہ نہیں ہے۔9 - باقی سب بہن، بھائی راضی ہوں تو دے سکتے ہیں۔10و11- صدقہ جاریہ کی ایک بہترین صورت وقف فی سبیل اللہ بھی ہے، یعنی کوئی جائیداد مسجد یا مدرسہ یا عامۃ المسلمین کے نفع کے لیے وقف کردی جائے، یا کسی جگہ پانی کا کنواں کھدوا کر وقف کر دیا جائے، اِس طرح کے اوقاف کا ثواب تادیر جاری اور باقی رہتا ہے۔نیزاس مکان میں تمام بہن بھائی شریک ہیں، اگر  سب کرایہ نہ لینے پر راضی ہوں  (جیسا کہ سوال میں مذکور ہے) تو درست  ہے۔ 12- والد مرحوم  کے دور کے رشتہ داروں کا حصہ نہیں ہے۔ نیز  یہ مکان  اب مرحوم کے انتقال کے بعد  مرحوم کے ورثاء (اولاد بیٹے، بیٹیوں) کا ہے، اور وہ اپنے حصے کے مطابق اس میں شریک ہیں، اگر آپس کی رضامندی سے مکان نہ فروخت کرنےپر متفق ہیں تو بھی درست ہے۔ اگر کوئی ایک شریک بھی راضی نہ ہو تو تقسیم کر کے اس کا حصہ دینا ضروری ہے۔باقی مرحوم کی ترکہ کی تقسیم کا شرعی طریقہ کار یہ ہے کہ سب سے پہلےمرحوم کے حقوقِ متقدمہ یعنی تجہیز و تکفین کا خرچہ نکالنے کے بعد، اگر مرحوم کے ذمہ کسی کا  قرض ہو تو اس کی ادائیگی کے بعد، اگر مرحومنے کوئی جائز وصیت کی ہو تو اسے ایک تہائی ترکہ میں سے نافذ کرنے کے بعد، باقی کل ترکہ کو   11 حصوں میں تقسیم کر  کے  مرحوم کے ہر ایک  بیٹے کو 2/ حصے اور مرحوم کی ہر ایک  بیٹی کو 1 حصہ ملے گا۔یعنی: فیصد کے اعتبار سے 100 روپے میں سے 18.18 فیصد مرحوم ہر ایک بیٹے  کو، اور  9.09 فیصد ہربیٹی کو ملے گا۔فقط واللہ اعلمنوٹ: اگر آپ کی والدہ مرحومہ کا انتقال والد صاحب کے بعد ہوا، اور والدہ کے انتقال کے وقت ان کے والدین بھی  حیات تھے تو وضاحت کرکے ترکے کے حصوں کے بارے میں دوبارہ معلوم کرلیجیے۔
                                                  
عنوان: بیوی کے انتقال کے بعد مہر کی رقم کس کو ادا کی جائے؟
سوال: شوہر نے مہر کی رقم ادا نہیں کی جب کہ بیوی کا انتقال ہو چکا ہے تو شوہر مہر اب کس طرح اداکرے ؟
جواب: اگر شوہر نے بیوی کا حق مہر  (معجل یا مؤجل)  ادا نہ کیا ہو اور اس عورت کا انتقال ہوجائے تو  اس عورت کا  حق ِ مہر  شوہر  کے  ذمہ  واجب الادا  قرضہ ہونے کی وجہ سے اس عورت کے ترکہ میں شامل ہوگا، لہٰذا شوہر مرحومہ بیوی کے دیگر ترکہ کے ساتھ مہر کی رقم کو بھی شامل کردے اور مہر کی رقم میں سے میراث کے ضابطہ شرعی کے مطابق اپنا حصہ کاٹنے کے بعد باقی رقم مرحومہ بیوی کے دیگر ورثاء کو ادا کردے۔فتح القدير للكمال ابن الهمام (3/ 378):’’قال: (وإذا مات الزوجان وقد سمى لها مهرا فلورثتها أن يأخذوا ذلك من ميراث الزوج، وإن لم يكن سمى له مهرًا فلا شيء لورثتها عند أبي حنيفة. وقالا: لورثتها المهر في الوجهين) معناه المسمى في الوجه الأول ومهر المثل في الوجه الثاني، أما الأول؛ فلأن المسمى دين في ذمته وقد تأكد بالموت فيقضى من تركته، إلا إذا علم أنها ماتت أولا فيسقط  نصيبه من ذلك. وأما الثاني فوجه قولهما أن مهر المثل صار دينا في ذمته كالمسمى فلا يسقط بالموت كما إذا مات أحدهما. ولأبي حنيفة أن موتهما يدل على انقراض أقرانهما فبمهر من يقدر القاضي مهر المثل.(قوله: على ما نبينه) يعني في المسألة التي تليها من غير فصل، وهي ما إذا مات الزوجان وقد سمى لها مهرا ثبت ذلك بالبينة أو بتصادق الورثة فلورثتها أن يأخذوا ذلك من ميراث الزوج، هذا إذا علم أن الزوج مات أولا أو علم أنهما ماتا معا أو لم تعلم الأولية؛ لأن المهر كان معلوم الثبوت، فلما لم يتيقن بسقوط شيء منه بموت المرأة أولا لا يسقط، وأما إذا علم أنها ماتت أولا فيسقط منه نصيب الزوج؛ لأنه ورث دينا على نفسه.‘‘فقط واللہ اعلم
                                                  
