عنوان: بھائی کی موجودگی میں بھتیجے وراثت سے محروم ہوں گے
سوال: ہم چار بھائی ہیں، میں سب سے چھوٹاہوں،دوبڑےبھائیوں کاپہلے انتقال ہوگیاہے، اس کے بعد پچھلےسال مجھ سے بڑے بھائی کا انتقال ہوگیاجس کی نہ بیوی تھی نہ بچےتھے، ہماری  15کنال زمین ہے جو ہم سب بھائیوں کو والد کی میراث میں ملی تھی ،اس میں دو حصے تو دوبڑے بھائیوں کے بچوں کے ہیں، اور ایک حصہ میرے تیسرے بھائی کاہے،اب اس کے انتقال کے بعداس کی زمین کا حصہ کس کوملے گا؟اور ورثاء میں میں،اور بڑے بھائیوں کے بچے ہیں۔ شریعت  کی  نظر اس کاحق دارصرف میں ہوں یامیرےساتھ میرے بھتیجےبھی ہیں؟
جواب: صورتِ مسئولہ میں اگرسائل کےوالدکےانتقال کے بعدوالدمرحوم کےترکہ کی زمین تمام ورثاءمیں(یعنی چاروں بیٹوں میں اگران کے علاوہ کوئی وارث موجودنہ تھا)ان کےحصوں کےموافق تقسیم ہوگئی تھی تو اس صورت میں بڑےدوبھائی -جن کاانتقال ہوچکاہے-ان کی زمین ان کے شرعی ورثاء (بیوہ،بیٹوں اوربیٹیوں یا جو ان کی وفات کے وقت موجود ہوں انہیں )کوملے گی ۔اوراب جس بھائی کاانتقال ہواہے،اگراس کی بیوہ،اولادیاسائل کے علاوہ کوئی اوربہن بھائی موجودنہیں تواس کی کل زمین سائل کوملےگا۔سائل (بھائی)کی موجودگی میں مرحوم کے بھتیجےوارث نہیں ہوں گے۔الدرالمختارمیں ہے:"(يحوز العصبة بنفسه وهو كل ذكر) فالأنثى لا تكون عصبة بنفسها بل بغيرها أو مع غيرها (لم يدخل في نسبته إلى الميت أنثى) فإن دخلت لم يكن عصبة كولد الأم فإنه ذو فرض وكأبي الأم وابن البنت فإنهما من ذوي الأرحام (ما أبقت الفرائض) أي جنسها (وعند الانفراد يحوز جميع المال) بجهة واحدة. ثم العصبات بأنفسهم أربعة أصناف جزء الميت ثم أصله ثم جزء أبيه ثم جزء جده (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل ثم أصله الأب ويكون مع البنت) بأكثر (عصبة وذا سهم) كما مر (ثم الجد الصحيح) وهو أبو الأب (وإن علا) وأما أبو الأم ففاسد من ذوي الأرحام (ثم جزء أبيه الأخ) لأبوين (ثم) لأب ثم (ابنه) لأبوين ثم لأب (وإن سفل)." (‌‌كتاب الفرائض‌‌،فصل في العصبات،ج:6،ص:773،ط:سعید)فقط والله أعلم
                                                  
عنوان: بھائیوں کا بہنوں کو ان کے شرعی حصہ سے کم حصہ دینے کا حکم
سوال: میری نانا نانی دونوں کا انتقال ہوگیا ہے،ان کےانتقال سے پہلےان کے والدین انتقال کرگئے تھے،مرحومین کےورثاء میں دوبیٹے اور تین بیٹیاں ہیں،ان کی جائیداد میں ایک سو بیس گز کی جگہ ہے،اب میرے ماموں لوگ اپنی بہنوں کو ان کا شرعی حصہ نہیں دے رہیں،بلکہ وہ کہتے ہیں کہ ہم بہنوں کو بیس لاکھ سے زیادہ نہیں دے سکتے،جب کہ مذکورہ جگہ کی مالیت 3 کروڑ روپے ہے،تو کیا ماموں لوگوں  کا اس طرح سے حصہ دینا شرعی اعتبار سے درست ہوگایا نہیں؟نیز شرعی اعتبار سے ہر وارث کا مذکورہ جگہ میں سے 3کروڑ روپے کے حساب سے جتنا حصہ بنتا ہے ،وہ واضح فرمادیں۔
جواب: صورتِ مسئولہ میں سائل  کےماموؤں لوگوں کا یہ کہنا  کہ :’’ہم بہنوں کو بیس لاکھ سے زیادہ نہیں دے سکتے‘‘،ان کے اس کہنے کا شرعاً کوئی اعتبار نہیں ہے ،بلکہ شرعی ضابطۂ میراث کے موافق ترکہ کی تقسیم کرنا ضروری ہے،بصورتِ دیگر  سائل کے ماموں  اپنی بہنوں   کو ان کےبعض حق میراث سے محروم کرنے کی پاداش میں جنت سے محرومی کی وعید  کے مستحق ہوں گے، جیساکہ حدیث مبارکہ میں ہے:حضرت انس رضی اللہ عنہ بیان کرتے ہیں، رسول اللہ صلی ‌اللہ ‌علیہ ‌وآلہ ‌وسلم نے فرمایا:جو شخص اپنے وارث کو اس  کی میراث سے کاٹ دے تو روزِ قیامت اللہ تعالیٰ اس کی جنت کی میراث کاٹ دے گا۔سائل کے مرحوم نانا/نانی کی میراث کی شرعی تقسیم اس طرح ہوگی کہ سب سے پہلے مرحومین کے حقوقِ متقدمّہ یعنی تجہیز وتکفین کا خرچہ نکالنے کے بعد،اگرمرحومین  کے ذمہ کوئی قرض ہو تو اسے کُل مال سے ادا کرنے کے بعد،اگرمرحومین نے  کوئی جائز وصیت کی ہو تو اسے باقی مال کے ایک  تہائی ترکہ  سے نافذ کرنے کے بعد باقی ترکہ منقولہ وغیر منقولہ کو 7 حصوں میں تقسیم کرکے 2 حصے مرحومین کے ہر ایک بیٹے کو،1 حصہ مرحومین کی ہر ایک بیٹی کو ملے گا۔صورتِ تقسیم یہ ہے:مرحومین:(سائل کانانا/نانی)،7بیٹابیٹابیٹیبیٹیبیٹی22111فیصد کے اعتبار سے 28.571فیصد مرحومین کے ہر ایک  بیٹے کو،14.285فیصد مرحومین کی ہر ایک بیٹی کو ملے گا۔3کروڑ روپے کےحساب سے 8,571,428.571روپے مرحومین کے ہر ایک بیٹے کو،4,285,714.285روپے مرحومین کی ہر ایک بیٹی کو ملیں گے۔صحیح بخاری میں ہے : "حدثنا مسلم بن إبراهيم، حدثنا عبد الله بن المبارك، حدثنا موسى بن عقبة، عن سالم، عن أبيه رضي الله عنه قال: قال النبي صلى الله عليه وسلم: من أخذ من الأرض شيئًا بغير حقه خسف به يوم القيامة إلى سبع أرضين."ترجمہ:  ’’سالم بن عبداللہ بن عمر نے اور ان سے ان کے والد نے بیان کیا کہ نبی کریم صلی اللہ علیہ وسلم نے فرمایا ”جس نے کسی کی زمین میں سے کچھ ناحق لے لیا تو قیامت کے دن اسے سات زمینوں تک دھنسایا جائے گا۔“(كتاب المظالم والغصب ، باب إثم من ظلم شيئا من الأرض، 130/3، ط: دار طوق النجاة)   سنن ابن ماجہ میں ہے:"عن أنس بن مالك قال: قال رسول الله صلى الله عليه وسلم: من فر من ميراث وارثه، قطع الله ميراثه من الجنة يوم القيامة."ترجمہ:’’حضرت انس رضی اللہ عنہ بیان کرتے ہیں، رسول اللہ صلی ‌اللہ ‌علیہ ‌وآلہ ‌وسلم نے فرمایا: ”جو شخص اپنے وارث کو اس  کی میراث سے کاٹ دے تو روزِ قیامت اللہ تعالیٰ اس کی جنت کی میراث کاٹ دے گا۔‘‘(كتاب الوصايا،باب الحيف في الوصية، 902/2، ط: دار إحياء الكتب العربية - فيصل عيسى البابي الحلبي)فقط واللہ اعلم
                                                  
عنوان: بیوہ 3بیٹے اور 4 بیٹیوں میں میراث کی تقسیم
سوال: میرے والد کا انتقال ہوگیاہے ، ورثاء میں بیوہ، 3بیٹے اور 4بیٹیاں ہیں ،  والدصاحب کی 2عددجائیدادہے، جس میں ایک گھر  اور ایک سکول ہے، یہ دونوں جائیدادیں والدصاحب نے بنائی تھیں اور اس کی تعمیرمیں بیٹوں اور بیٹیوں   نےوالدصاحب کی  مددکی تھی،  اس وقت جس نے بھی والد صاحب کو رقم دی تھی سب کی نیت والدصاحب کے ساتھ تعاون اور مددکی  ہی تھی،   اب والدصاحب کے ترکہ کی تقسیم کیسے ہوگی؟  جن بیٹوں اور بیٹیوں  نے والدصاحب کےساتھ تعاون اور  مددکی نیت سے رقم دی تھی اس کا کیاہوگا؟
جواب: صورت مسئولہ میں اگر واقعۃ بیٹوں اور بیٹیوں  نے تعمیر کی مد میں والد کو رقم دیتے وقت کوئی صراحت نہیں کی تھی تو یہ رقم ان  کی طرف سے بطور تبرع تھی ،اب انہیں اس کے واپس لینے کا حق نہیں ہے،لہذا  یہ گھر اور سکول اور اس کی تعمیر والد صاحب کی ہی ملکیت تھی اور والد کے انتقال کے بعد یہ مکان اور تعمیر  تمام ورثاء میں شرعی اعتبار سے تقسیم ہوگی ، مرحوم کے ترکہ کی تقسیم کا طریقہ کار یہ ہے کہ سب سے پہلے مرحوم کی کل جائیداد منقولہ و غیر منقولہ میں سے مرحوم کی تجہیز و تکفین کا خرچہ نکالنے کے بعد ، اگر مرحوم کے ذمہ کوئی قرض ہو اسے ادا کرنے کے بعد باقی ترکہ میں سے  اگر مرحوم نے کوئی جائز وصیت کی ہو تو اسے ایک تہائی مال میں سے نافذ کرنے کے بعد  باقی   کل متروکہ جائیداد  (منقولہ و غیر منقولہ ) کو  80 حصوں میں تقسیم کر کے 10 حصے بیوہ کو، 14 حصے ہر ایک بیٹے کو اور 7 حصے ہرایک  بیٹی کو ملیں گے۔ صورت تقسیم یہ ہے : والد:8/ 80بیوہبیٹابیٹابیٹابیٹیبیٹیبیٹیبیٹی17101414147777یعنی فیصدکے اعتبارسے  12.50فیصدمرحوم کی بیوہ کو، 17.50فیصد ہر ایک بیٹے کو اور 8.75فیصدہرایک  بیٹی کو ملے گا۔العقود الدریۃ فی تنقیح الفتاوی الحامدیہ میں ہے:        "المتبرع ‌لايرجع بما تبرع به على غيره، كما لو قضى دين غيره بغير أمره."(کتاب المداینات ج:2، ص:226 ، ط:دار المعرفة)فقط والله اعلم
                                                  
عنوان: کیا شوہر کی زندگی میں فوت ہونے والی بیویاں شوہر کی وارث ہوگی؟
سوال: میرے بہنوئی کا 19/01/2024ء میں انتقال ہوچکا ہے، جب کہ میری بہن کا انتقال مرحوم (بہنوئی ) سے پہلےیعنی 30/09/2022ءکو  ہوچکاہے۔اب سوال یہ ہے کہ کیا میری بہن کا اپنے شوہر کے ترکہ / میراث میں  کوئی حق ہے؟
جواب: صورتِ مسئولہ میں جب سائل بہن کا اس کے شوہر کی زندگی میں انتقال ہوگیا تھا تو ان  کا اپنے شوہر (سائل کے بہنوئی) کے ترکہ میں کوئی حق نہیں ۔فتاوی شامی میں ہے:"‌أن ‌شرط ‌الإرث ‌وجود ‌الوارث ‌حيا ‌عند ‌موت ‌المورث."(كتاب الفرائض، ج:6، ص:769، ط: سعيد)وفيه أيضاً:وشروطه ثلاثة: موت مورث حقيقة، أو حكما كمفقود، أو تقديرا كجنين فيه غرة ووجود وارثه عند موته حيا حقيقة، أو تقديرا كالحمل والعلم بجهل إرثه."(کتاب الفرائض ج:6 ص: 758، ط: سعید)فقط والله أعلم
                                                  
عنوان: ایک بیوہ، تین بیٹوں اور دو بیٹیوں میں تقسیم ترکہ
سوال: ہمارے والد صاحب کا انتقال ہوگیا، ورثاء میں بیوہ، تین بیٹے اور دو بیٹیاں حیات ہیں، والد مرحوم نے ترکہ میں گھر کا سامان وغیرہ چھوڑ ا ہے، اور یہ سامان شرعی طریقہ سے تقسیم نہیں کیا تھا، یہ سامان میرے بھائیوں کے پاس تھا، میں نے اپنے بھائیوں سے کہا کہمیرا جتنا حصہ بنتا ہے، وہ میں نے چھوڑ دیاہے، وہ تم لے لو، میں نے اپنا حصہ ان کے لیے چھوڑ دیا، لیکن مذکورہ سامان میں بہنوں اور والدہ کو حصہ نہیں دیا گیا، اب اس سامان میں سے میرے بھائیوں نے مجھے ایک فریج دیا ہے کہ آپ لے لو، ہم نے نیا فریج لے لیا ہے، اس کی ضرورت نہیں ہے، اب اس فریج میں جس کی قیمت پندرہ ہزار روپے ہوگی، میری والدہ،  بھائیوں اور بہنوں  کا حصہ ہوگا یا نہیں؟فیصد اور قیمت دونوں اعتبار سے ہر ایک کے  حصہ بتادیں۔
جواب: صورتِ مسئولہ میں سائل کے والد مرحوم کے ترکہ میں موجود گھر کے سامان میں تمام  شرعی ورثاء کا حق ہے ، سائل  کے بھائیوں کے لیے یہ جائز نہیں تھا کہ وہ اس فریج کو ترکہ کی تقسیم سے قبل سائل کو دے، سائل اور اس کے بھائیوں پر لازم ہے کہ وہ اس فریج  کو باقی ترکہ میں شامل کرکے  تمام شرعی ورثاء کے درمیان ترکہ کو شریعت کے مطابق تقسیم کرے، اور   سائل کااپنے بھائیوں سے یہ کہناکہ"  میرا جتنا حصہ بنتا ہے، وہ میں نے چھوڑ دیاہے، وہ تم لے لو" اس سے سائل کا حق ترکہ سے ختم نہیں ہوگا،، اگر کوئی حصہ نہ لینا چاہے اور اپنے حصہ سے دست بردار ہونا چاہے، تو ترکہ کو تقسیم کرکے اپنے حصہ پر قبضہ کرلے اور اس کے بعد اپنی خوشی اور رضامندی سے جس کو دینا چاہے دے سکتا ہے۔سائل کے والد مرحوم کے ترکہ کی تقسیم  کا طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد، اگر مرحومہ کے ذمہ کوئی قرض ہو، تو اس کو کل ترکہ میں سے ادا کرنے کے بعد،  اگر مرحوم نے کوئی جائز وصیت کی ہو، تو اس کو باقی ترکہ کے ایک تہائی میں نافذ کرنے کے بعد،، مرحوم کی مابقیہ منقولہ وغیر منقولہ ترکہ کو 64 حصوں میں تقسیم کرکے8 حصے مرحوم کی بیوہ (سائل کی والدہ)کو، 14 حصےمرحوم کے ہر ایک بیٹے کو اور7 حصے مرحوم کی  ہر ایک بیٹی کو ملیں گے۔صورتِ تقسیم یہ ہوگی:سائل کے والد مرحوم:64/8بیوہبیٹابیٹابیٹابیٹیبیٹی17814141477یعنی فیصد کے اعتبار سے 12.5فیصد مرحوم کی بیوہ (سائل کی والدہ)کو، 21.875 فیصد مرحوم کے ہر ایک بیٹے کو اور 10.937 فیصد مرحوم کی ہر ایک بیٹی کو ملے گا۔فتاوي عالمگيري میں ہے:"فشركة الجبر أن يختلط المالان لرجلين بغير اختيار المالكين خلطا لا يمكن التمييز بينهما حقيقة بأن كان الجنس واحدا أو يمكن التمييز بضرب كلفة ومشقة نحو أن تختلط الحنطة بالشعير أو يرثا مالا وشركة الاختيار أن يوهب لهما مال أو يملكا مالا باستيلاء أو يخلطا مالهما، كذا في الذخيرة أو يملكا مالا بالشراء أو بالصدقة، كذا في فتاوى قاضي خان أو يوصى لهما فيقبلان، كذا في الاختيار شرح المختار، وركنها اجتماع النصيبين، وحكمها وقوع الزيادة على الشركة بقدر الملك،ولا يجوز لأحدهما أن يتصرف في نصيب الآخر إلا بأمره، وكل واحد منهما كالأجنبي في نصيب صاحبهويجوز بيع أحدهما نصيبه من شريكه في جميع الصور ومن غير شريكه بغير إذنه إلا في صورة الخلط والاختلاط، كذا في الكافي."(کتاب الشرکة، ج:2، ص: 301، ط: دارالفکر بیروت)وفیه ایضاً:"وهبة المشاع فيما لا يحتمل القسمة تجوز من الشريك ومن الأجنبي، كذا في الفصول العمادية.......ويشترط في صحة هبة المشاع الذي لا يحتمل القسمة أن يكون قدرا معلوما حتى لو وهب نصيبه من عبد ولم يعلم به لم يجز؛ لأنها جهالة توجب المنازعة، كذا في البحر الرائق.وإذا علم الموهوب له نصيب الواهب ينبغي أن تجوز عند أبي حنيفة - رحمه الله تعالى - وعندهما لا تجوز، هكذا في محيط السرخسي."(کتاب الهبة، الباب الثاني فيما يجوز من الهبة وما لا يجوز، ج:4، ص: 378، ط: دارالفكر بيروت)قرة عيون الأخيار تكملة رد المحتار میں ہے:"ولو قال ‌تركت ‌حقي ‌من ‌الميراث أو برئت منها ومن حصتي لا يصح وهو على حقه، لان الارث جبري لا يصح تركه."(کتاب الدعوی، ج: 8، ص: 208، ط: دار الفكر، بيروت)فقط واللہ اعلم
                                                  
عنوان: ترکہ کی تقسیم/باہمی رضامندی سے ترکہ کی تقسیم/ترکہ کی رقم تقسیم کرنے سے پہلے تعزیت کرنے والوں پر رقم خرچ کرنا/تقسیم سے پہلے ترکہ کی رقم پر زکات
سوال: 1۔ ہمارے والد صاحب کا انتقال ہوا،ورثاء میں بیوہ،ایک بیٹا اور چار بیٹیاں ہیں،ان کے درمیان ترکہ کس طرح تقسیم ہوگا؟والد کے والد حیات نہیں ہیں۔2۔ ورثاء آپس کی رضامندی سے کسی وارث کو خوشی سے زیادہ دینا چاہیں تو اس کا کیا حکم ہے؟3۔ والد صاحب کے انتقال کو 10دن ہوگئے اس میں والد صاحب کے ترکہ میں سے کچھ رقم تعزیت کرنے والوں کے درمیان خرچ ہوئی ہے تو اس کا کیا حکم ہے؟4۔ فی الوقت ترکہ میں جو سونا،پاؤنڈز اور رقم وغیرہ موجود ہیں ان میں زکات ہوگی یا نہیں؟
جواب: 1۔صورت مسئولہ  میں مرحوم کے حقوق متقدمہ یعنی تجہیزوتکفین کا خرچہ نکالنے کے بعد اگر مرحوم کے ذمہ کوئی قرض ہو ،تو  اسے کل مال سے ادا کرنے کے بعد ، اگر مرحوم نے کوئی جائز وصیت کی ہو ،تو اسے باقی ترکہ کے ایک تہائی سے نافذ کرنے کے بعد بقیہ کل ترکہ منقولہ وغیر منقولہ کو 48حصوں میں تقسیم کرکے 6 حصے بیوہ کو، 14 حص6 بیٹے، اور 7 حصے  ہر ایک بیٹی کو ملیں گے۔صورت تقسیم یہ ہے:میت: 48/8بیوہبیٹابیٹیبیٹیبیٹیبیٹی176147777فیصد کے اعتبار سے 12.5فیصد بیوہ کو،29.16فیصد اکلوتے بیٹے  کو، اور 14.58فیصد ہر ایک بیٹی  کو ملے گا۔2۔ ورثاء آپس میں باہمی رضامندی سے مصالحتی طور پر ترکہ تقسیم کرنا چاہیں اور کسی وارث کو اس کے متعین شرعی حصےسے زیادہ دینا چاہیں تو اس کی بھی گنجائش ہے۔3۔ ترکہ  چونکہ تمام ورثاء کی مشترکہ ملکیت ہے،اس لیے اگر تمام ورثاء عاقل وبالغ ہیں اور ان کی اجازت سے ترکہ کی کچھ رقم    تعزیت کرنے والوں پرخرچ  کی گئی ہو، تو کچھ حرج نہیں،لیکن اگرورثاء  راضی  نہ  ہوں یا کوئی وارث عاقل وبالغ نہ ہو، تو  تعزیت کرنے والوں پر ترکہ کی رقم  خرچ کرنا شرعا جائز نہیں ہوگا۔4۔ ترکہ کی تقسیم سے پہلے مشترکہ ترکہ پر زکوٰة لازم نہیں ہوگی ۔فتاوی شامی میں ہے:"(قوله: ثم شرع في مسألة التخارج) تفاعل من الخروج وهو في الاصطلاح تصالح الورثة على إخراج بعضهم عن الميراث على شيء من التركة عين أو دين قال في سكب الأنهر وأصله ما روي أن عبد الرحمن بن عوف - رضي الله تعالى عنه - طلق في مرض موته إحدى نسائه الأربع ثم مات وهي في العدة فورثها عثمان - رضي الله تعالى عنه - ربع الثمن فصالحوها عنه على ثلاثة وثمانين ألفا من الدراهم وفي رواية من الدنانير وفي رواية ثمانين ألفا وكان ذلك بمحضر من الصحابة من غير نكير اهـ....  أنهم لو أخرجوا واحدا، وأعطوه من مالهم فحصته تقسم بين الباقي على السواء وإن كان المعطى مما ورثوه فعلى قدر ميراثهم قال الشارح هناك وقيده الخصاف بكونه عن إنكار فلو عن إقرار فعلى السواء اهـ فتأمله."( كتاب الفرائض، باب المخارج، ج6ص811،ط؛سعید)درر الحکام فی شرح مجلۃ الاحکام میں ہے:"كل واحد من الشركاء في ‌شركة ‌الملك أجنبي في حصة الآخر ولا يعتبر أحد وكيلا عن الآخر فلذلك لا يجوز تصرف أحدهما في حصة الآخر بدون إذنه...."(الكتاب العاشر الشركات، الباب الأول، الفصل الثاني، ج3، ص 28، رقم المادة: 1075، ط: دار الجيل) المبسوط للسرخسي  میں ہے:"ولو أن رجلا ‌ورث ‌عن أبيه ألف درهم فأخذها بعد سنين فلا زكاة عليه لما مضى في قول أبي حنيفة - رحمه الله - تعالى الآخر وفي قولهما عليه الزكاة لما مضى ففي هذا الرواية جعل الموروث بمنزلة الدين الضعيف مثل الصداق وبدل الخلع، وفي ذلك قولان لأبي حنيفة - رحمه الله تعالى - فكذلك في هذا وفي كتاب الزكاة جعل الموروث كالدين المتوسط عند أبي حنيفة - رحمه الله -، وهو ثمن مال البذلة والمهنة فقال: إذا قبض نصابا كاملا بعد كمال الحول تلزمه الزكاة لما مضى وجه تلك الرواية أن الوارث يخلف المورث في ملكه، وذلك الدين كان مال الزكاة في ملك المورث فكذلك في ملك الوارث، ووجه هذه الرواية أن الملك في الميراث يثبت للوارث بغير عوض فيكون هذا بمنزلة ما يملك دينا عوضا عما ليس بمال، وهو الصداق فلا يكون نصاب الزكاة حتى يقبض يوضحه أن الميراث صلة شرعية والصدقة للمرأة في معنى الصلة أيضا من وجه قال الله تعالى {وآتوا النساء صدقاتهن نحلة} [النساء: 4] أي عطية وما يستحق بطريق الصلة لا يتم فيه الملك قبل القبض فلا يكون نصاب الزكاة."(كتاب الزكات،ج3،ص41،الناشر: مطبعة السعادة - مصر)فقط واللہ اعلم
                                                  
عنوان: ترکہ کی زمین فروخت کرکے دوسری زمین خریدنا
سوال: والد کا انتقال  ہوا، ان کے آٹھ بیٹے اور دو بیٹیاں تھیں، جبکہ بیوہ حیات نہیں تھیں۔ بیٹوں میں سے بڑے بیٹے نے والد کے ترکے میں سے بچی ہوئی زمین 10 لاکھ میں فروخت کی ،اور اس رقم سے دوسری جگہ زمین خریدی، جسے بیٹوں نے صرف آپس میں تقسیم کر لیا اور بیٹیوں کو محروم کر دیا۔اب معلوم یہ کرنا ہے کہ اگر بیٹے ہم بیٹیوں کو ہمارا حصہ دینا چاہیں تو 10 لاکھ روپے کے حساب سے  دیں گے یا  موجودہ زمین کی قیمت لگا کر  حصہ دیا جائے گا؟واضح رہے کہ اس خرید وفروخت میں بیٹیوں کی اجازت شامل نہیں تھی،اور دوسری  زمین  ان ہی پیسوں یعنی 10 لاکھ روپے سے لی گئی تھی، اضافی رقم کسی نے شامل نہیں کی۔
جواب: واضح رہے کہ ترکہ جب تک تقسیم نہ ہوجائے اس وقت تک تمام ورثاء اس میں مشترک ہوتے ہیں، کسی وارث کے لیے دیگر ورثاء کی اجازت کے بغیر  ترکہ میں تصرف کرنے کا اختیار نہیں ہوتا، اور اگر کوئی وارث ترکہ کو بغیر اجازت کے بیچ دیتا ہے تو وہ اس کا ضامن ہوتا ہے۔لہٰذا صورتِ مسئولہ میں والد مرحوم کے ترکہ کی زمین کو بیٹیوں کی اجازت کے بغیر فروخت کرنا جائز نہیں تھا،تاہم جب وہ زمین بیٹوں نے  دس لاکھ روپے میں  فروخت کرکے ان پیسوں سے دوسری زمین خریدی ہے تو اب یہ دوسری زمین بھی تمام ورثاء میں مشترکہ شمار ہوگی ،اور موجودہ زمین تمام ورثاء یعنی مرحوم کے بیٹوں اور بیٹیوں میں ان کے شرعی حصوں کے موافق تقسیم ہوگی، اور اگر بیٹے ،بیٹیوں کو ان کے حصہ کے بدلہ میں رقم دینا چاہیں تو  بیٹیوں کو اس موجودہ زمین کی موجودہ  قیمت کے حساب سے ان کا حصہ دیا جائے گا۔درر الحکام شرح مجلۃ الاحکام میں ہے:"(المادة 96) :‌لا ‌يجوز ‌لأحد أن يتصرف في ملك الغير بلا إذنه هذه المادة مأخوذة من المسألة الفقهية (‌لا ‌يجوز ‌لأحد التصرف في مال غيره بلا إذنه ولا ولايته) الواردة في الدر المختار...كذلك ليس لأحد الشركاء أن يركب الحيوان المشترك أو أن يحمله متاعا بدون إذن الشريك الآخر فإذا ركبه أو حمله وتلف يكون ضامنا حصة الشريك."(المقالة الثانية في بيان القواعد الكلية الفقهية، ج: 1، ص: 96، ط: دار الجيل)فقط والله أعلم
                                                  
عنوان: صرف ایک بیٹی کی موجودگی میں پوتوں کو ترکہ کا ملنا
سوال: والد کا انتقال ہوا ہے ، ورثاء میں ایک بیٹی اور دو پوتے ہیں ۔ اب معلوم یہ کرنا ہے کہ بیٹی کو والد کا مکمل ترکہ کیوں نہیں ملتا؟پوتوں کو آدھا کیوں ملتا ہے؟میں نے سنا تھا کہ بیٹے کا انتقال جب والد کی حیات میں ہوجائے تو پوتوں کو دادا کے ترکہ سے کچھ نہیں ملتا اور اس صورت میں آدھا کیوں ملتا ہے؟
جواب: صورت مسئولہ میں جب مرحوم والد کے ورثاء میں صرف ایک بیٹی اور دو پوتے ہیں تو مرحوم کا آدھا ترکہ بیٹی کو ملے گا اور بقیہ آدھا دونوں پوتوں کو ملے گا ۔ بیٹی کو آدھا ذوی الفروض (یعنی وہ ورثاء جن کا حصہ شرعا قرا ن و حدیث سے طے شدہ ہے)  ہونے کے اعتبار سے ملے گا اور پوتوں کو عصبہ ہونے کی حیثیت سے ملے گا۔ شریعت کا اصول یہ ہے کہ ترکہ سب سے پہلے ذوی الفروض میں تقسیم ہوتا ہے، ان سے اگر بچ جائے تو پھر عصبات میں تقسیم ہوتا ہے، جو قریبی ہوتا ہے اس کو ملتا ہے۔البتہ جب مرحوم کی بیٹی کے علاوہ ورثاء میں ایک بیٹا ہوتا تو پھر اس بیٹی اور بیٹے میں مکمل میراث تقسیم ہوتی اور پوتوں کو کچھ نہ ملتا۔فتاوی شامی میں ہے:"(فيبدأ بذوي الفروض) أي السهام المقدرة وهم اثنا عشر من النسب ثلاثة من الرجال وسبعة من النساء واثنان من التسبب وهما الزوجان (ثم بالعصبات) أل للجنس فيستوي فيه الواحد والجمع وجمعه للازدواج (النسبية) لأنها أقوى (ثم بالمعتق)(قوله أي السهام المقدرة) هي النصف والربع والثمن والثلثان والثلث والسدس سراج."(کتاب الفرائض، ج نمبر ۶، ص نمبر ۷۶۲،ط: ایچ ایم سعید)فقط واللہ اعلم
                                                  
عنوان: عورت کے ترکہ میں اس کے سابقہ شوہر کی اولاد بھی حق دار ہوگی
سوال: میری والدہ کا انتقال ہوگیا ہے، ان کی پہلی شادی سے دو بیٹے اور دوبیٹیاں ہیں، ان میں سے ایک بیٹے کا والدہ کی زندگی میں انتقال ہوگیا تھا۔پھر علیحدگی کے بعد والدہ نے دوسری شادی کی جس سے ایک بیٹا اور مجھ سمیت تین بیٹیاں ہیں۔اس دوسرے شوہر ( یعنی ہمارے والد ) کا آج سے تیس سال قبل انتقال ہوگیا تھا، ترکہ میں ایک گھر چھوڑا تھا، جس میں والدہ رہتی تھیں، اب والدہ کا بھی انتقال ہوگیا۔اب والدہ کے پہلے شوہر کی اولاد والدہ کے دوسرے شوہر ( یعنی ہمارے والد ) کے ترکہ کے گھر میں حصہ کا مطالبہ کر رہے ہیں۔کیا ان کا حصہ بنتا ہے؟ اگر بنتا ہے تو پھر شرعی تقسیم کیا ہوگی۔والد کے والدین اور والدہ کے والدین ان کی زندگی میں انتقال کرگئے تھے۔
جواب: والد کے انتقال کے بعد چوں کہ اسی مکان میں آٹھواں حصہ والدہ کا بطورِ وراثت بنتا تھا، لہذا اب والدہ کے انتقال کے بعد صرف اسی  حصہ میں والدہ کے دوسرے شوہر کی اولاد کے ساتھ والدہ کے پہلے شوہر کی اولاد  بھی شریک ہے۔صورتِ مسئولہ میں مرحوم والد کی میراث کی تقسیم کاشرعی طریقہ یہ ہے کہ مرحوم کے حقوق متقدمہ (یعنی کفن دفن کا خرچہ نکالنے کے بعد، اور اگر مرحوم پر کوئی قرض ہے تو کل مال سے اسے ادا کرنے کے بعد، اور اگر مرحوم نے کوئی جائز وصیت کی ہے تو اس کو بقیہ ترکہ کے ایک تہائی سے نافذ کرنے کے بعد ) باقی ترکہ کے 360 حصے کرکے 136 حصے مرحوم کے حقیقی بیٹےکو، 68 حصے مرحوم کی ہر حقیقی بیٹی کو،  10 حصے مرحوم کے سوتیلے زندہ بیٹے کو، اور 5 حصے مرحوم کی ہر سوتیلی بیٹی کو ملیں گے۔صورتِ تقسیم یہ ہے:میت ( والد ) :مسئلہ:360/40/8بیوہبیٹابیٹیبیٹیبیٹی17514777فوت شدہ126636363میت ( والدہ ) :مسئلہ:9۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔مف:5بیٹابیٹابیٹیبیٹیبیٹیبیٹیبیٹی2211111101055555فیصد کے اعتبار سے 100 فیصد میں 37.777 فیصد مرحوم کے حقیقی بیٹے کو، 18.888 فیصد مرحوم کی ہر حقیقی بیٹی کو، 2.777 فیصد مرحوم کے سوتیلے زندہ بیٹے کو اور 1.388 فیصد مرحوم کی ہر سوتیلی بیٹی کو ملیں گے۔ارشادِربّانی ہے:{لِلذَّكَرِ مِثْلُ حَظِّ الأُنثَيَيْنِ}  (سورۃ النسآء، الآیة:11)”لڑکےکاحصہ دولڑکیوں کےحصہ کےبقدرہے“(معارف القرآن)تفسیرابن کثیرمیں ہے:"فقوله تعالى: {يوصيكم الله في أولادكم للذكر مثل حظ الأنثيين} أي: يأمركم بالعدل فيهم، فإن أهل الجاهلية كانوا يجعلون جميع الميراث للذكور دون الإناث، فأمر الله تعالى بالتسوية بينهم في أصل الميراث، وفاوت بين الصنفين، فجعل للذكر مثل حظ الأنثيين؛ وذلك لاحتياج الرجل إلى مؤنة النفقة والكلفة ومعاناة التجارة والتكسب وتجشم المشقة، فناسب أن يعطى ضعفي ما تأخذه الأنثى."(سورۃالنساء، الآية:11، ج:2، ص:225، ط: دار طيبة للنشر والتوزيع)فقط واللہ أعلم
                                                  
عنوان: بیوہ،تین بیٹےاور دوبیٹیوں کے درمیان ترکے کی تقسیم
سوال: میرے بھائی کا انتقال ہوا ان کے ترکہ میں پچاس لاکھ روپے ہیں،جو میت کی تجہیز وتکفین اور قرضہ وغیرہ نکالنے کے بعد باقی ہیں،مرحوم کے ورثاء میں ایک بیوہ،تین بیٹے اور دو بیٹیاں ہیں،ترکہ کی تقسیم شرعی لحاظ سے کس طرح ہوگی؟مرحوم کے والدین کا انتقال ان کی زندگی میں ہوچکا تھا۔
جواب: صورتِ مسئولہ میں مرحوم کے کل ترکہ (50لاکھ) کی تقسیم کی صورت یہ ہے کہ اگر مرحوم نے کوئی جائز وصیت کی ہے تو کل ترکہ سے ایک تہائی میں وصیت نافذ کرنے کے بعد باقی ترکہ کے64 حصے بنا کر اس میں سے مرحوم کی  بیوہ کو8حصے،تینوں بیٹوں میں سے ہر ایک کو 14حصے اور دونوں بیٹیوں میں سے ہر ایک کو 7حصے ملیں گے۔صورتِ تقسیم یہ ہے :میت64/8بیوہبیٹابیٹابیٹابیٹیبیٹی17814141477رقم کے اعتبار سے بیوہ کو625000روپے،بیٹوں میں سے ہر ایک1093750روپے اور بیٹیوں میں سے ہر ایک کو 546875روپے ملیں گے۔فقط واللہ اعلم
                                                  
عنوان: ترکہ کی تقسیم کیسے کی جائے؟
سوال: میرے سسر کا انتقال سن 2018ء میں ہوا، ان کے ورثاء میں ایک بیوہ، تین بیٹے اور چھ بیٹیاں ہیں، جب کہ مرحوم کے ترکہ میں چار دکانیں اور تین فلور کی بلڈنگ ہے، سسر نے زندگی میں کہا تھا کہ ”دکان کا کرایہ جو بھی آئے گا، وہ میری بیوی یعنی اپنی والدہ کے ہاتھ میں رکھنا“ ؛کیوں کہ بچے اپنی والدہ کو خرچہ نہیں دیتے۔اب بیٹوں کا یہ کہنا ہے کہ والدہ ان ہی کرایہ کے پیسوں سے جمع کر کے ہر بیٹی کو اس کا حصہ باری باری دے، ہم جگہ یعنی دکان وغیرہ بیچنے نہیں دیں گے، جب کہ بہنوں کا کہنا ہے کہ ہمیں پورا حصہ ایک ساتھ ہی دیں۔تو اب سسر صاحب کا ترکہ کیسے تقسیم ہوگا؟ بیچ کر یا تقسیم کرکے یا مالیت لگا کر؟
جواب: واضح رہے کہ میت کے ترکہ میں سب ورثاء کا بقدرِشرعی حصہ اورحق ہوتا ہے، اور اگر بر وقت ترکہ تقسیم نہ کیا جائے تو ورثاء کامشترکہ مال استعمال کرنا لازم آتا ہے، اور کسی کا مال بغیر اجازت استعمال کرنا شرعاً جائز نہیں ہے، اسی طرح ترکہ کی تقسیم میں تاخیر کرنے سے بعد میں کئی مسائل کا پیدا ہو جانا ایک طبعی امر ہے، من جملہ ان میں سے ایک ورثاء میں باہمی تکرار اور گھریلو خرابیاں ہیں، اس لئے ضروری ہے کہ ترکہ کی تقسیم بر وقت شرعی طریقے پر کی جائے اور سب ورثاء(مردوعورتوں)کو ان کےشرعی حصےدیےجائیں، تقسیمِ ترکہ کے بعد پھر جو ورثاء باہمی رضامندی سے شرکت کرنا چاہتے ہیں تو وہ تمام امورکی پہلے سے وضاحت کرکے دوبارہ اپنی دکانوں اور  کار و بارکو جاری رکھ سکتے  ہیں، لیکن جاری کار و بار کی وجہ سے ترکہ کی تقسیم میں تاخیر کرنا کسی طرح بھی مناسب نہیں ہے، خاص کر جب بعض ورثاء اپنے حصوں کا مطالبہ بھی کر رہے ہوں، تو ایسی صورت میں بغیر شرعی عذر کے ترکہ کی تقسیم میں تاخیر کرنے کا وبال اسی پر ہوگا جو اس تقسیم میں رکاوٹ بنےگا۔باقی صورتِ مسئولہ میں مرحوم کے مذکورہ ترکہ کی تقسیم کا شرعی طریقہ یہ ہے کہ ترکہ میں سے جو چیزیں قابلِ تقسیم ہیں (یعنی اس کو تقسیم کرنے کے بعد ہر وارث اپنے حصہ سے نفع اٹھا سکتا ہے) تو ان کو تقسیم کردیا جائے، اور جو قابلِ تقسیم نہیں ہیں، ان کو فروخت کردیا جائے، اور رقم تمام ورثاء میں ان کے حصوں کے بقدر تقسیم کردی جائے، یا ورثاء میں سے کوئی ایک وارث  متروکہ جائیداد کو اپنی طرف کرلے، اور باقی ورثاء کو ان کے حصوں کی رقم دے دے۔لیکن اگر تمام ورثاء باہمی رضامندی سے مرحوم کی متروکہ جائیداد کو فروخت نہیں کرنا چاہتے اور نہ ہی کوئی وارث اس کو اپنی طرف کرنا چاہتاہے، تو اس صورت میں اختیار ہےکہ باہمی رضامندی سے  یا تو ہر دکان و مکان (فلور) میں باری مقرر کریں کہ اتنے دن ایک وارث کے پاس یہ دکان یا مکان رہے گا اور اتنے دن دوسرے کے پاس، اور یا یہ ہے کہ دکانوں کو کرایہ پر دیدیں اور کرایہ کو تمام ورثاء ان کے حصوں کے بقدر تقسیم کرلیں اور بلڈنگ میں جو ورثاء رہ رہے ہیں وہ دیگر ورثاء کے ساتھ ان کے حصہ میں کرایہ داری کا معاملہ کرلیں، اور ہر ماہ ان کے حصے کا کرایہ ادا کریں یا کسی کو دکان اور کسی کو مکان حوالہ کریں۔باقی مرحوم کی متروکہ جائیداد کی تقسیم (مالیت یا فروخت کرنے بعد حاصل شدہ رقم کے اعتبار سے) یہ ہے کہ سب سے پہلے مرحوم کے حقوقِ متقدمہ (یعنی تجہیز و تکفین) کا خرچہ نکالنے کے بعد، اگر مرحوم کے ذمہ قرض ہو، تو اسے ادا کرنے کے بعد، اگر مرحوم نے کوئی جائز وصیت کی ہو، تو اسے بقیہ مال کے ایک تہائی سے ادا کرنے کے بعد، بقیہ مال کو کل 96 حصوں میں تقسیم کرکے، 12 حصے مرحوم کی بیوہ کو، 14 حصے مرحوم کے ہر ایک بیٹے کو، اور 7 حصے مرحوم کی ہر ایک بیٹی کو ملیں گے۔صورتِ تقسیم یہ ہے:مرحوم (سسر)۔۔۔۔96/8بیوہبیٹابیٹابیٹابیٹیبیٹیبیٹیبیٹیبیٹیبیٹی1712141414777777یعنی فی صد کے اعتبار سے 12.5 فی صد مرحوم کی بیوہ کو، 14.583333 مرحوم کے ہر ایک بیٹے کو، اور 7.291666 مرحوم کی ہر ایک بیٹی کو ملے گا۔قرآن کریم میں ارشادِخداوندی ہے:(يُوصِيكُمْ اللَّهُ فِي أَوْلادِكُمْ لِلذَّكَرِ مِثْلُ حَظِّ الأُنثَيَيْنِ)(سورة النساء،الآية:11)ترجمہ:”اللہ تعالی تم کو حکم دیتاہے تمہار ی اولاد کے باب میں ،لڑکے کاحصہ دولڑکیوں کے برابرہے۔“(از بیان القرآن للتھانویؒ)شعب الایمان میں ہے:"عن أبي حرة الرقاشي عن عمه أن رسول الله صلى الله عليه وسلم قال:لا يحل مال امرئ مسلم إلا ‌بطيب ‌نفس منه."(كتاب الجهاد، قبض اليدعن الأموال المحرمة، ج:4، ص:387، ط:دارالكتب العلمية)فتاوی ہندیہ میں ہے:"و إن كانت دار وضيعة أو دار و حانوت قسم كل واحدة منهما على حدة لاختلاف الجنس كذا في الهداية و إذا كانت في التركة دار و حانوت الورثة كلهم كبار ‌و تراضوا ‌على ‌أن ‌يدفعوا ‌الدار و الحانوت إلى واحد منهم عن جميع نصيبه من التركة جاز لأن عند أبي حنيفة - رحمه الله تعالى - إنما لا يجمع نصيب واحد من الورثة بطريق الجبر من القاضي و أما عند التراضي فذلك جائز."(كتاب القسمة، الباب الثاني في بيان كيفية القسمة، ج:5، ص:205، ط:مكتبه ماجديه، كوئته)فتاوی شامی میں ہے:"‌(وقسم) ‌المال ‌المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم بطلب كل وعليه الفتوى، لكن المتون على الأول فعليها ا لمعول (وإن تضرر الكل لم يقسم إلا برضاهم) لئلا يعود على موضوعه بالنقض.في المجتبى: حانوت لهما يعملان فيه طلب أحدهما القسمة إن أمكن لكل أن يعمل فيه بعد القسمة ما كان يعمل فيه قبلها قسم وإلا لا...(قوله: وقسم المال المشترك) أي الذي تجري فيه القسمة جبرا بأن كان من جنس واحد....(قوله: وبطلب ذي الكثير) أي إن انتفع بحصته وأطلقه لعلمه من المقام، ومفهومه أنه لا يقسم بطلب ذي القليل الذي لا ينتفع إذا أبى المنتفع. ووجهه كما في الهداية أن الأول منتفع فاعتبر طلبه والثاني متعنت فلم يعتبر اهـ ولذا لا يقسم القاضي بينهم إن تضرر الكل وإن طلبوا كما في النهاية، وحينئذ فيأمر القاضي بالمهايأة كما سيذكره الشارح....(قوله: فعليها المعول) وصرح في الهداية وشروحها بأنه الأصح، زاد في الدرر وعليه الفتوى."(في بداية كتاب القسمة، ج:6، ص:260، ط:سعيد)وفيه أيضاً:"دار أو حانوت بين اثنين لا يمكن قسمتها تشاجرا فيه فقال أحدهما لا أكري ولا أنتفع، وقال الآخر أريد ذلك أمر القاضي بالمهايأة، ثم يقال لمن لا يريد الانتفاع إن شئت فانتفع، وإن شئت فأغلق الباب."(في بداية كتاب القسمة، ج:6، ص:261، ط:سعيد)تحفۃ الفقہاء میں ہے:"‌الشركة ‌الأملاك ‌على ‌ضربين أحدهما ما كان بفعلهما مثل أن يشتريا أو يوهب لهما أو يوصى لهما فيقبلا، والآخر بغير فعلهما وهو أن يرثا، والحكم في الفصلين واحد وهو أن الملك مشترك بينهما وكل واحد منهما في نصيب شريكه كالأجنبي لا يجوز له التصرف فيه إلا بإذنه."(في بداية كتاب الشركة، ج:3، ص:5، ط:دار الكتب العلمية)مجلۃ الاحکام میں ہے:"إذا طلب أحد الشريكين القسمة ‌وامتنع ‌الآخر فيقسمه القاضي جبرا إن كان المال المشترك قابلا للقسمة ."(كتاب الشركات، فصل في بيان شرائط القسمة، ص:218، ط:كارخانه تجارت كتب، كراتشي)السراجی فی المیراث میں ہے:"وأما لبنات الصلب فأحوال ثلاث:النصف للواحدة،والثلثان للاثنتين فصاعدا،ومع الابن للذكرمثل حظ الأنثيين وهويعصبهن."(فصل:في النساء،ص:33/32،ط:مکتبة البشریٰ -باکستان)فقط والله أعلم
                                                  
عنوان: بیوہ، بہن اور چچا میں میراث کی تقسیم
سوال: عرض ہے کہ ہم  دو بھائی بہن(ایک بھائی اور ایک بہن) ہیں اور ہمارے والدین فوت ہوچکے ہیں، ہماے  والد کی کوئی جائیداد نہیں تھی، میرے بھائی جو مجھ سے عمر میں بڑے تھے، انہوں نےا یک زمین خریدی اور اس پر مکان تعمیر کیا اور خود رہائش اختیار کی اور سن 2020 میں عمر کے آخری حصہ میں  شادی کی اور جنوری   2025 کو فوت ہوگئے،ان کی کوئی اولاد نہیں ہے، لواحقین میں ان کی بیوہ، ایک بہن( یعنی میں ) اور ایک چچا ہیں۔میں شادی شدہ ہوں، لیکن اس وقت میں بھی بیوہ اور صاحب اولاد ہوں، میرے بھائی نے جو مکان بنایا ہے، اس کی قیمت پینتیس لاکھ3500000 روپے ہے، پوچھنا یہ ہے کہ بھائی کی اس ملکیت میں میرا حصہ ہے یا نہیں؟ اگر ہے تو مجھے کتنا ملے گا؟میرے حالات خود خراب ہیں اور میں کرایہ کے مکان میں رہتی ہوں۔
جواب: صورتِ مسئولہ میں سائلہ کے  بھائی کے انتقال کے بعد اس کا  ترکہ(مکان وغیرہ) تمام ورثاء میں شرعی حصوں کے مطابق تقسیم ہوگا۔ مرحوم کے  ترکہ  کو تقسیم کرنے کا طریقہ یہ ہے کہ سب سے پہلے  مرحوم کے حقوقِ متقدمہ یعنی کفن دفن کے اخراجات  نکالنے  کے بعد ،اگر  مرحوم پر کوئی قرضہ ہو اس کو ادا کرنے کے بعد، اگرمرحوم نے کوئی جائز وصیت کی ہو  اس کو  بقیہ مال کے ایک تہائی ترکہ سے نافذ کرنےکے بعد،باقی ترکہ منقولہ وغیر منقولہ کو4حصوں میں تقسیم کرکے  مرحوم کی بیوہ کو ایک حصہ، مرحوم کی بہن یعنی سائلہ کو دو حصے اور مرحوم کے چچا کو ایک حصہ ملے گا۔تقسیم کی صورت یہ ہے:میت:مرحوم بھائی ، مسئلہ:4بیوہبہنچچا121فی صد کے حساب سے مرحوم کی بیوہ کو 25 فی صد، مرحوم کی بہن یعنی سائلہ کو 50 فی صد اور مرحوم کے چچا کو 25 فی صد ملے گا۔فقط واللہ أعلم
                                                  
عنوان: بیوہ دو بیٹوں اور دو بیٹیوں کے درمیان تقسیم میراث کا طریقہ
سوال: ایک شخص کا 10 سال پہلے انتقال  ہوا ہے، اس کے ورثاء میں بیوہ، دو بیٹے، اور دو بیٹیاں ہیں،  مرحوم کے  والدین کا پہلے ہی انتقال ہوچکا تھا۔اب اس شخص کی  میراث تقسیم ہورہی ہے تو شرعی طور پر ہر وارث کا کتنا کتنا حصہ ہوگا؟
جواب: صورتِ مسئولہ میں مذکورہ شخص کے حقوقِ متقدّمہ یعنی کفن دفن کا خرچہ نکالنے کے بعد،  اگر مرحوم پر کوئی قرضہ ہو، تو  اس کو ادا کرنے بعد،اور  اگر مرحوم نے کوئی جائز وصیت کی ہو،  تو  اس کو  ایک تہائی ترکہ  سے نافذ کرنے بعد، باقی کل ترکہ منقولہ وغير منقولہ  کے 48 حصے کرکے  6 حصے مرحوم کی  بیوہ کو، 14،14 حصے مرحوم کے  ہر ایک بیٹے کو،اور 7،7 حصے مرحوم کی ہر ایک بیٹی کو ملیں گے۔صورتِ تقسیم یہ ہے :میت: 8/ 48بیوہبیٹابیٹابیٹیبیٹی176141477فیصد کے اعتبار سے 100 فیصد میں سے 12.50 فیصد مرحوم کی  بیوہ کو، 29.166  فیصد مرحوم کے ہر ایک بیٹے کو،اور 14.583 فیصد مرحوم کی ہر ایک بیٹی کو ملے گا۔فقط واللہ اعلم
                                                  
عنوان: ایک بیوہ ،دوبیٹوں اوردوبیٹیوں کے درمیان میراث کی تقسیم
سوال: میرے والد  صاحب کا انتقال ہوا ، والدصاحب کی ایک دوکان تھی جو  انہوں نے اپنی زندگی میں خریدی تھی جو کہ جون 2024میں میرے بھائی نے 30لاکھ کی مالیت میں فروخت کی ہے، مرحوم والدصاحب  کے ورثاءمیں بیوہ ،دوبیٹےاوردوبیٹیاں ہیں۔اب سوال یہ ہےکہ مرحوم والدصاحب کےورثاء میں میراث کی تقسیم کیسے ہوگی؟ اورمذکورہ 30لاکھ روپےکی تقسیم کیسے ہوگی ؟راہ نمائی فرمائیں۔
جواب: صورت مسئولہ میں سائلہ  کے والدصاحب مرحوم کےحقوقِ متقدمہ یعنی تجہیزو تکفین کے اخراجات ادا کرنے کے بعد، اگر مرحوم کے ذمہ کوئی قرض ہو، تو  ا سے ادا کرنے کے  بعد،اگر مرحوم نے  کوئی جائز  وصیت کی ہو ، اسے ایک تہائی ترکہ   سے    نا فذ کرنے کے بعد،  باقی کل  ترکہ    منقولہ و غیر  منقولہ کو 48 حصوں میں تقسیم کرکے، 6حصےمرحوم کی بیوہ کو، 14 حصےمرحوم کے ہر ایک بیٹے کو ، 7 حصے مرحوم کی ہرایک بیٹی کو ملیں گے ۔صورت تقسیم یہ ہے :میت:(والد)مسئلہ:48/8بیوہ بیٹابیٹابیٹی بیٹی176141477یعنی مرحوم  کے ترکہ کا فیصد12.50 مرحوم کی بیوہ کو، 29.166 فیصد کے ہرایک بیٹے کو، 14.583 فیصد مرحوم  کی ہرایک بیٹی کو ملے گا۔اور 30 لاکھ روپے کی  تقسیم اس طرح ہوگی کہ 3,75,000روپےمرحوم کی بیوہ کو،8,75,000 روپےمرحوم کے ہر ایک بیٹے  کو ، 4,37,500  روپےمرحوم کی ہرایک بیٹی کو ملیں گے ۔فقط واللہ اعلم
                                                  
عنوان: ایک وارث کا قرض لے کر مشترکہ مکان کا کیس لڑنے کا حکم
سوال: میرے بہنوئی کا انتقال ہوا، انہوں نے اپنی زندگی میں میری  ہمشیرہ سے کچھ زیورات (بطورِ قرض)یہ کہہ کر   لیے تھے کہ ہمارے مکان پر کچھ مقدمات چل رہے ہیں، جس کی فیس وغیرہ کی ادائیگی کے لیے ہمارے پاس پیسے نہیں ہیں،  لہذا آپ ہمیں اپنے زیورات بطورِ قرض دے دیں، ہم بعد میں آپ کو اتنے ہی سونے کے زیور یا اس کی قیمت دے دیں گے۔بعد ازاں بہنوئی کی زندگی میں ہمشیرہ کو زیوات کی دس فیصد قیمت دے دی گئی تھی، اب ان کے انتقال کے بعد ان کے ایک بھائی اور تین بہنیں یہ کہہ رہے ہیں کہ اس قرض کی ادائیگی ہمارے ذمہ نہیں ہے، ہم نہیں دیں گے، جبکہ یہ قرض جس مکان کے لیے لیا تھا وہ سب بھائی بہنوں کے مشترکہ مکان تھا،  اب  پوچھنا یہ ہے کہ کیا ہم بہنوئی کے بھائی بہنوں سے مذکورہ زیورات کی قیمت کا مطالبہ کرسکتے ہیں یانہیں؟قرآن و سنت کی روشنی میں راہ نمائی فرمائیں۔وضاحت:میرے بہنوئی نے اپنی والدہ اور بہن بھائی کے کہنے پر اپنی بیوی(یعنی میری ہمشیرہ) سے مذکورہ زیورات بطورِ قرض لے کر مشترکہ مکان(جو ان کے والد کا متروکہ مکان تھا) کے مقدمات میں خرچ کیے تھے اور قرض لیتے وقت بہن بھائیوں نے کہا تھا کہ ہم سب مل کر یہ قرض چکائیں گے، اور اب وہ مکان ورثاء کے  درمیان تقسیم بھی ہوچکاہے۔نیز ان زیورات کی دس فیصد قیمت جو ادا کی گئی ہے وہ میرے بہنوئی کے بھائی نے ادا کی تھی۔
جواب: صورتِ مسئولہ میں مذکورہ زیورات  جب مشترکہ مکان کے مسائل حل کرنے کے لیے تھے، تو بہنوئی کے انتقال کے باوجود زیورات کا بقیہ نوے فیصد یا اس کی موجودہ ویلیو کے اعتبار سے جو بھی قیمت بنتی ہے، اس کی ادائیگی، اس مکان کے تمام شرکاء/حصہ دار (یعنی آپ کے بہنوئی اور ان کے سب بھائی بہنوں) پر ان کے حصصِ شرعیہ کے تناسب سے لازم ہے، لہذا شرعی لحاظ سے سائل کی ہمشیرہ اپنے شوہر کے بھائی بہنوں سے ان کے حصے کے بقدر قرض/رقم کا مطالبہ کرسکتی ہے۔درر الحكام في شرح مجلة الأحكام میں ہے:"المادة (١٣٠٨)(إذا احتاج الملك المشترك للتعمير والترميم فيعمره أصحابه بالاشتراك بنسبة حصصهم)... الخالخلاصة: إن نفقات الأموال المشتركة تعود على الشركاء بنسبة حصصهم في تلك الأموال حيث إن الغرم بالغنم."(الكتاب العاشر:الشركات، الباب الخامس في بيان النفقات المشتركة، الفصل الأول في بيان تعمير الأموال المشتركة وبعض مصروفاتها الأخرى، ج:3، ص:310، ط: دار الجيل)فيه أيضاً:"المادة (1309) - (إذا عمر أحد الشريكين الملك المشترك بإذن الآخر وصرف من ماله قدرا معروفا فله الرجوع على شريكه بحصته...إذا عمر أحد الشريكين الملك المشترك ففي ذلك احتمالات أربعة:الاحتمال الأول - أن يكون المعمر صرف بإذن وأمر الشريك الآخر من ماله قدرا معروفا وعمر الملك المشترك للشركة أو أنشأه مجددا فيكون قسم من التعميرات الواقعة أو البناء ملكا للشريك الآمر ولو لم يشترط الشريك الآمر الرجوع على نفسه بالمصرف بقوله: اصرف وأنا أدفع لك حصتي من المصرف. وللشريك المأمور الذي عمر الرجوع على شريكه بحصته أي بقدر ما أصاب حصته من المصرف بقدر المعروف يعني إذا كان الملك مناصفة فيأخذ منه نصف المصرف وإذا كان مشتركا بوجه آخر فيأخذ المصرف على تلك النسبة."(الكتاب العاشر:الشركات، الباب الخامس في بيان النفقات المشتركة، الفصل الأول في بيان تعمير الأموال المشتركة وبعض مصروفاتها الأخرى، ج:3، ص:310، ج:3، ص:314، ط:دارالجيل)فقط واللہ اعلم
                                                  
عنوان: ترکہ کی تقسیم اور کرایہ کاحکم
سوال: میرے شوہر کا انتقال ہواہے،ترکہ میں ایک مکان ہے دو منزلہ، جس میں مرحوم کے دو بھائی ایک منزل میں رہتے ہیں ،دوسری منزل میں مرحوم کی فیملی اور والدہ رہتے ہیں، اور ایک دکان ہے     جوکہ نالے پر بنی ہوئی ہے مگر وہ قانونی ہے ،لیکن اس کو توڑنے کا بولا جارہا ہے، اس کی قیمت 5 لاکھ روپے ہے، فی الحال وہ کرایہ پر دی ہوئی ہے، اور 280,000 روپے بینک میں ہیں،  ایک ٹھیلا بھی مرحوم کا تھا ،جس میں بچوں کی بنیان وغیرہ بیچتے تھے۔میراث کی تقسیم کیسے ہوگی ؟ورثا میں والدہ، بیوہ، چار بیٹیاں ،اور ایک بیٹا ہے۔
جواب: صورتِ مسئولہ میں مذکورہ مکان اگر مرحوم کی ملکیت تھا،تو اس صورت میں مکان، دکان ، نقد رقم ،اور ٹھیلا مرحوم شوہر کا ترکہ شمار ہوگا، اور مرحوم کا یہ ترکہ ان کے شرعی ورثاء کے درمیان اپنے اپنے حصوں کے موافق تقسیم ہوگا ، جس کی تفصیل مندرجہ ذیل ہے :مرحوم کے حقوق متقدمہ یعنی تجہیز وتکفین کا خرچہ نکالنے کے بعد، اگر مرحوم کے ذمہ کوئی قرضہ ہو تو اس کو کل مال ادا کرنے کے بعد، اگر مرحوم نے کوئی جائز وصیت کی ہو تو اس کو  باقی مال کے ایک تہائی میں نافذ کرنے کے بعد، مرحوم کی منقولہ و غیر منقولہ ترکہ کو 144 حصوں میں تقسیم کرکے18   حصے مرحوم کی بیوہ  کو ، 24 حصے مرحوم کی والدہ کو،34 حصے مرحوم کے بیٹےکو ،اور17  حصے مرحوم کی ہرایک بیٹی کوملیں گے۔جب کہ مرحوم کے بھائی ، مرحوم کے مکان میں حصہ دار نہیں ہوں گے ۔ صورتِ تقسیم یہ ہوگی:مرحوم: 24 / 144بیوہوالدہبیٹابیٹیبیٹیبیٹیبیٹی341718243417171717یعنی فیصد کے اعتبار سے سو فیصد میں سے  12.5   فیصد مرحوم کی بیوہ کو ،16.67 فیصد مرحوم کی والدہ کو ،23.61فیصد مرحوم کےبیٹے کو ،اور11.81  فیصد مرحوم کی ہرایک بیٹی کوملیں  گے۔واضح رہے کہ مرحوم کی متروکہ ساری چیزیں  ان کے ورثاء کے درمیان  مذکورہ بالا حصص کے بقدر  مشترکہ طور پر ملکیت میں ہیں، لہٰذا اگر وہ سب اپنی رضا مندی  سے دکان کو کرایہ پر دینے پر راضی ہیں تو اس دکان کے کرایہ میں تمام ورثاء اپنے اپنے شرعی حصص کے بقدر شریک ہوں گے،ورنہ دکان کو فروخت کرکے قیمت تقسیم کرلی جائے۔نیز مکان میں مرحوم کے بھائیوں کا کوئی حصہ نہیں ، لہٰذا مرحوم کے بھائیوں کو مکان میں رہنے کے لیے مرحوم کے ورثاء کی اجازت درکار ہوگی۔مجلۃ الاحکام العدلیہ میں ہے :"(المادة 1073) تقسيم ‌حاصلات ‌الأموال المشتركة في شركة الملك بين أصحابهم بنسبة حصصهم."(الباب الاول فی بیان شرکۃ الملک،الفصل الثانی فی بیان کیفیۃ التصرف فی اعیان المشترکۃ،ص:206،نور محمد کارخانہ  تجارت کتب)فقط واللہ اعلم
                                                  
عنوان: ایک بیوہ، تین بھتیجیوں، دو بھانجوں اور ایک بھانجی میں میراث کی تقسیم
سوال: میراث کے ایک مسئلہ  کی تحقیق مطلوب ہے،جس میں ورثاء تین سالوں سے جھگڑ رہے ہیں،اب تمام ورثاء  اس بات پر متفق ہوچکے ہیں کہ دارالافتاء بنوری ٹاؤن کے فتوی پر من وعن عمل کیا جائے گا۔مسئلہ یہ ہے کہ آج سے تقریباً تین سال قبل میری بیوی کے حقیقی چچا کا رضائے الہی سے انتقال ہوگیا تھا، مرحوم نے ترکہ میں 240 ایکڑ زمین،تین کروڑ ساٹھ لاکھ(36000000) نقدی، تین کاریں،دو فیکٹریاں،ایک حویلی اور سات عدد پلاٹ چھوڑے، مرحوم کے ورثاء میں ایک بیوہ، تین بھتیجیاں، دو بھانجے اور ایک بھانجی  ہیں۔مرحوم لاولد  تھے،ان کی کوئی اولاد نہیں ہوئی۔مرحوم کے والدین، دادا ،دادی، نانی،چچا،چچا کی مذکر اولاد غرض ذوی الفروض اور عصبات میں سے کوئی نہیں بچا،سب کا انتقال مرحوم کی زندگی میں ہی ہوگیا تھا،ایک بھائی اور ایک بہن تھی،ان کا بھی مرحوم سے پہلے انتقال ہوگیا۔مرحوم کے انتقال کے وقت یہی ورثاء تھے جو اوپر ذکر کیے گئے ہیں۔اس مسئلہ میں کچھ اداروں سے فتاوی موصول ہوئے ،جن کا خلاصہ یہ ہے کہ بیوہ کو ربع دے کر باقی تین بھتیجیوں کو ایک ایک حصہ دیا جائے اور مرحوم کے بھانجے اور بھانجی محروم ہوں گے۔لیکن  مرحوم کے بھانجے اور  بھانجی جھگڑا کرکے بیٹھے ہیں کہ ہمارا بھی ترکہ میں حصہ ہے۔میں اتنا بڑا عالم اور مفتی تو ہوں نہیں کہ جو اس کا فیصلہ کرسکوں،البتہ کفایت المفتی جلد 8، امداد الفتاوی جلد 9 اور مفید الوارثین صفحہ 223 میں بھتیجیوں کی موجودگی میں بھانجے اور بھانجیوں کو میراث میں شامل کیا ہے۔دوسری بات یہ کہ مجھے مرحوم کے ترکہ کا امین مقرر کیا گیا ہے،اور میرا مقصد صرف اللہ کی رضا کے لیے یہ ہے کہ اگر مرحوم کے ترکہ میں بھانجےاور بھانجی کا حصہ بنتاہو تو ان کو ضرور ملے۔اب دریافت طلب امر یہ ہے کہ ان اداروں کے فتاوی  اور کفایت المفتی اور امدادالفتاوی کے فتاوی میں آپ مفتیانِ کرام جامعہ بنوری ٹاؤن کی تحقیق کیا ہے؟اور صحیح مسئلہ کیا ہے؟تاکہ میں مرحوم کے ترکہ کو شریعت کے مطابق تقسیم کرکے اپنے فرض سے سبکدوش ہوسکوں۔
جواب: صورت مسئولہ میں  مرحوم کے ترکہ کی تقسیم  کا شرعی طریقہ یہ  ہے کہ سب سے پہلے   اس   کے حقوقِ متقدّمہ یعنی تجہیز وتکفین  کا خرچہ نکالنے کے بعد،  اگر اس کے ذمہ کوئی قرض ہو تو اسے کل ترکہ  سے ادا کرنے کے بعد ، اگر اس نے کوئی جائز وصیت کی ہو تو اسے اس کے باقی ترکہ کے ایک تہائی  میں سے نافذ کرنے کے بعد،باقی  کل ترکہ منقولہ وغیر منقولہ  کو 60 حصوں میں تقسیم کرکے  15 حصے مرحوم کی بیوہ کو ،10 حصےاس کی ہر ایک بھتیجی کو، 6حصے اس کے ہر ایک بھانجےکو اور 3 حصے اس کی بھانجی کو ملیں گے۔صورتِ تقسیم یہ ہے:میت:60/4بیوہبھتیجیبھتیجیبھتیجیبھانجابھانجابھانجی12115101010663یعنی 100 فیصد میں سے25 فیصد مرحوم کی بیوہ کو،16.666 فیصد اس کی ہر ایک بھتیجی کو،10 فیصد اس کے ہرایک بھانجے کو اور5 فیصد اس کی بھانجی کو ملے گا۔فتاوی عالمگیری میں ہے:"(الباب العاشر في ذوي الأرحام) وذوو الأرحام كل قريب ليس بذي سهم ولا عصبة وهم كالعصبات من انفرد منهم أخذ جميع المال، كذا في الاختيار شرح المختار وذوو الأرحام أربعة أصناف: صنف ينتمي إلى الميت وهم أولاد البنات وأولاد بنات الابن، وصنف ينتمي إليهم الميت وهم الأجداد الفاسدون والجدات الفاسدات، وصنف ينتمي إلى أبوي الميت كبنات الإخوة لأب وأم أو لأب وأولاد الإخوة لأم وأولاد الأخوات كلها، وصنف ينتمي إلى جدي الميت كالأعمام لأم وأولادهم والعمات وأولادهن والأخوال والخالات وأولادهم وبنات الأعمام لأب وأم أو لأب - فهؤلاء وكل من يدلي بهم ذوو الأرحام الأولى الصنف الأول وإن كان أبعد ثم الثاني ثم الثالث ثم الرابع على ترتيب العصبات وهو المأخوذ به، ۔۔۔۔ (والصنف الثالث) وهو ثلاثة أنواع: الأول - بنات الإخوة وأولاد الأخوات لأب وأم وأولادهم. والثاني - بنات الإخوة وأولاد الأخوات لأب وأولادهم. والثالث - أولاد الإخوة والأخوات لأم وأولادهم فإن كانوا من النوع الأول أو الثاني فهم كالصنف الأول في تساوي الدرجة والقرب والإدلاء بوارث والقسمة، وإن اختلفوا في ذلك فعند أبي يوسف - رحمه الله تعالى - يعتبر الأبدان وعند محمد - رحمه الله تعالى - يعتبر الأبدان ووصف الأصول، كذا في الاختيار شرح المختار."(کتاب الفرائض، الباب العاشر في ذوي الأرحام، ج:6، ص:461/459/458، ط:دارالفکر بیروت)الاختیار لتعلیل المختار میں ہے:"(وذوو الأرحام كل قريب ليس بذي سهم ولا عصبة، وهم كالعصبات من انفرد منهم أخذ جميع المال) لأنهم يدلون بالقرابة وليس لهم سهم مقدر فكانوا كالعصبات. (والأقرب يحجب الأبعد) كالعصبات حتى من هو أقرب إلى الميت من أي صنف كان فهو أولى. ۔۔۔ وذكر رضي الدين النيسابوري في فرائضه أنه لا يرث أحد من الصنف الثاني وإن قرب وهناك واحد من الصنف الأول وإن بعد، وكذا الثالث مع الثاني والرابع مع الثالث، قال: وهو المختار للفتوى، والمعمول عليه من جهة مشايخنا تقديم الصنف الأول مطلقا ثم الثاني ثم الثالث ثم الرابع. ۔۔۔ وهم أربعة أصناف: صنف ينتمي إلى الميت، (وهم أولاد البنات، وأولاد بنات الابن) وصنف ينتمي إليهم الميت. (و) هم (الجد الفاسد، والجدات الفاسدات) وصنف ينتمي إلى أبوي الميت. (و) هم:(أولاد الأخوات كلهن، وبنات الإخوة كلهم، وأولاد الإخوة لأم) وصنف ينتمي إلى جدي الميت. (و) هم: (الأخوال والخالات والأعمام لأم، والعمات وبنات الأعمام كلهم وأولاد هؤلاء ومن يدلي بهم، وأولاهم الصنف الأول) لأن قرابة الولاد أقرب من غيرهم كما في الأصول.(ثم الصنف الثاني) وقالا: الصنف الثالث أولى من الثاني لأنهم أولاد عصبة أو ذي سهم، والأصل في ذوي الأرحام إذا استووا في الدرجة أن يقدم ولد وارث. ولأبي حنيفة رحمه الله أن الصنف الثاني له زيادة اتصال باعتبار الجزئية لأنهم أصوله، وزيادة القرب أولى مما ذكر ; لأن علة الاستحقاق القرب، والعلة تترجح بالزيادة من جنسها. ۔۔۔ وإن اختلفت الأمهات والآباء فعند أبي يوسف وهو رواية عن أبي حنيفة العبرة لأبدانهم لا لأصولهم. وعند محمد وهو أشهر الروايتين عن أبي حنيفة العبرة لأصولهم فيقسم المال على أصولهم ويعتبر الأصل الواحد متعددا بتعدد أولاده، ثم يعطى لكل فرع ميراث أصله، ويجعل كل أنثى تدلي إلى الميت بذكر ذكرا، وكل ذكر يدلي إلى الميت بأنثى أنثى، سواء كان إدلاؤهما بأب واحد أو بأكثر، أو بأم واحدة أو بأكثر، ثم يقسم سهام كل فريق بينهم بالسوية إن اتفقت صفاتهم، وإن اختلفت فللذكر مثل حظ الأنثيين. لمحمد أن الفروع إنما تستحق الميراث بواسطة الأصول فيجب أن تكون العبرة للأصول. ولأبي يوسف أن ذوي الأرحام إنما يرثون بالقرابة كالعصبات، وكل واحد مستبد بنفسه في أصل الاستحقاق، فتعتبر الأبدان كالعصبات."(کتاب الفرائض، فصل فی توریث ذوی الارحام، ج:5، ص:105 تا 107، ط:مطبعة الحلبي - القاهرة)البحرا لرائق میں ہے:"قال رحمه الله (وترتيبهم كترتيب العصبات) يعني: ترتيب ذوي الأرحام في الإرث كترتيب العصبات يقدم فروع الميت كأولاد البنات، وإن سفلوا، ثم أصوله كالأجداد الفاسدين والجدات الفاسدات، وإن علوا، ثم فروع أبويه كأولاد الأخوات وبنات الإخوة وبني الإخوة لأم، وإن نزلوا، ثم فرع جده وجدته كالعمات والأعمام لأم والأخوال والخالات، وإن بعدوا فصاروا أربعة أصناف ۔۔۔ والثالث أولاد الأخوات لأب وأم أو لأب، وأولاد بنات الابن، وأولاد الإخوة، والأخوات لأم وبنات الأعمام وأولاد هؤلاء الإخوة كلهم ۔۔۔ فأولاهم بالميراث أولهم، ثم ثانيهم، ثم ثالثهم، ثم رابعهم، ثم خامسهم وفي رواية عن أبي حنيفة: وعليه الفتوى. ۔۔۔ وأما الكلام في أولاد الأخوات وبنات الإخوة أولاهم بالميراث أقربهم إلى الميت  ۔۔۔ وإن استووا في القرب، وكان أحدهما ولد عصبة، والآخر ولد صاحب فرض فعلى قول أبي يوسف الآخر يقسم المال بينهما باعتبار الأبدان وعلى قول محمد يقسم المال بينهما باعتبار الآباء مثاله بنت أخ وابن أخ فعلى قول أبي يوسف الثلثان لابن الأخ والثلث لابن الأخت؛ لأنه لو ترك أخا وأختا توجيه قول محمد أن ميراث ذوي الأرحام يعتبر بالأصول عند اختلاف الفروع وتعتبر بالأبدان عند اتفاق الأصول."(کتاب الفرائض، میراث ذوي الأرحام، ج:8، ص:578 تا 580، ط:دار الكتاب الإسلامي)فتاوی شامی میں ہے:"(وهما اعتبرا الفروع) فقط لكن قول محمد أشهر الروايتين عن أبي حنيفة في جميع ذوي الأرحام وعليه الفتوى كذا في شرح السراجية لمصنفها وفي الملتقى وبقول محمد يفتى سئلت عمن ترك بنت شقيقه وابن وبنت شقيقته كيف تقسم. فأجبت بأنهم قد شرطوا عد الفروع في الأصول فحينئذ تصير الشقيقة كشقيقتين فيقسم المال بينهما نصفين ثم يقسم نصف الشقيقة بين أولادها أثلاثا والله تعالى أعلم.قوله: وهما) أي أبو حنيفة في رواية شاذة عنه وأبو يوسف في قوله الأخير اهـ قاسم (قوله: وفي الملتقى وبقول محمد يفتى) أي وإن صحح في المختلف والمبسوط قول أبي يوسف لكونه أيسر على المفتي كما أخذوا بقوله في بعض مسائل الحيض اهـ در منتقى "(کتاب الفرائض، باب توریث ذوي الأرحام، ج:6، ص:798/797، ط:سعید)کفایت المفتی میں ہے: ”(سوال):مرحوم محمد کا انتقال ہوگیا ،حسب ذیل ورثاء موجود ہیں،زوجہ اور ایک بھائی کی لڑکی، ایک بہن کے تین لڑکے اور  تین لڑکیاں،دوسری بہن کے دو لڑکے، تیسری بہن کی صرف ایک لڑکی، ازروئےشرع شریف تقسیم کس طرح ہوگی؟(جواب 470):بعد تقدیم ما یتقدم علی الارث محمد مرحوم کا ترکہ چھ سو سولہ سہام پر منقسم ہوکر ایک سو چون سہام زوجہ کو اور چوراسی سہام بھتیجی کو اور چون چون سہام ہر بھانجےکو اور ستائیس ستائیس سہام ہر بھانجی کو دیے جائیں۔“(کتاب الفرائض، ج:8، ص:340، ط:دارالاشاعت)فقط واللہ اعلم
                                                  
عنوان: نابالغ ورثاء کی موجودگی میں ترکہ کا مکان فروخت کرکے دوسرا مکان خریدنے کا حکم
سوال: 1۔1995ء میں ہمارے والد صاحب کا انتقال ہوا، ورثاء میں والدہ، تین بیٹے اور چھ بیٹیاں تھیں، جب کہ بیوہ اور والدکا انتقال پہلے ہو چکا تھا۔2۔پھر ہمارے غیر شادی شدہ بھائی کا انتقال ہوا، ورثاء میں دادی،  دو بھائی اور چھ بہنیں ہیں۔والد صاحب کا جب انتقال ہوا تو میں پندرہ سال کا تھا، اور واحد گھر کا کفیل تھا، میں نے سب بہن بھائیوں کی پرورش کی، انہیں پڑھایا اور استطاعت کے مطابق ان کی ہر چیز کا خیال رکھا، سب کی شادیاں کروائیں۔ والد صاحب کا  کچی آبادی میں ایک مکان تھا، میں نے اسے ایک لاکھ روپے میں فروخت کیا اور مزید دو لاکھ روپے ملا کر دوسرا مکان خریدا تھا، اس وقت دو بہنیں شادی شدہ تھیں، اور باقی بہن بھائی نابالغ تھے، شادی شدہ بہنیں اس پر راضی  تھیں، اور نابالغ بہن بھائیوں نے بلوغت کے بعد فروختگی پر کوئی اعتراض نہیں کیا بلکہ سب راضی تھے۔مذکورہ مکان کی قیمت  64 لاکھ روپے ہے، بہن بھائی کہتے ہیں کہ ہمیں حصہ دو، بہنیں چار چار لاکھ روپے مانگ رہی ہیں اور بھائی آدھا مکان مانگ رہا ہے۔اب  پوچھنا یہ ہے کہ  مذکورہ مکان کس طرح تقسیم ہوگا؟ اور اس میں سب بہن بھائیوں کا کتنا حصہ ہوگا؟
جواب: صورتِ مسئولہ میں سائل کے لیے والد مرحوم  کے مکان میں سے نابالغ بہن بھائیوں کا حصہ فروخت کرنا شرعاً جائز نہیں تھا، اس لیے نابالغوں  کے حصے میں عقد ان کے بالغ ہونےکے بعد ان کی اجازت پر موقوف تھا،لیکن چوں کہ نابالغوں نے بالغ ہونے کے بعد اپنے حصے کی فروختگی پر رضامندی کا اظہار کیا ہے، اس لیے ان کے حصے میں بھی بیع شرعاً درست ہوگئی تھی۔  پھر  سائل نے والدمرحوم کے مکان کی قیمت ایک  لاکھ روپے کے ساتھ ذاتی رقم سے  مزید دو  لاکھ روپے ملا کر دوسرا مکان خریدا لیا تھا، اور دوسرے مکان  کی مجموعی رقم میں ایک تہائی رقم چوں کہ تمام ورثاء کی ہے اور دوتہائی رقم سائل کی ہے اس لیے دوسرے مکان کے ایک تہائی میں تمام ورثاء اپنے شرعی حصوں کےحق دار ہیں، اور دوتہائی سائل کی ملکیت ہے، ان میں دیگر ورثاء کا شرعاً کوئی حق نہیں ہے۔مذکورہ مکان کے ایک تہائی حصہ کی تقسیم کا شرعی طریقہ کار یہ ہے کہ سب سے پہلے مرحوم کے ترکہ سے  حقوقِ متقدمہ  یعنی مرحوم  کی تجہیز و تکفین  کا خرچہ نکالنے کے بعد، اگر مرحوم پر  قرض ہو ، تو اس كو ادا كرنے كے بعد، اگر کوئی  جائز وصیت کی ہو،  تو  اُسے ایک تہائی ترکہ سے نافذ کرنے کے  بعد ،باقی   کل ترکہ منقولہ وغیر منقولہ کو432 حصوں میں تقسیم کرکے 82 حصے مرحوم کی والدہ (سائل کی دادی) کو، 70، 70 حصے ہر ایک بیٹے کو اور 35، 35 حصے ہر ایک بیٹی  کو ملیں گے۔صورتِ تقسیم یہ ہے :میت (سائل کا والد): 6/ 72 /432 والدہبیٹابیٹابیٹابیٹیبیٹیبیٹیبیٹیبیٹیبیٹی151210101055555572فوت شدہ6060303030303030میت(سائل کا بھائی) : 6/ 12/ 6۔۔۔۔۔۔مف 10/ 5دادیبھائیبھائیبہنبہنبہنبہنبہنبہن15222111111101010555555یعنی فیصد کے تناسب سے ٪18.98 مرحوم کی والدہ (سائل کی دادی) کو، ٪16.20 مرحوم کے ہر ایک بیٹے کو اور ٪ 8.10 مرحوم کی بیٹی کو ملے گا۔فتاویٰ شامی میں ہے:"(وله مجيز) أي لهذا التصرف من يقدر على إجازته (حال وقوعه انعقد موقوفا) وما لا يجيز له حالة العقد لا ينعقد أصلا."وفيه ايضا :"وفي أحكام الصغار للأسروشني من مسائل النكاح عن فوائد صاحب المحيط: صبية زوجت نفسها من كفء وهي تعقل النكاح ولا ولي لها فالعقد يتوقف على إجازة القاضي؛ فإن كانت في موضع لم يكن فيه قاض، إن كان ذلك الموضع تحت ولاية قاضي تلك البلدة ينعقد ويتوقف على إجازة ذلك القاضي وإلا فلا ينعقد، وقال بعض المتأخرين: ينعقد ويتوقف على إجازتها بعد البلوغ. اهـ. فهذا صريح في أن من ليس له ولي أو وصي خاص وكان تحت ولاية قاض فتصرفه موقوف على إجازة ذلك القاضي أو إجازته بعد بلوغه، وهذا إذا كان تصرفا يقبل الإجازة احترازا عما إذا طلق أو أعتق كما يأتي، وقد حررنا هذه المسألة قبيل كتاب الغصب من كتابنا تنقيح الفتاوى الحامدية فارجع إليه فإن فيه فوائد سنية."(کتاب البیوع، باب الفضولي، ج : 5، ص : 106/07، ط : سعید)وفيه ايضا :"قلت: وهذا لو البائع وصيا لا من قبل أم أو أخ فإنهما لا يملكان بيع العقار مطلقا ولا شراء غير طعام وكسوة، ولو البائع أبا فإن محمودا عند الناس أو مستور الحال يجوز ابن كمال."وفيه ايضا :"الولاية في مال الصغير للأب ثم وصيه ثم وصي وصيه ولو بعد، فلو مات الأب ولم يوص فالولاية لأبي الأب ثم وصيه ثم وصي وصيه فإن لم يكن فللقاضي ومنصوبه".(كتاب الوصايا، باب الوصي، ج : 6، ص : 711/14، ط : سعيد)دررالحکام میں ہے :"تقسم حاصلات الأموال المشتركة في شركة الملك بين أصحابها بنسبة حصصهم، يعني إذا كانت حصص الشريكين متساوية أي مشتركة مناصفة فتقسم بالتساوي وإذا لم تكن متساوية بأن يكون لأحدهما الثلث وللآخر الثلثان فتقسم الحاصلات على هذه النسبة؛ لأن نفقات هذه الأموال هي بنسبة حصصهما."(‌الفصل الثاني ،‌‌المادة : 1073 تقسيم حاصلات الأموال المشتركة في شركة الملك، 3، ص : 26، ط : دارالجیل)فقط واللہ اعلم
                                                  
عنوان: والد کی اجازت سے بیٹوں نے والد کی زمین پر تعمیرات کی ہوں تو ترکہ سے بیٹوں کو تعمیرات کا خرچہ دیا جائے گا یا نہیں؟
سوال: ہمارے والد صاحب کا انتقال ہوا ہے، ورثاء میں تین بیٹے اور تین بیٹیاں ہیں، زوجہ، ایک بیٹے(زنده تين بيٹوں كے علاوه)  اور والدین کا انتقال مرحوم کی زندگی میں ہوگیا تھا، ترکہ میں مرحوم کا ایک چار منزلہ مکان ہے، جس کی تعمیرات شروع سے بڑے بیٹے نے کی  ہیں(زمین والد صاحب کی تھی اس پر  والد صاحب کی اجازت سے بڑے بیٹے نے تعمیرات کی ہیں)، پھر مرحوم کے دوسرے بیٹے نے بھی والد صاحب کی اجازت سے چھوٹے بھائی(مرحوم کےچھوٹے بیٹے)  کی شادی کے موقع پر چوتھی منزل تعمیر کروائی تھی،دوسرا بیٹا والد صاحب کی زندگی میں بھی اپنے خرچہ کا مطالبہ کرتا رہا ہے، لیکن والد صاحب کہتے تھے کہ چار بیٹے ہیں تو ہر ایک منزل ایک بیٹے کی ہوگی، بڑے بیٹے نے والد صاحب کی زندگی میں مطالبہ نہیں کیا تھا، اب دونوں بیٹے کہہ رہے ہیں کہ ہمیں ہمارا خرچہ ملنا چاہیے، تمام ورثاء اس بات کو تسلیم کرتے ہیں کہ ان دو بیٹوں نے تعمیرات پر اپنا ذاتی پیسہ لگایا ہے، لیکن تعمیرات کےدوران کسی قسم کا کوئی معاہدہ نہیں ہوا تھا، نیز جس وقت بڑے بیٹے نے تعمیرات کی ہیں اس وقت  کھانا پینا ایک ساتھ تھا، اور جب دوسرے بیٹے نے چوتھی منزل تعمیر  کروائی تھی اس وقت بڑا بیٹا الگ ہو گیا تھا، باقی سب ایک ساتھ تھے۔یاد رہے کہ  مذکورہ تعمیرات سب کی رہائش کے لیے کی تھیں۔اب مذکورہ صورت حال میں درج ذیل سوالات کے جوابات مطلوب ہیں :1۔ مکان کی شرعی تقسیم کس طرح ہوگی؟2۔جن دو بیٹوں نے تعمیر میں پیسہ لگایا ہے وہ انہیں واپس ملے گا یا نہیں؟3۔جس بیٹے کا والد کی زندگی میں انتقال ہوا تھا اس کا  اس مکان میں کوئی حصہ ہے یا نہیں؟
جواب: 1۔2۔صورتِ مسئولہ میں اگرچہ دونوں بیٹوں نے مذکورہ تعمیرات  کے وقت کوئی معاہدہ نہیں کیا لیکن والد صاحب کی اجازت سے ان کی زمین پر سب کی رہائش کے لیے تعمیرات کی ہیں تو مذکورہ  دو نوں بیٹوں نےبطور قرض کے یہ خرچ کیا تھا ۔ تو پھر   جتنا جتنا خرچہ کیا ہے وہ  دونوں کو  ملے گا، دونوں بیٹوں کا خرچہ نکالنے کے بعد مرحوم کے ترکہ کی  تقسیم کا طریقہ یہ ہے کہ  سب    سے پہلے  مرحوم کے  کل  ترکہ  میں سے حقوقِ متقدمہ  یعنی مرحوم  کی تجہیز و تکفین  کا خرچہ نکالنے کے بعد،اگر مرحوم  پر قرض ہے تو اس کو ادا کرنے کے بعد ،اگر کوئی  جائز وصیت کی ہے تو ایک تہائی  ترکہ سے نافذ کرنے کے  بعد باقی کل ترکہ منقولہ و غیر منقولہ  کو 9 حصوں میں تقسیم کرکے دو، دو حصے  ہر ایک زندہ بیٹے کو اور ایک ، ایک حصہ ہر ایک بیٹی کو ملے گا۔صورتِ تقسیم یہ ہے :ميت : 9بيٹابيٹابيٹابيٹیبيٹیبيٹی222111یعنی فیصد کے تناسب سے %22.222 مرحوم کے ہر ایک زندہ بیٹے کو اور %11.111 مرحوم کی ہر ایک بیٹی کو ملے گا۔3۔ کسی بھی آدمی کے انتقال کے وقت جو ورثاء زندہ ہوتے  ہیں شرعاً ترکہ کے وہی حق دار ہوتے ہیں،  جس وارث کا انتقال  مرحوم کی زندگی میں  ہو جائے شرعاً وہ ترکہ کا حق دار نہیں ہوتا، تاہم اگر تمام ورثاء اپنی مرضی سے پہلے فوت ہونے والے وارث کے ورثاء کو باہمی رضامندی سےکچھ  دینا چاہیں تو دے سکتے ہیں، لہٰذا مرحوم کے جس بیٹے کا انتقال مرحوم کی زندگی میں ہو چکا ہے ترکہ میں شرعاً اس کا کوئی حق نہیں ہے۔فتاویٰ شامی میں ہے :"(عمر ‌دار ‌زوجته بماله بإذنها فالعمارة لها والنفقة دين عليها) لصحة أمرها۔۔۔۔۔(قوله والنفقة دين عليها) لأنه غير مقطوع في الإنفاق فيرجع عليها لصحة أمرها، فصار كالمأمور بقضاء الدين زيلعي، وظاهره وإن لم يشترط الرجوع."(‌‌كتاب الخنثى، ‌‌مسائل شتى، ج : 6، ص : 747، ط : سعید)وفيه ايضا :"أن شرط الإرث وجود الوارث حيا عند ‌موت ‌المورث."(‌‌كتاب الفرائض، ج : 6، ص : 769، ط : سعید)فقط واللہ اعلم
                                                  
عنوان: شوہر، بہن اور بھتیجوں کے درمیان ترکہ کی تقسیم
سوال: ایک خاتون کا انتقال ہوا، اس کے ورثاء میں شوہر اور ایک بہن ہے، ان کے علاوہ مرحومہ کے دو بھائی اور ایک بہن مرحومہ کی زندگی میں انتقال کر گئے ہیں، جن کی اولاد حیات ہے، یعنی مرحومہ کی بہن اور شوہر کے علاوہ آٹھ بھتیجے ،تین بھتیجیاں، چار بھانجے اور دو بھانجیاں ہیں۔
جواب: مرحومہ کے ترکہ کی تقسیم کا شرعی طریقہ یہ ہے کہ  اگر مرحومہ پر کوئی قرض ہو تو کل ترکہ سے ادا کرنے کے بعد، اگرمرحومہ نےکوئی جائزوصیت کی ہو،اسے باقی مال کے ایک تہائی ترکہ سے نافذ کرنےکےبعد باقی  ترکہ منقولہ وغیرمنقولہ کودوحصوں میں تقسیم کرنے کے بعد ایک حصہ شوہر کو اور ایک حصہ اس کی زندہ بہن کو ملے گا۔صورتِ تقسیم یہ ہے:مرحومہ: 2شوہربہن11فیصد کے حساب سے 50٪ شوہر کو اور 50٪ مرحومہ کی بہن کوملے گا۔نوٹ :جن بھائی بہنوں کا مرحومہ کی زندگی میں انتقال ہوچکا ہے وہ اور ان کی اولاد ترکہ سے محروم ہوں گی۔سراجی میں ہے:"یرجحون بقرب الدرجة،اعنی أولاھم بالمیراث جزء المیت،أی البنون،ثم بنوھم وإن سفلوا۔۔۔۔۔۔ثم جزء جدہ، أی الأعمام،ثم بنوھم وإن سفلوا."(باب العصبات،ص:54،ط:البشریٰ)فقط والله اعلم
                                                  
عنوان: بیوہ تین بیٹے چھ بیٹیوں میں میراث کی تقسیم
سوال: میرےدادا کاانتقال ہواہے ،ورثاء میں بیوہ، تین بیٹے ،چھ بیٹیاں ہیں، جائیداد میں صرف نقد 128470روپے ہیں ،اب اس کی تقسیم کس طرح ہوگی ؟اور اگراس رقم کو ہم داداکی قبربنانے میں لگادیں  یاان کے ایصال ثواب کے لیے صدقہ خیرات میں لگادیں تو کیااس طرح جائز ہے ؟
جواب: صورت ِ مسئولہ میں  اگر  قبر بنانے سے مراد تجہیز وتکفین اور تدفین کا خرچہ ہے تو یہ اخراجات  مرحوم کے ترکہ میں سے ورثا ءکے حصے نکالنے سے پہلےادا کئےجائیں گے  اور اگر اس سے مراد شرعی حدود کی رعایت رکھتے ہوئے مرحوم کی قبر کی مرمت کرنا ہے تو    تمام ورثاء بشرطیکہ سب عاقل  بالغ ہوں اپنی خوشی ورضامندی سے قبر کی مرمت کے اخراجات مذکورہ رقم سےادا کرسکتے ہیں ۔اسی طرح تمام ورثاء جبکہ سب عاقل بالغ ہوں مذکورہ رقم اپنی خوشی سے یا ہر وارث اپنا حصہ مرحوم کےایصال ثواب کے لیے صدقہ کے طور پر  دینا چاہے تو  دے سکتاہے ۔نیز واضح رہے کہ قبر کو پختہ بنانا جائز نہیں ہے۔البتہ اگر ورثاء مذکورہ رقم کو تقسیم کرنا چاہیں تو اس کا طریقہ یہ ہے کہ مرحوم کی تجہیز وتکفین کے اخراجات نکالنے کے بعد ،اگر مرحو م کے ذمہ کوئی قرض ہو تو اسے کل مال سے ادا کرنے کے بعد ،اگر مرحوم نے کوئی جائز وصیت کی ہو تو اسی بقیہ مال کے ایک تہائی سے نافذ کرنے کے بعد کل ترکہ منقولہ وغیر منقولہ کو 96 حصوں میں تقسیم کرکے مرحوم کی بیوہ  کو 12 حصے ،ہر ایک بیٹے کو 14 حصے ،ہر ایک بیٹی کو 7حصے ملیں گے ۔صورت ِ تقسیم یہ ہے :میت۔۔۔96/8بیوہبیٹابیٹابیٹابیٹیبیٹیبیٹیبیٹیبیٹیبیٹی1712141414777777128470 روپے میں سے  16058.75روپے بیوہ کو،18735.20روپے ہر بیٹے کو،9367.60 روپے ہر بیٹی کو ملے گا ۔فتاوی ہندیہ میں ہے :"التركة تتعلق بها حقوق أربعة: جهاز الميت ودفنه والدين والوصية والميراث. فيبدأ أولا بجهازه وكفنه وما يحتاج إليه في دفنه بالمعروف، كذا في المحيط."(كتاب الفرائض،ج:6،ص:447،دارالفكر)البحرالرائق شرح کنزالدقائق میں ہے:"(قوله ولا يجصص) لحديث جابر نهى رسول الله صلى الله عليه وسلم أن يجصص ‌القبر وأن يقعد عليه وأن يبنى عليه وأن يكتب عليه» وأن يوطأ وفي المجتبى ويكره أن يطأ ‌القبر أو يجلس أو ينام عليه أو يقضي عليه حاجة من بول أو غائط أو يصلى عليه أو إليه ثم المشي عليه يكره."(کتاب الجنائز، الصلاۃ علی المیت فی المسجد،ج:2،ص:209،ط:دارالکتاب الاسلامی)فتاوی شامی میں ہے :"(قوله: و لايجصص) أي لايطلى بالجصّ بالفتح و يكسر قاموس (قوله: و لايرفع عليه بناء) أي يحرم لو للزينة، و يكره لو للإحكام بعد الدفن."(مطلب في دفن الميت:ج:2،ص:273،ط:سعید)فقط واللہ اعلم
                                                  
عنوان: اگرکوئی شخص ساٹھ سال سے زیادہ لاپتہ ہوتو اس کےمال کا کیا حکم ہے؟
سوال: ہم تین بھائی ہیں اور ایک بھائی 1953سے لاپتہ ہے اور وہ غیرشادی شدہ ہے ،ہم تینوں بھائیوں  کےنام  الگ الگ زمین ہے ، کیا اس گمشدہ بھائی کی زمین ہم موجود دونوں بھائی اپنےنام کراسکتے ہیں یا نہیں ؟مفقو دبھائی کے ورثاء میں دو بھائی اور دو بہنیں ہیں ،والدین کا انتقال ہوچکا ہے۔
جواب: واضح رہے کہ مفقود اس آدمی کو کہا جاتاہے جو اپنے اہل وعیال سے غائب ہوگیا ہو  ، پھر اس کے زندہ ہونے یانہ ہونے کی  کوئی خبر نہ ہو، تو ایسے شخص  کو اپنی ذات کے حق میں زندہ تصور کیا جاتاہے ، یعنی  اس  کی  بیوی کسی سے نکاح نہیں کرسکتی، اور اس کی میراث ورثاء کے درمیان تقسیم نہیں کی جاتی ، البتہ لاپتہ شخص کو میت اس وقت تصور کیا جاتاہے، جب  پیدائش کے وقت سے اس کی عمر ساٹھ سال ہوجائے،  اور اس کے بعد متعلقہ عدالت سے  اس کی موت کا سرٹیفکٹ لے لیا جائے ،پس عدالت کی جانب سے مردہ قرار دیےجانے کےبعد اس کی تمام املاک کو گمشدہ  شخص کا ترکہ شمار کیا جائے گا ،جسے اس کے موجود  ورثاء میں حصص شرعیہ کے تناسب سے تقسیم کرناضروری ہوگا، لہذا صورت مسئولہ میں سائل اپنے گمشدہ بھائی  کی زمین آپس میں تقسیم کرنے کا فی الحال مجازنہیں، اس کے لیے اسے عدالت سے رجوع کرکے1953 سے   بھائی کی گمشدگی کو ثابت کر کے اس کے مردہ ہونے کا سرٹیفکٹ  حاصل کرنا ضروری  ہوگا۔ جس کے بعد مذکورہ  بھائی کی تمام متروکہ اموال کو دو بھائیوں اوردوبہنوں میں تقسیم کیا جائےگا، دو بھائیوں کے لیے تنہا مالک بننے کی شرعا اجازت نہیں ہوگی، بلکہ بھائیوں اور بہنوں میں ایک اور دو کے تناسب  سے تقسیم کی جائے گی، یعنی گمشدہ  بھائی  کےکل ترکہ منقولہ وغیر  منقولہ کو 6حصوں میں تقسیم کرکے،دو ،دو حصے مرحوم کےہر  ایک بھائی کو،اورایک، ایک حصہ مرحوم کی ہرایک بہن کو ملے گا۔صورت تقسیم یہ ہے:میت:(بھائی )مسئلہ :6بھائی بھائیبہنبہن2211یعنی مرحوم کے ترکہ کا 33.333 فیصد ہرایک بھائی کو، 16.666 فیصد  مرحوم کی ہر ایک بہن کو ملے گا۔امداد الفتاوی میں ہے: [مفقود کی میراث کے متعلق سوال کے جواب میں فرماتے ہیں : ]’’حاصل اس عبارت کا یہ ہے کہ خود مفقود کا مال تو اس کے ورثہ میں اس وقت تقسیم ہوتا ہے جب قاضی حاکم مسلم اس کی موت کا حکم کر دے باقی اس حکم بالموت کے قبل اگر اس کا کوئی مورث مرجا وے تو اس کے ترکہ میں سے اس مفقود کا حصہ امانت رکھا جاتا ہے، اگر یہ زندہ آگیا تو اپنا حصہ لے لے گا، اور اگر حکم بالموت کی نوبت آگئی تو جن جن وارثوں کا حصہ کم کر کے اس مفقود کے لئے رکھا گیا تھا، وہ سب رکھا ہوا ان ورثہ کو مل جاوے گا ...‘‘(کتاب الفرائض :ج: 4، ص: 362، ط: دارالاشاعت) فتاوی شامی میں ہے:"(وميت في حق غيره فلا يرث من غيره)....قوله: على المذهب) وقيل يقدر بتسعين سنة بتقديم التاء من حين ولادته واختاره في الكنز، وهو الأرفق هداية وعليه الفتوى ذخيرة، وقيل بمائة، وقيل بمائة وعشرين، واختار المتأخرون ستين سنة واختار ابن الهمام سبعين لقوله - عليه الصلاة والسلام - «أعمار أمتي ما بين الستين إلى السبعين» فكانت المنتهى غالبا ... قال في البحر: والعجب كيف يختارون خلاف ظاهر المذهب مع أنه واجب الاتباع على مقلد أبي حنيفة. وأجاب في النهر بأن التفحص عن موت الأقران غير ممكن أو فيه حرج، فعن هذا اختاروا تقديره بالسن ... قلت: وقد يقال: لا مخالفة بل هو تفسير لظاهر الرواية وهو موت الأقران، لكن اختلفوا؛ فمنهم من اعتبر أطول ما يعيش إليه الأقران غالبا، ثم اختلفوا فيه هل هو تسعون أو مائة أو مائة وعشرون، ومنهم وهم المتأخرون اعتبروا الغالب من الأعمار، أي أكثر ما يعيش إليه الأقران غالبا لا أطوله فقدروه بستين؛ لأن من يعيش فوقها نادر والحكم للغالب، وقدره ابن الهمام بسبعين للحديث؛ لأنها نهاية هذا الغالب ويشير إلى هذا الجواب."(كتاب المفقود، ج:4 ص:296 ط: سعيد)فتاوی عالمگیری میں ہے:"ولا يرث المفقود أحدا مات في حال فقده، ومعنى قولنا " لا يرث المفقود أحدا " أن نصيب المفقود من الميراث لا يصير ملكا للمفقود، أما نصيب المفقود من الإرث فيتوقف، فإن ظهر حيا علم أنه كان مستحقا، وإن لم يظهر حيا حتى بلغ تسعين سنة فما وقف له يرد على ورثة صاحب المال يوم مات صاحب المال، كذا في الكافي. وإذا أوصى له توقف الموصى به إلى أن يحكم بموته فإذا حكم بموته يرد المال الموصى به إلى ورثة الموصي، كذا في التبيين."(کتاب المفقود، ج:2، ص:300، ط:دار الفکر)فتاویٰ شامی میں ہے:"وفي الدر:إنما يحكم بموته بقضاء لأنه أمر محتمل فما لم ينضم إليه القضاء لا يكون حجة.... وفي الرد:رأيت عبارة الواقعات عن القنية أن هذا أي ما روى عن أبي حنيفة من تفويض موته إلى رأي القاضي نص على أنه إنما يحكم بموته بقضاء."(كتاب المفقود، (فرع)أبق بعد البيع قبل القبض، ج:4 ص:297 ط: سعيد)فتح القدیرمیں ہے:"قال المصنف: (والأرفق) أي بالناس (أن يقدر بتسعين) وأرفق منه التقدير بستين. وعندي الأحسن سبعون لقوله صلى الله عليه وسلم:{ أعمار أمتي ما بين الستين إلى السبعين } فكانت المنتهى غالباً، وقال بعضهم : يفوض إلى رأي القاضي، فأي وقت رأى المصلحة حكم بموته واعتدت امرأته عدة الوفاة من وقت الحكم للوفاة كأنه مات فيه معاينة ، إذ الحكمي معتبر بالحقيقي."(‌‌كتاب المفقود، ج:6 ص:149 ط: دار الفكر، لبنان)فقط واللہ اعلم
                                                  
عنوان: ایک بیوہ، تین بیٹوں اور چار بیٹیوں میں ترکہ کی تقسیم
سوال: میرے والد صاحب کا انتقال ہوگیا ہے، ان کے ورثاء میں ایک بیوہ، تین بیٹے اور چار بیٹیاں ہیں، والدین‘ مرحوم سے پہلے انتقال کرگئے تھے، مرحوم کی وراثت میں ایک گھر ہے، جس کی قیمت اڑھائی کروڑ روپے ہے، اس میں سے ہر وارث کا کتنا کتنا حصہ ہوگا؟ راہ نمائی فرمادیجیے!
جواب: صورتِ مسئولہ میں مرحوم (شوہر) کا ترکہ تقسیم کرنے کا شرعی طریقہ یہ ہے کہ کل ترکہ سے مرحوم کے حقوقِ متقدمہ (کفن دفن کے اخراجات) نکالنے کے بعد، اگرمرحوم کے ذمہ کوئی قرضہ ہو تو وہ ادا کرنے کے بعد، اور اگر مرحوم نے کوئی جائز وصیت کی ہو تو باقی ترکہ کے ایک تہائی سے نافذ کرنے کے بعد باقی ترکہ (منقولہ وغیر منقولہ) کے کل 80 حصے کرکے 10 حصے بیوہ کو، 14، 14 حصے ہر ایک بیٹے کو اور 7، 7 حصے ہر ایک بیٹی کو ملیں گے، صورتِ تقسیم یہ ہے:میت:8/ 80بیوہبیٹابیٹابیٹابیٹیبیٹیبیٹیبیٹی17101414147777فی صد کے اعتبار سے کل ترکہ (منقولہ وغیر منقولہ یا اس کی مالیت) میں سے 12.5 فی صد بیوہ کو، 17.5 فی صد ہر ایک بیٹے کو اور 8.75 فی صد ہر ایک بیٹی کو ملے گا۔یعنی مکان کی کل قیمت (اڑھائی کروڑ روپے) میں سے 31,25,000 روپے بیوہ کو، 43,75,000 روپے ہر ایک بیٹے کو اور 21,87,500 روپے ہر ایک بیٹی کو ملیں گے۔فقط واللہ اَعلم
                                                  
عنوان: بہنوں کو میراث میں حصہ نہ دینا/ ایسے شخص کا امام مقرر کرنا
سوال: 1.کسی بھی بہن کا اپنے بھائیوں کے حق میں اپنے باپ کی میراث سے دستبردار ہونے کا شرعی طریقہ کیا ہے ؟2.کوئی بہن کسی بھی صورت میں لکھ کردےدے کہ میں اپنے باپ کی میراث لینے سے دستبردار ہوں تو کیا یہ دستبرداری معتبر ہوگی یا نہیں ؟3.جو شخص اپنی بہنوں کو اپنے باپ کی میراث سے حق نہیں دیتاتو کیاایسا شخص  مستقل بنیادوں پر امامت و خطابت کے فرائض انجام دے سکتاہے؟نیز یہ بھی واضح فرمادیں کہ ایسے شخص کے پیچھے نماز پڑھنا جائز ہے یا نہیں؟
جواب: واضح رہے کہ  کسی شخص کے انتقال کے بعد اس کے ترکہ میں اس کے تمام ورثاء کا حق متعلق ہوجاتاہے اور کسی وارث کو اس کاحصہ نہ دینا اور محروم کرنا شرعاً جائز نہیں ہوتا،وارث کو اس کے حصۂ میراث سے محروم کرنے اور اس کا حق دبالینے پر احادیث مبارکہ میں بڑی وعیدیں آئی ہیں:’’حضرت سعید  بن زید رضی اللہ تعالیٰ عنہ فرماتے ہیں رسول اللہ صلی اللہ علیہ وسلم نے فرمایا: جو شخص( کسی کی ) بالشت بھر زمین  بھی  از راہِ ظلم لے گا،قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی‘‘،  ایک اور حدیثِ مبارک میں ہے: ’’حضرت انس رضی اللہ تعالیٰ عنہ فرماتے ہیں : رسول اللہ صلی اللہ علیہ وسلم نے فرمایا: جو شخص اپنے وارث کی  میراث کاٹے گا،(یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا(یعنی اسے جنت سے محروم کردے گا)۔‘‘مذکورہ تمہید کے بعد آپ کے سوالات کے جوابات درج ذیل ہیں:1.میراث ایک جبری حق ہے جو شرعا ورثاء کو دیاگیا ہے،اگر کوئی وارث یہ کہے کہ میں اپنا حصہ نہیں لیتا تواس کے صرف اتنا کہنے سے اس کاحق  ختم نہیں ہوتا،شرعا اپنا حصہ لینا ضروری ہے، ہاں حصہ لینے کے بعد کوئی وارث(مثلا بہن ) اپنا حصہ دوسرے وارث(مثلا بھائی) کو اپنی خوشی سے قبضہ کےساتھ دےدے تو یہ اس کی طرف سے ہدیہ اور تبرع ہوگا ،اس صورت میں جس کو بھی یہ ہدیہ کیا ہو گا وہ اس کا مالک بن جائے گا۔2.بہن کا یہ لکھ کر دینا کہ  ’’میں اپنے باپ کی میراث سے دستبردار ہوں ‘‘، یہ دست برداری شرعاً معتبر نہیں ہے،اس سے بہن کا میراث کا حصہ و حق ختم نہیں ہوگا۔3. مذکورہ تمہید سے معلوم ہوچکا کہ بہنوں کو میراث کا حصہ نہ دینا گناہِ کبیرہ ہے ،ایسا شخص شرعاً فاسق ہے ،لہذا اگروہ اپنےاس فعل سے توبہ نہیں کرتا اور بہنوں کو میراث کا حصہ نہیں دیتا  اور نہ ہی دینے کا ارادہ ہوتو ایسا کرنا غصب ہے۔ ایسے شخص کو  مستقل امام وخطیب مقرر نہیں کرنا چاہئے،لیکن کسی جگہ پر اگر ایسا شخص جماعت کی امامت کرواتا ہے تو اس کے پیچھے نماز اداہوجائےگی اور جماعت کا ثواب مل جائےگا،البتہ متقی صحیح العقیدۃ امام کے پیچھے نماز پڑھنے سے جتنا ثواب ملتا ہے ،اتنا ثواب نہیں ملے گا ۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: من أخذ شبراً من الأرض ظلماً؛ فإنه يطوقه يوم القيامة من سبع أرضين." (مشكاة المصابيح،  باب الغصب والعاریة،1 /254، ط: قدیمی)وفيها أیضاً: "وعن أنس قال: قال رسول الله صلى الله عليه وسلم: من قطع ميراث وارثه قطع الله ميراثه من الجنة يوم القيامة. رواه ابن ماجه." (باب الوصایا، الفصل الثالث،1 /266،  ط: قدیمی)الاشباہ والنظائر میں ہے:"لو قال الوارث: تركت حقي لم يبطل حقه؛ إذ الملك لا يبطل بالترك."(الفن الثالث  الجمع والفرق،ما یقبل الإسقاط من الحقوق:272 ،ط:دارالکتب العلمیة)فتاوی شامی میں  ہے:"الإرث جبري لا يسقط بالإسقاط."(مطلب : واقعة الفتوی ،7/ 505،ط:دارالفکر)وفیه أیضا:"ولو قال تركت حقي من الميراث أو برئت منها ومن حصتي لا يصح وهو على حقه لأن الإرث جبري لا يصح تركه."(كتاب الدعوى ،باب دعوی النسب:8/ 89،ط:دارالفکر)وفیه أیضا:"(وتتم) الهبة (بالقبض) الكامل .... (في) متعلق بتتم (محوز) مفرغ (مقسوم ومشاع لا) يبقى منتفعا به بعد أن (يقسم) كبيت وحمام صغيرين لأنها (لا) تتم بالقبض (فيما يقسم."(كتاب الهبة:5/ 690،ط:سعيد) البحر الرائق میں ہے:"(قوله: وكره إمامة العبد والأعرابي والفاسق والمبتدع والأعمى وولد الزنا) بيان للشيئين الصحة والكراهةأما الصحة فمبنية على وجود الأهلية للصلاة مع أداء الأركان وهما موجودان من غير نقص في الشرائط والأركان ... وأطلق المصنف في المبتدع فشمل كل مبتدع هو من أهل قبلتنا، وقيده في المحيط والخلاصة والمجتبى وغيرها بأن لاتكون بدعته تكفره فإن كانت تكفره فالصلاة خلفه لاتجوز، وعبارة الخلاصة هكذا، وفي الأصل: الاقتداء بأهل الأهواء جائز إلا الجهمية والقدرية والروافض الغالي ومن يقول بخلق القرآن والخطابية والمشبهة.وجملته أن من كان من أهل قبلتنا ولم يغل في هواه حتى يحكم بكفره تجوز الصلاة خلفه وتكره ولا تجوز الصلاة خلف من ينكر شفاعة النبي أو ينكر الكرام الكاتبين أو ينكر الرؤية لأنه كافر."(كتاب الصلاة، باب الإمامة ،1/ 370،ط: دار المعرفة، بيروت)فتاوى هنديه میں ہے:"قال المرغيناني: تجوز الصلاة خلف صاحب هوى وبدعة ولا تجوز خلف الرافضي والجهمي والقدري والمشبهة ومن يقول بخلق القرآن وحاصله إن كان هوى لا يكفر به صاحبه تجوز الصلاة خلفه مع الكراهة وإلا فلا. هكذا في التبيين والخلاصة وهو الصحيح."(كتاب الصلاة، الباب الخامس في الإمامة، الفصل الثالث في بيان من يصلح إماما لغيره ،1/ 84،ط: رشيديه)فتاوی شامی میں ہے:"(قوله: نال فضل الجماعة) أفاد أن الصلاة خلفهما أولى من الانفراد لكن لاينال كما ينال خلف تقي ورع."(كتاب الصلاة، باب الإمامة ،1/ 562،ط. سعيد)فقط والله أعلم
                                                  
عنوان: بیوہ،والدہ،پانچ بیٹوں اور دو بیٹیوں میں ترکہ کی تقسیم
سوال: میرے شوہر کا انتقال ہوگیا ہے۔ورثاء میں بیوہ،والدہ،پانچ بیٹے اور دوبیٹیاں ہیں۔ترکہ میں 23لاکھ روپے ہیں،اسے تقسیم کرنا چاہتے ہیں ۔ان ورثاء کے درمیان 23 لاکھ روپے کس طرح تقسیم ہوں گے؟راہ نمائی فرمائیں۔
جواب: صورتِ مسئولہ میں سائلہ کے مرحوم شوہرکے ترکہ کی تقسیم کا طریقۂ کار  یہ ہے کہ سب سے پہلے  ترکہ میں سے  مرحوم کے حقوق  متقدمہ یعنی تجہیزو تکفین کے اخراجات ادا کرنے کے بعد،  اگر مرحوم کے ذمہ کوئی قرض ہو تو اس کو ادا کیا جائے ،اس کے بعد اگر مرحوم نے کوئی جائز وصیت کی ہو تو اسے بقیہ ترکہ کے تہائی میں سے نافذ کیا جائے،پھر اس کے بعد بقیہ  ترکہ(منقولہ غیرمنقولہ)کو288 حصوں میں تقسیم کرکے36حصے مرحوم کی بیوہ(سائلہ)کو،48 حصے مرحوم کی والدہ کو،34،34حصے مرحوم کے ہر ایک بیٹے کو اور17،17حصے مرحوم کی ہر ایک بیٹی کو ملیں گے۔تقسیم کی صورت یہ ہوگی:میت:مرحوم شوہر:288/24بیوہوالدہبیٹابیٹابیٹابیٹابیٹابیٹیبیٹی3417364834343434341717یعنی 2300000(تئیس لاکھ روپے)میں سے287500(دو لاکھ ستاسی ہزار پانچ سو روپے)مرحوم کی بیوہ(سائلہ)کو،383333.33(تین لاکھ تراسی ہزارتین سو تینتیس روپےاورتینتیس پیسے)مرحوم کی والدہ کو،271527.78(دو لاکھ  اکہتر ہزار پانچ سو ستائیس روپےاور اٹھتر پیسے)مرحوم کےہر ایک بیٹے کو اور 135763.89(ایک لاکھ پینتیس ہزارسات سو تریسٹھ روپے اور نواسی پیسے) مرحوم کی ہر ایک بیٹی کو ملیں گے۔فقط واللہ اعلم
                                                  
عنوان: پوتا، بھائی اور بہنوں میں تقسیم
سوال: ایک شخص کا انتقال ہوا، مرحوم کی بیوہ، اولاد اور والدین کوئی نہیں ہیں، صرف ایک پوتا، ایک بھائی اور دو بہنیں ہیں۔مرحوم کی وراثت کس طرح تقسیم ہوگی؟
جواب: صور تِ مسئولہ میں مرحوم کی جائیداد کی تقسیم کا شرعی طریقہ یہ ہے کہ مرحوم کے حقوقِ متقدمہ یعنی تجہیز و تکفین کا خرچہ نکالنے کے بعد ، اگر مرحوم   پر کوئی  قرضہ ہےتو  اس کو کُل ترکہ میں سے ادا کرنے کے بعد،  اگر مرحوم نے کوئی جائز وصیت کی ہو،تو  اس کو  ایک تہائی  ترکہ  سے ادا کرنے  کے بعد، باقی کُل ترکہ منقولہ وغیر منقولہ مرحوم کے اکلوتے پوتے کو ملے گا، جبکہ مرحوم کا بھائی اور دونوں بہنیں محروم رہیں گے۔صورتِ تقسیم یہ ہے:میت: 1پوتابھائیبہنبہن1محروممحروممحرومیعنی سو فیصد ترکہ مرحوم کے اکلوتے پوتے کو ملے گا، البتہ اگر مرحوم کا پوتا  اپنی رضامندی سے مرحوم کے بھائی اور دونوں بہنوں کو  کچھ دینا چاہےتو دے سکتا ہے، بشرطیکہ پوتا عاقل و بالغ ہو،۔فتاویٰ شامی میں ہے:"ثم العصبات بأنفسهم أربعة أصناف جزء الميت ثم أصله ثم جزء أبيه ثم جزء جده (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل.(قوله: ويقدم الأقرب فالأقرب إلخ) أي الأقرب جهة ثم الأقرب درجة ثم الأقوى قرابة فاعتبار الترجيح أولا بالجهة عند الاجتماع، فيقدم جزؤه كالابن وابنه على أصله كالأب وأبيه."(کتاب الفرائض، باب العصبات، ج:6، ص:774، ط: دار الفکر)فقط واللہ أعلم
                                                  
عنوان: میراث میں سے صرف نقدی کی جلد تقسیم کا حکم
سوال: والد صاحب کے انتقال کے بعد ان کے ترکہ میں کچھ جائیداد ہیں، کچھ نقدی ہے، اور کچھ لوگوں پر قرض ہیں، اور ایک گاڑی ہے، اب ورثاء کی خواہش ہے کہ جو نقدی ہے اسے فوراً سب میں تقسیم کر لیں، باقی چیزیں بعد میں ایک ساتھ یا وقفے وقفے سے تقسیم ہو جائیں،اب  تمام ترکہ کے تقسیم ہونے سے پہلے صرف نقدی کو تقسیم کرنا صحیح ہے؟
جواب: واضح رہے کہ کسی بھی شخص کے انتقال کے بعد اس کی متروکہ تمام چیزوں میں اس کے شرعی ورثاء کا حق متعلق ہو جاتا ہے، اور تمام ترکے کو شرعی حصوں کے مطابق ورثاء میں تقسیم کرنا ضروری ہوتا ہے، کسی بھی وارث کے لیے جائز نہیں کہ وہ کسی دوسرے وارث کی حق تلفی کرے۔بناء بریں صورتِ مسئولہ میں مرحوم والد کے تمام ترکے میں تمام ورثاء کا حق ہے اور تمام ورثاء اپنے اپنے شرعی حصوں کے حساب سے اس ترکہ میں شریک ہیں، لہذا ہر وارث کو اس کا مکمل شرعی حصہ ادا کرنا ضروری ہے، اور  اگر اس  متروکہ جائیداد وغیرہ  سے کوئی نفع ( کرایہ وغیرہ ) حاصل ہو رہا ہو تو جب تک وہ تقسیم نہیں ہو جاتی ، اس سے حاصل ہونے والے نفع میں بھی تمام ورثاء  اپنےشرعی حصوں کے مطابق تقسیم ہو گا۔ باقی اگر فی الحال صرف متروکہ نقدی ورثاء کے درمیان تقسیم کرنا چاہتے ہیں تو کر سکتے ہیں، ہر وارث کے حصے کی تفصیل تمام ورثاء کی تعداد بتا کر معلوم کی جا سکتی ہے۔ملحوظ رہے کہ وراثت کی تقسیم میں حتی الامکان جلدی کرنا چاہیے، بلا وجہ تاخیر  کرنے سے بہت سی پیچیدگیاں اور بدگمانیاں پیدا ہو جاتی ہیں اور بعض مرتبہ زیادہ تاخیر کرنے کی وجہ سے میراث کی تقسیم  میں سخت الجھنیں اور مشکلات  بھی پیدا ہوجاتی ہیں اور  بسا اوقات حق تلفی تک نوبت پہنچ جاتی ہے۔قرآن کریم میں باری تعالیٰ کا ارشاد ہے :"لِّلرِّجَالِ نَصِيبٌ مِّمَّا تَرَكَ الْوَالِدَانِ وَالْأَقْرَبُونَ وَلِلنِّسَاءِ نَصِيبٌ مِّمَّا تَرَكَ الْوَالِدَانِ وَالْأَقْرَبُونَ مِمَّا قَلَّ مِنْهُ أَوْ كَثُرَ نَصِيبًا مَّفْرُوضًا" ﴿النساء: ٧﴾بدائع الصنائع في ترتيب الشرائع میں ہے:"وقسمة رضا: وهي التي يفعلها الشركاء بالتراضي." (کتاب القسمة،7 / 19، ط : بیروت)درر الحكام فی شرح مجلۃ الأحكام میں ہے:"(تقسيم حاصلات الأموال المشتركة في شركة الملك بين أصحابهم بنسبة حصصهم. فلذلك إذا شرط لأحد الشركاء حصة أكثر من حصته من لبن الحيوان المشترك أو نتاجه لا يصح) ‌تقسم ‌حاصلات ‌الأموال ‌المشتركة في شركة الملك بين أصحابها بنسبة حصصهم، يعني إذا كانت حصص الشريكين متساوية أي مشتركة مناصفة فتقسم بالتساوي وإذا لم تكن متساوية بأن يكون لأحدهما الثلث وللآخر الثلثان فتقسم الحاصلات على هذه النسبة؛ لأن نفقات هذه الأموال هي بنسبة حصصهما، انظر المادة (1308) وحاصلاتها أيضا يجب أن تكون على هذه النسبة؛ لأن الغنم بالغرم بموجب المادة (88) .الحاصلات: هي اللبن والنتاج والصوف وأثمار الكروم والجنائن وثمن المبيع وبدل الإيجار والربح وما أشبه ذلك."(الکتاب العاشر الشرکات، الباب الأول، الفصل الثانی، ج: 3، ص: 26، المادة: 1073، ط: دار الجیل)الدر المختار میں ہے:"(وقسم) المال المشترك (بطلب أحدهم إن انتفع كل) بحصته (بعد القسمة وبطلب ذي الكثير إن لم ينتفع الآخر لقلة حصته) وفي الخانية: يقسم ‌بطلب ‌كل وعليه الفتوى، لكن المتون على الأول فعليها المعول."( كتاب القسمة، ج:6، ص:260، ط:سعيد)فقط واللہ اعلم
                                                  
عنوان: میراث کے متعین کردہ حصہ کا حکم
سوال: ایک شخص کاانتقال ہوا،اس کی جائیداد میں ایک مکان اور تین دکانیں ہیں اور وارثوں میں ایک بیٹااور بیٹی ہے،بیٹے نے پورامکان اور دکانوں کی بازاری قیمت لگاکراپنی بہن کا حصہ متعین کرلیااور بہن سے کہا کہ آپ کے حصہ کی رقم جب مجھ سے ہوگی تو میں دے دوں گااوریہ مکان اور دکانیں میں رکھتاہوں ،بہن اس پر راضی ہوگئی ،کچھ سالوں کے بعد ان دکانوں اور مکان کی قیمت بہت بڑھ گئی ،اب بھائی نے ایک دکان کوفروخت کیا،جس میں سے بہن کا مجموعی حصہ جو اس کے ذمہ بنتاتھااداکیا، بہن کے حصہ سے کئی گنازیادہ رقم اس کو فقط اس دکان سے بچ گئی اور بقایا دودکانیں اور مکان اس کے علاوہ بچ گئیں۔پوچھنا یہ ہےکہ کیا شرعا ًیہ معاملہ درست تھا؟اور اس شخص کےلیےیہ منافع رکھنا کیسا ہے؟
جواب: صورت مسئولہ میں اگرواقعۃ ًبیٹے نے اپنے والدصاحب کے انتقال کے بعدان کا ترکہ یعنی مکان اور دکانوں  کی قیمت لگاکراپنی بہن کا شرعی حصہ متعین کرلیا تھااور اس وقت بہن سے کہاکہ مذکورہ مکان اور دکانیں میں رکھتاہوں اور آپ کے شرعی حصہ کے بقدر رقم میں  دے دوں گا اور بہن اس پر راضی ہوگئی توگویا بہن نے اپنا حصہ بطور قرض کے دے دیاتھا، اب  جب مکان اور دکانوں کی قیمت زیادہ ہوگئی تو ایسی صورت میں بھی بہن اتنی ہی  رقم کی حقدار ہوگی ،جتنی اس  وقت متعین کی گئی تھی،لہذا جب   مرحوم کے بیٹے نے اپنی بہن کا شرعی حصہ اداکردیاہےتو یہ معاملہ شرعا ًدرست تھااورباقی دودکانیں ، مکان اور جورقم  مرحوم کے بیٹے کےپاس بچ گئی ہے وہ اس کے لیے رکھنااوراستعمال  کرناجائزہے۔بدائع الصنائع میں ہے:"(وأما) الذي يرجع إلى نفس القرض: فهو أن لا يكون ‌فيه ‌جر ‌منفعة، فإن كان لم يجز، نحو ما إذا أقرضه دراهم غلة، على أن يرد عليه صحاحا، أو أقرضه وشرط شرطا له فيه منفعة؛ لما روي عن رسول الله صلى الله عليه وسلم أنه «نهى عن قرض جر نفعا» ؛ ولأن الزيادة المشروطة تشبه الربا؛ لأنها فضل لا يقابله عوض، والتحرز عن حقيقة الربا، وعن شبهة الربا واجب."(کتاب القرض، رکن القرض، ج: 7، ص: 795، ط: دار الکتب العلمیة)درر الحکاممیں ہے:"لأحد الشريكين إن شاء بيع حصته إلى شريكه في جميع صور الاشتراك إذا لم يكن ذلك مضرا بأي شخص كان وإن شاء باعها لآخر بدون إذن شريكه فيما عدا خلط واختلاط الأموال. كذلك لو كان اثنان متصرفين بعقار وقف بطريق الإجارتين فلأحدهما إن شاء إفراغ حصته لشريكه وإن شاء أفرغها لآخر بدون إذن شريكه لأن لكل إنسان ولاية على مال ولكل أن يتصرف في ماله كيفما شاء. انظر المادة (2 19 1) . (الزيلعي) فلذلك ليس لأحد الشريكين أن يجبر شريكه على شراء حصته أو على بيعها له انظر المادة (72 1) سواء كان المال المشترك عقارا أو كان مملوكا. مثلا لو كان ملك عقار مشتركا بين اثنين فلأحدهما بيع حصته في ذلك العقار إن شاء لشريكه وإن شاء لأجنبي. كذلك لو كانت شاة أو فرس أو أموال أخرى مشتركة بين اثنين وباع أحدهما حصته لأجنبي فالبيع صحيح وليس للشريك إبطال هذا البيع."(المقدمة في بيان بعض الاصطلاحات الفقهية المتعلقة بالشركة، الباب الأول في بيان شركة الملك، ‌‌الفصل الأول في بيان تعريف وتقسيم شركة الملك، ج: 3، ص: 49، ط: دار الجیل)فقط واللہ اعلم
                                                  
عنوان: تین بہنوں، پانچ بھتیجوں اور تین بھتیجیوں کے درمیان ترکہ کی تقسیم
سوال: ایک آدمی فوت ہوا، اس کے کوئی بیوی بچے نہیں ہیں، اس کے دو بھائی تھے جو کہ فوت ہوچکے ہیں، البتہ ان بھائیوں کی اولادیں ہیں اور تین بہنیں ہیں جو کہ حیات ہیں، اور مرحوم بھائیوں میں سے ایک کے چار بیٹے اور دو بیٹیاں ہیں اور دوسرے بھائی کا ایک بیٹا اور ایک بیٹی ہے،  اب اس آدمی کی وراثت کیسے تقسیم ہوگی؟
جواب: صورتِ مسئولہ میں اگر واقعتاً مرحوم  کے صرف یہی ورثاء ہیں تو ان کے درمیان مرحوم کے ترکہ کی تقسیم کا طریقہ یہ ہے کہ سب سے پہلے مرحوم  کے حقوقِ  متقدمہ  یعنی تجہیز و تکفین  کے اخراجات ادا کرنے کے بعد ، اور اگر مرحوم پر کوئی قرض ہو تو کُل مال میں سے اُس کی ادا ئیگی  کے بعد اور اگر مرحوم  نے کوئی جائز وصیت کی ہو تو  اس کوباقی مال کے  ایک تہائی سے نافذ کرنے کے بعد بقیہ  تمام تر منقولہ و غیرمنقولہ  ترکہ کو 45 حصوں میں تقسیم کرکے مرحوم کی تینوں بہنوں میں سے ہر ایک کو 10،10  حصے اور پانچوں بھتیجوں میں سے ہر ایک کو 3،3 حصے ملیں گے۔صورتِ تقسیم یہ ہے:میت:3/ 45بہنبہنبہنبھتیجابھتیجابھتیجابھتیجابھتیجا2110101033333یعنی 100 فیصد میں سے 22.22 فیصد  کر کے تینوں بہنوں میں سے ہر ایک کو اور 6.66 فیصد کر کے پانچوں بھتیجوں میں سے ہر ایک کو ملیں گے۔نوٹ: مرحوم کی بھتیجیوں کو مرحوم کے ترکہ میں سے کوئی حصہ نہیں ملے گا۔فتاویٰ ہندیہ میں ہے:"الأخوات لأب وأم للواحدة النصف وللثنتين فصاعدا الثلثان."(كتاب الفرائض، الباب الثاني في ذوي الفروض، ج:٦، ص:٤٤٧، ط:رشيدية)وفیہ ایضاً:"فالعصبة نوعان: نسبية وسببية، فالنسبية ثلاثة أنواع: عصبة بنفسه وهو كل ذكر لا يدخل في نسبته إلى الميت أنثى وهم أربعة أصناف: جزء الميت وأصله وجزء أبيه وجزء جده، كذا في التبيين فأقرب العصبات الابن ثم ابن الابن وإن سفل ثم الأب ثم الجد أب الأب وإن علا، ثم الأخ لأب وأم، ثم الأخ لأب ثم ابن الأخ لأب وأم، ثم ابن الأخ لأب ثم العم لأب وأم ثم العم لأب ثم ابن العم لأب وأم، ثم ابن العم لأب ثم عم الأب لأب وأم ثم عم الأب لأب ثم ابن عم الأب لأب وأم، ثم ابن عم الأب لأب ثم عم الجد، هكذا في المبسوط.)(كتاب الفرائض، الباب الثالث في العصبات، ج:٦، ص:٤٥١، ط:رشيدية)فتاویٰ شامی میں ہے:"قاله المصنف في شرحه قلت: وفي إطلاقه نظر ظاهر لتصريحهم بأن ابن الأخ لا يعصب أخته كالعم لا يعصب أخته وابن العم لا يعصب أخته وابن المعتق لا يعصب أخته بل المال للذكر دون الأنثى لأنها من ذوي الأرحام."(كتاب الفرائض، فصل في العصبات، ج:٦، ص:٧٨٣، ط:سعيد)فقط والله أعلم
                                                  
عنوان: بیٹے کا انتقال والد سے پہلے ہو جائے تو کیا اس کی اولاد کو حصہ ملے گا؟
سوال: میرے بھائی سید ذو الفقار کا انتقال میرے والد کی زندگی میں ہو گیا تھا، میرے بھائی کی ملکیت میں کوئی جائیداد نہیں، میرے والد کا انتقال میرے بھائی کی موت کے دس ماہ بعد ہوا، تمام جائیداد اور کاروبار والد کی ملکیت میں تھا۔میرے بھائی کی اولاد کا شرعاً کیا حق ہے؟ہماری والدہ کا انتقال والد کے بعد ہو گیا، ان کے والدین کا پہلے ہی انتقال ہو چکا تھا۔
جواب: صورتِ مسئولہ میں اگر آپ کے بھائی کا انتقال والد سے پہلے ہو گیا تھا تو والد کے ترکہ میں ان کا کوئی حصہ نہیں ہو گا، آپ کے والد کی جائیداد کو تقسیم کرنے کا طریقہ یہ ہو گا کہ اولاً ان کی جائیداد میں سے ان کی تجہیز و تکفین کے اخراجات ادا کیے جائیں گے، پھر اگر ان کے ذمہ کوئی قرضہ ہو تو اس کو کل ترکہ سے ادا کرنے کے بعد اگر انہوں نے کوئی جائز وصیت کی ہو تو اس کو ایک تہائی ترکہ میں سے نافذ کرنے کے بعد ان کی کل جائیداد منقولہ و غیر منقولہ کو آٹھ حصوں میں تقسیم کر کے ہر ایک بیٹے کو دو حصے اور ہر ایک بیٹی کو ایک حصہ ملے گا۔صورتِ تقسیم یہ ہے:مرحوم والدین 8بیٹابیٹابیٹابیٹیبیٹی22211یعنی فیصد کے اعتبار سے ہر ایک بیٹے کو 25 فیصد اور ہر ایک بیٹی کو 12.50 فیصد ملے گا۔بھائی کی اولاد کا والد کی جائیداد میں کوئی حصہ نہیں ہے، جیسا اوپر لکھا گیا، تاہم اگر ورثاء میں سے کوئی شخص بھائی کی اولاد کو اپنے حصے میں سے الگ سے کچھ دے دے تو بڑے ثواب کا کام ہے۔اللباب میں ہے:"ومن شرط الإرث ‌تحقق ‌موت الموروث وحياة الوارث."(كتاب المفقود ، جلد : 2 ، صفحه : 217 ، طبع : المكتبة العلمية)فقط واللہ اعلم
                                                  
عنوان: اگر عصبات موجود ہوں لیکن ان کا پتہ معلوم نہ ہو تو کیا ترکہ ذوی الارحام میں تقسیم کیا جائے گا؟
سوال: میرے چچا کا انتقال ہوا، ورثاء  میں بیوہ، ایک حقیقی بھائی اور دو باپ شریک بھائی تھے، والدین میں سے کوئی حیات نہیں تھا، اور نہ ہی مرحوم کی کوئی اولاد تھی۔پھر حقیقی بھائی کا انتقال ہوا، ورثاء میں چار بیٹے اور ایک بیٹی ہے، بیوہ اور والدین میں سے کوئی حیات نہیں۔پھر مرحوم (چچا) کی بیوہ (چچی) کا انتقال ہوا، اولاد نہیں ہے، والدین کا انتقال بھی پہلے ہی ہوچکا ہے، مرحومہ کا کوئی بھائی  نہیں ہے، ایک بہن تھی اس کا انتقال بھی مرحومہ کی زندگی میں ہوچکا تھا، مرحومہ کے  چچا زاد بھائی موجود ہیں،  لیکن ان  کے بارے میں پاکستان و انڈیا میں بہت معلوم کرنے کے باوجود بھی کچھ پتہ نہ چلا، مرحومہ کے دو بھانجے اور دوبھانجیاں حیات ہیں، ان کے علاوہ باقی ورثاء کا علم نہیں ہوسکا۔مرحومہ زندگی میں کہتی تھیں کہ میرا سونا میری بہن کے بچوں کو دیا جائے، لیکن مرحومہ کے انتقال تک بہن کے بچوں  کو قبضہ نہیں دیا گیا، بلکہ وہ سونا مرحومہ کے پاس ہی تھا، اب پوچھنا یہ ہے کہ:1۔ مرحوم چچا کی جائیداد ورثاء میں کس طرح تقسیم ہوگی؟ اس جائیداد کا کرایہ بھی وصول ہورہا ہے، وہ بھی کس طرح تقسیم ہوگا؟2۔ مرحومہ چچی کے ترکہ میں مکان اور کچھ سونا ہے، اس کی تقسیم ورثاء میں کیسے ہوگی؟
جواب: 1۔ صورتِ مسئولہ میں مرحوم (چچا) کی جائیداد تقسیم کرنے کا طریقۂ کار یہ ہے کہ سب سے پہلے مرحوم کے حقوقِ متقدمہ یعنی تجہیز وتکفین کے اخراجات نکالنے کے بعد، اگر مرحوم پر کوئی قرض ہو تو اسے کل ترکہ سے ادا کرنے کے بعد، اگر مرحوم نے کوئی جائز وصیت کی ہے تو اسے باقی ترکہ کے ایک تہائی حصّے سے نافذ کرنے کے بعد، باقی کل ترکہ (منقولہ وغیر منقولہ) کو  12حصّوں میں تقسیم کرکے  دو دو حصّے مرحوم ( چچا)کے مرحوم حقیقی بھائی کے چاروں بیٹوں میں سے ہر ایک بیٹے کو،  ایک  حصّہ اس کی اکلوتی بیٹی کو ملے گا، اور باقی تین حصّے مرحومہ (چچی) کے ورثاء (چچا زاد بھائیوں وغیرہ) کے لیے محفوظ کرلیے جائیں گے، جب بھی ان کا معلوم ہوگا تو مرحومہ کا ترکہ ان کے درمیان شرعی حِصص کے اعتبار سے تقسیم کیا جائے گا۔صورتِ تقسیم یہ ہے:مرحوم (چچا):4/ 12بیوہسگا بھائی133فوت شدہمرحوم (سگا بھائی): 9۔۔۔3                                                                                                                                                                                                                                                                                                                                                                                                                                                                                                                                                                                                      3۔۔۔۔1بیٹابیٹابیٹابیٹابیٹی22221یعنی  ٪100 میں سے 16.666 فیصد مرحوم (چچا) کے مرحوم حقیقی بھائی کے چاروں بیٹوں میں سے ہر ایک بیٹے کو، 8.333 فیصد اس کی اکلوتی بیٹی کو ملے گا، اور  25 فیصد مرحومہ (چچی) کے ورثاء (چچازاد وغیرہ)  کے معلوم ہونے تک محفوظ کرلیاجائے گا، جب ان کا علم ہوجائے تو مرحومہ کا حصّہ ان کے حوالہ کرلیا جائے گا، تاکہ وہ شرعی طریقہ پر اس حصّے کو اپنے درمیان تقسیم کرلیں، نیز مرحوم کی جائیداد سے جوکرایہ وصول ہوا ہے اور جو آئندہ وصول ہوگا، وہ بھی مذکورہ بالا طریقہ پر تقسیم کیا جائے گا یعنی  ہر  کرائے کے 12 حصّے کرکے دودو حصّے مرحوم حقیقی بھائی کے ہر بیٹے کو اور ایک حصّہ اکلوتی بیٹی کو اور باقی تین حصّے مرحومہ (چچی) کے ورثاء کے لیے محفوظ کرلیے جائیں گے۔باقی مرحوم (چچا) کے باپ شریک بھائیوں کو ترکہ میں سے کچھ بھی نہیں ملے گا، اسی طرح  مرحومہ  (چچی) کے چچا زاد کی موجودگی میں ان کے بھانجے اور بھانجیوں کو بھی ان کے ترکہ سے کچھ بھی نہیں ملے گا۔2۔ مرحومہ (چچی) کا یہ جملہ کہ میرا سونا میری بہن کے بچوں کو دیا جائے (جب کہ انہوں نے وصیت کا جملہ نہیں کہا ہے اور نہ ہی اپنی موت کے بعد کا لفظ استعمال کیا ہے) یہ شرعاً وصیت نہیں، بلکہ ہبہ کی ہدایت ہے، جب کہ مرحومہ کی زندگی میں اس پر ان کو قبضہ وتصرف بھی نہیں دیاتھا، لہذا یہ ہبہ بھی درست نہیں  ہو، اس لیے جب تک مرحومہ (چچی) کے ورثاء (چچا زاد وغیرہ)   موجود ہیں مرحومہ کے وہی وارث ہیں، لہذامرحومہ کا ترکہ تقسیم نہیں کیا جائے ، بلکہ  اس کو محفوظ رکھا جائے،   اور ہر ممکن طریقہ سے ان کو تلاش کرکے ان کو اطلاع دینے کی کوشش ضروری ہے،  جب ان کے چچازاد کا علم ہوگا تو مرحومہ کا ترکہ ان کے حوالہ کردیا جائے گا، جسے وہ شرعی طریقہ پر اپنے درمیان تقسیم کریں گے،  مرحومہ کا ترکہ اس کے بھانجے اور بھانجیوں کے درمیان تقسیم نہیں ہوگا۔سراجی میں ہے:"یرجحون بقرب الدرجۃ،اعنی اولاھم بالمیراث جزء المیت،ای البنون،ثم بنوھم وان سفلوا۔۔۔۔۔۔ثم جزء جدہ، ای الأعمام،ثم بنوھم وان سفلوا."(باب العصبات، ص:54، ط: البشریٰ)وفيه أيضا:"ثم يرجحون بقوة القرابة - أعني به: أن ذا القرابتين أولى من ذي قرابة واحدة، ذكرا كان أو أنثى؛ لقوله  صلى الله عليه وسلم: إن بني الأم يتوارثون دون بني العلات: كالأخ لأب وأم أو الأخت لأب وأم..."(باب العصبات، ص:55، ط: البشرى)فتاوی ہندیہ میں ہے:"وإنما يرث ذوو الأرحام إذا لم يكن أحد من أصحاب الفرائض ممن يرد عليه ولم يكن عصبة."(كتاب الفرائض، الباب العاشر، ج:6، ص:459، ط: دار الفكر)وفيه أيضا:"ولا يتم حكم الهبة إلا مقبوضة ويستوي فيه الأجنبي والولد إذا كان بالغا، هكذا في المحيط. والقبض الذي يتعلق به تمام الهبة وثبوت حكمها القبض بإذن المالك."(کتاب الهبة، الباب الثاني في مايجوز من الهبة  ومالا يجوز ج:4، ص:377، ط:رشيدية)فتاوی شامی میں ہے:"(هي تمليك مضاف إلى ما بعد الموت) عينا كان أو دينا."(کتاب الوصایا،ج:6،ص:648،ط:سعید)"درر الحکام میں ہے:"(المادة: 1073) - (‌تقسيم ‌حاصلات ‌الأموال المشتركة في شركة الملك بين أصحابهم بنسبة حصصهم. فلذلك إذا شرط لأحد الشركاء حصة أكثر من حصته من لبن الحيوان المشترك أو نتاجه لا يصح) تقسم حاصلات الأموال المشتركة في شركة الملك بين أصحابها بنسبة حصصهم، يعني إذا كانت حصص الشريكين متساوية أي مشتركة مناصفة فتقسم بالتساوي وإذا لم تكن متساوية بأن يكون لأحدهما الثلث وللآخر الثلثان فتقسم الحاصلات على هذه النسبة؛ لأن نفقات هذه الأموال هي بنسبة حصصهما، انظر المادة (1308) وحاصلاتها أيضا يجب أن تكون على هذه النسبة؛ لأن الغنم بالغرم بموجب المادة (88).الحاصلات: هي اللبن والنتاج والصوف وأثمار الكروم والجنائن وثمن المبيع وبدل الإيجار والربح وما أشبه ذلك."(الكتاب العاشر، الباب الأول، الفصل الثاني، ج:3، ص:26، ط: دار الجيل)فتاوی محمودیہ میں ہے:”وارث کا پتہ معلوم نہ ہو، تو اس کے حصہ کا کیا کیا جائے؟سوال: عمر کے پاس اس کے چچا کی صندوقچی ہے، چچا کے صاحبزادے کلکتہ میں اور صاحبزادی غیر ملک میں تھیں کہ ان کا انتقال ہو گیا، شرعی حصہ چچا کی صاحبزادی کے پاس منی آرڈر کیا ، وہ واپس آگیا ، پھر خط لکھا کہ حصہ لے لیں یا معاف کر دیں، تو کوئی جواب موصول نہیں ہوا ، صاحبزادی کے شوہر و بچوں کا پتہ دریافت کیا، مگر نا کامی رہی، اس صندوقچی کی قیمت تخمینا لگا کر عمر نے صدقہ کر دیا، اب عمر مذکورہ صندوقچی کے متعلق کیا کرے؟ شرعی حکم سے مطلع فرمائیں؟الجواب حامداً ومصلياً:ابھی صندوقچی کی قیمت تخمینا کرا کے صدقہ کرنا قبل از وقت ہے، صندوقچی محفوظ رکھیں، جب ورثاء مالک کی زندگی سے مایوس ہو جائیں ، تب صدقہ کر دیں  ۔ واللہ تعالی اعلم ۔“(کتاب الفرائض، ج:24، ص:550، ط: ادارہ فاروقیہ)فقط واللہ أعلم
                                                  
عنوان: بیٹوں کا والد کے مکان کو فروخت کرکے حاصل ہونے والی رقم کو اپنے مکان کی خریداری میں شامل کرنےکا کیا حکم ہے
سوال: ہمارے والد صاحب کا ایک سال پہلے انتقال ہوا ہے۔ورثاء میں 5 بیٹے اور 4 بیٹیاں ہیں۔والدین اور بیوی کا انتقال  والد صاحب کی حیات میں ہوچکا تھا۔ترکہ کی تقسیم کے حوالہ سے کچھ سوالات درپیش ہیں،جن کی تفصیل یہ ہے کہ والد صاحب نے اپنی حیات میں تین بیٹوں کو رہائش کے لیے الگ الگ مکانات دیے تھے،جو گفٹ نہیں تھے۔پھر والد صاحب کی رضامندی سے ان بیٹوں نے یہ مکانات بیچ دیےاور بیچ کر حاصل ہونے والی رقم کے ساتھ اپنی ذاتی رقم ملا کر دوسرے مکانات خریدے،جن کی مالیت اب مزید بڑھ چکی ہے۔اور کوئی رقم والد صاحب کو واپس نہیں کی گئی ۔جو رقم مکانات بیچ کر حاصل ہوئی  اور اس کو ملا کر دوسرے مکانات خریدے ،وہ بھی گفٹ نہیں تھی۔1۔اب اس سلسلے میں دریافت یہ کرنا ہے کہ ان مکانات کی موجودہ مالیت میں تمام ورثاء حق دار ہوں گے؟یا صرف سابقہ مکانات کو بیچ کر حاصل ہونے والی رقم میں شریک ہوں گے؟2۔انہی بیٹوں میں سے ایک بیٹا والد صاحب کا کاروبار سنبھال رہا ہے،پہلے والد صاحب خود چلاتے تھے،پھر بیمار ہوگئے تو بیٹا سنبھالنے لگا۔سارا کاروبار والد صاحب کا ہے،اس کاروبار  میں اس بیٹۓکی اپنی رقم شامل نہیں ہے۔اب یہ کاروبار اس بیٹے کا شمار ہوگا؟یااس بیٹے کا دیگر ورثاء کی طرح اس کاروبار میں حصہ ہوگا؟اسی طرح والد صاحب کی دیگر جائے دادیں بھی ہیں،ان ساری جائے دادوں میں مذکورہ ورثاء(بیٹے،بیٹیوں) کا شرعی اعتبار سےکتنا حصہ ہوگا؟نوٹ:بیٹوں نےاپنے مکانات خریدنے تھے  اور ان کے پاس اپنی رقم موجود تھی، لیکن کچھ کم تھی تو والد نے اپنی رقم(جو مکانات بیچ کر حاصل ہوئی تھی)کے بارےمیں کہا کہ یہ بھی استعمال کرلو، کسی بھی قسم کا کوئی معاہدہ (قرض یا شرکت وغیرہ کا)نہیں ہوا تھا۔
جواب: 1۔صورتِ مسئولہ میں مذکورہ تینوں بیٹوں نے اپنی رقم کے ساتھ والد صاحب کی رقم شامل کرکے جو مکانات اپنے لیے خریدے تھے،وہ انہی کی ملکیت شمار ہوں گےکہ اب والد کے انتقال کے بعد ان مکانات میں مرحوم کے دیگر ورثاء کا کوئی حق نہیں ہوگا،تاہم  مذکورہ بیٹوں نے ان مکانات کی خریداری میں والد کی جو رقم استعمال کی ہے وہ ان  کےذمہ قرض شمار ہوگی کہ جس کی ادائیگی ان پر لازم ہے۔لہذااب ان بیٹوں پر لازم ہے کہ اتنی رقم والد کے ترکہ میں شامل کریں ،اس کے بعد ترکہ کو تقسیم کیا جائےیا پھر تقسیمِ ترکہ کے وقت اتنی رقم ان کے حصوں سے منہا کی جائے۔2۔جو کاروبار والد کا تھااور والد صاحب خود اسے سنبھالتے تھے،پھر والد کے بیمار ہونے کے باعث ایک بیٹامذکورہ کاروبار  سنبھالنے لگا تو اب والد کے انتقال کے بعد وہ  کاروباروالد کا ترکہ شمار ہوگااور سب ورثاء میں مشترک ہوگاکہ اس میں مذکورہ بیٹا(جو کاروبار سنبھال رہا ہے)اورمرحوم کےدیگر ورثاء بھی اپنے اپنےشرعی حصص کے مطابق شریک ہوں گے۔اسی طرح مرحوم کی ملکیت میں جتنی جائے دادیں تھیں،وہ سب بھی تمام شرعی ورثاء میں مشترک ہیں،ہر ایک وارث اپنے شرعی حصے کے بقدر شریک ہے۔باقی مرحوم والد کے ترکہ کو تقسیم کرنے کا شرعی طریقہ یہ ہے کہ سب سے پہلےترکہ میں سے ان کے تجہیز وتکفین کے اخراجات نکالے جائیں،پھر مرحوم کے ذمہ اگرکوئی قرض ہوتو اس کو ادا کیا جائے،پھر اگر مرحوم نے کوئی جائز وصیت کی ہو تو اس کو  بقیہ ترکہ کےایک  تہائی میں  سے نافذ کیا جائے،اس کے بعد باقی ترکہ کو14 حصوں میں تقسیم کرکے 2،2 حصے مرحوم کےہر ایک  بیٹے کو  اورایک ایک حصہ مرحوم کی  ہر ایک بیٹی کو  ملے گا۔تقسیم کی صورت یہ ہے:میت:مرحوم والد:14بیٹابیٹابیٹابیٹابیٹابیٹیبیٹیبیٹیبیٹی222221111یعنی فی صد کے اعتبار سے 14.285فیصد مرحوم کے ہر ایک بیٹے کو اور 7.142فی صد مرحوم کی ہر ایک بیٹی کو ملیں گے۔درر الحکام فی شرح مجلۃ الاحکام میں ہے:"لو أعطى أحد لآخر نقودا قائلا له: اصرف هذه على مصارفك أو حوائجك أو على الغزاة ولم يذكر بأن ذلك قرض أو هبة وقبض المذكور ذلك فلا يكون هبة بل يكون قرضا لأن هذا اللفظ محتمل القرض والهبة وبما أن القرض أدنى من الهبة فالأولى حمله على القرض."(الکتاب العاشر الشرکات، خاتمة في حق أحكام القرض والدين، ج:3، ص:82، ط:دار الجيل)فتاوی شامی  میں  ہے: "الأب وابنه يكتسبان في صنعة واحدة ولم يكن لهما شيء فالكسب كله للأب إن كان الابن في  عياله."(كتاب الشركة، فصل في الشركة الفاسدة، ج:4، ص:325، ط:سعيد)فقط واللہ اعلم
                                                  
عنوان: اگر ورثاء میں صرف بیٹیاں ہوں تو ترکہ کی تقسیم کس طرح ہوگی؟
سوال: اگر ایک آدمی کی صرف بیٹیاں ہی ہوں تو اس کی وراثت کیسے تقسیم ہوگی؟
جواب: اگر کسی شخص کا انتقال ہوجائے، اور اس کے  ورثاء میں صرف بیٹیاں ہوں ، بیوہ، بیٹے، والد ، دادا، والدہ، بھائی، بہن ، بھتیجے،  چچا، چچازاد بھائی  یعنی عصبات میں سے  کوئی بھی  نہ  ہو، تو  مرحوم کے حقوقِ متقدمہ  یعنی مرحوم  کی تجہیز و تکفین  کا خرچہ نکالنے کے بعد، اگر مرحوم پر  قرض ہو ، تو اس كو ادا كرنے كے بعد، اگر کوئی  جائز وصیت کی ہو،  تو  اُسے ایک تہائی ترکہ سے نافذ کرنے کے  بعد ،باقی   کل ترکہ منقولہ وغیر منقولہ کو مرحوم  کی  بیٹیوں کے درمیان برابر تقسیم کر  دیا جائے گا۔نوٹ : اگر بیٹیوں کے علاوہ مذکورہ  ورثاء میں سے کوئی وارث  ہو تو ان کی تفصیل لکھ کر دوبارہ دار الافتاء سے رجوع کرسکتے ہیں۔فقط واللہ اعلم
                                                  
عنوان: بیٹوں کی موجودگی میں یتیم پوتی کی میراث کا حکم
سوال: ایک شخص کی ایک بیٹی اور دو بیٹے تھے، ان میں سے ایک بیٹا والد کی زندگی میں وفات پا گیا، اور مرحوم بیٹے کی ایک اکلوتی بیٹی ہے، بعد میں والد کا بھی انتقال ہوا، ایک بیٹا اور ایک بیٹی حیات ہے،سوال یہ ہے کہ کیا مرحوم بیٹے کی بیٹی یعنی مرحوم  دادا کی پوتی   مرحوم دادا کے بیٹے اور بیٹی کی موجودگی میں وارث  بنتی ہے یا نہیں؟
جواب: صورتِ مسئولہ میں مرحوم دادا کے بیٹےکی موجودگی میں والد کی زندگی میں وفات پانے والے بیٹے کی بیٹی یعنی دادا کی پوتی شرعا وارث نہیں ہے،تاہم  اگر مرحوم دادا کے ورثاء اپنی خوشی سے اسے  کچھ دینا چاہیں تو یہ ان کی طرف سے تبرع واحسان ہوگا۔فتاوی شامی میں ہے:"وأركانه: ثلاثة وارث ومورث وموروث. وشروطه: ثلاثة: موت مورث حقيقة، أو حكما كمفقود، أو تقديرا كجنين فيه غرة ووجود وارثه عند موته حيا حقيقة أو تقديرا كالحمل والعلم بجهة إرثه."‌‌(كتاب الفرائض، ج: 6، ص: 758، ط: سعید)فقط واللہ اعلم
                                                  
عنوان: پگڑی کے گھر کی وراثت
سوال: ایک عورت کا انتقال ہوا، وہ جس گھر میں رہائش پذیر تھی وہ پگڑی کا تھا، جس کی پرچی ان کے نام پر تھی ، ان کے انتقال کے وقت ان کے ورثاء میں تین بیٹیاں اور ایک بھتیجا  ہے جو انڈیا میں ہے، شوہر اور والدین کا زندگی میں ہی انتقال ہوگیا تھا، اب اس گھر کی قیمت تقریباً 10 لاکھ روپے اور ایک شخص چاہتا ہے کہ ان سے وہ گھر لے لے، پرچی ورثاء کے نام پر ہی رہے، اور جو قیمت ہو  وہ ورثاء کو دی جائے، تو شرعی طور پر اس طرح کرنا کیسا ہے؟
جواب: صورتِ مسئولہ میں مذکورہ عورت نے اگر اس گھر میں کوئی اضافی کام مثلارنگ روغن وغیرہ کروایا ہو تو ورثاء کے لیے کسی اور کو دیتے ہوئے اس کے عوض اضافی رقم لینا جائز ہوگا،اس صورت میں ساری رقم مذکورہ  عورت کی وراثت میں تقسیم ہوگی ،  نیز اگر کوئی زائد کام نہیں کروایا تو اضافی رقم لینا جائز نہیں ہوگا، بلکہ اصل رقم جو مذکورہ عورت نے مالکِ مکان کو دی تھی صرف وہی رقم  لے سکتے ہیں،  بہرصورت مذکورہ تفصیل کے مطابق حاصل ہونے والی جائز رقم ان کے تمام ورثاء میں شرعی حصوں کے مطابق تقسیم ہوگی۔ مذکورہ تفصیل کے مطابق مرحومہ  کے ترکہ (بشمول دس لاکھ) کی تقسیم کا شرعی طریقہ یہ ہے کہ کل ترکہ میں سے سب سے پہلے ان کی تجہیز و تکفین کے اخراجات نکالے جائیں، اس کے بعد اگر ان پر کوئی قرضہ ہو تو اسے ادا کیا جائے،پھر اگر انہوں نے کوئی جائز وصیت کی ہو تو باقی ماندہ ترکہ کے ایک تہائی سے اسے نافذکیا جائے، اس کے بعد باقی  جائیداد منقولہ وغیر منقولہ کے9 حصے بناکر مرحومہ کی ہر بیٹی کو 2 حصے اور بھتیجے کو تین حصے ملیں گے۔ نیز بھتیجے کا حصہ بھی ان کو دینا ضروری ہے۔صورت تقسیم یہ ہے:میت 3/ 9بیٹیبیٹیبیٹیبھتیجا212223یعنی فیصد کے اعتبار سے مرحومہ کی ہر بیٹی کو 22.22 فیصد اور بھتیجے کو 33.33 فیصد ملے گا۔فتاوی شامی میں ہے:"(قوله: لا يجوز الاعتياض عن الحقوق المجردة عن الملك) قال: في البدائع: الحقوق المفردة لا تحتمل التمليك ولا يجوز الصلح عنها." (کتاب البیوع، ج:4، ص:518، ط:سعید)فتاوی شامی میں ہے:"ما تركه المیت من الأموال صافیا عن تعلق حق الغیر بعین من الأموال."(کتاب الفرائض،ج:7، ص:759، ط:سعید)السراجی میں ہے:"ثم يقسم الباقي بين ورثته بالكتاب والسنة وإجماع الأمة."(الحقوق المتعلقة بتركة المیت اربعة، ص:3، ط:رحمانيه)فقط واللہ اعلم
                                                  
عنوان: ترکہ کی تقسیم (دو بطن کا مناسخہ)
سوال: ہماری بہن کا 2010ء میں انتقال ہوا، بہن غیر شادی شدہ تھی، پسماندگان میں والدہ، تین بھائی تھے، والد صاحب کا 2009ء میں  انتقال ہو چکا تھا۔بہن کے بعد 2014ء میں والدہ کا بھی انتقال ہوگیا، ورثاء میں صرف تین بیٹے تھے، والدہ کے والدین کا والدہ کی حیات ہی میں انتقال ہو چکا تھا۔پھر ہمارے بڑے بھائی کا 2021ء میں انتقال ہوا، ورثاء میں ایک بیوہ، تین بیٹیاں اور دو بھائی ہیں۔اب عرض یہ ہے کہ جس گھر میں ہم لوگ رہتے ہیں، وہ ہمارے مرحومہ بہن کی  ملکیت ہے، جو خود انہوں نے خریدا تھا، اور اس گھر کی مالیت دو کروڑ روپے ہے، اب ہم اس گھر کو بہن کے شرعی ورثاء  میں تقسیم کرنا چاہتے ہیں، اس سلسلے میں راہ نمائی چاہیے کہ ہر ایک وارث کو کتنا حصہ ملے گا؟
جواب: صورتِ مسئولہ میں مرحومہ بہن کا ترکہ تقسیم کرنے کا شرعی طریقہ یہ ہے کہ کل ترکہ سے مرحومہ کے حقوقِ متقدمہ (کفن دفن کے اخراجات) نکالنے کے بعد، اگر مرحومہ کے ذمہ کوئی قرضہ ہو تو وہ ادا کرنے کے بعد، اگر مرحومہ نے کوئی جائز وصیت کی ہو تو باقی ترکہ کے ایک تہائی سے نافذ کرنے کے بعد باقی ترکہ (منقولہ وغیر منقولہ) کے کل 432 حصے کرکے 159 حصے ہر ایک زندہ بھائی کو، 18 حصے مرحوم بھائی کی بیوہ کو اور 32، 32 حصے مرحوم بھائی کی ہر ایک بیٹی کو ملیں گے، صورتِ تقسیم یہ ہے:مرحومین(بہن و والدہ):3/ 432بھائیبھائیبھائی111فوت شدہ144144میت(بھائی):24 /144۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔مف:1بیوہبیٹیبیٹیبیٹیبھائیبھائی3165183232321515فی صد کے اعتبار سے کل ترکہ (منقولہ وغیر منقولہ یا اس کی  مالیت) میں سے 36.805 فی صد ہر ایک زندہ بھائی کو، 4.166 فی صد مرحوم بھائی کی بیوہ کو اور 7.407 فی صد مرحوم بھائی کی ہر ایک بیٹی کو ملے گا۔یعنی 2کروڑ روپے میں سے 73,61,111.11 روپے ہر ایک زندہ بھائی کو، 8,33,333.33 روپے مرحوم بھائی کی بیوہ کو اور 14,81,481.48 روپے مرحوم بھائی کی ہر ایک بیٹی کو ملیں گے۔فقط والله أعلم
                                                  
عنوان: شئیرز سرٹیفکٹس، گریجویٹی فنڈ، پراویڈنٹ فنڈ کی تقسیم / غلط بیانی کرکے جگہ نام کرنے کا حکم
سوال: ایک شخص کا انتقال ہو گیا، اس كے ورثاء ميں ایک بیوه ہے، اور اولاد کوئی نہیں، اور مرحوم کے تین بھائی زندہ ہیں، ایک بھائی مرحوم سے قبل انتقال کر گیا تھا۔ مرحوم ایک فرم میں ملازم تھے۔ بیوہ اسکول ٹیچر تھی اور اس کو اپنے والدین کی طرف سے ورثے میں کثیر رقم بذریعہ پے آرڈر اور نقدی کی صورت میں ملی تھی۔ مرحوم  اپنی اہلیہ کے ساتھ مشترکہ رقم سے پلاٹوں  کی خرید و فروخت کا کاروبار بھی کرتے تھے۔ مرحوم  31 دسمبر 2022 کو ریٹائر ہوئے  تھے، جب کہ مرحوم کا انتقال 8 جنوری 2023 کو ہوا تھا۔1۔مرحوم کےاپنی بیوی کے ساتھ مشترکہ بینک اکاؤنٹس تھا، اکاؤنٹ کے tittle میں مرحوم اور بیوہ دونوں کا نام شامل تھا گویا ملکیت مشترکہ تھی۔ بینک میں اکاؤنٹ کھولتے وقت دونوں نے بینک کو لکھ کر دیا تھا کہ جب تک ہم دونوں زندہ ہیں یہ اکاؤنٹس مشترکہ ہیں اور اگر ہم میں سے کوئی انتقال کر جاتا ہے تو  زندہ رہ جانے والا  ساتھی رقم کا حق دار ہوگا یعنی اکاؤنٹس either or survivor کی بنیاد پر تھے۔ اور  مرحوم نے موت سے قبل ایک گفٹ ڈیڈ    Gift Deed اپنی بیوی کو دی جس کے تحت اپنے بینک میں موجود رقم بیوی کو گفٹ  کر دی اور بیوہ نے مرحوم کی  موت سے قبل بینک سے بیشتر نقدی نکال لی(گفٹ  ڈیڈ  وغیرھ   کے تحت )رقم سے اپنے مرحوم شوہر جو کہ کینسر کے مریض تھے ان کے علاج  میں اور دیگر ذاتی اخراجات  میں صرف  کی، علاوہ ازیں مرحوم  اپنے ایک بھائی کو ماہانہ اخراجات کے واسطے بھی رقم دیتے تھے ۔2۔مرحوم کے نام ایک رہائشی  گھر تھا جہاں وہ اپنی بیوی کے ساتھ رہائش پذیر تھا۔ اس گھر کی خریداری میں مرحوم کے علاوہ بیوہ نے اپنا زیور بیچ کر رقم ڈالی تھی۔ اس گھر کی خریداری میں بیوہ کے بھائی نے بھی بذریعہ بینک رقم دی تھی۔ اور ایک پلاٹ تھا، جس کو وہ انتقال سے قبل اپنی اہلیہ کے نام منتقل کرنا چاہتے تھے اور جس کی آڈیو  ریکارڈنگ موجود ہے۔ مرحوم کے  ایک بھائی نے مرحوم کی زندگی میں غلط بیانی کرکے اپنے نام منتقل کروا لیا، اور مرحوم بھائی کو عندیہ دیا کے بیوہ جس مکان میں رہ رہی ہے اس کو وہ دے دیا جائے گا،  مگر گھر کی ملکیت کی منتقلی میں روڑے ڈالے۔3۔اس کے علاوہ ترکہ میں  الف : شیئرز سرٹیفکیٹس،ب:  پراویڈنٹ فنڈ کے واجبات، ج:   اور گریجويٹی فنڈ  کے واجبات بھی ہیں جو کے مرحوم کے employer سے قابل وصولی ہیں، جس کے لیے مرحوم نے اپنی بیوی کو اپنے آفس میں پراویڈنٹ فنڈ اور گریجويٹی کے لیے نامزد کیا تھا۔4۔ مرحوم نےاپنی زندگی میں اپنے بھائی کے پاس زیورات جو کہ اس کی بیوی کے جہیز اور بری میں ملے تھے امانت کے طور پر بینک لاکر میں رکھوائے  تھے اس کی شرعی حیثیت کیا ہے؟
جواب: 1۔ صورتِ مسئولہ میں  بینک میں مرحوم كے   اپني اہلیہ (سائلہ)  کے ساتھ جو مشترکہ اکاؤنٹس تھے، جس کو مرحوم نے اپنی وفات سے قبل تحریری طور پر گفٹ ڈیٹ بناکر سائلہ کے نام کردیا تھا، اور سائلہ نے گفٹ ہونے  کے بعد بینک میں موجود  رقم کو   نکلواکر اپنے قبضہ میں لے کر اپنی ذاتی مصرف میں  استعمال بھی  کی تھی، تو مذکورہ مشترکہ بینک اکاؤنٹ میں موجود  ساری رقم سائلہ کی ہوئی ،اور یہ رقم ترکہ میں شامل ہوکر ورثاء میں تقسیم نہیں ہوگی۔2۔اور  مرحوم کا رہاشی مکان جس   میں سائلہ نے اپنے زیورات بیچ کر رقم ڈالی تھی اور اسی طرح سائلہ کے بھائی نے بھی   گھر کی خریداری   میں بہن کی ہیلپ کے طور پر  بذیعہ بینک  رقم بھیجی تھی۔ تو یہ مکان  مرحوم اور سائلہ کے درمیان ان کے حصص کے حساب سے مشترک ہے، لہذا مکان میں جس قدر حصے سائلہ کے ہیں،  وہ سائلہ ہی کی ملکیت رہی گی ،اور  مرحوم شوہر کے حصے  شرعی طور پر ورثاء میں تقسیم ہوگی۔ اور مرحوم شوہر نے  مکان  سائلہ کےنام کرنے کی خواہش کا اظہار کیا تھا، تو صرف خواہش کے اظہار کرنے سے پوار مکان سائلہ کا نہیں ہوگا۔3۔ الف:  اور شئیرز سرٹیفیکٹ  یہ  مرحوم کے ترکہ میں شامل ہوکر ورثاء کے درمیان حصصِ شرعیہ کے تناسب سے تقسیم ہوگا۔ب:گریجویٹی فنڈ   کی رقم ادارہ کی طرف سے عطیہ ہوتی ہے،اس  رقم کا حق دار وہی ہوتا ہے، جس کے نام پر یہ رقم جاری ہو ،لہذا اس  فنڈ  کی مد میں ملنے والی رقم مرحوم  کے ترکہ میں شامل نہیں ہوگی، بلکہ شوہر کی جانب سے بیوی کو نامزد کیے جانے کی وجہ سے گریجویٹی فنڈ وصول کرنے کا حق دار مرحوم  کی بیوہ ہی ہوگی، اور اس فنڈ میں  بقیہ ورثاء  میں سے کسی کا کوئی حق نہیں ہوگا۔ج:  پراویڈنٹ فنڈ چوں کہ ملازم کی تنخواہ کا حصہ ہوتا ہے، اس وجہ سے مذکورہ فنڈ مرحوم کے ترکہ میں شامل ہوگا، تاہم اس میں تفصیل یہ ہے کہ اگر مذکورہ فنڈ  کے لیے تنخواہ میں سے کٹوتی جبراً ہوتی تھی تو ایسی صورت میں  اس فنڈ کی کل رقم ترکہ میں شامل ہوگی، اور اگر ملازم کی تنخواہ سے اختیاری طور پر کٹوتی ہوتی تھی، تو اس صورت میں صرف اصل رقم  اور وہ رقم جو ادارہ اپنی طرف سے شامل کرکے دے، ورثاء کے درمیان شرعی حصص  کے تناسب سے تقسیم ہوگی ۔ مرحو م کے جس بھائی کا انتقال مرحوم سے پہلے ہوا ہے، شرعاً مرحوم کے ترکہ میں اس کا کوئی حق نہیں ہوگا۔ لہذا صورتِ مسئولہ میں  مرحوم کے حقوقِ متقدمہ یعنی تجہیز و تکفین کے اخراجات نکالنے کے بعد، اگر اس کے ذمہ کسی کا قرض ہو تو  اسے ادا کرنے کے بعد، اگر مرحوم نے کوئی جائز وصیت کی ہو، تو اسے باقی مال کے  ایک تہا ئی حصہ میں سے نافذ کرنےکےبعد بقیہ کل ترکہ منقولہ وغیر منقولہ کو  4 حصوں میں تقسیم کرکے ایک حصہ مرحوم کی بیوہ کو اور ایک ایک حصہ مرحوم کے ہر  ایک زندہ  بھائی کو ملے گا۔صورتِ تقسیم یہ ہے:میت: مرحوم شوہر: 4بیوہ بھائیبھائیبھائی1111یعنی فیصد کے حساب سے  بیوہ کو 25 فیصد اور مرحوم کے ہر ایک زندہ  بھائی کو بھی 25 فیصد  کر کے ملے گا۔4۔ اور مرحوم نے  اپنی زندگی میں بیوی کے جو زیورات ( خواہ اس کو جہیز میں ملے تھے یا  شوہر نے کسی اور موقع پر گفٹ کیے تھے) اپنے بھائی کے لاکر میں امانت کے طور پر رکھوائے تھے، وہ سب مرحوم کی بیوہ کی ہی ملکیت ہیں، اس پر کسی اور کا کوئی حق نہیں ہوگا، لہذا مذکورہ بھائی پر شرعاً لازم ہے کہ وہ تمام زیورات مرحوم بھائی کی بیوہ کے سپرد کرے۔اور بری کے زیورات کے مالک بھی بیوہ ہے۔درر الحکام میں ہے:"القبض في الهبة كالقبول في البيع بناء عليه تتم الهبة إذا قبض الموهوب له."(الکتاب السابع الھبة، الباب الأول، الفصل الأول، ج: 2،ص: 406، ط: دار الجيل)فتاوی ہندیہ میں ہے:"وإذا بعث الزوج إلى أهل زوجته أشياء عند زفافها، منها ديباج فلما زفت إليه أراد أن يسترد من المرأة الديباج ليس له ذلك إذا بعث إليها على جهة التمليك، كذا في الفصول العمادية."(کتاب النکاح، الباب السابع، الفصل السادس عشر، ج: 1، ص: 327، رشیدیة)فتاوی شامی میں ہے:"كل أحد يعلم الجهاز للمرأة إذا طلقها تأخذه كله، وإذا ماتت يورث عنها."(  کتاب النکاح، باب المهر، ج: 3، ص: 158، ط: سعید)وفيه أيضاً:"قلت: ومن ذلك ما يبعثه إليها قبل الزفاف في الأعياد والمواسم من نحو ثياب وحلي، وكذا ما يعطيها من ذلك أو من دراهم أو دنانير صبيحة ليلة العرس ويسمى في العرف صبحة، فإن كل ذلك تعورف في زماننا كونه هدية لا من المهر، ولا سيما المسمى صبحة، فإن الزوجة تعوضه عنها ثيابها ونحوها صبيحة العرس أيضاً ... قلت: ينبغي تقييد ذلك بما لم تجر به العادة."( کتاب النکاح، باب المہر، ج: 3، ص: 153، ط: سعید)امداد الفتاویٰ میں ہے :"   چوں کہ میراث اموال مملوکہ میں جاری ہوتی ہے اور یہ وظیفہ محض تبرع واحسان سرکار کا ہے  بدون قبضہ مملوک نہیں ہوتا ،لہذا آئندہ جو وظیفہ ملے گا اس میں  میراث جاری نہیں ہوگی ،سرکار کو اختیار ہے جس طرح چاہے  تقسیم کردے۔"(کتاب الفرائض  ج 4 ص 342 ط:مکتبہ دارالعلوم کراچی)فقط والله أعلم
                                                  
عنوان: مرحوم کا اپنی زندگی میں ہی اپنا رہائشی مکان ایک بیٹے کے نام کرنے کا حکم، میراث: ایک بیوہ، دو بیٹوں اور چار بیٹیوں کے درمیان ترکے کی تقسیم کا طریقہ، پوتے اور پوتیوں کا حصہ
سوال: میرے والد نے اپنا مکان میرے بڑے بھائی کے نام کیا تھا،  اور تاحیات میرے والد اسی مکان میں رہے، اب والد صاحب کا انتقال ہو گیا ہے۔ورثاءمیں بیوہ ،دو بیٹے (یعنی ایک میں اور ایک میرا بڑا بھائی ) اور چار بیٹیاں ہیں، میرے بڑے بھائی کے تین بیٹے اور ایک بیٹی ہے۔پوچھنا یہ ہے کہ ذکر کردہ افراد میں سے ہر ایک کا مذکورہ مکان کیا حصہ بنتا ہے ؟ اور بھتیجوں، بھتیجی کا مذکورہ مکان میں حصہ بنتا ہے یا نہیں؟
جواب: واضح رہے کسی بھی چیز کو ہبہ (گفٹ) کرنے کی صورت میں ہبہ (گفٹ) کے مکمل ہونے اور ملکیت کا فائدہ دینے کے لیے ضروری ہے  کہ 'واہِب' (ہبہ کرنے والا) '  موہوب لہ' (جس کو ہبہ کررہا ہے) کو 'موہوبہ چیز' (جس چیز کا ہبہ کیا جارہاہے) پر  مکمل  قبضہ اور تصرف کا اختیار بھی دے دے، اور ہبہ کے وقت موہوبہ چیز سے اپنا تصرف مکمل طور پر ختم کردے، صرف زبانی طور پر ہبہ کرنے یا نام کردینے سے  شرعاً ہبہ تامّ (مکمل) نہیں ہوتا، نیز ہر چیز کا قبضہ اسی چیز کے حساب سے ہوتا ہے،   مکان کے قبضہ کے تام ہونے کا طریقہ یہ ہے کہ  واہب (مالک) اپنا سامان اس میں سے نکال دے اور خود بھی کچھ  وقت کے لیے اس میں سے نکل جائے، پھر اگر خود بھی مکان میں رہنا چاہتا ہے تو موہوب لہ کی اجازت سے رہ سکتاہے،   اس طرح موہوبہ چیز موہوب لہ کے لیے گفٹ ہوجائے گی ، اور واہب کی ملکیت ختم ہوجائے گی۔لہٰذا صورتِ مسئولہ میں  اگرچہ آپ کے مرحوم والد نےاپنا رہائشی گھر ہبہ (گفٹ) کی نیت سے اپنے بڑے بیٹے کے نام کیا ہو، تب بھی چوں کہ مرحوم خود بھی انتقال ہونے تک اسی مکان میں  رہائش پذیر رہے،  اس لیے اس مکان کا قبضہ بیٹۓ کو حاصل نہ ہونے کی وجہ سے یہ ہبہ (گفٹ) تامّ (مکمل) نہیں ہوا،  اور یہ مکان مرحوم کے انتقال تک مرحوم کی ہی ملکیت میں رہا، اس لیے مرحوم کے انتقال کے بعد یہ گھر مرحوم کا ترکہ شمار ہوگا، اور اس میں مرحوم کے تمام شرعی ورثاء (بیوہ، دو بیٹے اور چار بیٹیوں) کا  میراث کے شرعی ضابطے کے موافق حق و حصہ ہوگا۔ البتہ آپ کے بھائی کی اولاد (یعنی مرحوم کے پوتے، پوتیوں) کا مرحوم کے ترکے میں کوئی حق و حصہ نہیں ہے۔آپ کے مرحوم والد کے ترکہ کی تقسیم کا طریقہ یہ ہے کہ سب سے پہلے مرحوم کے ترکہ  میں سے حقوقِ  متقدمہ  یعنی تجہیز و تکفین کا خرچہ نکالنے کے بعد، اگر مرحوم کے ذمہ کوئی قرض ہو، تو  اسے ادا کرنے کے بعد، اور اگر مرحوم نے کوئی جائز وصیت کی ہو  تو اسے  باقی مال کے ایک تہائی حصے میں سے نافذ کرنے کے بعد، باقی کل متروکہ  جائیداد منقولہ و غیر منقولہ کو64 حصوں میں تقسیم کر کے،  8 حصے مرحوم کی بیوہ کو،  14 حصے مرحوم کے دو بیٹوں میں سے ہر ایک بیٹے کو ، اور 7 حصے مرحوم کی چار بیٹیوں میں سے ہر ایک بیٹی کو  دیے جائیں گے۔صورتِ تقسیم یہ ہے: میت: 8/ 64بیوہبیٹابیٹابیٹیبیٹیبیٹیبیٹی17814147777فیصد کے اعتبار سے 12.5 فیصد مرحوم کی بیوہ کو، 21.875 فیصد مرحوم کے دو بیٹوں میں سے ہر ایک بیٹے کو اور 10.9375 فیصد مرحوم کی چار بیٹیوں میں سے ہر ایک بیٹی کو  دیے جائیں گے۔فتاویٰ عالمگیری میں ہے:"لايثبت الملك للموهوب له إلا بالقبض هو المختار، هكذا في الفصول العمادية".(كتاب الهبة، الباب الثانی فیما یجوز من الھبۃ وما لا یجوز، 4 /378 ط: رشیدیہ)فتاوی شامی میں ہے:"(وتتم) الهبة (بالقبض) الكامل (ولو الموهوب شاغلاً لملك الواهب لا مشغولاً به) والأصل أن الموهوب إن مشغولاً بملك الواهب منع تمامها، وإن شاغلاً لا، فلو وهب جرابًا فيه طعام الواهب أو دارًا فيها متاعه، أو دابةً عليها سرجه وسلمها كذلك لاتصح، وبعكسه تصح في الطعام والمتاع والسرج فقط؛ لأنّ كلاًّ منها شاغل الملك لواهب لا مشغول به؛ لأن شغله بغير ملك واهبه لايمنع تمامها كرهن وصدقة؛ لأن القبض شرط تمامها وتمامه في العمادية."(کتاب الھبة، 5/ 690، ط: سعید) عمدۃ القاری میں ہے:"و قال زيد : ولد الأبناء بمنزلة الولد إذا لم يكن دونهم ولد ذكر ذكرهم كذكرهم وأنثاهم كأنثاهم يرثون كما يرثون ويحجبون كما يحجبون ولا يرث ولد الابن مع الابن."(باب ميراث ابن الابن إذا لم يكن ابن، ج:23، ص:238، ط:داراحیاء التراث العربی) فتاویٰ ہندیہ میں ہے:"وأما الاثنان من السبب فالزوج والزوجة ... وللزوجة الربع عند عدمهما والثمن مع أحدهما، والزوجات والواحدة يشتركن في الربع والثمن وعليه الإجماع، كذا في الاختيار شرح المختار." (كتاب الفرائض،الباب الثاني في ذوي الفروض،ج:6/ 450، ط: رشيدية)فتاویٰ ہندیہ میں ہے:"وإذا اختلط البنون والبنات عصب البنون البنات فيكون للابن مثل حظ الأنثيين، كذا في التبيين."(كتاب الفرائض،الباب الثاني في ذوي الفروض،ج: 6/ 448، ط: رشيدية)فتاویٰ شامی میں ہے:" ثم العصبات بأنفسهم أربعة أصناف جزء الميت ثم أصله ثم جزء أبيه ثم جزء جده (ويقدم الأقرب فالأقرب منهم) بهذا الترتيب فيقدم جزء الميت (كالابن ثم ابنه وإن سفل).(قوله: ويقدم الأقرب فالأقرب إلخ) أي الأقرب جهة ثم الأقرب درجة ثم الأقوى قرابة فاعتبار الترجيح أولا بالجهة عند الاجتماع،... وبعد الترجيح بالجهة إذا تعدد أهل تلك الجهة اعتبر الترجيح بالقرابة، فيقدم الابن على ابنه."(كتاب الفرائض، فصل في العصبات،6/ 774، ط:سعید)فتاویٰ ہندیہ میں ہے: "الثانية - بنت الابن فللواحدة النصف وللثنتين فصاعدا الثلثان فهن كالصلبيات عند عدم ولد الصلب، كذا في الاختيار شرح المختار فإن اجتمع أولاد الصلب وأولاد الابن فإن كان في أولاد الصلب ذكر فلا شيء لأولاد الابن ذكورا كانوا أو إناثا أو مختلطين."(كتاب الفرائض،الباب الثاني في ذوي الفروض،6/ 448، ط:دار الفكر)فقط واللہ اعلم
                                                  
عنوان: دو بیٹے اور چار بیٹیوں میں میراث کی تقسیم
سوال: میرے والد صاحب کا انتقال 2021ء میں ہوا،ان کے ورثاء میں ایک بیوہ،دو بیٹےاور چار بیٹیاں تھیں،پھر 2023ء میں میری  والدہ (مرحوم کی بیوہ) کا انتقال ہوا، ورثاء میں دو بیٹے اور چار بیٹیاں ہیں،والد صاحب کی جائیداد کی تقسیم کیسے ہوگی؟ دادا ،دادی، نانا اور نانی کا پہلےانتقال ہوچکا ہے۔
جواب: صورتِ مسئولہ میں مرحوم والد کی میراث کی تقسیم کا شرعی طریقہ  یہ ہے کہ مرحوم کی تجہیز وتکفین کا خرچہ نکالنے کے بعد،مرحوم کے ذمہ کسی کا قرضہ ہو اس کو کل مال سے ادا کرنے کے بعد،اگر مرحوم نے کوئی جائز وصیت کی ہو اس کو باقی مال کے ایک تہائی سے نافذ کرنے کے بعد باقی منقولہ وغیر منقولہ ترکہ کو 8 حصوں میں تقسیم کرکے مرحوم والد کے ہر ایک بیٹے کو دوحصے اور مرحوم والد کی ہر ایک بیٹی کو ایک حصہ ملے گا۔صورتِ تقسیم یہ ہے:میت:( والد، والدہ)8بیٹابیٹابیٹیبیٹیبیٹیبیٹی221111یعنی فیصد کے اعتبار سے  مرحوم والد کے ہر ایک بیٹے کو 25 فیصد اور مرحوم والد کی ہر ایک بیٹی کو 12.5 فیصد ملے گا۔فقط واللہ اعلم
                                                  
عنوان: دو بیٹے اورچار بیٹیوں کے درمیان میراث کی تقسیم
سوال: ہم دو بھائی اور چار بہنیں ہیں، ہمارے والدصاحب کا ہمارے بچپن میں انتقال ہوگیا تھا ،ان کے ترکہ ایک مکان تھا ،اس مکان میں ایک بھائی اور دو بہنیں رہ رہی ہیں ،میں نے اپنی والدہ کے کہنے پر سب بہن بھائیوں کی موجودگی میں اپنے شوہر کی رقم  سے اس مکان  کے اوپر دوسری منزل بنوائی تھی،جب کہ میری ماں نے  میرے ساتھ ایگریمنٹ کیا کہ جب گھر چھوڑ کے جانا چاہو   یا جب گھر بیچیں گے تو بھائی لوگ تمہیں  تمہارا لگایا ہوا پیسہ واپس کریں گے،والدہ کے انتقال کے بعد میرا ایک بھائی اور دو بہنیں میرے لگائے ہوئے پیسے مجھے واپس نہیں دینا چاہتے، گھر بکنے کے بعد سارا پیسہ وہ آپس میں باٹنا چاہتے ہیں ۔1۔میر ا سوال یہ ہے کہ میں نے جو اس گھرمیں شوہر کی رقم لگوائی تھی، وہ مجھے ملے گی یا نہیں ؟جب کہ میں نے معاہدہ کیا تھا ،والدہ کے ساتھ بہن بھائیوں  کی موجودگی میں کہ میں یہ رقم بعد میں  واپس لوں گی ۔2۔دوسرا سوال یہ ہے کہ  والد صاحب کے ترکہ کی تقسیم  کیسے ہوگی ؟  والد صاحب کے ورثاء میں ایک بیوہ ،دو بیٹے اور چار بیٹیاں ہیں ،پھر ہماری والد ہ کا انتقال ہوا،  ان کے ورثاء میں دو بیٹے اور چار بیٹیاں ہیں ۔
جواب: 1۔صورت مسئولہ میں اگر واقعتاًسائلہ نے اپنی والدہ کے کہنے پر سب بہن بھائیوں کی موجودگی میں مکان کی تعمیر پر میں رقم لگائی تھی او ر اس رقم کی واپسی کا معاہدہ بھی کیا تھا تو اس صورت میں اس مکان کے فروخت کرنے کی صورت میں اولاً سائلہ کو ان کی لگائی ہوئی رقم کا ادا کرنا لازم ہے ،مذکورہ رقم کی ادائیگی کے بعد بقیہ مال تمام ورثاء میں ان کے حصوں کے موافق تقسیم کیا جائے گا۔2۔  مرحوم کی میراث تقسیم کرنے کا شرعی طریقہ یہ ہے کہ سب سے پہلے مرحوم کےحقوقِ متقدمہ یعنی تجہیزو تکفین کے اخراجات ادا کرنے کے بعد، اگر مرحوم کے ذمہ کوئی قرض ہو تو اسے کل مال سے ادا کرنے کے  بعد،اگر مرحوم نے  کوئی جائز وصیت کی ہو تو  اسے باقی  مال کے تہائی  حصہ میں سے   نا فذ کرنے کے بعد،  باقی تمام ترکہ    منقولہ و غیر  منقولہ کو8حصوں میں تقسیم کر کے،2،2حصے مرحوم کے ہر ایک بیٹے کو ،اور ایک ، ایک حصہ مرحوم کی ہر  بیٹی کو ملے گا۔تقسیم  کی صورت یہ ہے:میت:( والد/والدہ)،مسئلہ :8بیٹا بیٹابیٹی بیٹی بیٹی بیٹی 221111یعنی ہر سو روپےمیں سے 25 روپےمرحوم کے ہر ایک بیٹے کو ،12.50روپے مرحوم کی ہر   ایک بیٹی کو ملیں گے ۔بدائع الصنائع میں ہے: "وأما حكم القرض فهو ثبوت الملك للمستقرض في المقرض للحال، وثبوت مثله في ذمة المستقرض للمقرض للحال، وهذا جواب ظاهر الرواية".(كتاب القرض ،فصل في حكم القرض ،ج:7،ص:396،ط:رشيدية)درر الحكام في شرح مجلة الأحكام  میں ہے:"إذا عمر أحد الشريكين الملك المشترك ففي ذلك احتمالات أربعة: الاحتمال الأول - أن يكون المعمر صرف بإذن وأمر الشريك الآخر من ماله قدرا معروفا وعمر الملك المشترك للشركة أو أنشأه مجددا فيكون قسم من التعميرات الواقعة أو البناء ملكا للشريك الآمر ولو لم يشترط الشريك الآمر الرجوع على نفسه بالمصرف بقوله: اصرف وأنا أدفع لك حصتي من المصرف. وللشريك المأمور الذي عمر الرجوع على شريكه بحصته أي بقدر ما أصاب حصته من المصرف بقدر المعروف يعني إذا كان الملك مناصفة فيأخذ منه نصف المصرف وإذا كان مشتركا بوجه آخر فيأخذ المصرف على تلك النسبة".(الكتاب العاشر الشركات، الباب الخامس في بيان النفقات المشتركة ويحتوي على فصلين، المادة :1309، ج:3،ص:310،ط:دار الجيل)فقط واللہ اعلم
                                                  
عنوان: اس شرط پر وارث کو زندگی میں کچھ دینا کہ مورث کی موت کے بعد میراث میں نہیں ملے گا۔
سوال: دو بھائی ہیں، جو شادی شدہ ہیں،بڑے بھائی کی بیوی اپنے سسر سے اپنے شوہر کا حصہ لے کر الگ ہونا چاہتی ہے، بڑا بھائی بھی اس پر راضی ہے،اس بات پر تمام ورثاء راضی ہیں، اس شرط پر کہ والد صاحب کی وفات کے بعد یہ بیٹا کوئی حصہ نہیں لے گا، شرعاً اس کا والد کی حیات میں کتنا حصہ بنتا ہے؟ جائیداد میں ایک پلاٹ،تین فلیٹ اور ایک مکان ہے، جس کی کل مالیت کی ابھی صحیح معلومات  نہیں،اب  بڑاے بھائی اور اس کی بیوی کو ایک پلاٹ اور فلیٹ دے رہے ہیں، اگر یہ حصہ والد کی وفات کے بعد شرعی تقسیم کے مطابق زیادہ نکلا،تو کیا زیادہ حصہ واپس لیا جاسکتا ہے، یا اگر ان کا حصہ کم نکلا، توان کو مزید کچھ دیا جائے گا؟
جواب: واضح رہے کہ جب تک صاحب جائیداد زندہ ہے،وہ اپنی تمام جائیداد مال ومتاع کا تنِ تنہا خود مالک ہوتا ہے، اولاد وغیرہ کا کوئی حق نہیں ہوتا،اور نہ ہی کسی کو مطالبہ کا حق حاصل ہوتا ہے، تا ہم صاحب جائیداد مثلاً والد اگر اپنی خوشی اور رضامندی سے اپنی زندگی میں اپنی اولاد کے درمیان جائیداد تقسیم کرنا چاہے،تو بحسب شرائط کرسکتا ہے،اسی طرح باقی رضامندی سے والد اپنی اولاد میں سے کسی کو کچھ مال وغیرہ اس شرط پر دے کر فارغ کردے کہ والد کے انتقال کے بعد ترکہ میں سے کوئی حصہ نہیں ہوگا،اور وہ بیٹا اس شرط کو قبول کرلے تو ایسا معاہدہ شرعاً درست ہوگا۔لہذا مذکورہ تفصیل کی رو سے صورتِ مسئولہ میں  جس بیٹے کو زندگی میں حصہ دے کر فارغ کرنا چاہتا ہے، اس شرط کے تحت والد کے انتقال کے بعد اس کا والد کے ترکہ میں کوئی حصہ نہیں ہوگا،اور بیٹا اس  پر راضی ہوجائے،تو ایسا معاہدہ کرنا درست ہے۔ بعد ازاں والد کے انتقال کے بعد ترکہ میں اس کا کوئی حصہ نہ ہوگا اور وہ اس پر راضی ہوجائے تو  جو کچھ دیا جائے وہ اس بیٹے کا حصہ بن جائے  گااور بعد میں ترکہ میں مطالبہ کرنے کا حق نہیں ہوگا۔ والد کی وفات کےبعد اس کےکم ہونے یا زیادہ ہونے کی صورت میں اس سے کچھ نہیں لیا جائےا ور نہ دیا جائے گا۔فتاوی شامی میں ہے:"واعلم أن ‌الناطفي ذكر عن بعض أشياخه أن المريض إذا عين لواحد من الورثة شيئا كالدار على أن لا يكون له في سائر التركة حق يجوز، وقيل هذا إذا رضي ذلك الوارث به بعد موته فحينئذ يكون تعيين الميت كتعيين باقي الورثة معه كما في الجواهر اهـ. قلت: وحكى القولين في جامع الفصولين فقال: قيل جاز وبه أفتى بعضهم وقيل لا."(كتاب الوصايا، ج: 6، ص: 655، ط: سعید)فقط واللہ اعلم
                                                  
عنوان: ورثاء کی رضامندی سے متروکہ جائیداد کا کچھ حصہ کسی خیر کے کام میں دینے کا حکم
سوال: والد صاحب کا انتقال ہوا، ورثاء میں دوبیٹے اور تین بیٹیاں ہیں، جس کی وراثت کی تقسیم کا طریقہ ہم نے جا معہ ہذا سے معلوم کرلیا،اس کے بعد پھر ایک بیٹی یعنی ہماری بہن کا انتقال ہوا، یہ غیر شادی شدہ تھی، ورثاء میں ہم ہی  دوبھائی اور دو بہنیں ہیں،  جس بہن کا انتقال ہو،اس کے آدھے حصے کو  ہم آپس میں تقسیم کرنا چاہتے ہیں مثلاً سور وپے میں سے پچاس روپے اور آدھا حصہ ہم مسجد / مدرسہ میں دیناچاہتے ہیں  یعنی بقایا پچاس روپے تو  پوچھنا یہ ہے کہ کیا ایسا کرنا شرعاً جائز ہے یانہیں ؟
جواب: صورتِ مسئولہ میں مرحومہ بہن کے ترکہ کی تقسیم کا شرعی طریقہ یہ ہے کہ مر حومہ کے حقوقِ متقدمہ  یعنی تجہیز وتکفین کا خرچہ نکالنے کے بعد، اگر مرحومہ پر کوئی قرضہ ہے تو اسے اد ا کرنے کے بعد،اور اگر مرحومہ نے کوئی جائز وصیت کی ہوتو اسے باقی مال کے ایک تہائی ترکہ سے نافذ کرنے کے بعد،مابقیہ تمام ترکہ منقولہ وغیر منقولہ کو 6 حصوں میں تقسیم کرکے  2،2حصے  مرحومہ کے  ہر ایک   بھائی    کواور ایک ایک حصہ مرحومہ کی ہرایک بہن   کو ملے گا۔ صورت تقسیم یہ ہے:6بھائیبھائیبہنبہن2211یعنی فیصد کے اعتبار سے  ہر ایک بھائی 33.33 فیصد ہر ایک بھائی کو اور  ہر ایک بہن 16.66 فیصد   ملیں گا۔نیزاگر مرحومہ کے تمام ورثاء ( بھائی/ بہن) سب کے سب عاقل وبالغ ہیں اور وہ سب اپنی خوشی  اور رضامندی سے  مر حومہ کی آدھی جائیداد تقسیم کرکے بقیہ آدھی جائیداد  سب مل کر  مسجد/ مدرسہ میں  دینا چاہتے تو دے سکتے ہیں ،تاہم بہتر یہ ہے کہ ترکہ تقسیم کر کے تمام ورثاء کو ان کا حصہ دے دیا جائے اس کے بعد جو وارث (بھائی /بہن) اپنے حصے میں سےکچھ مسجد/ مدرسہ میں دینا چاہے تو دے دے اور جو نہیں دیناچاہتا وہ اپنے استعمال میں لے آئے۔    فتاوی ہندیہ میں ہے:"وإن اتخذ ‌طعاما ‌للفقراء كان حسنا إذا كانت الورثة بالغين، فإن كان في الورثة صغير لم يتخذوا ذلك من التركة، كذا في التتارخانية."(كتاب الكراهية، الباب الثاني عشر في الهدايا والضىافات، ج: 5، ص: 344، ط: دارا لفکر)فتاوی شامی میں ہے:"ولا سيما إذا كان في الورثة صغار أو غائب، مع قطع النظر عما يحصل عند ذلك غالبا من المنكرات الكثيرة كإيقاد الشموع والقناديل التي توجد في الأفراح، وكدق الطبول، والغناء بالأصوات الحسان، واجتماع النساء والمردان، وأخذ الأجرة على الذكر وقراءة القرآن، وغير ذلك مما هو مشاهد في هذه الأزمان، وما كان كذلك فلا شك في حرمته وبطلان الوصية به، ولا حول ولا قوة إلا بالله العلي العظيم."(كتاب الصلاة، فروع في الجنائز، ج: 2، ص: 241، ط: دارالفکر)بدائع الصنائع  میں ہے:"(ومنها) الرضا في أحد نوعي القسمة، وهو رضا الشركاء فيما يقسمونه بأنفسهم إذا كانوا من أهل الرضا، أو رضا من يقوم مقامهم، إذا لم يكونوا من أهل الرضا فإن لم يوجد لا يصح، حتى لو كان في الورثة صغير لا وصي له، أو كبير غائب، فاقتسموا؛ فالقسمة باطلة؛ لما ذكرنا أن القسمة فيها معنى البيع، وقسمة الرضا أشبه بالبيع، ثم لا يملكون البيع إلا بالتراضي، فكذا القسمة، إلا إذا لم يكونوا من أهل الرضا كالصبيان والمجانين فيقسم الولي أو الوصي إذا كان في القسمة منفعة لهم؛ لأنهما يملكان البيع فيملكان القسمة."( کتاب القسمة، ج: 7، ص: 22، ط: دارالكتب العلمية)فقط والله أعلم
                                                  
عنوان: شوہر ایک بھائی اور چار بہنوں میں تقسیمِ میراث
سوال: ایک عورت کا انتقال ہوا، اس کے ورثاء میں شوہر، بھائی، اور چار بہنیں حیات ہیں، مرحومہ کے والدین انتقال کر چکے ہیں، مرحومہ کی کوئی اولاد نہیں ہے،مرحومہ کی ملکیت میں ایک عدد فلیٹ ہے، اس کی تقسیم ورثاء میں کیسے ہو گی؟
جواب: صورت مسئولہ میں مرحومہ کے ترکہ کی تقسیم کا شرعی طریقہ یہ ہے کہ مرحومہ کے حقوقِ متقدمہ میں سے  اگر مرحومہ کے ذمے کوئی قرض ہو تو وہ ادا کرنے کے بعد،  اور اگر مرحومہ نے کوئی جائز وصیت کی ہو تو اسے باقی ترکہ کے ایک تہائی  میں نافذ کرنے کے بعد، باقی کل ترکہ منقولہ و غیرمنقولہ   کو 12 حصوں میں تقسیم کر کے6  حصے شوہر کو  ،   2 حصے مرحومہ کے بھائی کو اور ایک ایک حصہ ہر ایک بہن کو ملے گا، جب کہ کفن دفن کے اخراجات شوہر پر لازم ہوں گے۔ صورتِ تقسیم یہ ہے :میت : 2 / 12شوہربھائیبہنبہنبہنبہن11621111یعنی فیصد کے حساب سے 100 روپے میں سے 50 روپے شوہر کو،16.66 روپے بھائی کو اور 8.33 روپے کر کے ہر ایک بہن کو ملیں گے۔ فقط واللہ اعلم
                                                  
عنوان: مقروض کا اس حال میں انتقال کرجانا کہ ترکہ میں قرض ادا کرنے کی رقم نہ ہو
سوال: ہم نے ايك ٹھیكہ دار كو مكان بنانے كے تقريباً ساڑھے نو لاكھ روپے ديے،مکمل رقم قسطوں میں ادا کرنی تھی، ایک قسط دے چکے تھے اور تقریباً دس لاکھ روپے ادا کرنا باقی تھے، ٹھیکہ دار نے ابھی تک کام شروع نہیں کیا تھاکہ ان کا انتقال ہوگیا، ان کے انتقال کے بعد ہم ان کے لواحقین کے پاس اپنے پیسوں کا مطالبہ لے کر گئے تو انہوں نے اس رقم کا اقرار تو کرلیا لیکن کہا کہ ہمارے پاس پیسے نہیں ہیں، جب پیسے آئیں گےتو ادائیگی کردیں گے۔ہمارے لیے شریعت کا کیا حکم ہے؟ ہمیں پیسے بھی درکار ہیں اور وہ اقرار کرنے کے بعد یہ بھی کہہ رہے ہیں کہ ابھی پیسے نہیں ہیں، ہمیں کیا کرنا چاہیے؟
جواب: واضح رہے کہ کسی شخص کے انتقال کے بعد  اگر مرحوم کے ذمہ لوگوں کا قرضہ ہو تو اس کے ترکہ میں سے تجہیز وتکفین کے اخراجات نکالنے کے بعد کُل ترکہ سے قرضہ ادا کیا جائے گا، اور ورثاء کے ذمہ یہ ادائیگی کرنا لازم ہے، اس کے بعد اگر ترکہ بچ جائے تو وہ ورثاء میں تقسیم ہوگا۔صورتِ مسئولہ میں ساڑھے نو لاکھ روپے ورثاء کے ذمہ مرحوم کا قرضہ ہے، ورثاء کو چاہیے کہ مرحوم کا جو بھی ترکہ ہے اس میں سے یہ رقم ادا کریں،اگر نقد رقم نہیں ہے تو جو اسباب و سامان ہے اسے بیچ کر قرضہ ادا کرنے کی کوشش کریں لیکن اگر مرحوم کے پاس اتنا ترکہ نہیں کہ یہ قرضہ ادا کیاجاسکے، تو اگر ورثاء میں سے کوئی صاحبِ استطاعت ہے، اسے چاہیے کہ مرحوم کی آخرت کی فکر کو مدِ نظر رکھ کر اپنی طرف سے مرحوم کا قرضہ ادا کردے، ورنہ مرحوم کو انتہائی تکلیف اور مشقت کا سامنا کرنا پڑے گا۔حدیث شریف میں ہے:"وعن أبي موسى عن النبي صلى الله عليه وسلم قال: «إن أعظم الذنوب عند الله أن يلقاه بها عبد بعد الكبائر التي نهى الله عنها ‌أن ‌يموت ‌رجل ‌وعليه ‌دين ‌لا ‌يدع ‌له ‌قضاء. رواه أحمد وأبو داود."(مشكاة المصابيح، کتاب البیوع، ‌‌باب الإفلاس والانظار، الفصل الثانی، ج:2، ص:882، ط: دار الفکر)”حضرت ابو موسی نبی کریم ﷺ سے نقل کرتے ہیں کہ آپ ﷺ نے فرمایا کبیرہ گناہ کہ جن سے اللہ نے منع فرمایا ہے، اللہ کے نزدیک ان کے بعد عظیم ترین گناہ کہ جس کا مرتکب ہو کر بندہ خدا سے ملے، یہ ہے کہ کوئی شخص اس حالت میں مرے کہ اس پر قرض کا بوجھ ہوا اور اس نے اپنے پیچھے اتنا مال نہ چھوڑا ہو جس سے اس کا قرض ادا ہو جائے۔“ (مظاہرِ حق)مذكورہ حدیث سے معلوم ہوا کہ مقروض کا انتقال کرجانا جب کہ اس کے پاس مال نہ ہو، خطرہ سے خالی نہیں، لہذ امرحوم کے ساتھ سہولت و عافیت والا معاملہ کروانے کے لیے ورثاء کو چاہیے کہ یا تو خود ان کا قرضہ ادا کردیں یا کسی صاحبِ حیثیت کو تیار کرکے ان پر قرض کی ذمہ داری ڈال دیں، نیز اگر ممکن ہو تو سائل کو چاہیے کہ ساڑھے نو لاکھ میں سے کچھ رقم معاف کردے تاکہ قرض ادا کرنے والوں پر بھی سہولت رہے۔ مرقاة المفاتيح میں ہے:"وقوله: ( لا يدع له قضاء ) صفة لدين أي لا يترك لذلك الدين مالا يقضى به، وفيه التحذير عن كثرة التدين والتقصير في أدائه، قال المظهر:  فعل الكبائر عصيان الله - تعالى - وأخذ الدين ليس بعصيان بل الاقتراض والتزام الدين جائز، وإنما شدد رسول الله صلى الله عليه وسلم على من مات وعليه دين ولم يترك ما يقضي دينه كيلا تضيع حقوق الناس. قال الطيبي:  يريد أن نفس الدين ليس بمنهي عنه بل هو مندوب إليه، كما ورد في بعض الأحاديث، وإنما هو بسبب عارض من تضييع حقوق الناس بخلاف الكبائر فإنها منهية لذاتها."(کتاب البیوع، ‌‌باب الإفلاس والانظار، ج:5، ص:1962، ط: دار الفکر)فتاوی شامی میں ہے:"(يبدأ من تركة الميت الخالية عن تعلق حق الغير بعينها كالرهن والعبد الجاني) والمأذون المديون والمبيع المحبوس بالثمن والدار المستأجرة وإنما قدمت على التكفين لتعلقها بالمال قبل صيرورته تركة (بتجهيزه) يعم التكفين (من غير تقتير ولا تبذير)  ككفن السنة أو قدر ما كان يلبسه في حياته ولو هلك كفنه فلو قبل تفسخه كفن مرة بعد أخرى وكله من كل ماله (ثم) تقدم (ديونه التي لها مطالب من جهة العباد) ويقدم دين الصحة على دين المرض إن جهل سببه وإلا فسيان كما بسطه السيد، (وأما دين الله تعالى فإن أوصى به وجب تنفيذه من ثلث الباقي وإلا لا ثم) تقدم (وصيته) ولو مطلقة على الصحيح خلافا لما اختاره في الاختيار (من ثلث ما بقي) بعد تجهيزه وديونه وإنما قدمت في الآية اهتماما لكونها مظنة التفريط (ثم) رابعا بل خامسا (يقسم الباقي) بعد ذلك (بين ورثته)."(کتاب الفرائض، ج:6، ص:761، ط: دار الفکر)فقط واللہ أعلم
                                                  
عنوان: ترکہ کی دکان سے حاصل ہونے والے منافع میں سب ورثاء شریک ہوں گے
سوال: ہمارے والد صاحب کا 2018ء میں انتقال ہوچکا ہے، والد مرحوم  کی ایک دکان تھی ، جس میں والد صاحب کے ساتھ کچھ بیٹے کام کرتے تھے، ایک بھائی الگ کام کرتا تھا، اس بھائی نے دکان میں کوئی محنت نہیں کی، وہ سرکاری ملازم تھا، اب مسئلہ یہ ہےکہ ہم بھائیوں نے مل کر دکان کا کام بڑھا یا ،دوسری جگہ بھی کاروبار کیا ، لیکن اس کی بھی اصل بنیاد یہ دکان تھی ، اب ہم والد مرحوم کا ترکہ تقسیم کرنا چاہتے ہیں۔پوچھنا یہ ہےکہ اس دکان کو ہم نے جو ترقی دی اوروالد صاحب کی جائیداد  میں اضافہ کیا، اس میں ہمارے دیگر بہن، بھائی (جو ہمارے ساتھ  دکان کی ترقی میں شامل نہیں تھےان )کا حصہ ہوگا یا نہیں؟
جواب: صورتِ مسئولہ میں والد کے انتقال کے بعد مذکورہ دکان ان کے ترکہ میں شامل تھی ، جس میں تمام ورثاء حصہ دار تھے، لیکن والد مرحوم کا ترکہ تقسیم ہونے سے پہلے جوبعض ورثاء نے اس کاروبار کو ترقی دے کر اس میں مزید جو اضافہ کیا ہے، چوں کہ اس اضافہ کا اصل ذریعہ  والد کا ترکہ ہی ہے جس میں تمام ورثاء اپنے اپنے حصے کے بقدر شریک تھے، لہذا اس  مذکورہ دکان اوراس دکان کی بنیاد پر حاصل ہونے والے اضافے میں بھی تمام ورثاء اپنے حصوں کے بقدر شریک ہوں گے، خواہ ان ورثاء کا اس اضافہ میں عمل دخل ہو یا نہ ہو، لہذا مرحوم والد کاترکہ تمام ورثاء (مرحوم کی تمام اولاد)میں ان کے شرعی حصوں کے موافق تقسیم کردینا چاہیے۔ترکہ کی تقسیم کی تفصیل ورثاء کی وضاحت کے بعد معلوم کرسکتے ہیں۔فتاوی شامی میں ہے:"لو اجتمع إخوة يعملون في تركة أبيهم ونما المال فهو بينهم سوية، ولو اختلفوا في العمل والرأي."(كتاب الشركة، ‌‌فصل في الشركة الفاسدة، ج:4، ص:325، ط:دار الفكر)فتاوی دار العلوم دیوبند میں ہے:"مشترک ترکہ سے جاری دکان کے ساز و سامان کی تقسیمسوال: عمر و وخالد ہر دو برادر نے دکان شرکت میں کی ، اور عمرو اپنا اور اپنے اہل وعیال کا خرچ دوسری جگہ سے کرتے تھے، اور خالد اپنے اہل و عیال کا خرچ دکان ہی میں سے کرتے تھے اور یہ دکان مشترک ترکہ سے جاری تھی ، اب سوال یہ ہے کہ ترکہ اثاثہ دکان کی تقسیم کس طرح ہوگی ؟ آیا اس اثاثہ دکان کی تقسیم ہو گی جو مورث اعلی کے انتقال کے وقت موجود تھا یا کل اثاثہ اور اس وقت تک جو منافع ہوا وہ بھی تقسیم ہوگا ؟ خالد کا انتقال ہو گیا اس کے ورثہ موجود ہیں۔الجواب : دکان کا تمام سامان جواب تک مع منافع موجود  ہے دونوں  بھائیوں عمر و و خالد پر برابر تقسیم ہو گا، خالد کا نصف حصہ اس کے وارثوں کو ملے گا، اور عمر و اپنے نصف کا خود مالک ہے ۔ "(کتاب الشرکہ، ج:13، ص:92، ط:دار الاشاعت، کراچی)فقط واللہ اعلم
                                                  
عنوان: نشئی کو وراثت میں حاصل ہونے والے مال کا حکم
سوال: عرض یہ ہے کہ والد صاحب کی وراثت میں سے ہمارے بھائی کے حصے میں 46لاکھ روپے آئے ہیں، وہ شادی شدہ اور پانچ بچوں کا باپ ہے، 3 بیٹیاں اور 2 بیٹے ہیں۔ ہمارا بھائی چرس پیتا تھا، پھر ہیروئن اور آئس کا نشہ کرنے لگا، اپنی بیوی بچوں پر تشدد کرتا تھا، پھر اس نے اپنی بیوی کو تین طلاقیں دے دیں۔ ہمارے بھائی کو ہم نے اور والد صاحب نے دو ہائی روف گاڑیاں دلوائی تھیں، جن سے یہ اپنا کاروبار وغیرہ کرکے گھر کا خرچ چلائے، لیکن اس نے وہ بھی بیچ دیں، اب اس کے بیوی بچوں کے پاس نہ کوئی ذریعۂ معاش ہے اور نہ ہی کسی قسم کی کوئی آمدنی اور گھر ہے۔ لہذا آپ سے یہ معلوم کرنا ہے ہمارے بھائی کو جو والد صاحب کی وراثت میں سے حصہ ملا ہے، اس کا ہم کیا کریں؟ ہمیں اندیشہ ہے کہ اگر بھائی کو پیسے دے دیں تو یہ ان کو بھی ضائع کردے گا، اور اس کے بچوں کا کیا کیا جائے؟، کیوں کہ اس کی دوستی اور ملنا جلنا غلط قسم کے لوگوں کے ساتھ ہے۔ مہربانی فرما کر قرآن وسنت کی روشنی میں راہ نمائی فرمائیں۔نوٹ: بھائی کے بچے اپنی والدہ کے ساتھ کرایہ کے گھر پر رہتے ہیں اور بچے سب نابالغ ہیں۔
جواب: صورتِ مسئولہ میں سائل کا مذکورہ بھائی اگر واقعۃً نشہ کرتا ہے اور ورثاء کو یہ اندیشہ ہے کہ اگر وراثت کا مال اس کے حوالہ کردیا جائے تو وہ اسے ضائع کردے گا، تو ایسی صورت میں دیگر ورثاء کسی بھائی کو اس کے مال کا نگران مقرر کردیں، جو بقدر ضرورت اس کے حصے میں سے مال لے اورمذکورہ بھائی اور اس کی اولاد پر خرچ کرے اور سارا حساب کتاب محفوظ رکھے۔ نیز اگر مذکورہ بھائی کی مطلقہ عدت میں ہے تو اس پر بھی خرچ کیا جائے گا، تاہم عدت مکمل ہونے کے بعد مطلقہ پر اس کے مال میں سے خرچ نہیں کیا جائے گا۔الدر المختار میں ہے:"(ولا يحجر حر مكلف بسفه) هو تبذير المال وتضييعه على خلاف مقتضى الشرع أو العقل درر ولو في الخير كأن يصرفه في بناء المساجد ونحو ذلك فيحجر عليه عندهما...... (وعندهما يحجر على الحر بالسفه و) الغفلة و (به) أي بقولهما (يفتى) صيانة لماله وعلى قولهما المفتى به (فيكون في أحكامه كصغير)."(كتاب الحجر، ج:6، ص:148، ط: ايچ ايم سعيد)فتح القدیر میں ہے:"(قوله ونفقة الأولاد الصغار على الأب لا يشاركه فيها أحد) قيد بالصغر فخرج البالغ."(كتاب الطلاق، باب النفقة، ج:4، ص:410، ط: دار الفكر)فتاوی ہندیہ میں ہے:"المعتدة عن الطلاق تستحق النفقة والسكنى كان الطلاق رجعيا أو بائنا، أو ثلاثا حاملا كانت المرأة، أو لم تكن كذا في فتاوى قاضي خان."(کتاب الطلاق، الباب السابع عشر، الفصل الثالث، ج:1، ص:557، ط: دار الفکر)فقط واللہ اعلم
                                                  
عنوان: ترکہ کی تقسیم  میں تاخیر کرنے کاحکم
سوال: ہمارے والد صاحب کے انتقال کو سات سال ہو  چکے ہیں ،والدہ کےعلاوہ ،ہم پانچ بھائی اوردو بہنیں  ہیں ،والد  صاحب کی  وراثت میں ایک مکان ،دو دکانیں اورایک عدد پلاٹ شامل ہیں، اس پلاٹ میں ہمارے علاوہ  دو پارٹنرز بھی حصہ دار ہیں ،سوال یہ ہے کہ کہ وراثت کی فوری تقسیم کی جائے یامناسب قیمت  لگنے کا انتطار کیا جائے؟والدہ بہنیں اوربھائی وراثت کی فوری تقسیم کےحق میں ہیں ،جب کہ بڑے بھائی مناسب قیمت  لگنے تک  جائیداد  بیچنے کےخلاف  ہیں ،شریعت کی رو سے راہ نمائی فرمائیں ۔اس میں سے ایک بہن اورایک بھائی  والد سے  حصہ وصول کرچکے ہیں  ۔
جواب: واضح رہے کہ کسی شخص کے انتقال کے بعد اس کے ترکہ میں تمام ورثاء کا حق متعلق ہوجاتا ہے، اور ورثاء میں سے ہر ایک اپنے اپنے شرعی حصے  کے مطالبہ کا حق رکھتا ہے، لہذااگر  ورثاء میں سے کوئی وارث میراث کی تقسیم کا مطالبہ کرےتو اس صورت میں دیگر ورثاء پر میراث کو تقسیم کرنا لازم ہوجاتاہے،نیز میراث کی تقسیم میں بہتر اور مناسب یہی ہے کہ جتنا جلد ہوسکے میراث تقسیم کردی جائے، چاہے تقسیم کرنے کے لیے جائیداد کو بیچنا پڑے،کیوں کہ بلا  وجہ میراث کی تقسیم میں تاخیر کرنے سے بہت سی اُلجھنیں پیدا ہوجاتی ہیں۔ لہٰذا صورتِ مسئولہ میں  جب بیوہ اور بیٹے اور بیٹیاں ترکہ کی تقسیم کا مطالبہ کر رہے ہیں تو ان کا  شرعی حصہ دینا دوسرے ورثاء پر لازم ہے، بہتر قیمت لگنے کے انتظار میں   تقسیم میں تاخیر کرنا جائز نہیں ، بلکہ متروکہ زمین  کو فروخت کرکے ہر ایک وارث کو اس  کا  مقررہ حصہ دے دیا جائےیا ورثاء میں کوئی وارث باہمی رضامندی سے ان زمینوں  کو موجودہ قیمت پرخرید کر ہر وارث کو اس کےحصے کی رقم دےدےاورجائیداد اپنی طرف کرلے۔فتاوی ہندیہ میں ہے:"وإذا طلب ‌أحد ‌الشريكين ‌القسمة وأبى الآخر فأمر القاضي قاسمه ليقسم بينهما."(‌‌كتاب القسمة، ج:5، ص:231، ط:الرشیدیة)درر الحكام في شرح مجلة الاحكام میں ہے :"إذا طلب أحد الشريكين القسمة وامتنع الآخر عنها ‌فيقسمه ‌القاضي ‌جبرا أي حكما إذا كان المال المشترك قابلا للقسمة؛ لأن القسمة هي لتكميل المنفعة والتقسيم في المال القابل للقسمة أمر لازم."(باب في بيان القسمة ، المادة 1130، ج:3، ص:128، ط:دار الجيل)فقط واللہ اعلم
                                                  
عنوان: کئی افراد کے فوت ہو جانے کی صورت میں بھی میراث تقسیم نہ کرنا
سوال: مسائلِ میراث کی ایک صورت ہے جس کو مناسخہ کہا جاتا ہے، جس کی مختصر تعریف یوں ہے کہ ایک شخص فوت ہو جائے اس کی میراث تقسیم کرنے سے پہلے دوسرا وارث فوت ہو جائے، پھر اسی طرح تقسیمِ میراث سے پہلے اس ثانی مردہ کا کوئی وارث فوت ہو جائے، اب اتنے سارے مر چکے ہیں، جن کی میراث کی تقسیم بالکل محال ہونے کے برابر ہے، کیوں کہ پورے خاندان میں میراث کی تقسیم بالکل ناپید چلی آ رہی ہے، اب ایک آدمی فوت ہو جائے اور کوئی یہ ارادہ کرے کہ صرف اسی میت کے ورثاء کو اس کی میراث میں حصہ دے دیں، پچھلے مردوں کا کوئی حساب سامنے نہ لائے، اس لیے کہ وہ خلط ملط ہو گیا ہے، کیا ایسا کرنا جائز ہے کہ صرف اسی میت کا مال تقسیم کیا جائے؟
جواب: مناسخہ کی صورت میں تقسیم میراث کی ترتیب بنانا کچھ دشوار ضرور ہے، لیکن ناممکن اور محال نہیں، جس کا آسان طریقہ یہ ہے کہ سب سے پہلے فوت ہونے والے صاحب کا نام لکھا جائے اور اس کے سامنے ان کے انتقال کے وقت موجود ورثاء کا نام لکھا جائے، پھر دوسرے نمبر پر فوت ہونے والے صاحب کا نام لکھا جائے اس کے سامنے ان کے انتقال کے وقت فوت ہونے والے ورثاء کا نام لکھا جائے، اس طرح ترتیب وار تمام مرحومین اور ان کے ورثاء کو یکجا کر لیا جائے اور دار الافتاء میں سوال جمع کروا دیا جائے، اس طرح نہایت سہولت سے ہر ایک وارث کا حصہ معلوم ہو جائے گا۔اور یہ ترتیب بنانا نہایت ضروری ہے، ورثاء کو ان کے حصوں سے محروم کرنا بڑا گناہ ہے اور جو شخص اس میں رکاوٹ بنتا ہے ایسے شخص کے لیے حدیث شریف میں سخت وعید وارد ہوئی ہے، اگر خاندان والوں کی ا س طرف توجہ نہ ہو تو ان کی توجہ اس طرف دلوائی جائے، خود اگر یہ کام دشوار معلوم ہوتا ہو تو کسی مستند عالم دین کے ذریعہ خاندان والوں کو اس مسئلہ کی آگاہی دلوائی جائے۔باقی اگر  پرانے مرحومین کی  تقسیم میراث کی ترتیب نہ بنتی ہو اس کی وجہ سے بعد میں فوت ہونے والے مرحوم کے ترکہ کی تقسیم کو مؤخر نہ کرنا چاہیے، بعد میں فوت ہونے والے ورثاء کے ترکہ کی تقسیم بروقت کر لینا ضروری ہے اور اگر وارثوں کے بارے میں کچھ بھی معلومات نہیں ہیں، اور اس وقت جس آدمی کا انتقال ہوا ہے اس کے ترکہ میں جو کچھ ہے اگر اس کے بارے میں غالب گمان یہ ہے کہ میت ان تمام چیزوں کا واقعی مالک تھا تو اس کے ترکہ کو صرف اس کے ورثاء میں تقسیم کرنا جائز ہو  گا۔مشکاۃ المصابیح میں ہے:"عن سعيد بن زيد قال: قال رسول الله صلى الله عليه وسلم: «من أخذ شبراً من الأرض ظلماً؛ فإنه يطوقه يوم القيامة من سبع أرضين".(كتاب البيوع ، باب الغصب والعاریة ، ج : 1 ، ص : 254 ، ط : قدیمی)ترجمہ: "حضرت سعید  بن زید رضی اللہ تعالیٰ عنہ سے روایت ہے کہ رسول اللہ  صلی اللہ علیہ وسلم  نے فرمایا: جو شخص(کسی کی) بالشت بھر زمین  بھی  از راہِ ظلم لے گا، قیامت کے دن ساتوں زمینوں میں سے اتنی ہی  زمین اس کے گلے میں   طوق  کے طور پرڈالی  جائے گی۔"وفیہ ایضاً:"وعن أنس قال: قال رسول الله صلى الله عليه وسلم: «من قطع ميراث وارثه قطع الله ميراثه من الجنة يوم القيامة»، رواه ابن ماجه".(كتاب الفرائض ، باب الوصایا ، الفصل الثالث ، ج : 1 ، ص : 266 ، ط : قدیمی)ترجمہ :"حضرت انس رضی اللہ تعالیٰ عنہ فرماتے ہیں: رسول اللہ  صلی اللہ علیہ وسلم  نے فرمایا: جو شخص اپنے وارث کی  میراث کاٹے گا، (یعنی اس کا حصہ نہیں دے گا) تو اللہ تعالیٰ قیامت کے دن اس کی جنت کی میراث کاٹ لے گا۔"فقط واللہ اعلم
                                                  
عنوان: پینشن اور گریجویٹی میں میراث کا حکم
سوال: میرے بہنوئی کا کچھ عرصہ پہلے انتقال ہو گیا تھا، وہ گورنمنٹ ملازمت کرتے تھے، ان کا انتقال ریٹائرمنٹ کے فورا بعد ہو گیا تھا اور اس وقت تک ان کی پینشن ملنے کا کام مکمل نہیں ہوا تھا، ان کے انتقال کےبعد یہ کام میری بہن کی پینشن میں تبدیل ہو گیا، ریٹائرمنٹ کے بعد 2 چیزیں ملتی ہیں ایک تو ماہانہ پینشن اور دوسری پوری سروس کی گریجویٹی، اب میرا بھانجا اپنی ماں سے کہہ رہا ہے کہ اس گریجویٹی میں ساری اولاد (بیٹے اور بیٹیوں) کا حصہ ہے، مگر میری بہن اس کو وراثت کا حصہ نہیں مان رہی، برائے مہربانی دین کی روشنی میں اس مسئلے کہ بارے میں راہ نمائی فرمائیں؟
جواب: واضح رہے کہ  حکومتی ملازم  جب ریٹائر ڈ ہوتا ہے  تو اس کو گریجویٹی اور پینشن کے نام سے کچھ رقم بطورِ مراعات ملتی ہے ،یہ رقم تنخواہ کا حصہ نہیں ہوتی،بلکہ  ادارہ کی طرف سے ملازم کے لیے  انعام و عطیہ ہوتی ہے، یہ رقم  ریٹائرمنٹ کے وقت سے ہی دو حصوں میں تقسیم  کر دی جاتی ہے،اس میں سےکچھ  رقم فوراً  ملازم کو دے دی جاتی ہے جسے" گریجویٹی"  کہا جاتا ہے اور وہ ملازم کی ملکیت ہی شمار کی جاتی ہےاورملازم کی وفات کےبعداس کی  وراثت میں تقسیم ہوتی ہے، لیکن اگر مذکورہ رقم ادارہ کی طرف سے   ملازم کی وفات کے بعد ملی تو ایسی صورت میں  ادارہ یہ رقم  جس شخص کو دے وہی اس کا حق دار ہوتا ہے،یہ وراثت میں تقسیم نہیں ہوتی ہے۔لہذا صورت ِ مسئولہ میں   سائل کے بہنوئی کو ان کی زندگی میں گریجویٹی    کی رقم نہیں دی گئی اور اب ان کا انتقال ہوچکا ہے تو پنشن اور گریجویٹی کی رقم دونوں حکومت جس کے نام پر جاری کرے  وہی اس کا مالک شمار ہوگا، اگر حکومت نے سائل کی بہن کے نام پر جاری کیا ہے تو سائل کی بہن  اس کی مالک ہے ، یہ مرحوم کی وراثت میں شامل نہیں ہوگی اور ان کے بچوں کا اس میں شرعاً حصہ نہیں ہوگا ۔بدائع الصنائع میں ہے:"لأن الإرث إنما يجري في المتروك من ملك أو حق للمورث على ما قال «- عليه الصلاة والسلام - من ترك مالا أو حقا فهو لورثته»ولم يوجد شيء من ذلك فلا يورث ولا يجري فيه التداخل؛ لما ذكرنا، والله سبحانه وتعالى أعلم."(کتاب الحدود، فصل فی شرائط جواز اقامة الحدود، ج:7 ص: 57 ط: دار الکتب العلمیة)امداد الفتاوی میں ہے:"چوں کہ میراث مملوکہ اموال میں جاری ہوتی ہے اور یہ وظیفہ محض تبرع واحسانِ سرکار ہے، بدون قبضہ کے مملوک نہیں ہوتا، لہذا آئندہ جو وظیفہ ملے گا اس میں میراث جاری نہیں ہوگی، سرکار کو اختیار ہے جس طرح چاہیں تقسیم کردے۔"( کتاب الفرائض، عنوان: عدم جریان میراث در وظیفہ سرکاری تنخواہ، ج:4 ص:343  ط: دارالعلوم)فقط واللہ اعلم
                                                  
عنوان: میت کے ذوی الفروض کی عدم موجودگی میں ترکہ بھائی بہن کو ملے گا
سوال: ایک عورت کے  شوہر کا انتقال ہوچکاہے،اس کی  اپنی اولاد نہیں ہے، شوہر کی دوسری بیوی سے دوبیٹے ، دو بیٹیاں اور ایک پوتی حیات ہے ،اگر اس عورت کا انتقال ہوجائےتو میراث کس طرح تقسیم ہوگی۔
جواب: مذکورہ خاتون  کی وفات کی صورت میں اس کے ترکہ کے اصل حقدار اس کے والدین  ہوں گے، اگر وہ حیات نہ ہوں، تو بھائی، بہن ہوں گے، اگر وہ نہ  ہوں، تو اس کے بھتیجے ہوں گے، اگر وہ نہ ہوں تو اس کے چچا ہوں گے، تاہم مذکورہ خاتون کی سوکن کے بطن سے پیدا ہونے والی شوہر کی اولاد اس کی وارث  نہیں ہوگی ۔الاختیارلتعلیل المختار میں ہے:"والمستحقون للتركة عشرة أصناف مرتبة: ذوو السهام ثم العصبات النسبية."(کتاب الفرائض، ج:5، ص:86، ط:مطبعة الحلبي - القاهرة)وفیه أیضاً :"(ثم جزء أبيه) وهم الإخوة لقوله - تعالى -:{وَهُوَ يَرِثُهَا إِنْ لَمْ يَكُنْ لَهَا وَلَدٌ} [النساء: 176]جعله أولى بجميع المال في الكلالة وهو الذي لا ولد له ولا والد."(کتاب الفرائض،فصل فی العصبات، ج:5، ص:95، ط:مطبعة الحلبی-القاھرة)فقط واللہ اعلم
                                                  
