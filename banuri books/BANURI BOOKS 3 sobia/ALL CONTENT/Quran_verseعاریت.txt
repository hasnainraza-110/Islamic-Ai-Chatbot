عنوان: تم اس گھر میں میرے ساتھ اپنا گھر سمجھ کر رہ سکتے ہو عاریت ہے ہبہ نہیں۔
سوال: زید کے پانچ بھائی ہیں، سب مل جل کر ایک ساتھ رہتے ہیں، مگر کاروبار ہر ایک کا الگ الگ ہے، زید نے اپنے ذاتی پیسوں سے ایک پلاٹ خریدا، اور پھر اس پر بلڈنگ تعمیر کی، بلڈنگ تعمیر کرنے کے بعد اپنے بھائیوں سے کہا کہ ”تم بھی میرے ساتھ اس گھر میں اپنا گھر سمجھ کر رہ سکتے ہوں“۔اب زید بالکل مفلس ہوگیا ہے، اور 25 لاکھ کا قرض کا دار ہوگیا ہے، اب زید کے بھائی زید سے الگ ہونا چاہتے ہیں، اور ساتھ میں زید سے یہ مطالبہ کرتے ہیں کہ آپ نے جو بات کی تھی کہ ”تم بھی میرے ساتھ اس گھر میں اپنا گھر سمجھ کر رہ سکتے ہوں“ تو اب ہمیں اس بناء پر آپ حصہ دیدیں۔پوچھنا یہ ہے کہ بھائیوں کا زید سے یہ مطالبہ درست ہے؟
جواب: اگر یہ پلاٹ اور پھر اس پر تعمیر زید نے اپنے ذاتی پیسوں سے کی تھی، تو اس میں زید کے بھائیوں کا  حق نہیں، کیوں کہ زید کا اپنے بھائیوں سے محض یہ کہنے سے کہ ” تم بھی میرے ساتھ اس گھر میں اپنا گھر سمجھ کر رہ سکتے ہوں“ بھائیوں کا  اس گھر میں حق ثابت نہیں ہوتا، کیوں کہ یہ عاریت کے الفاظ ہے، ہبہ کے نہیں، لہذا زید کے بھائیوں کا مذکورہ مطالبہ درست نہیں، یہ پوری بلڈنگ اکیلے زید کی ملکیت ہے۔فتاویٰ ہندیہ میں ہے:"ولو قال: جعلت لك سكنى داري هذه شهرا، أو قال: داري لك سكنى، أو قال: عمري لك سكنى، كانت عارية، هكذا في الظهيرية."(كتاب العارية، الباب الثاني الألفاظ التي تنعقد بها العارية، ج:4، ص:363، ط:دار الفکر)فقط واللہ أعلم

عنوان: کمپنی کا اپنے ملازمین کو استعمال کے لیے دیے ہوئے Tablet میں نقصان کی صورت میں ملازم کو ضامن ٹھہرانا
سوال: کمپنی میں ملازمین کو کمپنی کے سافٹ وئیر  چلانے کے لئے Tablet Device دی جاتی ہے جس میں وہ اپنے کاموں کو رپورٹ کرتے ہیں۔ Tablet دیتے ہوئے ان سے طے کیا جاتا ہے کہ کسی بھی نقصان (بشمول چوری، ڈکیتی، خرابی،  ٹوٹ پھوٹ وغیرہ) کی صورت میں ان سے اس Tablet کی رقم وصول کی جائے گی۔ یہ رقم کتنی ہوگی اس کے لئے ایک چارٹ مدت استعمال کی بنیاد پر بنایا گیا ہے اور یہ تمام ملازمین کوفراہم کیا جاتا ہے۔   اگر کوئی Tablet خراب ہو جاتا ہے تو ہمارے IT Department کے لوگ چیک کر کے بتاتے ہیں یہ کہ یہ خرابی ملازم کی غفلت کی وجہ سے ہے یا کوئی تکنیکی خرابی ہے، اگر ملازم کی لاپر واہی یا غفلت پائی جاتی ہے تو مدت کے لحاظ سے اس کی رقم ملازم کی تنخواہ سے کاٹ لی جاتی ہے۔ٹوٹ پھوٹ ، چوری یا ڈکیتی کسی بھی وجہ سے ہو، اس صورت میں ملازم کی تنخواہ سے طے شدہ چارٹ کے مطابق کٹوتی کر لی جاتی ہے۔اگر Tablet تین سال تک ملازم کے استعمال میں رہتا ہے اسے ملازم کمپنی سے طے شدہ رعایتی قیمت  پر خرید سکتا ہے۔یہ پالیسی اس لئے بنائی گئی ہے کیونکہ مشاہدہ ہے کہ اگر ملازمین کو ذاتی نقصان کا اندیشہ نہ ہوتو وہ لا پرواہی برتتے ہیں۔سوال یہ ہے کہ کمپنی کی مذکورہ پالیسی شرعاً درست ہے؟ اگر درست نہیں تو متبادل سے مطلع فرمائیں۔
جواب: صورتِ مسئولہ میں کمپنی کا اپنے ملازمین کو اپنے مفوضہ امور کی انجام دہی کے لیے Tablet فراہم کرنا شرعاً ”عاریت“ کہلاتا ہے،اور عاریت کا حکم یہ ہے کہ جس شخص کو دیا جائے اس پر اس چیز کی حفاظت ضروری ہے، اگر وہ چیز اس شخص کی غفلت اور سستی کی وجہ سے ہلاک ہوجائے یا اس میں نقصان پیدا ہوجائے تو وہ شخص اس نقصان کا ضامن ہوتاہے، لیکن اگر اتفاقی طور پر بلاتعدی(اس کی غلطی کے بغیر) نقصان ہوجائے تو پھر وہ شخص ضامن نہیں ہوتا۔لہذا کمپنی کا ملازمین کو Tablet دے کر یہ پالیسی بنانا کہ کسی بھی نقصان یا خرابی کی صورت میں ماہرین چیک کرکے بتائیں گے کہ خرابی کی اصل وجہ کیا ہے، اگر وجہ ملازم کی غفلت ہے تو اس کا ضمان ملازم پر آئے گا ورنہ نہیں، تو یہ درست ہے۔ رہی بات ٹوٹ پھوٹ اور چوری  کی تو اس میں کمپنی کا ہر حال میں ملازم کو ضامن بنانا درست نہیں ہے، بلکہ اگر ملازم کی مکمل حفاظت کے باوجود Tablet چوری ہوگیا تو اس کا ضمان  ملازم پر نہیں آئے گا، کمپنی خود ضامن ہوگی۔بدائع الصنائع میں ہے:"وأما بيان حال المستعار: فحاله أنه أمانة في يد المستعير في حال الاستعمال بالإجماع، فأما في غير حال الاستعمال فكذلك عندنا، ... وأما بيان ما يوجب تغير حالها فالذي يغير حال المستعار من الأمانة إلى الضمان، ما هو المغير حال الوديعة، وهو الإتلاف حقيقة أو معنى بالمنع بعد الطلب أو بعد انقضاء المدة، وبترك الحفظ، وبالخلاف، حتى لو حبس العارية بعد انقضاء المدة أو بعد الطلب قبل انقضاء المدة يضمن؛ لأنه واجب الرد في هاتين الحالتين، لقوله عليه الصلاة والسلام: «العارية مؤداة» وقوله عليه الصلاة والسلام: «على اليد ما أخذت حتى ترده."(كتاب العارية، ج:6، ص:216-218، ط: دار الكتب العلمية)فتاوی شامی میں ہے:"(ولا تضمن بالهلاك من غير تعد) وشرط الضمان باطل كشرط عدمه في الرهن خلافا للجوهرة.قوله بالهلاك) هذا إذا كانت مطلقة فلو مقيدة كأن يعيره يوما فلو لم يردها بعد مضيه ضمن إذا هلكت كما في شرح المجمع وهو المختار كما في العمادية اهـ قال في الشرنبلالية: سواء استعملها بعد الوقت أو لا، وذكر صاحب المحيط وشيخ الإسلام: إنما يضمن إذا انتفع بعد مضي الوقت؛ لأنه حينئذ يصير غاصبا أبو السعود."(كتاب العارية، ج:5، ص:679، ط: دار الفکر)فقط واللہ أعلم

عنوان: کوئی چیز کسی کوعاریتاً دینے سے کیا وہ مالک ہوجائے گا؟
سوال: میرے بھائی کے پیسے ایک ساتھی کے پاس تھے،میں نے بھائی کوگاڑی دی ،جس کی قیمت 15لاکھ تھی،میں نے کہا کہ یہ رکھ لو،جب پیسے مل جائیں تو میری گاڑی مجھے واپس دےدینا۔اب میرے بھائی کوپیسے واپس مل چکے ہیں،  مگروہ میری گاڑی واپس نہیں کررہاہے، ساتھ میں انہوں نے وہ گاڑی خراب بھی  کی ہے،اس کاکیا حکم ہے؟وضاحت:اصل میں میرے بھائی نے اپنی گاڑی فروخت کردی تھی،تومیں نے کہا کہ جب تک آپ کی رقم نہیں آجاتی آپ یہ گاڑی استعمال کرلیں،یہ گاڑی گفٹ نہیں دی تھی،  بلکہ محض استعمال کرلیے دی تھی۔
جواب: صورتِ  مسئولہ میں اگرسائل نے مذکورہ گاڑی بطورعاریت، مالک بنائے بغیراپنے بھائی کو صرف استعمال کے لیے دی تھی ،کسی چیز کے عوض، ملکیتاًیارہن کے طورپرنہیں دی تھی،(جیسا کہ وضاحت لینے پر معلوم ہوا)تو اب  سائل کے مطالبہ پر بھائی کے  لیے یہ گاڑی واپس کرنا لازم ہے،مطالبہ کے باوجود بھائی کااس گاڑی کواپنے پاس روکے رکھنا اورواپس نہ کرنا شرعاًناجائز ہے۔اسی طرح اگرآپ کے بھائی سے مذکورہ گاڑی بغیرتعدی یعنی جس میں آپ کے بھائی کاکوئی عمل دخل نہ ہوخراب ہوئی ہے تواس پرشرعاًکوئی تاوان نہیں ہے،اوراگرتعدی کی ہویعنی اس گاڑی کی خرابی میں آپ کے بھائی کاعمل دخل ہوتو پھر شرعًا اس پرتاوان  آئے گا،پھرچاہے آپ ان سے گاڑی بنوالیں  یاتاوان کے بقدر پیسے وصول کرلیں۔فتاوی شامی میں ہے: "(هي) لغة - مشددة وتخفف -: إعارة ۔۔۔وشرعا (تمليك المنافع مجانا)أفاد بالتمليك لزوم الإيجاب والقبول ولو فعلا وحكمها كونها أمانة ۔۔۔(و) لعدم لزومها (يرجع المعير متى شاء)."(كتاب العارية، ج:5، ص:676،677،678، ط:سعيد)البحرالرائق میں ہے:"هي تمليك المنافع بغير عوض)۔۔۔وحكمها كونها أمانة۔۔۔ويرجع المعير متى شاء) لعدم لزومها."(كتاب العارية، ج:7، ص:280، چ:دار الكتاب الإسلامي)فقط واللہ اعلم

عنوان: اپنی بیوی کوبطورِاستعمال زیوردینے کا حکم
سوال: میری شادی کوگیارہ سال ہوئے،میں نےاپنی بیوی کواب فارغ کردیاہے،اب پوچھنایہ ہےکہ ان کوجوزیورات وغیرہ جومہرکےعلاوہ،  میں نےاستعمال کے لیے وقتاًفوقتاً دیےتھےان کاکیاحکم ہے؟واضح رہےکہ یہ زیورمیں نےکبھی ان کی ملکیت میں نہیں دیے، بلکہ میرےپاس رہے، زکاۃ میں اداکرتارہا، جب شادی وغیرہ میں جانا پڑتاتو میں ان کو دیتا پھر واپس  اپنےپاس رکھ لیتا،جس دن طلاق ہوئی اس وقت بھی زیوروہ بھانجی کی شادی کے لیے لےکر گئی تھی توطلاق کےبعدزیورات ان کے ساتھ  رہ گئے،اب اس کےگھروالےکہتےہیں کہ:" یہ تحفہ ہےاس کوہم نہیں دیں گے۔"اسی طرح اس کامہرجونقدرقم تھی ابھی تک میں نےروکاہواہے،دینےکومیں تیارہوں،لیکن ابھی نہیں دیاہے،اس کاکیاحکم ہے؟اس کوروکنا،نہ دیناشرعاًکیساہے؟
جواب: بتقدیرِ صحتِ واقعہ اگرآپ نےاپنی سابقہ بیوی کواپنےزیورات بطورِتحفہ یابطورِحقِ مہرکے نہیں دیےتھے، بلکہ بطورِعاریت یعنی صرف استعمال کےلیے دیےتھےتووہ زیورات آپ ہی کی ملکیت ہیں، اس میں مطلقہ کاکوئی حق نہیں ہےاورنہ ہی مطلقہ کےگھروالوں کایہ کہنادرست ہےکہ:"یہ تحفہ ہے،اس کوہم نہیں دیں گے۔" البتہ اگرفریقین باہمی رضامندی سےیہ طےکرلیں کہ مذکورہ زیورات میں سےمطلقہ اپناحقِ مہر بقدرِ مہر لے لے اور باقی  زیورات سابقہ شوہر کو لوٹا دےتو اس سےدونوں کاذمہ فارغ ہوجائےگا،بصورتِ دیگرمطلقہ اوراس کےگھروالوں پرلازم ہےکہ آپ کےزیورات واپس کردیں اورآپ پرلازم ہےکہ اپنی سابقہ بیوی کاحق ِمہرحسبِ وعدہ  نقدی اداکردیں۔بدائع الصنائع میں ہے:"وأما صفة الحكم فهي أن الملك الثابت للمستعير ملك غير لازم؛ لأنه ملك لا يقابله عوض، فلا يكون لازما...فكان للمعير أن يرجع في العارية...وأما بيان حال المستعار: فحاله أنه أمانة في يد المستعير...وأما بيان ما يوجب تغير حالها فالذي يغير حال المستعار من الأمانة إلى الضمان، ما هو المغير حال الوديعة، وهو الإتلاف حقيقة أو معنى بالمنع بعد الطلب...حتى لو حبس العارية بعد انقضاء المدة أو بعد الطلب قبل انقضاء المدة يضمن؛ لأنه واجب الرد في هاتين الحالتين، لقوله عليه الصلاة والسلام: «العارية مؤداة» وقوله عليه الصلاة والسلام: «على اليد ما أخذت حتى ترده» ولأن حكم العقد انتهى بانقضاء المدة أو الطلب، فصارت العين في يده كالمغصوب، والمغصوب مضمون الرد حال قيامه، ومضمون القيمة حال هلاكه".(كتاب العارية،فصل في صفة الحكم في الإعارة،ج:6،ص:216-218،ط:مطبعة الجماليةبمصر)البحرالرائق میں ہے:"ومن مسائل المقاصات وإن لم تكن من الصرف ما في المنتقى له وديعة وللمودع على صاحبها دين من جنسها لم تصر قصاصا بالدين قبل الاتفاق عليه...وحكم المغصوب كالوديعة".(كتاب الصرف،بيع درهمين وديناربدرهم ودينارين،ج:6،ص:217،ط:دار الكتاب الإسلامي)فتاوہ ہندیہ میں ہے:"وإذا طلب المعير العارية فمنعها المستعير عنه فهو ضامن".(كتاب العارية،الباب السابع في استردادالعارية،ج:4،ص:371،ط:المطبعة الكبري الأميريةببولاق)وفيه أيضاّ:"والمهر يتأكد بأحد معان ثلاثة: الدخول، والخلوة الصحيحة، وموت أحد الزوجين سواء كان مسمى أو مهر المثل حتى لا يسقط منه شيء بعد ذلك إلا بالإبراءمن صاحب الحق، كذا في البدائع".(كتاب النكاح،الفصل الثاني فيما يتأكد به المهر،ج:1،ص:303،ط:المطبعة الكبري الأميرية ببولاق)مجلۃ الاحکام العدلیۃ میں ہے:"لو استعارت حليا على أن تلبسه في عرس فلان لزم إعادته ‌في ‌ختام ‌ذلك ‌العرس...إذا استعير شيء للاستعمال في عمل مخصوص فمتى انتهى ذلك العمل بقيت العارية في يد المستعير أمانة كالوديعة وحينئذ ليس له أن يستعملها ولا أن يمسكها زيادة عن المكث المعتاد".(الباب الثالث في العارية،الفصل الثاني في بيان أحكام العارية،ص:159،ط:كارخانه تجارتِ كتب ،آرام باغ، كراتشي)فقط واللہ اعلم

عنوان: استعمال کے لیے دی ہوئی چیز کو واپس کرنا
سوال: میری بیوی ایک چھوٹے سے جھگڑے کی وجہ سے لڑ کر چلی گئی اور بچوں کو بھی ساتھ لے گئی، اس کے بھائی مجھے دھمکیاں دےکر اسے اپنے ساتھ لے گئے، اب بچوں سے بھی ملنے نہیں دے رہے ،بیوی نے اپنے گھر جا کر یہ الزامات لگائے ہیں کہ میں دوسری عورتوں سے زنا کرتا ہوں، ان سے ملتا ہوں وغیرہ، یہ رازصرف اللہ جانتا ہے کہ کیا سچ ہے؟سوال یہ ہے کہ  بنا بتائے سارا سونے کا زیور وہ پہلے لےجا چکی تھی جو اس کے جانے کہ بعد پتا چلا، زیور میں مہر تھا اور کچھ ایسا زیور تھا جو میری خالہ نے اور میری بہن نے مجھے گفٹ کیا تھا اور میں نے اپنی بیوی کو پہننے کے لیے دیا تھا، اس کی ملکیت میں نہیں دیا تھا،اور منگنی کا زیور بھی میری ملکیت تھا، جس کی قسطیں میں اب تک بھر رہا ہوں، کیا مہر کے علاوہ جو زیور ہے وہ اس کا حق ہے یا وہ مجھے واپس کرےگی؟زیور کے حوالے سے  ہم نے اور  لڑکی والوں نے نکاح نامہ میں کچھ بھی نہیں لکھوایا تھا۔ آپ سے گزارش ہے کہ  اس کا جواب دے دیں، اور مجھے اس کا فائنل جواب فتویٰ کی شکل میں بھی چاہئے ؟ شکریہ۔
جواب: صورت  مسئولہ میں  مہر کے علاوہ جو سونا   آپ نے صر ف استعمال کے لیے عاریۃ  ( مالک بنائےبغیر )   دیا تھا، تو وہ آ پ کا حق ہے اور بیوی  کے پاس وہ آپ کی  امانت ہے ،  جسے جب چاہیں آپ  واپس  لے سکتے ہیں ۔البحر الرائق میں ہے :   " هي تمليك المنافع بغير عوض ... ثم قال بعد سطور : وحكمها كونها أمانة ...  و قال بعده :  ويرجع المعير متى شاء ) لعدم لزومها" .(البحر الرائق شرح كنز الدقائق  ، المؤلف : زين الدين بن إبراهيم بن نجيم ، المعروف بابن نجيم المصري  ،ج : 7 ، ص : 280 الناشر : دار المعرفة ) شامی میں ہے :(هي) لغة - مشددة وتخفف -: إعارة الشيء قاموس. وشرعا (تمليك المنافع مجانا) أفاد بالتمليك لزوم الإيجاب والقبول ولو فعلا وحكمها كونها أمانة ... ثم قال بعد سطور : (و) لعدم لزومها (يرجع المعير متى شاء) ... إلخ . (الدر المختار مع حاشيته " رد المحتار " ، المؤلف : خاتمة المحققين محمد أمين الشهير بابن عابدين  ،ج :5 ، ص : 676و677و678 الناشر : ایچ ایم سعید )فقط  واللہ اعلم

عنوان: عاریتاً دیے ہوئے سونے کا حکم
سوال: میری بہو کی شادی کے وقت ہم نے اس کا چار تولہ سونا مہر مقرر کیا تھا، جو ہم نے اس کے حوالے کردیا تھا اور وہ اس کے پاس ہے، بعد میں میری بیوی نے اسے دو تولہ سونے کا زیور دیا اور نیت یہ تھی کہ جب ہمارے دوسرے بیٹے کی شادی ہوگی تو اس سے لے کر نئی بہو کو دے دیں گے (پہننے کے لیے دیا تھا، مالکانہ نہیں)، پھر کچھ عرصے بعد ہم نے یہ دو تولہ سونا واپس بھی لے لیا، اب میری بہو اپنے والدین کے ہاں ہےاور کہتی ہے کہ وہ دو تولہ سونا میرا ہے، اگرواپس کرو گے تو گھر آؤں گی، آپ اس بارے میں رہنمائی فرمائیں کہ مذکورہ سونا کس کا ہے اور کسے ملنا چاہیے؟
جواب: اگر بہو کو واقعتا ً چار تولے سونے مہر کے علاوہ مزید دو تولہ سونا صرف پہننے کو دیا گیا تھا، مالکانہ طور پر نہیں دیا گیا تھا تویہ دو تولہ سونا اس کی ملکیت نہیں ہوا تھا، لہذا اگر اس سے یہ سونا واپس لے لیا گیا ہے تو ایسا کرنا شرعاً جائز ہے اور بہو کے مطالبہ کرنے کی صورت میں اسے یہ واپس کرنا  ضروری نہیں ہے۔فتاوی شامی میں ہے:"(‌جهز ‌ابنته بما يجهز به مثلها ثم قال كنت أعرتها الأمتعة إن العرف مستمرا) بين الناس (أن الأب يدفع ذلك) الجهاز (ملكا لا إعارة لا يقبل قوله) إنه إعارة لأن الظاهر يكذبه (وإن لم يكن) العرف (كذلك) أو تارة وتارة (فالقول له) به يفتى كما لو كان أكثر مما يجهز به مثلها فإن القول له اتفاقا (والأم) وولي الصغيرة (كالأب) فيما ذكره، وفيما يدعيه الأجنبي بعد الموت لا يقبل إلا ببينة شرح وهبانية وتقدم في باب المهر وفي الأشباه."(كتاب العارية، 5/ 684، ط: سعيد)فقط واللہ اعلم

عنوان: مدرسہ سے عاریت پر لی گئی کتابیں ضائع ہوجائیں تو ذمہ دار کون ہوگا؟
سوال: ہمارے مدرسے میں ایک کتب خانہ ہے اور اس میں وقف کی کتابیں ہیں تو مدرسے کی انتظامیہ وہ کتابیں طلباء کو دیتی ہے تو دورانِ استعمال وہ کتابیں بے کار ہو جائیں یا کوئی طالب علم اس کو اپنے ساتھ لے جائے تو اس کی ذمہ داری مہتمم یا متولی پر ہے یا نہیں اور یہ کس طرح بری ہو ں گے؟
جواب:
واضح رہے کہ عام طور پر مدارس میں اتنظامیہ کی طرف سے وقف کی کتابیں طلبہ کو دی جاتی ہیں وہ عاریت (عارضی استعمال ) کے طور پر دی جاتی ہیں اور عاریت پر دی جانے والی چیز شرعاً امانت کی ہوتی ہے، اس لیے عاریت کی  چیز سے متعلق شرعی حکم یہ ہے کہ  جس مقصد کے لیے دی گئی ہے اسی کے مطابق کسی کوتاہی اور زیادتی کے بغیر استعمال کر کے اصل مالک کو واپس کر دی جائے۔صورتِ مسئولہ میں مدرسہ کی طرف سے طلبہ کو پڑھنے کے لیے عاریت پر دی گئی وقف کی کتابیں اگر کسی طالبِ علم کی کوتاہی اور زیادتی کی وجہ سے ضائع ہوجائیں یا وہ مدرسہ کو واپس نہ کرے تو اس کا ذمہ دار طالبِ علم ہوگا اور اس پر ضائع ہونے والی کتاب کا ضمان لازم ہوگا،  مدرسہ کی انتظامیہ اس کی ذمہ دار نہیں ہوگی۔  اور اس کا انتظام کرنا اتنظامیہ اور مہتمم کی ذمہ داری ہوگی۔امدادا لاحکام میں ہے:”وقف کتب خانہ سے مدرسین یا طلبہ کو مستعار کتابیں دینا جائز ہے یا نہیں؟سوال:۔ ایک کتب خانہ وقف ہے جس کے متولیان حسبِ عمل در آمد واقف سابق متولی اس کتب خانہ سے کتب وقتًا فوقتًا قصبہ کے وقفی مدرسہ میں بغرض تعلیم ودرس ومطالعہ وغیرہ مدرسین وطلباء کو مستعار دیتے ہیں اور بیرون جات بھی بھیجتے ہیں پس ایسا تصرف متولیان کا جائز ہے یانہیں؟ دو بحثیں اس معاملہ میں لوگ کرتے ہیں۔(1)یہ کہ وقف اس وجہ سے ہے کہ لوگ نفع اٹھائیں اس لئے دینا چاہئے۔(2)یہ کہ امین کو امانت کا مستعار نہ دینا چاہئے ، پس کونسا قول صحیح مان کر اس پر عمل کرنا چاہئے دیگر یہ کہ بسا اوقات مستعار لینے والے یہاں سے کتاب یا جلد بوسیدہ ہوکر خراب حالت میں آتی ہے اس کی درستی کس کے ذمہ ہے؟ یا اگر خدانخواستہ کسی سے بحالت مستعار کتاب تلف ہوجائے تو ضمان کس کے ذمہ ہے پس کن شرائط پر دینا چاہئے یا نہ دینا چاہئے؟الجواباس کتب خانہ سے مدرسین وطلبہ کو اسی شہر میں جس میں یہ کتب خانہ ہے کتب مستعار دینا جائز ہے اور شہر سے باہر بھیجنا جائز نہیں اور جو کتابیں خراب وبوسیدہ واپس آئیں یا ضائع ہوجائیں ان کے متعلق اگر یہ ثابت ہوجائے کہ مستعیر نے قصداً کتاب کو خراب کیا یا حفاظت نہیں کی تو اس کا ضمان مستعیر پر ہے اور اگر اس نے قصداً ایسا نہیں کیا بلکہ بدون اس کے فعل کے اتفاقاً ایسا ہوگیا تو مستعیر پر ضمان نہیں...قلت: والنقل منه فی هذہ البلدة لیس من النقل عرفًا، فان أهل المدارس یعیرون الکتب لطلبة العلم، وسکونتھم فی البلدۃ فی أمکنة شتی، ولاینکرہ الواقفون ولا أحد من العلماء، وأیضاً لایحصل الانتفاع بدونه فإن اجتماعهم فی المکتبة بأسرهم متعذر والنقل عن البلدۃ لایخلوا عن خطر الضیاع عادۃ فیمتنع إلا أن یکون الناقل من مدرس هذہ المدرسة أو متولی المکتبة وهو علی عزم الرجوع الی هذہ البلدۃ ففی‬ه مندرجة فی الجملة۔ واللّٰہ اعلم“(کتاب الوقف: ج:3، ص:102.103، ط: مکتبہ دار العلوم کراچی)في الدر المختار:"وفي الدرر وقف مصحفا على أهل مسجد للقراءة إن يحصون جاز وإن وقف على المسجد جاز ويقرأ فيه، ولا يكون محصورا على هذا المسجد وبه عرف حكم نقل كتب الأوقاف من محلها للانتفاع بها والفقهاء بذلك مبتلون فإن وقفها على مستحقي وقفه لم يجز نقلها وإن على طلبة العلم وجعل مقرها في خزانته التي في مكان كذا ففي جواز النقل تردد نهر"وفي رد المحتار:"مطلب في حكم الوقف على طلبة العلم (قوله: وإن على طلبة العلم إلخ) ظاهره صحة الوقف عليهم لأن الغالب فيهم الفقر كما علم من الضابط المار آنفا. وفي البحر قال شمس الأئمة: فعلى هذا إذا وقف على طلبة العلم في بلدة كذا يجوز لأن الفقر غالب فيهم، فكان الاسم منبئا عن الحاجة ثم ذكر الضابط المار.قلت: ومقتضاه أنهم إذا كانوا لا يحصون يختص بفقرائهم، فعلى هذا وقف المصحف في المسجد والكتب في المدارس لا يحل لغير فقير وهو خلاف المتبادر من عبارة الخلاصة والقنية في المصحف. وقد يقال إن هذا مما يستوي في الانتفاع به الغني والفقير كما سيأتي من أن الوقف على ثلاثة أوجه: منها: ما يستوي فيه الفريقان كرباط وخان ومقابر وسقاية وعلله في الهداية بأن أهل العرف يريدون فيه التسوية بينهم لأن الحاجة داعية، وهنا كذلك فإن واقف الكتب يقصد نفع الفريقين ولأنه ليس كل غني يجد كل كتاب يريده خصوصا وقت الحاجة إليه. مطلب في نقل كتب الوقف من محلها...(قوله: ففي جواز النقل تردد) الذي تحصل من كلامه أنه إذا وقف كتبا وعين موضعها فإن وقفها على أهل ذلك الموضع، لم يجز نقلها منه لا لهم ولا لغيرهم، وظاهره أنه لا يحل لغيرهم الانتفاع بها وإن وقفها على طلبة العلم، فلكل طالب الانتفاع بها في محلها وأما نقلها منه، ففيه تردد ناشئ مما تقدمه عن الخلاصة من حكاية القولين، من أنه لو وقف المصحف على المسجد أي بلا تعيين أهله قيل يقرأ فيه أي يختص بأهله المترددين إليه، وقيل: لا يختص به أي فيجوز نقله إلى غيره، وقد علمت تقوية القول الأول بما مر عن القنية وبقي ما لو عمم الواقف بأن وقفه على طلبة العلم لكنه شرط أن لا يخرج من المسجد أو المدرسة كما هو العادة وقدمنا عند قوله ولا يرهن عن الأشباه: أنه لو شرط أن لا يخرج إلا برهن لا يبعد وجوب اتباع شرطه وحمل الرهن على المعنى اللغوي تبعا لما قاله السبكي ويؤيده ما قدمناه قبيل قوله والملك يزول عن الفتح من قوله: إن شرائط الواقف معتبرة إذا لم تخالف الشرع وهو مالك، فله أن يجعل ماله حيث شاء ما لم يكن معصية وله أن يخص صنفا من الفقراء، وكذا سيأتي في فروع الفصل الأول أن قولهم شرط الواقف كنص الشارع أي في المفهوم والدلالة، ووجوب العمل به قلت: لكن لا يخفى أن هذا إذا علم أن الواقف نفسه شرط ذلك حقيقة أما مجرد كتابة ذلك على ظهر الكتب كما هو العادة فلا يثبت به الشرط وقد أخبرني بعض قوام مدرسة إن واقفها كتب ذلك ليجعل حيلة لمنع إعارة من يخشى منه الضياع والله سبحانه أعلم. "(کتاب الوقف: مطلب في حكم الوقف على طلبة العلم:ج:4،ص:365-366، ط: سعید)بدائع الصنائع میں ہے:"وأما بيان ما يوجب تغير حالها فالذي يغير حال المستعار من الأمانة إلى الضمان، ما هو المغير حال الوديعة، وهو الإتلاف حقيقة أو معنى بالمنع بعد الطلب أو بعد انقضاء المدة، وبترك الحفظ، وبالخلاف، حتى لو حبس العارية بعد انقضاء المدة أو بعد الطلب قبل انقضاء المدة يضمن؛ لأنه واجب الرد في هاتين الحالتين، لقوله - عليه الصلاة والسلام -: «العارية مؤداة» وقوله - عليه الصلاة والسلام -: «على اليد ما أخذت حتى ترده» ولأن حكم العقد انتهى بانقضاء المدة أو الطلب، فصارت العين في يده كالمغصوب، والمغصوب مضمون الرد حال قيامه، ومضمون القيمة حال هلاكه."(کتاب العاریة، فصل بيان ما يوجب تغير حالها الخ: ج:6، ص: 218، ط: دار الکتب العلمیة)فقط والله أعلم

Reference: Hadith 37, 40 Hadith Shah Waliullah: حوالہ

عنوان: عاریت کی چیز بیچ دی تو کیا حکم ہے؟
سوال: ہمارے پاس ایک پیتل کی دیگ تھی جو ہم سے مہمانوں کے دعوت پکانے کے لیے کچھ لوگ لے گئے  اور  انہوں  نے  دعوت  کے بعد  اس  دیگ کو  بیچ  دیا اور  خود  لاعلمی  کا اظہار کرتے رہے کچھ دنوں کے بعد ہمیں اس دیگ کے بارے میں خبر ملی کہ فلاں دکان والے کے ہاں ہے جب وہاں گئے تو اس دکاندار نے کہا کے میرے پاس تو بہت سی دیگیں آتی رہتی ہیں آپ کی دیگ کی کوئی علامت ہے تو بتائیں جب علامت بتائی تو کہنے لگا کہ یہ دیگ تو ہم نے آگے فیکٹری میں پہنچادی ہے اب تک گل چکی ہوگی اب ہم کس سے دیگ کا مطالبہ کریں دکاندار سے یا  جو ہم سے لے گئے تھے  ان سے؟
جواب: جو لوگ آپ سے دیگ استعمال کے لیے لے کر گئے تھے،اُن کا آپ سے دیگ عاریت پر لے کر آگے فروخت کرنا شرعا جائز نہیں تھا،اس پر وہ لوگ گناہ گار ہیں،اب جب کہ دیگ کا کوئی وجود ہی نہیں رہا تو  ان لوگوں  پر (جو لوگ آپ سے دعوت کے لیے دیگ لے کر گئے تھے ) آپ کی دیگ کی قیمت ادا کرنا شرعا لازم ہے۔النہایۃ فی شرح الہدایۃ میں ہے:"(أو باعه وسلمه) وإنما ذكر التسليم لأن التعدي لا يتحقق بمجرد البيع، بل بالتسليم بعده (كما لو ‌باع ‌المودع الوديعة- وسلمها فإنه يكون ضامنا-."(کتاب الغصب،ج21،ص170،ط؛مرکز الدراسات الاسلامیہ)المبسوط للسرخسی میں ہے:"وإن باع الغاصب الولد وسلمه أو أتلفه فهو ضامن لقيمته لوجود التعدي منه على الأمانة كما لو ‌باع ‌المودع الوديعة."(کتاب الغصب،ج11،ص55،ط؛دار المعرفۃ)درر الحکام فی شرح مجلۃ الاحکام میں ہے:"فلو حصل من المستعير تعد أو تقصير بحق العارية ثم هلكت أو نقصت قيمتها فبأي سبب كان الهلاك أو النقص أي سواء كان بتعد وتقصير أم بسبب آخر أم ماتت الدابة حتف أنفها يلزم المستعير الضمان؛ لأن المستعير لما أصبح في حكم الغاصب فقد تحولت يد أمانته إلى يد ضمان. أي أنه يلزم ضمان مثل العارية إذا كانت من المثليات وقيمتها تامة إذا كانت من القيميات وقيمة النقصان فقط في حال النقصان."(الباب الثالث فی العاریۃ،ج2،ص350،ط؛دار الجیل)فقط واللہ اعلم

عنوان: بہن کا انتقال ہوگیا اور زیور دوسری بہن کے پاس تھا
سوال: عام طور پر ہمارے معاشرے میں ہوتا ہے کہ بہنیں آپس میں ایک دوسرے کے زیور اور کپڑے وغیرہ استعمال کے لیے لیتی ہیں اور بعد میں واپس بھی کردیتی ہیں۔ میری اہلیہ کی دو بہنیں ہیں اور وہ بھی ایسا ہی کیا کرتی تھیں، لیکن اسی دوران اچانک میری اہلیہ کا انتقال ہو گیا، انتقال کے وقت اس کا تذکرہ نہ کیا گیالیکن ترکہ میں ایک سونے کا سیٹ کم تھا، جو غالب گمان کے مطابق دونوں بہنوں میں سے کسی ایک کے پاس ہے، اور اس کے علاوہ ایک موٹی چین بھی غائب ہے  لیکن اس کے بارے میں وثوق سے کچھ نہیں کہہ سکتا کہ وہ کہاں ہے۔  میری بیٹی اس وقت گیارہ یا بارہ سال کی تھی اور اسے اس وقت اتنا شعور نہ تھا۔ظاہر ہے کہ زیور دونوں بہنوں میں سے کسی ایک کے پاس تو ہے اور ایسا ممکن بھی نہیں کہ ان آٹھ سالوں میں ان کو یاد نہ آیا ہو یا انہوں نے اپنے گھر  چیک نہ کیے ہوں، ایسی صورت میں جان بوجھ کر کسی بغیر ماں کی بچی کا مال رکھ  لینا یا کھا جانا، اس بارے میں کیا شرعی حکم ہے، براۓ مہربانی آگاہ کریں۔
جواب: واضح رہے کہ بہن، بھائیوں کا آپس میں اس طرح ایک دوسرے کا سامان لے لینا اور ایک دوسرے کے کپڑے پہننا وغیرہ عاریت کے حکم میں ہوتا ہے، اور عاریت دینے والے کی وفات کی صورت میں اس کے ورثاء تک اس کی چیز پہنچانا ضروری ہے، اگر عاریت لینے والے اس عاریت کو واپس نہ کریں یا واپس کرنے سے انکار کردیں تو وہ غاصب شمار ہوں گے۔صورتِ مسئولہ میں سائل بدگمانی کرنے کے بجاۓبہنوں سے گم شدہ زیورات کا ذکر کرے ممکن ہے کہ سائل کی مرحومہ اہلیہ کی بہنیں زیورات واپس کردیں، اگر وہ اپنے پاس زیورات کے ہونے کا انکار کردیں تو سائل کے پاس اگر اس بات کے گواہ ہوں تو پیش کرے، گواہ نہ ہونے کی صورت میں قسم کے ساتھ بہنوں کی بات کا اعتبار ہوگا، اور وہ زیورات کی ضامن نہ ہوں گی اور  بدگمانی کرنا بھی جائز نہیں ہوگا اور اگر وہ زیورات لینے کا اقرار تو کریں مگر ان کو خرچ کردیا ہو یا واپس دینے سے انکار کردیں تو اس صورت میں وہ غاصب شمار ہوں گی اور زیورات کا ضمان ان پر لازم ہو گا، اور نہ دینے پر گناہ گار ہوں گی۔فتاویٰ عالمگیریہ میں ہے:"والعارية أمانة إن هلكت من غير تعد لم يضمنها."(كتاب العارية، الباب الأول في تفسير العارية وركنها وشرائطها وأنواعها وحكمها، ج: 4، ص: 363، ط: دار الفكر بيروت)وفيه أيضا:"وإذا طلب المعير العارية فمنعها المستعير عنه فهو ضامن."(كتاب العارية، باب الثامن في الاختلاف الواقع في هذا الباب والشهادة فيه، ج: 4، ص: 371، ط: دار الفكر بيروت)وفيه أيضا:"مات المعير أو المستعير ترد العارية، كذا في محيط السرخسي."(كتاب العارية، باب التاسع في المتفرقات، ج: 4، ص: 373، ط: دار الفكر بيروت)رد المحتار میں ہے:"(ولو منعه الوديعة ظلما بعد طلبه) لرد وديعته... (قادرا على تسليمها ضمن، وإلا) بأن كان عاجزا أو خاف على نفسه أو ماله... (لا) يضمن."(کتاب الإیداع، ج: 5، ص: 665،ط: دار الفکر بیروت) وفيه أيضا:"وحكمه الإثم لمن علم أنه مال الغير ورد العين قائمة والغرم هالكة."(کتاب الغصب، ج:6، ص: 179، ط: دار الفکر بیروت)فقط والله أعلم

عنوان: دوسرے کی شخص کی ملکیتی میں لگائے ہوئے درختوں کی ملکیت
سوال: دو شخصوں کی زمین آپس میں  ملی ہوئی تھی، اب تک حد بندی نہیں ہوئی تھی کہ ان میں ایک نے زمین میں درخت لگایا، دوسرےنے منع کیا  کہ بھائی اب تک  حد بندی نہیں ہوئی ہے، حد بندی کے بعد معلوم ہوا کہ  درخت لگانے والے نے دوسرے کی زمین میں  لگائے ہیں،  تیس سال تک وہ آدمی اس میں تصرّف کرتا رہا، اب اصل مالکِ زمین  نے درخت ہٹانے کا مطالبہ کیا تو وہ کہتا ہے کہ میں نے  تیس  سال تک اس میں تصرّف  کیا ہے ، کیا  اس تصرّف سے اس  کی ملکیت ثابت ہوگی؟
جواب: صورتِ مسئولہ میں دو شخصوں کی باہم ملی ہوئی زمین میں  کسی ایک شخص نے   اپنے لیے درخت لگائے اور زمین کی حد بندی کے بعد معلوم ہوا کہ یہ درخت دوسرے شخص کی زمین پر ہیں، تو اس صورت میں یہ درخت ،درخت لگانے والے  ہی کی ملکیت شمار ہوں گے، اور زمین کی ملکیت ، زمین کے مالک کی  ہوگی،  اب زمین کا  مالک، درخت کے مالک سے  کہہ سکتا ہے کہ  آپ اپنے درختوں کو اُکھاڑ  کر لے جاؤ، اگر زمین کو اس سے نقصان پہنچتا ہو تو زمین کا مالک ، درخت کے مالک کو  اُکھڑے ہوئے درختوں کی قیمت دے کر خود درخت اس سے لے لے ، یا درخت لگانے والا ، زمین کے مالک کو ان درختوں کی قیمت دینے پر راضی کرکے درخت اس کو دے دے، بہتر یہی ہے کہ باہمی رضامندی ومفاہمت سے درختوں کی مناسب قیمت طے کرکے درختوں کے مالک سے اس کو خرید لینا چاہیے۔فتاوی شامی میں ہے:"(بنى أحدهما) أي أحد الشريكين (بغير إذن الآخر) في عقار مشترك بينهما (فطلب شريكه رفع بنائه قسم) العقار (فإن وقع) البناء (في نصيب الباني فبها) ونعمت (وإلا هدم) البناء، وحكم الغرس كذلك، بزازية.(قوله: بغير إذن الآخر) وكذا لو بإذنه لنفسه لأنه مستعير لحصة الآخر، وللمعير الرجوع متى شاء. أما لو بإذنه للشركة يرجع بحصته عليه بلا شبهة رملي على الأشباه (قوله: وإلا هدم البناء) أو أرضاه بدفع قيمته ط عن الهندية.أقول: وفي فتاوى قارئ الهداية: وإن وقع البناء في نصيب الشريك قلع وضمن ما نقصت الأرض بذلك اهـ وقد تقدم في كتاب الغصب متنا أن من بنى أو غرس في أرض غيره أمر بالقلع وللمالك أن يضمن له قيمة بناء أو غرس أمر بقلعه إن نقصت الأرض به، والظاهر جريان التفصيل هنا كذلك، تأمل". (6/ 268، كتاب القسمة، ط: سعيد)فقط واللہ اعلم

عنوان: عاریت کے طور مکان میں کسی کو تعمیر کی اجازت دینا اور پھرمکان واپس لینے  کا حکم
سوال: میرےبھائی امریکا کے شہری ہیں ،انہوں نے 1994ء میں ایک گھر کراچی میں خریدا اور اس کو میرے اور چھوٹے بھائی کے نام کردیا،اس کےبعد میں نے ان کی اجازت سے دوسرا فلور تعمیر کروایا اور چوبیس سال سے وہاں اپنی فیملی کےساتھ رہ رہا ہوں،اب انہوں نے کچھ عرصہ پہلے گھر اپنے نام ٹرانسفر کروالیا ہے اور ابھی مجھے اس گھر کو خالی کرنے کا کہہ رہے ہیں،میرا گمان ہے کہ وہ اس کو کرایہ پر دینا چاہ رہے  ہوں گے ،جو فلور میں نے تعمیر کیا ہے ،وہ بھی انہی کے نام ہے۔شرعی طور پر راہ نمائی فرمائیں کہ اس کا کیا حکم ہے۔وضاحت:جب گھر ہمارے نام پر تھا،ہم یہی سمجھتے تھے کہ گھر ان کا ہے،صرف ہمارے نام پر ہے۔
جواب: صورتِ مسؤلہ میں جب گھر سائل کے بھائی کا ہے جو امریکا میں رہائش پذیر ہے، اور سائل نے مذکورہ گھر میں بھائی کی اجازت سے اپنے لیے دوسرا فلور تعمیر کرایا تھاتو اس کی حیثیت عاریت کی تھی ،اور عاریت کا حکم یہ ہے کہ عاریت پر دینے والا جب اپنی چیز واپس لینا چاہے تو واپس لے سکتاہے؛لہٰذا   سائل کے بھائی کو یہ حق حاصل ہےکہ وہ سائل کو  تعمیرات ہٹانے کا کہے،لیکن اس میں کسی کا کوئی فائدہ نہیں ،اس لیے مصالحت کی کوئی صورت اختیار کی جائے،مثال کے طورپرسائل اپنے بھائی سے مکمل مکا ن خرید لے یا سائل کا بھائی سائل سے دوسرا فلور خرید لے۔فتاوی تنقیح الحامدیۃ میں ہے:"(سئل) في رجل بنى بماله لنفسه قصرا في دار أبيه بإذنه ثم مات أبوه عنه وعن ورثة غيره فهل يكون القصر لبانيه ويكون كالمستعير؟(الجواب) : نعم كما صرح بذلك في حاشية الأشباه من الوقف عند قوله كل من بنى في أرض غيره بأمره فهو لمالكها إلخ۔"(كتاب العارية،2/ 81،ط:دار المعرفة)وفي الدر المختار و حاشية ابن عابدين :"(ولو أعار أرضا للبناء والغرس صح) للعلم بالمنفعة (وله أن يرجع متى شاء) لما تقرر أنها غير لازمة (ويكلفه قلعهما إلا إذا كان فيه مضرة بالأرض فيتركان بالقيمة مقلوعين) لئلا تتلف أرضه."(كتاب العارية،5/ 681،ط:سعيد)بدائع الصنائع میں ہے:"وأما صفة الحكم فهي أن الملك الثابت للمستعير ملك غير لازم؛ لأنه ملك لا يقابله عوض، فلا يكون لازما كالملك الثابت بالهبة، فكان للمعير أن يرجع في العارية سواء أطلق العارية أو وقت لها وقتا، وعلى هذا إذا استعار من آخر أرضا ليبني عليها أو ليغرس فيها، ثم بدا للمالك أن يخرجه فله ذلك سواء كانت العارية مطلقة أو موقتة، لما قلنا غير أنها إن كانت مطلقة له أن يجبر المستعير على قلع الغرس ونقض البناء؛ لأن في الترك ضررا بالمعير؛ لأنه لا نهاية له، وإذا قلع ونقض لا يضمن المعير شيئا من قيمة الغرس والبناء؛ لأنه لو وجب عليه الضمان لوجب بسبب الغرور، ولا غرور من جهته، حيث أطلق العقدولم يوقت فيه وقتا فأخرجه قبل الوقت، بل هو الذي غرر نفسه حيث حمل المطلق على الأبد."(كتاب العارية،فصل في صفة الحكم في الإعارة،6/ 216، ط:دار الكتب العلمية)فقط واللہ اعلم

عنوان: صاحب حق کا معلوم نہ ہونے کی صورت میں حق کی ادائیگی کا حکم
سوال: مجھے ایک ہندو کاروباری ساتھی نے  ایک کام کے لیے 40 ہزارروپے دیے تھے، لیکن وہ کام  نہیں ہوا،  تو میں نے  وہ  مکمل رقم واپس کرنی چاہی، جس میں سے 25000 روپے ادا کردیے ، اور بقیہ 15000 ہزار روپے جب میرے پاس آئے تو وہ ساتھی معلوم نہیں کہاں چلا گیا، جہاں وہ کام کرتا ہے ، وہاں بھی کسی کومعلوم نہیں، نہ ہی اس کا فون لگ رہا ہے، اب سوال یہ ہےکہ اس کی بقیہ رقم کا کیا کروں؟
جواب: صورت مسئولہ میں سائل کو  اگرصاحبِ حق   (ہندوساتھی) کا کوئی پتہ معلوم نہیں ہے اور  ہر ممکن کوشش کے بعد بھی اس سے کوئی رابطہ نہیں ہوسکا اور نہ ہی ان کے ورثاء معلوم ہیں ، تو ایسی صورت میں  سائل بقیہ 15000 روپے محفوظ رکھیں اور صاحب ِ حق کو تلاش کرے،لہذا جب بھی صاحب ِ حق یا اس کا کوئی وارث آئے تو وہ رقم ادا کر دےاور آخر تک نہ آئے تو صاحب ِ حق یا اس کے ورثاء کو رقم ادا کرنے کی وصیت کر دے۔فتاوی شامی میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه".(مطْلب فيمن ورث مالا حراما،ج:5، ص:99، ط: سعید)  فقط واللہ اعلم

عنوان: اسٹیشنری کے نام پر طلبہ کے والدین سے وصول کردہ متعین رقم کا حکم
سوال: ہمارا ایک اسکول ہے، جس میں بچے پڑھتے ہیں، ان بچوں سے اسٹیشنری کے سامان کے بدلے سالانہ 1500 روپے لیتے ہیں، اور پورے سال ان کی اسٹیشنری کی ضرورت ہم پوری کرتے ہیں۔مذکورہ 1500 روپے کبھی والدین خود اسکول میں جمع کراتے ہیں،  اور کبھی اپنے بچوں کے واسطہ سے اسکول بھیجتے ہیں۔دریافت طلب امر یہ ہے کہ مذکورہ رقم کیا ہم اپنے ذاتی استعمال میں لا سکتے ہیں یا نہیں؟یا اسکول کے دیگر مصارف میں اسے استعمال کرسکتے ہیں یا نہیں؟نیز  اسٹیشنری کا وہ سامان جو بچوں کی ضرورت کے لئے لایا جاتا ہے، وہ  اسکول  میں  پڑا رہتا ہے،  کیا یہ سامان ہم استعمال کرسکتے ہیں؟
جواب: صورت مسئولہ میں طلبہ کی اسٹیشنری کے نام پر جو رقم اسکول انتظامیہ والدین سے وصول کرتی ہے، وہ رقم اسکول انتظامیہ کے پاس امانت ہوتی ہے، جس سے بقدر ضرورت  ہر طالب علم کو اسٹیشنری فراہم کرنا لازم ہوتا ہے۔ مذکورہ رقم چونکہ  اسکول انتظامیہ کی ملکیت نہیں ہوتی، لہذا اسے اپنی یا اسکول کی ضروریات میں صرف کرنا جائز نہیں، نیز مذکورہ رقم سے خریدی گئی اسٹیشنری اپنے استعمال میں لانا بھی جائز نہیں، پس سال کے اختتام پر مذکورہ مد میں وصول کی گئی رقم  میں سے جتنی رقم بچ جائے، یا جتنی اسٹیشنری بچ جائے، وہ ہر طالب علم  یا اس کے والدین کو واپس کرنا شرعا لازم ہوگا۔فتاوی ہندیہ میں ہے:"وأما حكمها فوجوب الحفظ على المودع وصيرورة المال أمانة في يده ووجوب أدائه عند طلب مالكه ، كذا في الشمني. الوديعة لا تودع ولا تعار ولا تؤاجر ولا ترهن ، وإن فعل شيئا منها ضمن ، كذا في البحر الرائق."(كتاب الوديعة، الباب الأول في تفسير الإيداع الوديعة وركنها وشرائطها وحكمها، ٤ / ٣٨٨، ط: دار الفكر ) فقط واللہ اعلم

عنوان: والد کی مرضی کے بغیر ان کے مکان میں سے زائد حصہ کا مطالبہ کرنا
سوال: ہم 5  بھائی اور  1 بہن  ہیں، ہمارے بڑے بھائی کے پاس ایک  کمرہ ہے، اس کے 2 بچے ہیں، اور باقی بھائیوں کے پاس بھی ایک ایک کمرہ ہے، گھر  والد صاحب کے پیسوں کا ہے، بڑا بھائی تقاضا کر رہا ہے کہ اسے دو کمرے چاہییں، تاہم والدین منع کر رہے ہیں کہ جب سب بھائیوں کے پاس ایک ایک کمرہ دیا ہے تو تمہیں بھی ایک ہی کمرہ ملے گا، سوال یہ ہے کہ کیا والد صاحب کو منع کرنے یا نہ کرنے کا حق حاصل ہے ، یعنی ان کی مرضی ہے کہ دیں یا نہ دیں؟
جواب:
صورتِ مسئولہ میں مذکورہ گھر چوں کہ والد  کی ملکیت ہے، لہذا جب تک وہ حیات  ہیں، اپنے گھر میں تصرف کا پورا حق رکھتے ہیں، اولاد میں سے کسی کو ان کی مرضی کے خلاف کچھ بھی  لینے کا شرعًا حق نہیں، اور نہ ہی  کوئی بیٹا والد کو مجبور کرنے کا حق رکھتا ہے۔غاية المقصد فى زوائد المسند لنور الدين الهيثميمیں ہے:2081 - حَدَّثَنَا أَبُو سَعِيدٍ، مَوْلَى بَنِى هَاشِمٍ، حَدَّثَنَا سُلَيْمَانُ بْنُ بِلاَلٍ، عَنْ سُهَيْلِ بْنِ أَبِى صَالِحٍ، عَنْ عَبْدِ الرَّحْمَنِ بْنِ سَعِيدٍ، عَنْ أَبِى حُمَيْدٍ السَّاعِدِىِّ، أَنَّ رَسُولَ اللَّهِ صلى الله عليه وسلم قَالَ: "لاَ يَحِلُّ لمُسْلِمِ، أَنْ يَأْخُذَ مَالَ أَخِيهِ بِغَيْرِ حَقِّهِ، وَذَلِكَ لِمَا حَرَّمَ اللَّهُ مَالَ الْمُسْلِمِ عَلَى الْمُسْلِمِ.( كتاب الغصب، باب الغصب وحرمة مال المسلم، 2 / 203، ط: دار الكتب العلمية، بيروت - لبنان)درر الحكام في شرح مجلة الأحكاممیں ہے:"كل يتصرف في ملكه المستقل كيفما شاء أي أنه يتصرف كما يريد باختياره أي لا يجوز منعه من التصرف من قبل أي أحد هذا إذا لم يكن في ذلك ضرر فاحش."(الكتاب العاشر الشركات،  الباب الثالث في بيان المسائل المتعلقة بالحيطان والجيران، الفصل الأول في بيان بعض القواعد المتعلقة بأحكام الأملاك،٣ / ٢٠١،  المادة: ١١٩٢،  ط: دار الجيل) فقط واللہ اعلم

Reference: Sahih Muslim 1545 In-book reference : Book 21, Hadith 132 USC-MSA web (English) reference : Book 10, Hadith 3731 (deprecated numbering scheme): حوالہ

عنوان: بغیر پوچھے عاریت کی چیز آگے دینا
سوال: ایک شخص تبلیغ کے  لیے چلہ لگانے جارہا تھا، اس نے مجھ سے سلیپنگ بیگ مانگا کہ میں چلہ مکمل کرکے واپس کردوں گا، لیکن  وہ چلہ پورا کرکے واپس آیا  اور سلپنگ بیگ واپس نہیں دیا۔جب میں نے اس سے کہا: میرا سلپنگ بیگ مجھے واپس دو۔ تو اس نے جواب دیا کہ میرے پاس پڑا ہے۔  مجھے ٹائم ملے گا،  میں و اپس  کردوں گا،  لیکن آج 15 دن ہوگئے اس نے میرا سلپنگ بیگ مجھے واپس نہیں کیا۔ اور وہ کل شام کو ایرانی بلوچستان  چلا گیا۔ایسے شخص کے بارے میں شریعت کیا کہتی  ہے؟  برائے مہربانی مجھے مسئلہ بتائیں؛ تاکہ میں شریعت کے مطابق اس سے معاملہ کروں!  وہ  سلپنگ بیگ میرا اپنا نہیں تھا،  میں نے کسی سے کراچی اجتماع میں 3  دن  گزارنے کے  لیے لیا تھا!
جواب: صورتِ  مسئولہ میں جب  مذکورہ سلیپنگ بیگ آپ کا نہیں تھا، بلکہ آپ نے صرف تین دن گزارنے کے لیے کسی سے عاریتًا لیا تھا تو   اوّلًا آپ کے لیے مالک کی اجازت کے بغیر آگے کسی کو  دینا ہی درست نہیں تھا، خصوصًا اگر آپ کو اندازہ تھاکہ اس کا مالک آگے دینے پر دل سے راضی نہیں ہوگاتو آپ کے لیے دوسرے شخص کو دینا جائز ہی نہیں تھا،نیز  جب   مذکورہ شخص  نے آپ سے کچھ   وقت کے  لیے  عاریت پر یہ سلیپنگ بیگ لیا تھا تو  اس کا وقت پر واپس کرنا اس کی ذمہ داری تھی ،  وقت گزرنے کے باوجود اس کا ٹال مٹول کرنا  شرعًا درست نہیں ہے؛ لہذا  آپ دونوں ہی کا قصور  ہے ۔آپ دونوں کو ہی استغفار کرنا چاہیے اور اس شخص پر لازم ہے کہ وہ سلیپنگ بیگ آپ کو فورًا   واپس کرے اور آپ پر یہ لازم ہے کہ جلد از جلد  اس سلیپنگ  بیک  کے حقیقی مالک تک  اسے پہنچائیں، یا جب تک وہ سلیپنگ بیگ نہیں لوٹاتا آپ مالک کو حقیقتِ حال بتاکر معافی تلافی کرلیں، یا مالک کی اجازت سے اس شخص کے پاس رہنے دیں؛ تاکہ آپ بری الذمہ ہوجائیں۔نوٹ: دین کے تمام شعبوں سے وابستہ افراد سے درد مندانہ التجا ہے کہ  بطورِ خاص معاملات  میں اسلامی اَحکام اور صفائی کا خوب اہتمام کریں، خصوصًا وہ لوگ جو براہِ راست دعوت و اشاعتِ دین سے وابستہ ہیں، انہیں تو کسی صورت  معاملات میں متساہل نہیں ہونا چاہیے؛ لیکن یہ ہمارا المیہ ہے کہ اچھے خاصے دین دار حضرات جو نماز، روزے اور تسبیحات  و نفلی اعمال وغیرہ کا تو بہت اہتمام کرتے ہیں، لیکن معاملات میں اتنے غافل واقع ہوتے ہیں کہ حرام کی حدود میں جاپڑتے ہیں، امام محمد رحمہ اللہ سے کسی نے پوچھا کہ آپ نے ہر طرح کے مسائل پر کتاب لکھی ہے، لیکن تصوف و تزکیہ پر کوئی کتاب نہیں لکھی، تو فرمایا: میں نے تصوف پر بھی کتاب لکھی ہے، پوچھنے پر بتایا کہ "كتاب البیوع" تصوف پر ہی ہے، یعنی جس  کتاب میں خرید و فروخت اور کسبِ حلال کے اَحکام ہیں، وہی  تصوف و تزکیہ  کی کتاب ہے، درحقیقت انسان کے اسلام کی آزمائش حلال و حرام میں  ہی ہوتی ہے۔نیز دین کی دعوت و اشاعت سے وابستہ افراد کو اپنی معاشرت اور اَخلاق، اسلامی معاشرت اور اسلامی اَخلاق کے مطابق ڈھالنے چاہییں، دعوت کی محنت سے وابستہ   حضرات ہی اگر وعدے  کے کچے  اور معاملات میں غافل ثابت  ہوں تو اس سے دعوتِ دین کے کام سے برکت بھی اٹھے گی اور دوسروں پر ان کی دعوت و محنت کا اثر بھی نہیں ہوگا، بلکہ مخالفین کے لیے اعتراض کا موقع فراہم کرنے کا سبب ہوں گے، اور سب سے بڑھ کر خود کو کامیاب اور نیک سمجھتے رہیں گے، جب کہ گناہوں  کا شکار ہوتے رہیں گے۔ الدر المختار وحاشية ابن عابدين (رد المحتار) (5/ 680):"(وله أن يعير ما اختلف استعماله أولا إن لم يعين) المعير (منتفعًا و) يعير (ما لايختلف إن عين) و إن اختلف لا للتفاوت و عزاه في زواهر الجواهر للاختيار."فقط واللہ اعلم

عنوان: کسی شخص کے پاس  سونا رکھوایا اور وہ سونا گم ہوگیا
سوال: میرے دوست سے  میرا کچھ سونا (آٹھ ماشے)گم ہو گیا ہے، جس وقت سونا گم ہوا ،اس وقت اس کی مالیت چوالیس ہزار روپے تھی، دوست نے واپسی کے  لیے وقت مانگا ،تو اس دوران سونے کی قیمت بڑھ گئی اور اب اسے وہی آٹھ  ماشے تقریبًا پچھتر ہزار میں مل رہے ہیں، آپ سے پوچھنا یہ ہے کہ آیا گم شدہ سونے کے بدلے اتنا سونا ہی واپس لوں؟ یا گم ہونے کے وقت جو مالیت سونے کی تھی وہ مالیت واپس لوں؟  کیوں کہ میں نے کہیں پڑھا تھا کہ گم ہونے کے بعد سونے کی قیمت بڑھے اور اگر آپ وصول کریں تو وہ آپ کے  لیے شرعًا ٹھیک نہیں !
جواب: آپ نے اپنے دوست کو  جو سونا دیا تھا وہ کس حیثیت سے دیا تھا ؟ آیا بطور  امانت یا عاریت کے دیا تھا یا بطور قرض کے دیا تھا ؟اگر آپ نے اپنے دوست کو سونا امانت کے طور پر دیا تھا تو اس صورت میں اگر یہ سونا آپ کے دوست کی  کوتاہی کے نتیجہ میں گم  ہوا ہے تو آپ اس کا ضمان وصول کرسکتے ہیں،ضمان یہ ہے کہ جتنا سونا آپ نے دیا تھا اتنا ہی سونا ،اسی معیار کا واپس کرے یا  باہمی رضامندی سے اس کی جو قیمت ہے وہ ادا کرے ، لیکن  اگرآپ کے دوست نے پوری ذمہ داری نبہانے کی کوشش کی تھی اور کسی قسم کی کوتاہی نہیں کی تھی، اس کے باوجود  سونا گم ہو گیا توآپ کا دوست  ضامن نہیں ہوگا، اور اس صورت میں آپ کو اس کے تاوان کے مطالبے کا حق نہیں ہوگا، ہاں اگر وہ بطیبِ خاطر خود دے دے تو آپ لے سکتے ہیں۔   اور اگر آپ نے سونا بطور قرض کے دیا تھا  تو اس کاحکم یہ ہےکہ  جتنے کیرٹ کا سونا اور جتنا وزن قرض میں دیا ہو، واپسی کے وقت اتنا ہی وزن اور اتنے ہی کیرٹ کا سونا واپس کرنا ضروری ہوگا، واپس لیتے وقت کمی یا بیشی کرنا جائز نہیں ہے۔ البتہ اگر  واپسی میں سونا نہیں دیا جارہا، بلکہ سونا کے علاوہ کوئی اور چیز دی جارہی ہے  تو واپسی کے دن اتنے ہی وزن کے اسی معیار کے سونے کی بازاری قیمت کے مطابق باہمی رضامندی سے کسی اور جنس سے قرض ادا کیا جائے گا ۔اور اگر آپ نے یہ سونا بطور عاریت کے دیا تھا اور عاریت پر دینے سے مقصود  یہ تھا کہ اس کوخرچ کرکے اپنی ضروریات کو پورا کرے ،تو اس کی حیثیت قرض کی ہوگی اور اس پر قرض والے احکام جاری ہوں گے ،اور اگر عاریت پر دینے سے مقصود اس کا ایسا استعمال تھا جس میں اس کا عین ختم نہ ہو ،عین باقی رہتے ہوئے اس سے کوئی نفع حاصل کیا جائے ،مثلاً اس کو پہنا جائے یا دکان میں زینت وغیرہ کے لیے رکھاجائے ،اس صورت میں اس کی حیثیت عاریت اور امانت کی ہوگی ،اور  مذکورہ مسئلہ میں اس پر امانت والے احکام جاری ہوں گے ۔ شرح مجلۃ الأحکام میں ہے:"الوديعة أمانة في يد المودَع، فإذا هلكت بلا تعد منه و بدون صنعه و تقصيره في الحفظ لا يضمن، ولكن إذا كان الإيداع بأجرة فهلكت أو ضاعت بسبب يمكن التحرز عنه لزم المستودع ضمانها". ( أحكام الوديعة، رقم المادة: ٧٧٧)فتاوی شامی میں ہے:"فيصح استقراض الدراهم والدنانير، وكذا كل ما يكال أو يوزن أو يعد متقارباً". (رد المحتار علی الدرالمختار، ج:5، ص:161، ط:ایچ ایم سعید) فتاوی شامی میں ہے:"(وما غلب فضته وذهبه فضة وذهب)  ... و) كذا (لايصح الاستقراض بها إلا وزناً) كما مر في بابه". (رد المحتار علی الدرالمختار، ج:5، ص:265، ط:ایچ ایم سعید)فتاوی ہندیہ میں ہے :  قال الحاكم الشهيد في الكافي: وعارية الدراهم والدنانير والفلوس قرض، وكذلك كل ما يكال أو يوزن أو يعد عدا مثل الجوز والبيض، وكذلك الأقطان والصوف والإبريسم والمسك والكافور وسائر متاع المعطر والصيادلة التي لا تقع الإجارة على منافعها قرض، وهذا إذا أطلق العارية، فأما إذا بين الجهة كما إذا استعار الدراهم أو الدنانير ليعاير بها ميزانا أو يزين بها دكانا أو يتجمل بها أو غير ذلك مما لا ينقلب به عينها لا يكون قرضا بل يكون عارية تملك بها المنفعة المسماة دون غيرها ولا يجوز له الانتفاع بها على وجه آخر غير ما سماه، كذا في غاية البيان.إذا استعار آنية يتجمل بها أو سيفا محلى أو سكينا محلى أو منطقة مفضضة أو خاتما لم يكن شيء من هذا قرضا، هكذا في الكافي.(4/ 363ط:دار الفكر)فقط والله اعلم

عنوان: طالب علم سے ضبط کردہ اشیاء کے استعمال کا حکم
سوال: استاذ جب طالب علم سے کوئی غیر ماذون چیز لے لے تو اب اس کو اپنے استعمال میں لا سکتا ہے کہ نہیں؟
جواب: طالب علم سے  ضبط كرده اشياء (جيسے موبائل، ميموری كارڈ وغيره) استاذ كے پاس امانت هيں، طالب علم كي دلی رضامندی كے بغير ان كا استعمال درست نهيں هے، اگراستاذ نے  طالب علم كي اجازت كے بغير استعمال كيا اور وه چيز ضائع هوگئي تو استاذ اس كا ضامن هوگا۔ ایسی ضبط کردہ اشیاء طالب علم کی واپسی کے وقت اسے لوٹادینی چاہییں۔الموسوعة الفقيه(55/43):"أَمَّا إِذَا اسْتَعْمَل الْوَدِيعُ الْوَدِيعَةَ بِغَيْرِ إِذْنِ رَبِّهَا، فَقَدِ اتَّفَقَ الْفُقَهَاءُ عَلَى أَنَّ فِعْلَهُ هَذَا تَعَدٍّ يَسْتَوْجِبُ ضَمَانَهُ." فقط واللہ اعلم