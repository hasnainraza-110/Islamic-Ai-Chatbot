عنوان: کمپنی کے ملازم کا کمپنی کے لئے چیز خریدنے میں کمیشن لینا
سوال: میں ایک کمپنی میں جاب کرتا ہوں، جومیری ذمہ داری ہے وہ میں مکمل کرتا ہوں، اور کمپنی والے کبھی مجھ سے کہتے ہیں کہ یہ چیز ہمارے لیے لےآؤ، حالانکہ یہ چیز لانا میری ذمہ داری نہیں ہے ۔اب سوال یہ ہے کہ کیا میں کسی اور سے یہ کام کروا کر اس کے ساتھ منافع میں شریک ہو سکتا ہوں؟ کیا  یہ چیز میں کسی دکاندار سے لوں اور دکان دار کے ساتھ اس کے منافع میں شریک ہو سکتاہوں؟یا منافع میں شریک نہ ہو کر اس دکان دار سےخریداری کا کمیشن لے سکتا ہوں؟اگر یہ سب ناجائز ہے توکیا اس کا کوئی جائز طریقہ ہو سکتاہے؟
جواب: واضح رہے کہ اگر کوئی شخص کسی کو   کسی چیز کے فروخت کرنے  یا خریدنے کا وکیل بنائے تو   اگر وکیل نے پہلے سے اس چیز کو فروخت کرنے کی اجرت مقرر نہ کی ہو اور نہ ہی وہ وکیل اجرت لے کر کام کرنے میں معروف ہو ( یعنی مؤکل کو یہ معلوم نہ  ہو کہ یہ اجرت لے کر فروخت کرتا ہے) تو ایسی صورت میں  وکیل کا مؤکل کو بتائے بغیر اپنا کمیشن لینا جائز نہیں ہوگا۔لہذا صورت ِ مسئولہ میں  اگر مارکیٹ سے کسی چیز کا خرید کر لانا سائل کی ذمہ داری میں شامل نہیں، لیکن سائل نے کمپنی سے کسی قسم کے کمیشن کی بات نہیں ، نہ کمیشن متعین کیا ہے نہ ہی سائل اس طرح کے کاموں میں اجرت لے کر کام کرنے میں معروف ہے ، تو سائل کی حیثیت وکیل کی ہے ، اور اس طرح خفیہ کمیشن یا دکاندار کے ساتھ مل کر اپنے لیے نفع رکھنا جائز نہیں ہے ۔ البتہ اگر سائل کمپنی کو بتادے کہ وہ اپنی ذمہ داری کے علاوہ مارکیٹ سے اشیاء خرید کر لانے کی صورت میں اتنی اجرت لے گا، یا اتنا کمیشن لے گا تو اس صورت میں مقرر کردہ اجرت یا کمیشن کا لینا جائز ہوگا۔شرح المجلۃ میں ہے: "(المال الذي قبضه الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."(كتاب الوكالة،الباب الثالث في بيان احكام الوكالة ، المادة 1463، ج:3، ص:561، ط:دارالجيل)درر الحکام فی شرح مجلۃ الاحکام میں ہے:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعاً. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ...لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة ."(الکتاب الحادی عشر الوکالة، الباب الثالث،الفصل االاول، ،ج:3،ص :573،ط:دارالجیل)فقط واللہ اعلم

عنوان: ضرورت کے وقت ہدیہ کی گئی رقم کو واپس لینے کا حکم
سوال: میری منگنی کے وقت سسر کو پیسوں کی ضرورت تھی انہوں کہاکہ اگر اپ لوگ 80 ہزار روپے دے دیں تو میں اپنی بیٹی کا رشتہ آپ کے بھائی سے کر دوں گا، میں اس وقت کام کے سلسلے میں کراچی میں تھا میں نے کہا کہ میں 80 ہزار روپے بھیج دوں گا ،میں نے 80 ہزار روپے گاؤں میں اپنے والد اور بھائی کو بھیج دیے، تو والد اور بھائی نے سسر کو پیسے دے دیے،پیسے دیتے وقت اس بات کاذکرہواتھاکہ یہ اللہ کی رضاکےلئےدیئےہیں ،اوریہ کہاتھااس وقت کہ اللہ کےلئےبخش دیئےہیں واپسی کاکوئی ارادہ نہیں تھا، اس کےبعد میرا رشتہ ہو گیا، پھر شادی کے کئی سال کے بعد میری بیوی نے اپنےبھائی کو کہا کہ آپ نے میرے رشتے پر پیسے لیے ہیں ،تو میرے سالے نے کہا کہ میں وہ پیسے اب واپس کر دوں گا، لیکن میرے( مستفتی کے) بڑے بھائی کو پیسے دوں گا کیوں کہ اسی کے ہاتھوں پیسے جمع کروائے گئے تھے اور بڑے بھائی سے میرے تعلقات نہیں ہیں ،تو سوال یہ ہے کہ اب ان 80 ہزار روپے کا حق دار کون ہوگا؟ میں یا میرا بڑا بھائی؟ اور کیا اس کی حق دار میری اہلیہ ہو سکتی ہے؟ کیونکہ اسی کے نام پر یہ پیسے لیے گئے تھے۔نوٹ والد صاحب اور سسر دونوں کا انتقال ہو چکا ہے۔
جواب: صورتِ مسئولہ میں، چونکہ سائل نے رقم دیتے وقت صراحتاً یہ کہا تھا کہ وہ اسے اللہ کی رضا کے لیے دے رہا ہے اور اسے بخش دیا تھا، نیز واپس لینے کا کوئی ارادہ نہیں تھا، تو یہ عمل شرعاً تبرع اور احسان کہلائے گا، لہٰذامذکورہ رقم پر قبضہ کرنے کے بعد سائل کا سالا اس رقم کا مالک بن چکا تھا،سالےکےلئے یہ رقم سائل کو واپس کرنا شرعاً ضروری نہیں،اگر سالا اپنی مرضی سے یہ رقم سائل کو واپس کرنا چاہے،تو ایسا کر سکتا ہے مگر سالے پر شرعاًلازم نہیں۔بصورتِ دیگر، وہ 80 ہزار روپے سائل ہی کا حق رہیں گے، کیونکہ سائل کا بھائی محض رقم پہنچانے کا وکیل تھا، لہٰذا، سائل کے بھائی اور سائل کی بیوی کا اس رقم میں کوئی حق نہیں ہوگا،اگر سالا یہ رقم اپنی رضامندی سےواپس کرناچاہےتو سائل ہی اس کا اصل حق دار ہوگا۔بدائع الصنائع میں ہے:"وأما شرائط الرجوع بعد ثبوت الحق حتى لا يصح بدون القضاء والرضا لأن الرجوع فسخ العقد بعد تمامه وفسخ العقد بعد تمامه يصح بدون القضاء والرضا كالرد بالعيب في البيع بعد القبض."(كتاب الهبة، فصل في حكم الهبة، ج: 6، ص: 128، ط: دارالکتب العلمية)تحفۃ الفقہاءمیں ہے:"وإذا قبض الوكيل يبرأ المديون وصار المقبوض ملكا لصاحب الدين ويكون أمانة في يد الوكيل ويكون حكمه حكم المودع في أن يقبل قوله إنه دفعه إلى صاحب الدين وفي كل ما يبرأ بهالمودع من الوديعة."(کتاب الوکالة، ج: 3، ص: 230، ط: دارالکتب العلمیة )فتاوی عالمگیری میں ہے:"‌وأما ‌حكمها ‌فوجوب ‌الحفظ ‌على ‌المودع ‌وصيرورة ‌المال ‌أمانة ‌في ‌يده ‌ووجوب ‌أدائه ‌عند ‌طلب ‌مالكه، ‌كذا ‌في ‌الشمني. ‌الوديعة ‌لا ‌تودع ‌ولا ‌تعار ‌ولا ‌تؤاجر ‌ولا ‌ترهن، ‌وإن ‌فعل ‌شيئا ‌منها ‌ضمن، ‌كذا ‌في ‌البحر ‌الرائق."(کتاب الودیعة، الباب الأول في تفسير الإيداع الوديعة وركنها وشرائطها وحكمها، ج: 4، ص: 338، ط: دارالفکر)فقط واللہ اعلم

عنوان: ملازم کا مالک کو بتائےبغیرکمیشن رکھنا نیزدوسروں کا مال ناجائزطریقہ سےلینےکاحکم
سوال: مجھے ایک مسئلہ درپیش ہے، جس میں رہنمائی درکار ہے۔ اگر کوئی شخص کسی کمپنی میں ملازمت کر رہا ہو اور کمپنی کا مالک اسے کسی انویسٹر کو لانے کے لیے کہے تاکہ وہ کمپنی میں سرمایہ کاری کرے، تو کیا وہ ملازم اس ڈیل میں اپنے لیے کوئی پرسنٹیج رکھ سکتا ہے ؟ اور کیا وہ مالک کو بتائے بغیر انویسٹر سے کمیشن یا کسی اور شکل میں معاوضہ وصول کر سکتا ہے جب کہ مالک نے واضح طور پر منع کیا ہوا ہے کہ ملازمین کسی بھی قسم کی شیئرنگ یا کمیشن نہیں لے سکتے، اور اس کے باوجود وہ ملازم انویسٹرسے کچھ وصول کرے، تو اس کی شرعی اور اخلاقی حیثیت کیا ہوگی؟ ایسی صورت میں اس کا کیا حکم اور اسی طرح اگر کوئی ملازم دفتر میں جان بوجھ کر کوئی غلط کام کرے، جیسےکہ پیسے ہڑپ کر لے یعنی مالی خیانت کر لےاور یہ سوچے کہ بعد میں مالک سے معافی مانگ لوں گا، تو اس کا کیا حکم ہوگا؟ خاص طور پر جب وہ شروع ہی سے اس نیت سے ایسا کرے کہ بعد میں محض معذرت کر کے بچ نکلوں گا۔
جواب: صورتِ مسئولہ میں  کمپنی کے ملازم کے لیے اپنے مالک کوبتائےبغیر پرسنٹیج وصول کرناجائز نہیں ہے؛ کیوں کہ وہ اپنی کمپنی کی طرف سے وکیل ہے اور وکیل امین (امانت دار) ہوتا ہے جس کے ذمے تمام معاملات کی آگاہی اپنے مؤکل کو دینا ہوتی ہے۔ نیز  وہ اپنے عمل کا معاوضہ اپنی اجرت کی صورت میں بھی لیتا ہے؛ لہذا اپنی کمپنی کی نمائندگی کی جو اجرت وہ پہلے سے لے رہا ہے، اس کے علاوہ پرسنٹیج ،شیئرنگ ،کمیشن یاکوئی اورمعاوضہ وصول کرنا  جائزنہیں ہے۔ اور اسی طرح اگر کوئی ملازم دفتر میں جان بوجھ کر کوئی غلط کام کرے، جیسےکہ پیسے ہڑپ لے یعنی مالی خیانت کر لےاور یہ سوچے کہ بعد میں مالک سے معافی مانگ لوں گا،تویہ مال حرام ہے ایساکرناشرعا ناجائزاورباعث گناہ ہے۔فتاوی شامی ہے:"والحاصل أنه إن علم ‌أرباب ‌الأموال وجب رده عليهم، وإلا فإن علم عين الحرام لا يحل له ويتصدق به بنية صاحبه، وإن كان مالا مختلطا مجتمعا من الحرام ولا يعلم أربابه ولا شيئا منه بعينه حل له حكما، والأحسن ديانة التنزه عنه...ومفاده الحرمة وإن لم يعلم أربابه وينبغي تقييده بما إذا كان عين الحرام ليوافق ما نقلناه، إذ لو اختلط بحيث لا يتميز يملكه ملكا خبيثا، لكن لا يحل له التصرف فيه ما لم يؤد بدله."(کتاب البیوع،باب البیع الفاسد، مطلب فيمن ورث مالا حراما، ج:5، ص:99،  ط:سعید)الفقہ الاسلامی وادلتہ للزحیلی میں ہے:"1 - المال الحرام: هو كل مال حظر الشارع اقتناءه أو الانتفاع به ‌سواء ‌كان ‌لحرمته ‌لذاته، بما فيه من ضرر أو خبث كالميتة والخمر، أم لحرمته لغيره، لوقوع خلل في طريق اكتسابه، لأخذه من مالكه بغير إذنه كالغصب، أو لأخذه منه بأسلوب لا يقره الشرع ولو بالرضا كالربا والرشوة.(‌‌زكاة المال الحرام، ج: 10، ص: 7945، ط: دار الفكر)فتاوی محمودیہ میں ہے:جس قدر مال بطریق حرام کمایا ، اس کی واپسی لازم ہے، اگر وہ شخص موجود نہ ہو جس سے مثلا مال حرام( مثلا رشوت یا غصب ) لیا ہو، مر گیا ہو تو اس کے ورثاء کو دیا جائے ۔ ورثاء بھی موجود نہ ہوں، یا کوشش کے باوجود ان کا علم نہ ہو سکے تو غر یوں محتاجوں کو صدقہ کر دیا جاۓ ،  لیکن اس مال کے ذریعہ دوسرا حلال مال کمایا گیا تو اس کو حرام نہیں کیا جائے گا۔کذا فی رد المحتار۔"(کتاب  الحظر و الاباحۃ، باب المال الحرام و مصرفہ، ج:18، ص:408، ط:ادارۃ الفاروق)فقط واللہ اعلم

عنوان: وکیل بالشراء ( خریداری کا وکیل ) معاملہ پر عمل نہ کرے اور خریداری نہ کرے تو مؤکل کا اُس کو دی گئی رقم میں اضافہ کا مطالبہ کرنا
سوال: کیافرماتے ہیں مفتیانِ کرام اس بارے میں کہ ایک عورت جو کہ میری والدہ کی جاننے والی تھی، اس نے میری والدہ کو آج سے کئی سال قبل پچاس ہزار روپے یہ کہہ کر دیے تھے کہ آپ اس پچاس ہزار روپے سے میرے لیے ایک تولہ سونا خرید لینا، یہ سونا درحقیقت وہ عورت اپنی بیٹی کے لیے لینا چاہتی تھی۔ اُس وقت ایک تولہ سونے کی قیمت بھی غالباً پچاس ہزار ہی تھی۔ بہرحال میری والدہ نے پیسے لےکر رکھ لیے اور سونا خریدنے کی ہامی بھرلی، لیکن مصروفیات کی وجہ سے وہ سونا خریدنے نہ جاسکیں اور کافی عرصہ گزر گیا، اِس دوران وہ عورت بھی نہ آئی ، اور سونے کی قیمت بھی بڑھ گئی۔پھر ایک روز وہ عورت آئی اور میری والدہ سے سونے کا مطالبہ کیا تو انہوں نے عذر پیش کیا اور بتایا کہ سونا نہ خرید سکی تمہارے پیسے موجود ہیں یہ لے جاؤ، اس پر اس نے اعتراض کیا اور کہا مجھے سونا ہی چاہیے ، پیسے نہیں چاہیے، اس وقت سونے کی قیمت ایک لاکھ سینتیس ہزار روپے چل رہی تھی۔خیراس کے جھگڑے کی وجہ سے میری والدہ نے اُس کو کہا کہ اب تم مجھ سے موجودہ ایک تولہ سونے کی قیمت ایک لاکھ سینتیس ہزار کے حساب سے ایک لاکھ روپے فی الحال لے جاؤ اور باقی سینتیس ہزار روپے کچھ عرصہ میں کرکے تمہیں ادا کردوں گی، اس پر وہ راضی ہوئی لیکن پھر بھی پیسے لے کر وہ نہ گئی، اور یوں وہ پیسے والدہ کے پاس ہی رہ گئے۔ اس وقت والدہ نے اُسے کہا تھا کہ اب میں تمہیں یہی ایک لاکھ سینتیس ہزار روپے ہی دوں گی، ایک تولہ سونے کی قیمت زیادہ ہو تو میں اضافی کچھ رقم نہیں دوں گی۔بہرکیف اب کافی عرصہ گزرنے کے بعد وہ عورت دوبارہ آکر موجودہ ایک تولہ سونے کی قیمت کے حساب سے تین لاکھ روپے کا مطالبہ کررہی ہے، اس سلسلے میں آپ سے سوال یہ ہے کہ شریعت کی رو سے کتنے پیسوں کی ادائیگی میری والدہ کے ذمہ لازم ہے؟
جواب: بصورتِ مسئولہ سائل کی والدہ کو مذکورہ عورت نے جب پچاس ہزار روپے ایک تولہ سونا خریدنے کے لیے دیے تھے،اگر اُن دنوں میں بازار جاکر سونا خریدنے کا وقت نہیں مِلا تھا تو اُن پر شرعاً و اخلاقاً لازم تھا کہ پیسے دینے والی عورت کو اطلاع کر کے اس  سے اپنا عذر بیان کر کے وقت لیتی یا وہ پیسے اُسے واپس کردیتی، اُس عورت کے اعتماد کو ٹھیس پہونچا کر غفلت کا مظاہرہ  کرتے رہنا اور اسے کچھ نہ بتلانا یہاں تک کہ پچاس ہزار روپے تولے کا سونا ایک لاکھ سے اوپر کا ہوجائے، یقیناً ایک غیراخلاقی و غیرشرعی طرز عمل ہے،اور اگر بالفرض سائل کی والدہ نے مذکورہ پیسے اپنے ذاتی استعمال میں خرچ کرلیے تھے، اور اِس کی وجہ سے سونا خریدنے کا موقع نہ مِل سکا تو یہ امانت میں بہت بڑی خیانت ہے، جس کا گناہ اُن کے سر پرہوگا، بہرصورت سائل کی والدہ پر مذکورہ عورت سے معافی تلافی کرنا لازم ہے۔اللہ تعالیٰ نے  قرآن مجید  میں امانت داری کی تاکید فرمائی ہے، ارشاد باری ہے:فَلْیُؤَدِّ الَّذِي اؤْتُمِنَ أَمَانَتَه وَلْیَتَّقِ اللّٰهَ رَبَّه(بقرة: ۲۸۳)ترجمہ: ”تو جو امین بنایا گیا ا س کو چاہیے کہ اپنی امانت ادا کرے اورچاہیے کہ اپنے پروردگار اللہ سے ڈرے “۔حدیث شریف میں ہے:"وعن أنس رضي الله عنه قال: قلما خطبنا رسول الله صلى الله عليه وسلم إلا قال: «‌لا ‌إيمان ‌لمن ‌لا ‌أمانة له ولا دين لمن لا عهد له» . رواه البيهقي في شعب الإيمان"۔(مشكاة المصابيح، کتاب الإیمان، الفصل الثانی، رقم الحديث:35، 1/17،المكتب الإسلامي - بيروت)ترجمہ:”حضرت انس رضی اللہ عنہ سے روایت ہے کہ : بہت کم  ایسا ہوتا کہ  نبی کریم ﷺ   ہم سے بیان کرتے اور یہ نہ کہتا ہوں کہ جس میں امانت داری نہیں اس میں ایمان نہیں اور جس شخص میں معاہدہ کی پابندی نہیں اس میں دین نہیں “۔تاہم سائل کی والدہ نے اگر واقعۃً اُس عورت کے دیے گئے پیسوں سے سونا نہیں خریدا تھا اور نہ ہی کبھی یہ اقرار کیا کہ میں نے اسی سے سونا خرید کر رکھا ہے ، تو پھر چوں کہ عملاً وہ رقم سونے میں تبدیل نہیں ہوئی اس لیے اب بھی وہ پچاس ہزار روپے  اُن کے اوپر واجب الاداء ہوں گے، اور اب اُن کے ذمہ اُس عورت کو وہ پچاس ہزارروپے ادا کرنا ہی لازم ہے، رقم دینے والی عورت کا  پچاس ہزار روپے سے زائد رقم کی واپسی کا مطالبہ کرنے کا حق نہیں ہے۔البتہ اگر سائل کی والدہ نے مذکورہ خاتون کو کبھی یہ بتلایا تھا کہ میں نے تمہاری رقم سے سونا خریدا ہے تو پھر اس کی وضاحت کر کے مسئلہ دوبارہ معلوم کرلیاجائے۔دررالحکام شرح مجلۃ الاحکام میں ہے:"(‌المال ‌الذي ‌قبضه ‌الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."(الكتاب الحادي عشر الوكالة،الباب الثالث، الفصل الأول في بيان أحكام الوكالة العمومية،ج:3، ص:561، ط:دارالجيل)وفيه ايضا:"المال الذي في يد الوكيل بالشراء - وهذا المال أيضا إما أن يكون ثمنا أو مشترى. وكلاهما أمانة أيضا فلو أعطى أحد عشرة دنانير لآخر لشراء فرس له، فتكون العشرة الدنانير أمانة في يد الوكيل ولا يلزم ضمان بتلفه بلا تعد ولا تقصير."(الكتاب الحادي عشر الوكالة،الباب الثالث، الفصل الأول في بيان أحكام الوكالة العمومية،ج:3، ص:562، ط:دارالجيل)الموسوعۃ الفقہیہ میں ہے:"ذهب الحنفية والشافعية والحنابلة وبعض المالكية إلى أن الوكالة من العقود الجائزة من الجانبين لأن الوكالة تبرع ولا لزوم في التبرعات.واستدلوا على عدم لزوم عقد الوكالة بأن الموكل قد يرى المصلحة في ترك ما وكل فيه أو في توكيل آخر، كذلك الوكيل قد لا يتفرغ، فيكون لزوم العقد مضرا بهما.واستثنى الحنفية والمالكية من ذلك ما إذا تعلق بالوكالة حق الغير، فإنها تكون لازمة.ومثل الحنفية ذلك بوكيل خصومة بطلب الخصم..الخ"(بحث الوكالة، ‌‌صفة عقد الوكالة، ج:45، ص:19، ط:دارالسلاسل)فقط والله اعلم بالصواب

عنوان: والدہ کو کسی نے بہو کے لیے چیز دی ہو، تو ملکیت کس کی ہوگی؟
سوال: میری والدہ کا حال ہی میں انتقال ہوا ہے اور میری والدہ کے انتقال سے تقریباً 5 ماہ پہلے میری شادی کا سلسلہ شروع ہوا تھا، جس پر دلہن کو شادی کے موقع پر زیور چڑھانے کا مسئلہ ہوا (رقم نہ ہونے کی وجہ سے) تو امی نے مجھے کہا کہ میری ایک دوست ہیں جو کہ مالدار ہیں، ان سے ذکر کر دوں گی۔میری امی نے پھر ان خاتون سے ذکر کیا، انہوں نے ایک سیٹ دیا جو کہ چاندی کا تھا لیکن اس پر سونے (گولڈ) کا پانی چڑھایا ہوا تھا اور یہ کہہ کر دیا کہ یہ اپنی بہو (دلہن) کو چڑھا دینا۔ پھر چوری مہندی والے دن اس سیٹ میں سے بندیا نکال کر چڑھا دی اور باقی سیٹ ایسا ہی رکھا رہا، یہ سوچ کر کہ ہم اس باقی سیٹ کو شادی والے دن دلہن کو پہنا دیں گے۔لیکن، مجھے یہ سیٹ بہت اچھا لگتا تھا ،تو میں نے امی سے ضد کی کہ امی یہ سیٹ آپ رکھ لیں، آپ پر یہ سیٹ بہت اچھا لگے گا۔ اس پر امی نے کہا کہ نہیں بیٹا، موقع پر یہ سیٹ دلہن کو پہنائیں گے تو اچھا لگے گا۔ پھر کچھ دن گزرنے کے بعد امی نے خود کہا کہ اچھا یہ سیٹ مجھے دے دو، یہ سیٹ شادی والے دن میرے (امی) پر اچھا لگے گا۔ تو پھر انہوں نے (امی) رکھ لیا اور یہ میں نے کہہ کر دیا کہ امی، یہ آپ رکھ لیں (میری نیت ہمیشہ دینے کی تھی)۔ پھر یہ سیٹ انہوں نے شادی والے دن بھی پہنا۔اب آپ سے یہ سوال ہے کہ:میں نے جو سیٹ امی کو دیا ، کیا میں اس سیٹ کا مالک بھی تھا یا نہیں، کیونکہ جس خاتون نے دیا، وہ یہ کہہ کر دیا تھا کہ یہ سیٹ اپنی بہو کو پہنا دینا؟دوسرا سوال یہ ہے کہ اگر میں مالک نہیں تھا، تو کیا یہ سیٹ امی کی ملکیت بنا؟ اور یہ وراثت میں جائے گا؟تیسرا سوال یہ ہے کہ اصل ملکیت اس سیٹ کی کس کی ہے؟براہِ مہربانی رہنمائی فرمائیں اور والدہ کی مغفرت کی دعا بھی فرمائیں۔ جزاک اللہ!
جواب: صورتِ مسئولہ میں چوں کہ سائل کی والدہ نے اپنی بہو ہی کے لیے اس چاندی کے سیٹ کی گزارش کی تھی، اور نیز ان کی سہیلی نے ان کو بہو ہی کے نام دی تھی، لہذا یہ سیٹ سائل کی بیوی ہی کی ملکیت ہے، والدہ کی حیثیت وکیل کی ہے، ان کے سیٹ کو قبضہ  میں لینے سے ان کی ملکیت ثابت نہیں ہوگی، اور نہ ہی ان کی   وراثت میں داخل ہوگی۔بدائع الصنائع میں ہے:"وأما بيان ركن التوكيل:فهو الإيجاب والقبول فالإيجاب من الموكل أن يقول: " وكلتك بكذا " أو " افعل كذا " أو " أذنت لك أن تفعل كذا " ونحوه. والقبول من الوكيل أن يقول: " قبلت " وما يجري مجراه."(البدائع الصنائع: كتاب الوكالة، ج: 6 ص:20، ط: دار الكتب العلمية)فقط والله اعلم

عنوان: کتابیں صدقہ کرنے کے عوض اجرت اور کرایہ وصول کرنا
سوال: کسی بندے کو طلباء میں مفت تقسیم کرنے کے لیے کافی ساری کتابیں دی گئیں ہوں لیکن وہ بندہ جس کو تقسیم کرنے کے لیے دی گئی ہیں وہ انتہائی معمولی رقم مثلا ۱۰۰ روپے   طالب علم سے وصول کرکے تقسیم کر رہا ہے یہ کہہ کر کہ میرا کچھ کرایہ لگا ہے اور کتابیں لانے اور تقسیم کرنے میں مشقت اٹھائی لہذا یہ سو روپے  اس کا عوض ہے کیا شریعت کی نظر میں یہ سو روپے وصول کرنا جائز ہے۔وضاحت: جس نے کتابیں دی تھیں اس نے اس شخص کو کہا تھا کہ یہ کتابیں فلاں مدرسہ میں تقسیم کرنی ہیں اور لیجانے کا کرایہ خود بھرنا ۔
جواب: صورت مسئولہ میں جس شخص کو طلبہ میں مفت  کتابیں تقسیم کرنے کے لیے دی گئی ہیں اس شخص کے لیے طلبہ سے ۱۰۰ روپے کرائے اور تقسیم کرنے کی مشقت کا عوض لینا شرعا جائز نہیں ہے۔نیز چونکہ کتابوں کے مالک نے کتابیں حوالے کرتے ہوئے کہا تھا کہ کرایہ خود بھرنا، اس وقت اس نے اس بات کو قبول کرتے ہوئے ذمہ داری لی ہے لہذا اب اسے یہ خرچ خود برداشت کرنا چاہیے اور اگر وہ یہ خرچہ برداشت نہیں کرسکتا تو پھر کتابیں دینے والےسے رجوع کرکے وہ خرچہ وصول کرے ، مستحقین سے لینے کا کوئی جواز نہیں ۔فتاوی ہندیہ میں ہے:"ويجوز التوكيل بالبياعات والأشربة والإجارات والنكاح والطلاق والعتاق والخلع والصلح والإعارة والاستعارة والهبة والصدقة والإيداع وقبض الحقوق والخصومات وتقاضي الديون والرهن والارتهان كذا في الذخيرة."(کتاب الوکالۃ، ج نمبر ، ص نمبر ۵۶۴، دار الفکر)مبسوط سرخسی میں ہے:"ولو وكله ببيع عبد له، أو عرض له حمل ومؤنة فاستأجر، وخرج بها من الكوفة إلى مكة، فباعها هناك؛ أجزت البيع؛ لأن الآمر بالبيع مطلق، ففي أي موضع باعه فهو ممتثل، ولا ألزم الآمر من الآخر شيئا؛ لأنه لم يأمر بالاستئجار،فهو متبرع فيما التزم من ذلك."(کتاب الصرف، باب الوکالۃ فی الصرف، ج نمبر ۱۴، ص نمبر ۶۴،مطبعۃ السعادۃ)فقط واللہ اعلم

عنوان: وراثتی  حق کے مطالبہ کا شوہر کو وکیل بنانا درست ہے
سوال: اگر کسی عورت کا بھائی والدین کے ترکہ میں سے اس کا حق وراثت ادا نہ کر رہا ہو تو اس عورت کا شوہر اپنے بیوی کے کہنے پر اپنے سالے سے حق وراثت کے متعلق بات کرسکتا ہے؟ شریعت کی روشنی میں وضاحت فرمادیں!
جواب: اگر واقعۃً مذکورہ خاتون کا بھائی اسے اس کا وراثتی حق ادا نہ کر رہا ہو، اور وہ اپنے شوہر کو بھائی سے اپنے حق وراثت سے متعلق بات کرنے کا کہے،تو اس کا شوہر اپنے برادرِ نسبتی  سے اس کے وراثتی حق کا مطالبہ کرسکتا ہے۔ فتاوی ہندیہ میں ہے:"ويجوز التوكيل بالبياعات والأشربة والإجارات والنكاح والطلاق والعتاق والخلع والصلح والإعارة والاستعارة والهبة والصدقة والإيداع وقبض الحقوق والخصومات وتقاضي الديون والرهن والارتهان كذا في الذخيرة."(كتاب الوكالة، الباب الأول، ج:3، ص:564، ط: دار الفكر)فقط والله أعلم

عنوان: بیٹے کا والد کو وکیل بالشراء بناکر وکیل کا وہ رقم ذاتی استعمال میں لانا
سوال: میں اپنے گھر کا ذمہ دار سرپرست ہوں، میری عمر تقریباً 72 سال ہے، میں کوئی کام وغیرہ نہیں کرتا، میرے بیٹے مجھے ماہانہ خرچہ دیتے ہیں، بڑے بیٹے نے تقریباً ایک سال پہلے ایک لاکھ روپے مجھے دیے اور کہا کہ میرے لیے آدھا تولہ سونا خریدیں، وہ رقم میں نے لے لی، لیکن سونا ابھی تک خریدا نہیں تھا کہ میں نے اپنے بیٹے سے کہا کہ یہ رقم مجھے دےدو، گھر میں کچھ بجلی کا کام کرانا ہے ، بیٹے نے اس رقم سے کام کرانے کی اجازت نہ دی اور نہ ہی صاف انکار کیا، میں نے وہ رقم استعمال کرلی، ایک ماہ بعد بیٹے نے مجھ سے سونے کا مطالبہ کیا اور کہا کہ میرا آدھا تولہ سونا دو، میں نے کہا کہ اگر آپ اس وقت منع کردیتے تو میں یہ رقم استعمال نہیں کرتا، بیٹے نے کہا میں نے آپ کو اجازت نہیں دی تھی، اب آپ مجھے سونا دو۔سوال یہ ہے کہ اب مجھے آدھا تولہ سونا واپس کرنا ہے یا ایک لاکھ روپے؟
جواب: صورتِ مسئولہ میں بیٹے نے رقم  والد صاحب کو دے کر سونا خریدنےکا وکیل بنایا تھا،  بیٹے کی صریح اجازت کے بغیر  والد کا وہ رقم کسی اور استعمال میں لانا درست نہیں تھا، لہذ اجب والد نے  بیٹے کی اجازت کے بغیر اس رقم سے گھر میں تعمیراتی کام کرایا، اور سونا نہیں خریدا تو وکالت باطل ہوگئی، اب والد پر لازم ہے کہ بیٹے کو ایک لاکھ روپے  واپس کرے، آدھا تولہ سونا خرید کر لوٹانا لازم  نہیں، بلکہ بیٹے کی رقم لوٹانا ضروری ہے۔درر الحکام میں ہے:"المال الذي في يد ‌الوكيل ‌بالشراء - وهذا المال أيضا إما أن يكون ثمنا أو مشترى. وكلاهما أمانة أيضا فلو أعطى أحد عشرة دنانير لآخر لشراء فرس له، فتكون العشرة الدنانير أمانة في يد الوكيل ولا يلزم ضمان بتلفه بلا تعد ولا تقصير. لكن ‌تبطل ‌الوكالة بتلف ذلك المبلغ؛ لأن النقود في الوكالة تتعين في التعيين سواء أعطيت النقود للوكيل أو لم تعط."(الكتاب الحادي عشر الوكالة، المادة 1463: المال الذي قبضه الوكيل بالبيع والشراء وإيفاء الدين واستيفائه، 561/3، ط: دار الجیل)وفیه أیضاً:"ثامنا - ينعزل ‌الوكيل ‌بالشراء بتلف نقد الموكل التي في يده."(‌‌المادة 1524: إذا عزل الوكيل نفسه، 644/3، ط: دار الجیل)تبیین الحقائق میں ہے:"وإنما قيد بالاستهلاك دون الهلاك لأن بطلان الوكالة بالاستهلاك لا بالهلاك ذكره قاضي خان في فتاواه اهـ ما كتبه بخطه وقال في الهداية ما نصه ألا ترى أنه لو قيد الوكالة بالعين منها أو بالدين منها ثم استهلك أو أسقط الدين بطلت الوكالة اهـ قال الأتقاني قال بعض الشارحين إنما قيد بالاستهلاك دون الهلاك لأن بطلان الوكالة مخصوص بالاستهلاك دون الهلاك وهذا الذي ذكره مخالف لما ذكروا في شروح الجامع الصغير في هذا الموضوع حيث قالوا لو هلكت الدراهم المسلمة إلى ‌الوكيل ‌بالشراء بطلت الوكالة،فأقول كأن المصنف قيد بالاستهلاك حتى لا يتوهم متوهم أن الوكالة لا تبطل إذا استهلك الوكيل الدراهم المسلمة إليه لأنه يضمن الدراهم فيقوم مثلها مقامها فيصير كأن عينها باقية فقال بالاستهلاك ‌تبطل ‌الوكالة كما في الهلاك لتعين تلك الدراهم كما في هلاك المبيع قبل التسليم. "(كتاب الوكالة، باب الوكالة بالبيع والشراء، 267/4، ط: دار الکتاب الاسلامی)فقط واللہ أعلم

عنوان: کیا ٹینکر کے ڈرائیور کےلیے ٹینکر میں بچا ہوا پانی بیچنا جائز ہے؟
سوال: (۱) یوسف سعودی عرب میں ڈرائیور ہے،  اور وہ پانی کی ٹینکی میں پانی گھروں تک لے جاتا ہے،  کبھی ٹینکی میں پانی رہ جاتاہے،  پھر اس پانی کو یا تو ضائع کردیتے ہیں یا وہ پانی بلدیہ والوں کو 30 ریال پر بیچ دیتے ہیں، کیا یہ پیسے یوسف کےلیے جائز ہیں؟ کیونکہ اگر وہ پانی فروخت نہ کرے تو اسے ضائع کرنا پڑتا ہے۔(۲) دوسرا سوال یہ ہے کہ کبھی یوسف مکمل ٹینکی کا پانی بلدیہ والوں پر بیچ دیتا ہے،  اور وہ کہتا ہے کہ مجھے مدیر دیکھتا بھی ہے کہ یہ پانی فروخت کررہاہے، تو  کیا ایسا کرنا اس کےلیے جائز ہے؟ ملحوظ رہے کہ یوسف کمپنی کا ملازم ہے، اور اس کی یہ ڈیوٹی ہے کہ وہ گھروں تک پانی لے جایا کرے۔
جواب: (۱) صورتِ مسئولہ میں جو پانی ٹینکی میں بچ جاتا ہے وہ کمپنی کی ملکیت ہے، وہ پانی واپس کمپنی کے حوالے کرنا لازم ہے، چاہے کمپنی اسے ضائع کرے یا استعمال کرے، البتہ اگر کمپنی کا اصل مالک یوسف کو باقاعدہ زبانی طور پر یہ اجازت دے دے کہ بچا ہوا پانی بیچ کر وہ رقم خود استعمال کر لوتو پھر  بیچنا جائز ہوگا۔(۲) مدیر اگر کمپنی کا مالک نہیں ہے، صرف نگران اور ملازم ہے، تو  اس کی اجازت کا شرعاً کوئی اعتبار نہیں ہوگا، اور اگر وہ کمپنی کا مالک ہے، تو اس صورت میں بھی یوسف کےلیے یہ پانی بیچنا تب جائز ہوگا، جب وہ اسے باقاعدہ اجازت دے، صرف منع نہ کرنے سے کمپنی کا پانی فروخت کرنا جائز نہیں ہوگا۔کمپنی کے مالک کی طرف سے صراحتاً پانی فروخت کرنے کی اجازت کے بغیر جو پانی یوسف نے اب تک فروخت کیا ہو، اس کی رقم کمپنی کے مالک کو واپس کرنا یوسف کےلیے ضروری ہوگی، پس یوسف یا تو وہ رقم مالک کو واپس کردے یا مالک سے معاف کروالے، ورنہ یہ رقم یوسف کے ذمہ واجب الاداء  رہے گی۔بدائع الصنائع میں ہے:"(فصل) : وأما بيان ركن التوكيل. فهو الإيجاب والقبول فالإيجاب من الموكل أن يقول: " وكلتك بكذا " أو " افعل كذا " أو " أذنت لك أن تفعل كذا " ونحوه. والقبول من الوكيل أن يقول: "قبلت " وما يجري مجراه، فما لم يوجد الإيجاب والقبول لا يتم العقد."(کتاب الوكالة، فصل في بيان ركن التوكيل، ج:7، ص:426، ط:دار الكتب العلمية)فتاویٰ شامی میں ہے:"سكوته عند رؤية غيره يشق زقه حتى سال ما فيه رضا لكن اعترض بما في الأشباه أيضا: لو رأى غيره يتلف ماله فسكت لا يكون إذنا بإتلافه."(كتاب الوقف، مطلب المواضع التي يكون فيها السكوت كالقول، ج:4،ص:482، ط:سعيد)فقط والله أعلم

عنوان: وکیل بالبیع (فروختگی کا وکیل) رقم مالک تک پہنچانے میں کوتاہی کرے تو کیا حکم ہے؟
سوال: میرے دادا نے دو شادیاں کی تھیں، اس میں سے ہر ایک بیوی سے ایک بیٹا تھا، اس کے بعد ہمارے والد صاحب کی حقیقی والدہ کا انتقال ہوا، اور سوتیلی والدہ اب تک زندہ ہیں، ہمارے اور ان کے درمیان (ہمارے والد اور سوتیلی ماں اور باپ شریک بھائی کے درمیان) جدائی ہوگئی ہے، اور اپنے دادا کی ساری جائیداد تقسیم کردی ہے، البتہ  کراچی کی دکان رہ گئی، جس کے بارے میں ہم نے ان سے کہا کہ جب بھی آپ تیار ہوجاتے ہیں ہم تقسیم کرلیں گے۔اور اس کے ساتھ ہمارا گاؤں میں چلغوزہ کا ایک پہاڑ ہے، جس میں سارے علاقے والے شریک ہیں، اور اس کو کچھ لوگ (بطور کمیٹی) نمائندہ مقرر ہیں، جو ان کو فروخت کرتے ہیں، اور پھر ہر قبیلہ کو اس کے حصے کے بقدر پیسے دیتے ہیں۔ہماری سوتیلی دادی (میرے والد صاحب کی سوتیلی ماں) اس کمیٹی والوں کے پاس جاتی ہیں، اور ان سے اپنے قبیلے کے پیسوں کا مطالبہ کرتی ہیں، (میرے والد صاحب کے اور اپنے دونوں کے حصے کا مطالبہ کرتی ہیں)، اور پیسے وصول کرکے اپنے پاس رکھتی ہیں، اور اس میں سے ہم کو نہیں دیتیں، ہم نے اس کمیٹی والوں کو  بارہا سمجھایا ہے کہ اس کو پیسے نہ دیا کریں، لیکن وہ پھر بھی دیتے ہیں۔اب پوچھنا یہ ہے کہ  باوجود منع کرنے کےکمیٹی والوں کا ہمارا حصہ ہماری سوتیلی دادی کو دینا شرعاً کیسا ہے؟اور اس طرح دادی کا ان سے ان پیسوں کا مطالبہ کرنا اور پھر ان کو اپنے پاس رکھنا کیسا ہے؟
جواب: واضح رہے کہ وکیل کی حیثیت امین (امانت دار) کی ہوتی ہے، یعنی شرعاً وکیل کے ذمہ لازم ہے کہ اپنے مؤکل کی طرف سے دی گئی ذمہ داری پوری کرنے کے ساتھ ساتھ مؤکل کا مال بھی محفوظ رکھے، اس کی حفاظت میں کسی قسم کی کوتاہی نہ کرے، اور مؤکل کے مطالبہ پر اس کا مال اس کے حوالہ کرے، مؤکل کی اجازت کے بغیر اس کا مال کسی اور کے قبضہ میں نہ دے۔ مذکورہ کمیٹی اور اس کے ارکان بھی پورے علاقے والوں کی طرف سے چلغوزہ فروخت کرنے وکیل ہیں، لہٰذا مذکورہ کمیٹی کے ذمہ بھی لازم ہے کہ ہر قبیلہ کے حصہ کی رقم اصل مالکان یا ان کے مقرر کردہ وکیل کے حوالہ کرے۔اب منع کرنے  کے باوجود اگر کمیٹی سائل کے والد کا حصہ سوتیلی دادی کے حوالہ کردیتی ہے، جبکہ اس پر والد کے ورثاء راضی نہیں ہیں، اور نہ ہی انہوں نے سوتیلی دادی کو اپنا وکیل مقرر کیا ہے،  تو کمیٹی کا یہ (غیرِ مالک کو رقم حوالہ کرنے کا)عمل شرعاً ناجائز ہے، اور اراکینِ کمیٹی پر لازم ہے کہ سائل کے والد کا حصہ اس کے ورثاء کے حوالے کریں؛ اور سوتیلی والدہ (سائل کی سوتیلی دادی) سائل کے والد کے شرعی ورثاء میں شامل نہیں ہیں۔۲) اگر سوتیلی دادی اپنی ذمہ داری پر کمیٹی والوں سے رقم اٹھاتی ہیں تو  ان پر بھی اصل مالکان تک رقم پہنچانا لازم ہے۔اور اب تک دادی نے جتنی رقم کمیٹی سے وصول کی ہے اس میں سے سائل کے والد کے ورثاء کا جتنا حصہ ان کے حوالہ نہیں کیا تو وہ اتنی  رقم والد صاحب کے ورثاء کو واپس کرنا دادی پر لازم ہے۔فتاویٰ ہندیہ  میں ہے:"وأما حكمها فوجوب الحفظ على المودع وصيرورة المال أمانة في يده ووجوب أدائه عند طلب مالكه، كذا في الشمني."(كتاب الوديعة، الباب الأول، 4/ 372، ط:دار الكتب العلمية بيروت)مجلة الأحكام العدلية میں ہے:"المادة (1463) المال الذي قبضه الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان." (الكتاب الحادي عشر في الوكالة، الباب الثالث في بيان أحكام الوكالة، ص390، ط:دار ابن حزم بيروت)فقط والله أعلم

عنوان: مقروض كو ادائے زکات کے لیے وکیل بنانا
سوال: مقروض کو ادائے زکوۃ کے لیے وکیل بنانا جائز ہے یا نہیں؟
جواب: واضح رہےکہ وکالت کی صحت کے لیے وکیل کا عاقل ہونا شرط ہے،لہذا صورتِ مسئولہ میں اگر مقروض عاقل ہو،تو اس کواداءزکات کے لیے وکیل بنانا جائز ہے۔فتاوی ہندیہ میں ہے:"(ومنها) : ما يرجع إلى الوكيل وهو أن يكون عاقلا فلا تصح وكالة المجنون والصبي الذي لا يعقل، وأما البلوغ والحرية فليسا بشرط لصحة الوكالة فتصح وكالة الصبي العاقل والعبد مأذونين كانا أو محجورين كذا في البدائع."(كتاب الوكالة، الباب الأول في معني الوكالة، 562/3، ط:دار الفکر بیروت)وفيه ايضا:"ويجوز التوكيل بالبياعات والأشربة والإجارات والنكاح والطلاق والعتاق والخلع والصلح والإعارة والاستعارة والهبةوالصدقة والإيداع وقبض الحقوق والخصومات وتقاضي الديون والرهن والارتهان كذا في الذخيرة."(كتاب الوكالة، الباب الأول في معني الوكالة، 564/3، ط:دار الفکر بیروت)فقط والله أعلم

عنوان: بیٹے کا والد کے پیسوں سے اپنی والدہ کے لیے مکان خریدنے اور اس کی ملکیت کا حکم
سوال: سوال یہ ہے کہ میرے بھائی نے والد کے کاروبار کے پیسوں سے والد کی اجازت سے میری والدہ کےلیے (والدہ بوڑھی ہے، اس کو ڈاکٹر نے دھوپ لگوانے کا کہا تھا) کسی اور جگہ ایک چھت جس پر ایک کمرہ بنا تھا خریدی تھی،اور پھر اس جگہ میں والد، والدہ اور بھائی ایک ساتھ رہتے تھے،  پھر مزید تین کمرے والدین کی اجازت سے بنوائے تھے،بلکہ  والد صاحب نے گھر بنوانے کے لیے پیسے دیے تھے، اب والدین حیات ہیں لیکن اس بھائی کا چار مہینے پہلے انتقال ہوا ہےتو آیا یہ مکان مرحوم بھائی کے ترکہ میں شمار ہوگا، یا والد صاحب کی ملکیت شمار ہوگا؟
جواب: صورتِ مسئولہ میں جب سائل کے مرحوم بھائی نے  والد صاحب کے   پیسوں سے والد کی اجازت سے   اپنی بوڑھی  والدہ کے رہنے کے لیے  چھت مع ایک کمرہ خریدی تھی اور پھر اس میں  مزید تین کمرے بھی  والد ہی کے پیسوں اور ان کی اجازت سے بنوائے تو ایسی صورت میں  مذکورہ مکان اور اس میں موجود کمرےاور پورا مکان  سب والد ہی کی ملکیت شمار ہو گا، سائل کے  مرحوم بھائی کی میراث میں تقسیم نہیں ہوگا۔فتاوی تاتار خانیہ میں ہے: "وسئل أيضا عن رجل له ثلاثة بنين كبار، وكان دفع لواحد منهم في صحته مالا ليتصرف فيه ففضل، وكثر ذلك فمات الاب أيختص به هذا الابن، أو يكون ميراثا عنه بينهم قال: ان اعطاه هبة فالكل له، وإن دفع إليه ليعمل فيه للاب فهو ميراث."(فتاوى التاتارخانية، كتاب الهبة، باب: المتفرقات، 14/ 492، ط: مكتبة زكريا بديوبند، الهند)فتاوی شامی میں ہے: "‌وفي ‌خزانة ‌الفتاوى: إذا دفع لابنه مالا فتصرف فيه الابن يكون للأب إلا إذا دلت دلالة التمليك بيري."(حاشية ابن عابدين، كتاب الهبة، (5/ 688)، ط: سعيد)فتاوی عالمگیری میں ہے: "‌رجل ‌دفع إلى ابنه في صحته مالا يتصرف فيه ففعل وكثر ذلك فمات الأب إن أعطاه هبة فالكل له، وإن دفع إليه لأن يعمل فيه للأب فهو ميراث، كذا في جواهر الفتاوى."(الفتاوى العالمكيرية، كتاب الهبة، الباب السادس في الهبة للصغير، (4/ 392)، ط: دار الفكر)فقط واللہ اعلم

عنوان: مقروض کو ادھار سامان خریدنے کا وکیل بنانا
سوال: میرے ایک دوست کو پانچ ہزار کی ضرورت تھی ، اس نے مجھ سے مانگے ، میرے پاس 4500 روپے تھے ، لیکن اس رقم سے میں نے کچھ ضروری سامان لینا تھا، میں نے اسے بتادیا کہ میرے پاس پیسے تو ہیں مگر مجھے ان سے کچھ ضروری سامان لینا ہے، اس نے مجھ سے کہا آپ وہ پیسے مجھے دے دو،میں آپ کے لیے وہ سامان ادھار پر لیتا ہوں ، اور بعد میں جب میرے پاس پیسے آجائیں گے میں ادا کردوں گا، میں نےاسے پیسے دے دیے، اس نے وہ سامان ادھار پر لے کر مجھے دے دیا، اب سوال یہ ہے کہ اس طرح کرنا شرعاً کیسا ہے ؟
جواب: صورتِ مسئولہ میں جب مذکورہ شخص جو کہ ادھار طلب کررہا تھا، اس کو سائل نے  اپنی رقم دے کر بعد ازاں اسے اپنی جانب سے اپنے لیے ادھار سامان خریدنے کی اجازت دی تو مذکورہ شخص سائل کی جانب سے ادھار خریدنے کا وکیل کہلائے گا، اور مذکورہ شخص کا سائل کے لیے ادھار سامان خریدنا اور سائل کو دینا جائز ہوگا۔بدائع الصنائع میں ہے:"(وأما) التوكيل بالشراء فالجواب عنه من وجهين " أحدهما " أن جوازه ثبت على خلاف القياس، لكونه أمرا بالتصرف في مال غيره، وذكر الثمن فيه تبع، ألا ترى أنه يصح بدون ذكر الثمن، إلا أنه جوز باعتبار الحاجة إذ كل أحد لا يتهيأ له أن يشتري بنفسه فيحتاج إلى من يوكل به غيره، والحاجة إلى التوكيل بالشراء بثمن جرى التعارف بشراء مثله بمثله فينصرف الأمر بمطلق الشراء إليه ألبتة.الثاني المشتري متهم بهذا الاحتمال: أنه يشتري لنفسه فلما تبين فيه الغبن أظهر الشراء للموكل، ومثل هذه التهمة في البيع منعدمة فهو الفرق."(کتاب الوکالۃ،فصل فی بیان حکم التوکیل، ج:6،ص؛27،ط:دارالکتب العلمیہ)البحرالرائق میں ہے :"لأن الوكيل ‌بالشراء لا يتقيد شراؤه بالنقد فله أن يشتري ‌بالنسيئة ويكون التأجيل حقا للوكيل والموكل."(ج:7،ص:169،ط:دارالکتاب الاسلامی)فقط واللہ اعلم

عنوان: وکیل سے ضمان کا مطالبہ کرنے کا حکم
سوال: دو شخص آپس میں مشترکہ کاروبار کررہے تھے،کاروبار ختم ہونےکے بعد ایک شریک کے حصے میں 143000ہزارروپے آۓ،چوں کہ یہ شریک دور تھا؛ لہذا اس کے پارٹنرنےاس کی اجازت سے کسی دوسرے شخص کو یہ امانت سونپی؛ تاکہ اصل مالک تک یہ رقم پہنچادے،یہ شخص سفر کے لیے روانہ ہواتو راستے میں اس سے پیسے چوری ہوگئے،اب اصل مالک اس شخص سے ضمان کا مطالبہ کررہا ہے،کیا یہ مطالبہ کرناشرعاًدرست ہے؟
جواب: صورتِ  مسئولہ میں چوں کہ مالک کی اجازت سے اس شخص کو رقم پہنچانے کا وکیل بنایا گیا تھا،لہذا یہ رقم اس کے پاس امانت تھی اور امانت کے ضائع ہونے کی صورت میں ضمان لازم نہیں آتا،لہذا مالک کا اس شخص سے ضمان کا مطالبہ کرنا جائز نہیں،ہاں البتہ رقم کی چوری ہونےمیں مذکورہ شخص کی اگر غفلت پائی گئی تو مذکورہ دوسرا شخص جو رقم لےکر سفر پر روانہ ہواتو شرعاً یہ شخص اس رقم کا ضامن ہوگا۔فتاوی عالمگیری میں ہے:"(وأما ألفاظها) : فكل لفظ يدل على الإطلاق كقوله: وكلتك أو هويت أو أحببت أو رضيت أو شئت أو أردت۔۔۔(وأما صفتها)۔۔۔ومنه أنه أمين فيما في يده كالمودع فيضمن بما يضمن به المودع ويبرأ به، والقول قوله في دفع الضمان عن نفسه."(كتاب الوكيل،الباب الاول،564/567/3،ط:دار الفکر بیروت)المحیط البرہانی میں ہے:"و في فتاوى أبي الليث: و لو أن المودع قال: وضعت الوديعة من يدي فقمت و نسيتها فضاعت يضمن؛ لأن نسيانه تضييع."(كتاب الوديعة،الفصل الرابع،532/533/5،ط:سعيد)فقط والله اعلم

عنوان: کسی نےکام کےلیےپیسےدیے،وہ خرچ نہ ہوئےتواس کودینےوالےکوپہنچاناضروری ہے
سوال: ایک آدمی کسی تنظیم کےساتھ منسلک ہوا،پھراس تنظیم کےعلاقائی سربراہ نےاسےایک سرکاری ادارےمیں NOC حاصل کرنےکےلیےکچھ رقم دےکربھیجاکہ آفیسرکویہ پیسے دےکرNOCلےلینا،(یہ رقم اس آفیسرکی چائےپانی کےلیےدی تھی ،تاکہ کام جلدی کرلے)اس آدمی کی سرکاری آفیسرسےکچھ ان بن ہوئی جس کی وجہ سےوہ پیسےنہ دےسکا، البتہ NOC حاصل کرلی،اب یہ آدمی اس رقم کونہ آفیسرکودےسکااورنہ اس تنظیم کےسربراہ کودیناچاہتاہے،(یعنی حیاکی وجہ سے)اگریہ پیسےکسی اورعنوان سےتنظیم کےحوالے کردے،تواس کے ذمےسےفارغ ہوجائےگایانہیں ؟
جواب: صورتِ مسئولہ میں سائل اور مذکورہ شخص  کےلیے NOC حاصل کرنے کے لیے چائے پانی کے عنوان سے رقم دینا رشوت تھا، اس لیے اس طرح کے عمل سے اجتناب ضروری ہے۔سائل کے پاس مذکورہ رقم امانت ہے،اب اگریہ رقم وہ مالک کوکسی بھی طورپرحوالہ کردے،توشرعااس کاذمہ بری ہوگا اور اگر تنظیم کی ہو تو پھر خاص مالک کو وہ رقم پہنچانا ضروری نہیں ہے ،بلکہ تنظیم کو دے دینا کافی ہے ۔صحیح بخاری میں ہے:"ولا يحل مال المسلمين، لقول النبي صلى الله عليه وسلم: (‌آية ‌المنافق إذا اؤتمن خان). وقال الله تعالى: {إن الله يأمركم أن تؤدوا الأمانات إلى أهلها} النساء: (58)."(باب قوله تعالى من بعدوصية يوصي بهااودين، رقم الحديث 5719، ج:3، ص:1009)المحیط البرہانی میں ہے:   "بأن الثمن في ‌يد ‌الوكيل لو كان قائما كان متعينا."(‌‌كتاب المستورة من القاضي بالعربية، محضر فيه دعوى ثمن أشياء أرسل بها المدعي إلى المدعى عليه ليبيعها، ج:9، ص:523، ط:دار الكتب العلمية)فتاوی شامی میں ہے: "لأن مال ‌الأمانة ‌يتعين بالتعيين."(كتاب الوكالة، ‌‌باب الوكالة بالخصومة والقبض،ج:5، ص:535، ط:دار الفكر)فتاوی ہندیہ میں ہے:"ومنه أنه أمين فيما في يده كالمودع فيضمن بما يضمن به المودع ويبرأ به."(كتاب الوكالة، الباب الأول، ج:3، ص:567، ط:دار الفكر)الفروق للقرافی میں ہے:"وأما جوابر المال ‌فالأصل ‌أن ‌يؤتى ‌بعين ‌المال مع الإمكان فإن أتى به كامل الذات والصفات برئ من عهدته أو ناقص الأوصاف جبر نقصها بالقيمة لأن الأوصاف ليست مثلية إلا أن تكون الأوصاف تخل بالمقصود من تلك العين خللا كثيرا فإنه يضمن الجملة عندنا."(الفرق التاسع والثلاثون بين قاعدة الزواجر وبين قاعدة الجوابر)، ج:1، ص:212، ط:عالم الكتب)فقط والله اعلم

عنوان: كمپنی کی طرف سے ڈاکٹروں کو تحفہ دینے کے لیے ملنے والی رقم سے ان کی دعوت کرنا
سوال: زید ایک دواکمپنی میں پرائیویٹ ملازم ہے، زید کو کمپنی متعینہ تنخواہ کے علاوہ کچھ رقم مزید دیتی ہے،  اس رقم کا مقصد ڈاکٹر کو تحائف دینا ہوتا ہے،  پھر اس خرچ کا حساب دینا ہوتا ہے، لیکن اکثر ڈاکٹر گوشت وغیرہ کھانے کا مطالبہ کرتے ہیں تو کیا زید اس رقم کو ان کے اس کھانے پر خرچ کر سکتا ہے، جب کہ کمپنی کو حساب دیتے وقت تحائف دینے کا ہی خرچ دکھانا ہوگا؟
جواب: صورتِ  مسئولہ میں اگر  کمپنی نے اپنے ملازم کو  تحائف دینے کے لیے رقم دی ہے  اور  تحائف  کے  لیے کسی چیز کو مختص نہیں کیا  تو ایسی صورت میں اگر  ملازم ڈاکٹر کو گوشت خرید کر ہدیہ دیتا ہے تو  یہ درست ہے، اس صورت میں ملازم   کمپنی میں تحائف کے حساب میں  اس کا شمار کرسکتا ہے، البتہ اگر  گوشت سے ان  کی دعوت کرتا ہے ، ہدیہ دے کر مالک  نہیں بناتا  تو  کمپنی کی اجازت کے بغیر اس دعوت کو تحائف کے حساب میں شمار  کرنا درست نہیں ہوگا ،  اس لیے کہ ہدیہ میں مالک بناکر دینے کا معنی ہوتا ہے، اور جب کہ  دعوت میں یہ پہلو نہیں ہے۔مزید دیکھیے:ڈاکٹروں کو پیسے دے کر اپنی کمپنی کی دوائیں لکھواناڈاکٹر کا دواساز کمپنی سے ہدیہ کا مطالبہ کرناڈاکٹر کا خاص کمپنی کی دوا لکھنے پر کمپنی سے بونس لینے کا حکمتفسير القرطبي  میں ہے:"{فإذا طعمتم فانتشروا} في هذه الآية دليل على أن الضيف يأكل على ملك المضيف لا على ملك نفسه، لأنه قال: {فإذا طعمتم فانتشروا} فلم يجعل له أكثر من الأكل، ولا أضاف إليه سواه، وبقي الملك على أصله."(سورة الأحزاب، الآية: 35، 14 /227، ط: دار المصرية)بدائع الصنائع میں ہے : "لأن الوكيل يتصرف بولاية مستفادة من قبل الموكل فيملك قدر ما أفاده، ولا يثبت العموم إلا بلفظ يدل عليه، وهو قوله: اعمل فيه برأيك وغير ذلك مما يدل على العموم."(كتاب الوكالة، فصل في بيان حكم التوكيل، 6/ 28 ، ط: دار الكتب العلمية)الموسوعہ الفقہیہ   میں ہے:"الوكيل أثناء قيامه بتنفيذ الوكالة مقيد بما يقضي به الشرع من عدم الإضرار بالموكل؛ لقول رسول الله صلى الله عليه وسلم: لا ضرر ولا ضرار، ومقيد بما يأمره به موكله، كما أنه مقيد بما يقضي به العرف إذا كانت الوكالة مطلقة عن القيود، فإذا خالف كان متعديًا ووجب الضمان".(45/ 87،  الوکالة، ضمان الوكيل ما تحت يده من أموال، ط: طبع الوزارة)فقط والله أعلم

عنوان: امانت میں بغیر اجازت تصرف کرنے کا حکم
سوال: مجھے کسی نے 50 کلو چاول فطرانہ کے طور پر دئیےہیں، کہ  یہ مستحق افراد تک پہنچادو،اگریہ چاول میں خود رکھ لوں ،اور ان کی جو قیمت مارکیٹ کے حساب سے بنتی ہے،وہ مستحق افراد کو دے دوں تو کیا ایسا کرنا جائز ہے؟
جواب: صورتِ مسؤلہ میں  آپ کو جو  فطرانہ کے چاول  مستحق افراد تک پہنچانے کےلئے دیے گیے ہیں،وہ آپ کے پاس امانت ہیں،اور ان کا مستحق افراد تک پہنچانا آپ پر لازم ہے،اور اس میں موکل کی اجازت کے بغیر تصرف کرنا  جائز  نہیں ہے۔الجوھرۃ النیرۃ میں ہے:"‌لا ‌يجوز ‌للوكيل ‌أن ‌يتصرف إلا فيما جعل إليه".(كتاب آداب القاضي، باب كتاب القاضي إلى القاضي، ج:2، ص:245، ط:المطبعة الخيرية)الموسوعة الفقهية الكويتية  میں ہے:"الوكالة الخاصة هي ما كان إيجابالوكالة الخاصة هي ما كان إيجاب الموكل فيها خاصا بتصرف معين، كأن يوكل إنسان آخر في أن يبيع له سلعة معينة. وفي هذه الحالة لا يجوز للوكيل أن يتصرف إلا فيما وكل به، باتفاق الفقهاء".(الوکالة، الوكالة الخاصة، ج:45، ص:26، ط:طبع الوزارة)عيون المسائل للسمرقندي میں ہے:"ولو أن رجلاً دفع إلى رجل عشرة دراهم ليتصدق بها فانفقتا الوكيل ثم تصدق بغيرها فإنه لا يجزيه ويضمن العشرة".(‌‌باب الحوالة والكفالة، فصل ‌‌ضمان الوكيل ما دفع إليه المتصدق، ج:248، ط:مطبعة أسعد، بغداد)فقط واللہ اعلم

عنوان: وکیل بالبیع کا متعین قیمت سے زائد پر مال فروخت کرنے کا حکم
سوال: ایک مولوی صاحب کتابوں کی تالیف اور تصنیف کا کام کرتے ہیں، وہ خود کتابیں لکھتے ہیں، اب وہ یہ چاہتے ہیں کہ اپنی کتابیں مکتبہ والوں کے پاس بیچنے کے لیے رکھیں، اور قیمت بھی مشخص کریں کہ: اتنی قیمت میں فروخت کرنا ہے، اب اگر مکتبہ والے مقررہ قیمت سے زیادہ قیمت پر فروخت کریں تو  شرعا اس کا کیا حکم ہے؟ جبکہ مکتبہ والے فروخت کرنے کے بعد مصنف کو کتابوں کے قیمت دے دیتے ہیں۔اس مسئلہ کی شرعی  جائز صورت کیا ہوگی کہ زیادہ قیمت پر فروخت کرنے کی صورت میں اضافی قیمت مکتبہ والے اپنے پاس رکھیں؟
جواب: اگر مکتبہ والوں کو کتابیں اس طور پر دیتے ہیں  کہ وہ مولوی صاحب کے وکیل ہونے کی حیثیت سے کتابیں فروخت کریں،اور قیمت بھی متعین کردیتے ہیں تو اس صورت میں مکتبہ والے اس بات کے پابند ہوں گے کہ وہ اسی متعین قیمت پر فروخت کریں، اور اگر اس سے زائد قیمت  پر فروخت کریں گے تو وہ زائد منافع مؤکل (مولوی صاحب) کے ہوں گے اور اس کے حوالے کرنے ضروری ہیں۔البتہ اگر مکتبہ والے مولوی صاحب کے وکیل بننے کی بجائے ان سےکتابیں ان کی متعین کردہ قیمت پر خرید لیں اور آگے زیادہ قیمت پر کسی اور کو بیچ دیں تو اس صورت میں زائد نفع اپنے پاس رکھنا جائز ہوگا۔"فتاویٰ تاتارخانیہ" میں ہے:"قال محمد الوكيل بالبيع بالف إذا باع بألفين جاز عندنا خلافا لزفر."(کتاب الوکالۃ، نوع أخر في البيع إذا خالف في الثمن وفي تغير المبيع بعد التوكيل قبل البيع ، 12 / 373،  ط:مکتبہ زکریابدیوبند الھند)"الدر المختار "میں ہے:"[فرع] الوكيل إذا خالف، إن خلافا إلى خير في الجنس كبع بألف درهم فباعه بألف ومائة نفذ، ولو بمائة دينار لا، ولو خيرا خلاصة ودرر."(کتاب الوکالۃ، باب الوکالۃ بالبیع والشراء، 5/ 521، ط:سعید)وفیہ ایضاً:"(وشرط) الموكل (عدم تعلق الحقوق به) أي بالوكيل (لغو) باطل جوهرة (والملك يثبت للموكل ابتداء) في الأصح."(کتاب الوکالۃ، 5/ 514، ط:سعید)وفیہ أیضاً:"(المرابحة) مصدر رابح وشرعا (بيع ما ملكه) من العروض ولو بهبة أو إرث أو وصية أو غصب فإنه إذا ثمنه (بما قام عليه وبفضل) مؤنة وإن لم تكن من جنسه كأجر قصار ونحوه، ثم باعه مرابحة على تلك القيمة جاز مبسوط."(کتاب البیوع، باب المرابحۃ والتولیۃ، 5/ 132، ط:سعید)فقط واللہ أعلم

عنوان: کمپنی کے تنخواہ دار ملازم کا اپنے لیے کمیشن رکھنے کا حکم
سوال: میں ایک پیسٹی سائیڈ (سپرے) والی کمپنی میں کام کرتا ہوں۔ جس کی میں تنخواہ لیتا ہوں۔ میں دکاندار سے سامان اٹھا کر زمیندار کو دیتا ہوں۔ دکاندار سے جو چیز 100 روپے کی لیتا ہوں آگے 120 روپے کی بیچ دیتا ہوں۔ یعنی اپنا منافع رکھ کر بیچتا ہوں۔ کیوں کہ اگر مجھے زمیندار سے پیسے نہیں ملتے یا لیٹ ملتے ہیں یا کم  ملتے ہیں تو دکاندار مجھ سے رقم لے لیتا ہے یا دکاندار کو میں نے ہی ادا کرنا ہے۔ دکاندار اور گاہک کا آپس میں کنٹکٹ نہیں ہوتا۔ ایک طرح سے میں ہی دونوں طرف کا ضامن بن جاتا ہوں۔ کیا اس حساب سے منافع رکھنا میرے لیے جائز ہے؟ مزید واضح کرتا چلوں کہ اگر میں اپنے گاہک کو براہِ راست دکاندار کے پاس بھیجتا ہوں تو وہی پراڈکٹ اسے 120 میں ہی ملتا ہے۔ دکاندار سے میں ڈسکاؤنٹ لے کر کچھ منافع رکھتا ہوں؟جوابِ تنقیح:سائل کو کمپنی کی طرف سے یہی کام دیا گیا ہے۔کمپنی کے دئیے گئے وقت میں کمپنی کی چیز بیچ کر اس میں سے سائل نفع کماتا ہے،سائل کو متعلقہ آفیسر نے اجازت دے رکھی ہے،لیکن کمپنی کے بالا آفسران کو معلوم نہیں ہے۔
جواب: واضح رہے کہ اگر کوئی شخص  کسی کمپنی میں تنخواہ کے عوض ملازمت اختیار کرتا ہے  تو اسی کمپنی کے لیے کوئی کام کرنے کے عوض کمیشن لینا رشوت کے زمرہ میں آتا  ہے۔لہذا صورتِ مسئولہ میں سائل جس  کمپنی میں ملازم ہے اور کمپنی کی طرف سے مذکورہ کام پر وہ مامور ہے اور وہ کام اس کے فرائضِ منصبی میں شامل ہے اور اس کام کی تنخواہ بھی سائل وصول کرتا ہے، تو سائل کے لیے اس کام پر (کہ کمپنی کی طرف سے 100 روپے کی خرید کر آگے 120 کی بیچ کر 20 روپے اپنے لیے)  نفع / کمیشن رکھناشرعاً جائز نہیں ہے، اور یہ رشوت کے زمرے میں آئے گا، کیوں کہ مذکورہ صورت میں سائل کی حیثیت وکیل  کی ہے اور وکیل امین کے حکم میں ہوتا ہے،جب کہ وکیل کے لیے اپنی اجرت / تنخواہ کے علاوہ مزید کسی قسم کا کمیشن وغیرہ لینا جائز نہیں ہے، باقی اب تک اگر سائل نے کوئی کمیشن / نفع لیا ہو تو وہ کمپنی کو واپس کرنا ضروری ہوگا۔ہاں اگر سائل مذکورہ کمپنی کی ملازمت چھوڑ دے، پھر وہ اسپرے وغیرہ مثلاً سو روپے کے عوض خرید لے پھر ان سامان پر قبضہ کرنے کے بعد آگے ایک سوبیس روپے میں فروخت کر دے پھر بیس روپے  کا نفع لینا سائل کے لیے جائز ہوگا۔مشکاۃ المصابیح میں ہے:"عن أبي حرة الرقاشي عن عمه قال: قال رسول الله صلى الله عليه وسلم: ألا لا تظلموا ألا ‌لا ‌يحل ‌مال امرئ إلا بطيب نفس منه."(کتاب البيوع، باب الغصب والعارية، الفصل الثاني، ج: 1، ص: 443، رقم: 2945، ط: بشری)مرقاۃ المفاتیح میں ہے:"(وعنه) أي عن سمرة (عن النبي صلي الله عليه وسلم قال علي اليد ما أخذت) أي يجب علي اليد رد ما أخذته... قال الطيبي... ما أخذته اليد ضمان علي صاحبها والإسناد إلي اليد علي المبالغة لأنها هي المتصرفه (حتي تؤدي)... أي حتي تؤدِيه إلي مالكه فيجب رده في الغصب وإن لم يطلبه."(كتاب البيوع، باب الغصب والعارية، الفصل الثاني، ج: 6، ص: 137، ط: رشيدية)فتاوی شامی میں ہے:"وأما الدلال فإن باع العين بنفسه بإذن ربها فأجرته على البائع وإن سعى بينهما وباع المالك بنفسه يعتبر العرف وتمامه في شرح الوهبانية.(قوله: فأجرته على البائع) وليس له أخذ شيء من المشتري؛ لأنه هو العاقد حقيقة شرح الوهبانية وظاهره أنه لا يعتبر العرف هنا؛ لأنه لا وجه له."(كتاب البيوع، ج: 4، ص: 560، ط: سعيد)وفيه أيضاً:"ولا يجوز أخذ المال ‌ليفعل ‌الواجب."(‌‌كتاب القضاء، مطلب في الكلام على الرشوة والهدية، ج: 5، ص: 362، ط: سعيد)فتاوی شامی میں ہے:"‌لا ‌يجوز ‌لأحد من المسلمين أخذ مال أحد بغير سبب شرعي."(كتاب الحدود، باب التعزير، مطلب في التعزير بأخذ المال، ج: 4، ص: 61، ط: سعید)فقط والله أعلم

عنوان: ملازم کا کمپنی کے لیے خریداری کرتے ہوئے فروخت کنندہ سے کمیشن لینا
سوال: ایک کمپنی جس کا نام (SANDISK) ہے، اس میں ملازمت کرتا ہوں، میں اس کمپنی میں بطور ریجنل سیلز(علاقائی فروخت) مینیجر کی پوسٹ پر ہوں، اس میں میرے پاس مارکیٹنگ(تشہیر و گاہک سازی) کا بجٹ خرچ کرنے کا مکمل اختیار ہے ، مگر کمپنی کی طرف سے کسی بھی وینڈر(فروش) کو بل کی ادائیگی میں تین سے چار ہفتے لگ جاتے ہیں جب کہ جتنی بھی مارکیٹنگ ایجینسیاں ہیں یا تو وہ ایڈوانس کام کرتی ہیں یا زیادہ سے زیادہ  ایک ہفتہ کا کریڈٹ(ادھار) کرتی ہیں۔اب اس میں پوچھنا یہ ہے کہ  کمپنی کی اس ضرورت کو پورا کرنے کےلئے میں اور میرے کچھ دوست انویسمنٹ ملا کر ایک کمپنی بنالیں جس میں ہم اس کمپنی کو ادھار میں مطلوبہ کام کروادیں،اس سے ہمیں کچھ نفع بھی مل جائے گااور کمپنی کو ہم یہ کام ادھار میں کردینگے، یہ بات بھی واضح رہے ہم کمپنی سے مارکیٹ ریٹ ہی چارج کریں گےیااس سے کم میں کروا دیں گے اور اپنا نفع ہم مارکیٹ میں ریٹ کم کروا کر حاصل کرینگے۔اب پوچھنا یہ ہے کہ شرعی طور پر میرا یہ کام کرنا جائز ہے؟
جواب: صورتِ مسئولہ میں سائل جب کہ مذکورہ کمپنی کا ملازم ہے اور تجویز کردہ طریقہ کار میں جدید کمپنی میں سائل خود بھی شریک بنے گا ،اور اس کا نفع بھی سائل کو لوٹے گا حالاں کہ ملازم کی حیثیت کمپنی کے وکیل کی ہے اور اس کے لیے کمپنی کی طرف سے دی گئی ذمہ داریوں میں اپنا نفع رکھنا جائز نہیں،لہذا مذکورہ طریقہ پر سائل کے لیے  نئی کمپنی بنا کر  نفع رکھ کر کام کرنا جائز نہیں ہے۔الموسوعة الفقهية الكويتية  میں ہے:"اختلف الفقهاء في حكم شراء الوكيل لموكله من ماله الخاص به، أو من مال الذين لا تقبل شهادتهم للوكيل..فذهب الحنفية إلى أن الوكيل بالشراء لا يملك الشراء من نفسه لموكله، حتى ولو أذن له الموكل في ذلك، لأن الحقوق في باب البيع والشراء ترجع إلى الوكيل، فيؤدي ذلك إلى الإحالة، وهو أن يكون الشخص الواحد ‌في ‌زمان ‌واحد ‌مسلما ‌ومتسلما، مطالبا ومطالبا، ولأنه متهم في الشراء من نفسه".(‌‌شراء الوكيل لموكله سلعة مما يملكه الوكيل أو ممن لا تقبل شهادتهم له،٥١/٤٥،ط وزارة الأوقاف والشئون الإسلامية)المبسوط للسرخسي میں ہے:"وإذا ‌قبض ‌الوكيل الدار لم يكن له أن يؤاجرها ولا يرهنها ولا يسكنها أحدا؛ لأنه إنما وكل بالخصومة فيها وبقبضها، وهذه التصرفات وراء ذلك فهو فيها كأجنبي آخر، وإن ادعى رجل فيها دعوى فهو خصم فيها؛ لأنه وكله بالخصومة فيها ولم يسم في الوكالة أحدا بعينه، فإن كان سمى في الوكالة إنسانا لم يكن له أن يخصم غيره؛ لأن التخصيص في الوكالة".‌‌[باب كتاب القاضي إلى القاضي في الوكالة،٢٧/١٩،ط : دار المعرفة]فتاوی شامی میں ہے:"(قوله: وليس للخاص أن يعمل لغيره) بل ولا أن يصلي النافلة."(كتاب الإجارة،مطلب ليس للأجير الخاص أن يصلي النافلة،٦٩/٦،ط:سعيد)وفیہ ایضاً:"والخاص لا يمكنه أن يعمل لغيره؛ لأن منافعه في المدة صارت مستحقة للمستأجر والأجر مقابل بالمنافع ولهذا يبقى الأجر مستحقا وإن نقض العمل ،قال أبو السعود: يعني وإن نقض عمل الأجير رجل."(کتاب الاجارۃ،باب ضمان الاجارۃ،٦٤/٦،ط:سعید)الفقہ الاسلامی و ادلتہ میں ہے:"ويستحيل أن يكون الشخص الواحد في زمان واحد مسلما ومتسلما، ‌طالبا ‌ومطالبا، مملكا ومتملكا، مما يوجب أن يكون العقد من طرفين، لكل منهما إرادته وعبارته والتزامه، لا من شخص واحد ليس له إلا إرادة واحدة."(النظريات الفقهية،تعريف العقد،العقد بإرادة منفردة،2925/4،ط:دار الفكر)العقود الدریہ میں ہے:"لأن ‌الأجير ‌أمين."(كتاب العارية،ج:2،ص:83،ط:دار المعرفة)فقط و اللہ اعلم

عنوان: وکیل بالشراء کا منافع لینے کا حکم
سوال: زید نے بکر کو کہا کہ میرے پاس پیسہ نہیں ہے، لہذا  آپ میرے لیے عمر سے کپڑا خرید لو، اور وہ جتنے قیمت پر دے دے ،  اس پر تھوڑا منافع مجھ سے  لے لو، اور کپڑا مجھے دے دو، تو  کیا اس طرح کرنا جائز ہے؟
جواب: واضح رہے کہ اگر کوئی شخص دوسرے کو یہ کہتا ہے کہ آپ میرے لیے بازار سے فلاں چیز لے آؤ تو یہ توکیل (وکیل بنانے) کا معاملہ ہے، یعنی پہلے شخص نے دوسرے کو اپنا وکیل بالشراء بنایا ہے، اور وکالت جس طرح اجرت کے بدلے ہوتی ہے، اسی طرح بطورِ تبرع بھی ہوتی ہے، اور بطورِ وکیل کوئی کام کرنے پر وکیل کو اجرت لینے کا حق اس وقت ہوتا ہے جب وکالت کے وقت صراحۃً اجرت کی شرط لگالی گئی ہو یا پھر یہ دوسرا آدمی (وکیل) معروف اجرت کے بدلے ہی کام کرنے میں مشہور ہو، یعنی اس کا پیشہ ہی یہ ہو کہ وہ معروف اجرت کے بدلہ کام کر کے دیتا ہو، لیکن اگر ان دونوں باتوں میں سے کوئی ایک بھی نہ پائی جائے تو پھر وکیل کو مؤکل سے اجرت لینے کا کوئی حق نہیں ہے۔لہذا صورتِ مسئولہ میں عمر چوں کہ زید کا وکیل بالشراء ہے، اس لیے اس کا زید کے لیے کپڑا خریدنے پر منافع لینا درست نہیں ہے، البتہ اگر زید پہلے سے عمر کے لیے الگ سے اجرت مقرر کردے  تو جائز ہے۔شرح المجلۃ میں ہے: "(المال الذي قبضه الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."(كتاب الوكالة، الباب الثالث في بيان احكام الوكالة ، المادة 1463، ج:3، ص:561، ط: دارالجيل)درر الحکام فی شرح مجلۃ الاحکام میں ہے:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ...لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة."(الکتاب الحادی عشر الوکالة، الباب الثالث، الفصل االأول، ج3، ص:573، ط:دارالجیل)فقط والله أعلم

عنوان: وکیل کا کسی چیز کو بیچ کر خود نفع کمانا
سوال: ایک شخص  کسی اورکے لیے اوگراہی (خریداروں سےپیسوں کی وصولی)کرتا ہےاور مالک کو بتائے بغیر بیچ میں سے پیسے رکھ کر جمع کرتا رہا،اب ان پیسوں سے نفع حاصل کر کے اصل یپسے واپس کرناچاہے ،تو کیا ایسا کرنا جائز ہے؟
جواب: صورت مسئولہ میں مذکورہ شخص کا اپنے مؤکل(جس کے لیے پیسے وصول کر رہا تھا ) کے پیسوں کو استعمال کرنا حرام اور خیانت ہے ،لہذا ایسے شخص کو اصل رقم مع نفع مؤکل  کو لوٹانا لازم ہے،نیز اس خیانت پر توبہ و استغفار بھی کرے۔مسند أحمد میں ہے:"عن عمرو بن شُعيب عن أبيه عن جده، قال: نهىِ رسول الله -صلي الله عليه وسلم - عن بيعتين في بيعة، وعن بيع وسَلَف، وعن ‌رِبْح ‌مالم ‌يُضْمنْ، وعن بيع ماليس عندكَ".(أول مسند عبد الله بن عمرو بن العاص (1) رضي الله تعالى عنهما،190/6،ط : دار الحديث)السنن الكبرى میں ہے:أخبرنا أبو بكر بن الحارث الفقيه، أنبأ أبو محمد بن حيان، ثنا حسن بن هارون بن سليمان، ثنا عبد الأعلى بن حماد، ثنا حماد بن سلمة، عن علي بن زيد، عن أبي حرة الرقاشي، عن عمه، أن رسول الله صلى الله عليه وسلم قال: " لا يحل مال امرئ مسلم ‌إلا ‌بطيب ‌نفس ‌منه "(‌‌باب من غصب لوحا فأدخله في سفينة أو بنى عليه جدارا،166/6،ط : دار الكتب العلمية)ترجمہ:’’خبردار کسی پر ظلم و زیادتی نہ کرو، خبردار کسی آدمی کی ملکیت کی کوئی چیز اس کی دلی رضامندی کے بغیر لینا حلال اور جائز نہیں ہے ۔"تحفة الفقهاء میں ہے:"‌وإذا ‌قبض ‌الوكيل يبرأ المديون وصار المقبوض ملكا لصاحب الدين ويكون أمانة في يد الوكيل ويكون حكمه حكم المودع في أن يقبل قوله إنه دفعه إلى صاحب الدين وفي كل ما يبرأ به المودع من الوديعة".(كتاب الوكالة،۲۳۰/۲،ط : دار الكتب العلمية)المبسوط للسرخسي میں ہے:"وإذا ‌قبض ‌الوكيل الدار لم يكن له أن يؤاجرها ولا يرهنها ولا يسكنها أحدا؛ لأنه إنما وكل بالخصومة فيها وبقبضها، وهذه التصرفات وراء ذلك فهو فيها كأجنبي آخر، وإن ادعى رجل فيها دعوى فهو خصم فيها؛ لأنه وكله بالخصومة فيها ولم يسم في الوكالة أحدا بعينه، فإن كان سمى في الوكالة إنسانا لم يكن له أن يخصم غيره؛ لأن التخصيص في الوكالة".‌‌[باب كتاب القاضي إلى القاضي في الوكالة،٢٧/١٩،ط : دار المعرفة]فتاویٰ ہندیہ میں ہے:"والنفقة هي ما يصرف إلى ‌الحاجة ‌الراتبة وهي الطعام والشراب والكسوة وفراش ينام عليه والركوب وعلف دابته كذا في محيط السرخسي. ومن ذلك غسل ثيابه والدهن في موضع يحتاج إليه كالحجاز وأجرة الحمام والحلاق وإنما يطلق في جميع ذلك بالعرف حتى يضمن الفضل إن جاوزه."(كتاب المضاربة، الباب الثاني عشر في نفقة المضارب،312/4، ط:رشیدیة)الموسوعة الفقهية الكويتيةمیں ہے:"تتعلق بالوكيل أحكام، منها: الأول: أن يقوم الوكيل ‌بتنفيذ ‌الوكالة في الحدود التي أذن له الموكل بها أو التي قيده الشرع أو العرف بالتزامها."(وكالة، أحكام الوكالة:الحكم الأول، تنفيذ الوكالة، 45/37، ط:دارالسلاسل)فتاویٰ شامی میں ہے:"والحاصل أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه."(مطلب فيمن ورث مالا حراما،99/5، ط: سعید)فقط والله أعلم

عنوان: خریداری کے وکیل کا زیادہ قیمت وصول کرنا
سوال: محمد جاوید ٹنکی فٹنگ کا کام کرتا ہے،  کبھی ایسا ہوتا ہے کہ وہ کسی کے گھر جاتا ہے اور وہاں ٹوٹی یا کوئی بھی سامان لگانے کی ضرورت ہوتی ہے،  مکان مالک کہتا ہے آپ خود لاکر لگادو،  جاوید دکان سے سامان لاکر لگاتا ہے اور مالک مکان سے اس سامان کی قیمت زیادہ وصول کرتا ہے،  اور اپنے کام کی اجرت الگ سے لیتا ہے، تو کیا جاوید کے لیے اس سامان کی قیمت زیادہ وصول کرنا شرعا جائز ہے ؟ اگر جاوید اپنے پاس سامان پہلے سے رکھے اور یہ کہے کہ میرے پاس سامان ہے،  میں لگا دیتا ہوں اور سامان کی رقم زیادہ لے تو اس صورت میں کیا حکم ہوگا ؟
جواب: صورتِ مسئولہ میں جب    کوئی شخص  مذکورہ شخص سے کوئی چیز منگواتا ہے تو اس صورت میں مذکورہ شخص کی حیثیت وکیل بالشراء(خریداری کے وکیل) کی ہوگی اور وکیل  امین کے حکم میں ہوتا ہے ،لہذا اس صورت میں کم قیمت پر کوئی چیز خرید کر مؤکل سے زیادہ قیمت لینا جائز نہیں ہوگا،ہاں اگر پہلے سے طے کرے کہ میں سامان منگوانے کی اتنی اجرت لوں گا اور دینے والا اس پر راضی ہو تو سامان لانے  کی اجرت لے سکتاہے، اگر کام کرنے والے کے پاس اپنا سامان ہو تو وہ کام کر انے والے سے پہلے اس کی وضاحت کرے  کہ میرے پاس اپنا سامان ہے،  وہ اتنی مالیت کا ہے ، اس پر اگر کام کرانے والا راضی ہو جائے تو اس کو سامان فروخت کر سکتا ہے اور کام کی اجرت الگ سے لے سکتا ہے، تاہم یہ خیال رہے کہ کسی قسم کی دھوکہ دہی کا معاملہ نہ کیا جائے، ورنہ کمائی سے خیر و برکت ختم ہو جائے گی۔شرح المجلۃ میں ہے: "(المال الذي قبضه الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."(كتاب الوكالة،الباب الثالث في بيان احكام الوكالة ، المادة 1463، ج:3، ص:561، ط:دارالجيل)فقط واللہ اعلم

عنوان: طلاق کی توکیل کے وسوسہ کا حکم
سوال: مندرجہ ذیل دیو بند وقف کا فتوی مذکورہ ہے۔آپ کے ادارہ کی اس میں کیا رائے ہے ؟" اشرف نے زاہد کو کہا کہ زاہد میرا وکیل ہے اشرف کی نیت زاہد کو زمین کے جھگڑے میں وکیل بنانے کی تھی۔ چونکہ اشرف موسوس ہے اس وجہ سے اسے لگا کہ زاہد طلاق کا وکیل بن گیا ہے اور اشرف نے وسوسہ کی حالت میں شہریار نامی عالم دین سے پوچھا کہ زاہد کو طلاق کا وکیل بنا دیا ہے جبکہ یہ بات درست نہ تھی بعد میں اشرف کو احساس ہوا کہ یہ وہم ہے طلاق کی وکالت کے وہم کا زاہد اور شہریار مفتی کو معلوم ہے جبکہ اشرف کی بیوی نائلہ کو علم نہ ہے کیا۔ دیانت کےطور پر وکالت زاہد کو نہ.ملی ہے کیونکہ وہ جانتا ہے کہ اشرف موسوس ہے ۔بسم اللہ الرحمن الرحیم:۔ اشرف نے زمین کے معاملہ میں زاہد کو وکیل بنایا ہے، لہذا زاہد زمین ہی کے معاملہ میں وکیل شمار ہوگا، بلاکسی وجہ کے اس وکالت کو دوسری جانب موڑنا درست نہیں ہے۔ طلاق کی وکالت کا وسوسہ محض وسوسہ ہے، اس کا کوئی اعتبار نہیں ہے، اس میں کوئی شبہہ نہ کیاجائے۔ واللہ اعلم بالصواب دارالافتاء دارالعلوم وقف دیوبند"
جواب: صورت مسئولہ میں جب اشرف نے  زید کو زمین کے جھگڑے  کے معاملہ میں وکیل بنایا تھا  تو پھر اشرف کے وسوسہ کا شرعا کوئی اعتبار نہیں ہے اور زید طلاق کا وکیل نہیں بنے گا۔فتاوی شامی میں ہے:"(وهو إقامة الغير مقام نفسه) ترفها أو عجزا (في تصرف جائز معلوم."(فتاوی شامی، کتاب الوکالۃ، ج نمبر ۵، ص نمبر ۵۱۰، ایچ ایم سعید)فقط واللہ اعلم

عنوان: وکیل بالشراء کا کچھ سامان اپنے لیے رکھنے کا حکم
سوال: وکیل بالشراء کو مبیع کے ساتھ بائع نے کچھ مفت سامان دیا اور موکل کو اس کا علم نہیں ہے تو کیا وکیل بالشراء مفت ملا ہوا سامان اپنی ملکیت میں رکھ سکتا ہے یا موکل کو دینا ضروری ہے ؟
جواب: صورت مسئولہ میں بائع نے مبیع کے ساتھ جو مفت سامان دیا ہے وکیل کے لیے وہ سامان موکل کو دینا ضروری ہے، موکل کو بتائے بغیر اپنے پاس رکھنا جائز نہیں ہے؛  اس لیے کہ وکیل امین ہوتا ہے اور امین کے لیے خیانت کرنا جائز نہیں ہے۔شرح  المجلۃ  لسلیم رستم باز میں ہے:"المادة (1463) - (‌المال ‌الذي ‌قبضه ‌الوكيل ‌بالبيع ‌والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."(كتاب الوكالة، الباب الثالث في بيان أحكام الوكالة، ج: ۲، صفحہ: ۶۱۳، ط:مكتبة رشيدية)الموسوعۃ الفقہیۃ میں ہے:"وإذا كان في عهدة المكلف مال حرام، فإن علم أصحابه وجب رده إليهم، وإن لم يعلم أصحابه يتصدق به،أما الآخذ أي: المتصدق عليه فإن عرف أن المال المتصدق به من النجس أو الحرام كالغصب، أو السرقة، أو الغدر، فيستحب له أن لا يأخذه ولا يأكل منه. ومع ذلك فقد أجاز أكثر الفقهاء أخذه له مع الكراهة...يقول ابن عابدين: إذا كان عليه ديون ومظالم لا يعرف أربابها، وأيس من معرفتهم، فعليه التصدق بقدرها من ماله، وإن استغرقت جميع ماله."(المسوعة الفقهية الكويتية، ج: ۲۶، صفحہ: ۳۳۵، ط:  دار الصفوة مصر)فقط والله اعلم

عنوان: جاز کیش/ ایزی پیسہ کے کام پر کمپنی سے کمیشن لینے کی فقہی تکییف
سوال: جاز کیش اور ایزی پیسہ وغیرہ کے ذریعہ رقم کی ترسیل پر کمپنی اور دوکاندار کے لیے کمیشن لینے کی شرعی تکییف اور حکم کیا ہے؟
جواب: جاز  کیش  ، اور ایزی پیسہ   وغیرہ کا کام کر نے  والے کی حیثیت وکیل کی ہو تی ہے، اور  کمپنی کی حیثیت مؤکل کی ہو تی ہے، لہذا کمپنی   کی طر ف سے  وکیل کو اجرت   دی جا تی   ہے ، اور اگر کوئی دوکاندار وغیرہ کمپنی کی اجرت   سے زیادہ  رقم لے تو اس کا لائسنس بھی  منسوخ کردیا جاتا ہے ،لہذا زیادہ رقم لینا جائز نہیں ۔بدائع الصنائع میں ہے:"الوكيل بالبيع فالتوكيل بالبيع لا يخلو إما أن يكون مطلقا، وإما أن يكون مقيدا، فإن كان مقيدا يراعى فيه القيد بالإجماع."(فصل فی بیان حکم التوکیل، ج:6، ص:27، ط:رشیدیہ)فقط واللہ اعلم

عنوان: وکیل بالشراء کا موکل کو زیادہ قیمت میں چیز دینا
سوال: اگر میں کسی کو پیسے دوں کہ بازار سے مجھے فلاں چیز لادو اور وہ چیز تو لادے مگر اس میں سے خود بھی پیسے  رکھ لے  اور مجھے زیادہ قیمت بتا دے تو کیا یہ پیسے جو اس نے بغیر پوچھے لیے ہیں وہ جائز ہیں ؟
جواب: صورتِ مسئولہ میں اگر سائل کسی سے کوئی   چیز منگواتا ہے تو اس صورت میں اس شخص کی حیثیت  وکیل بالشراء(خریداری کے وکیل) کی ہوگی اور وکیل  امین کے حکم میں ہوتا ہے ،لہذا اس صورت میں مذکورہ شخص کے لیے کم قیمت پر کوئی چیز خرید کر سائل (موکل) سے زیادہ قیمت لینا جائز نہیں ہوگا،ہاں اگر پہلے سے طے کرے کہ میں سامان لانے  کی اتنی اجرت لوں گا اور سائل  اس پر راضی ہو تو الگ سے یہ اجرت لے سکتاہے ۔شرح المجلۃ میں ہے: "(المال الذي قبضه الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."(كتاب الوكالة،الباب الثالث في بيان احكام الوكالة ، المادة 1463، ج:3، ص:561، ط:دارالجيل)وفيه ايضاّ:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ...لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة".(كتاب الوكالة، الباب الثالث في بيان احكام الوكالة،المادة:1467،ج:3،ص:573،ط:دارالجیل)مبسوط سرخسی میں ہے:"وليس للمودع حق التصرف والاسترباح في الوديعة."(كتاب الوديعة ج:11، ص:122، ط:دارالمعرفة)فقط واللہ اعلم

عنوان: بچوں کو کسی فنکشن کے لیے دیے گئے پیسوں کی شرعی حیثیت
سوال: اگر کسی بچی  یا بچے ( جو کہ بڑا ہو یعنی کالج/ یونی ورسٹی  کا اسٹوڈنٹ ہو)، اس کے کالج/ یونی ورسٹی میں کوئی پارٹی یا فنکشن ہو اور اس کے کالج/ یونی ورسٹی والوں نے اس کےلیے پیسے مانگے ہوں اور وہ بچہ والدین سے اس فنکشن کےلیے پیسے لے گیا ہو، لیکن بعد میں وہ فنکشن کینسل ہو جائے اور کالج/ یونی ورسٹی والے بچے کو وہ پیسے واپس کر دیں، لیکن بچہ اپنے والدین کو آکر کچھ نہ بتائے کہ فنکشن کینسل ہو گیا ہے اور اسی طرح پیسے بھی واپس نہ کرے، یہ سوچ کر کہ میں اپنی کچھ ضرورت کی چیزیں ان پیسوں سے خرید لوں گا،  تو کیا اس بچے کا اس طرح کرنا اور اس طرح پیسے رکھ لینا جائز ہو گا؟
جواب: صورتِ مسئولہ میں مذکورہ بچے / بچی کو اُس کے والدین نے کالج/ یونی ورسٹی کے فنکشن کے لیے جو پیسے دیے تھے، وہ اُس کے پاس امانت تھے، لہٰذا اُسے وہ پیسے اپنے والدین کو واپس کرنا ضروری ہے۔اور اگر وہ اُن پیسوں کو  اپنی کسی ضرورت میں استعمال کرنا چاہتا /چاہتی  ہے تو اس کے لیے بھی پہلے  والدین سے اجازت لینا ضروری ہے۔درر الحکام شرح مجلۃ الاحکام میں ہے:"(‌المال ‌الذي ‌قبضه ‌الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة). ضابط: الوكيل أمين على المال الذي في يده كالمستودع ... بناء عليه ‌المال ‌الذي ‌قبضه ‌الوكيل بالبيع والشراء وإيفاء الدين واستيفاء وقبض العين ودفعها من جهة الوكالة في حكم الوديعة في يده وعليه فإذا كان موجودا عينا فيلزم تسليمه عينا إلى موكله ... كذلك إذا تلف ‌المال ‌الذي ‌قبضه ‌الوكيل في يده أو في يد أمينه بلا تعد ولا تقصير أو طرأ على قيمته نقصان فلا يلزم الضمان ... أما إذا تلف بالتعدي أو التقصير فيكون ضامنا. حتى أنه إذا تلف بعد أن امتنع الوكيل عن إعطائه للموكل بطلبه إياه منه يضمن."(كتاب الوكالة، الباب الثالث في بيان أحكام الوكالة، الفصل الأول في بيان أحكام الوكالة العمومية، ٣/ ٥٦١، المادة: ١٤٦٣، ط: دار الجيل)فقط والله أعلم

عنوان: فیکٹری ملازم کے لیے باہر سے مال خریدنے میں کمیشن رکھنے کاحکم
سوال: فیکٹری میں ملازمت کرتے وقت جب کوئی سامان باہر سے خریدنا پڑے تو اس میں سے کمیشن رکھ سکتے ہیں یا نہیں؟
جواب: جب ایک شخص کسی کمپنی یا ادارے میں ملازم ہو،اور  وہ ادارے  والے اس شخص کو تنخواہ دے رہے ہو، پھر کبھی ضرورت   کے وقت باہر سے بھی سامان  لاناپڑے ،تو  اس صورت میں یہ شخص اس میں سے اپنے لیے کمیشن نہیں رکھ سکتا؛ کیوں کہ یہ کمپنی کا ملازم ہے ،اور تنخواہ بھی لیتاہے۔فتاوی شامی میں ہے:"وأما الدلال فإن باع العين بنفسه بإذن ربها فأجرته على البائع وإن سعى بينهما وباع المالك بنفسه يعتبر العرف وتمامه في شرح الوهبانية  قوله (فأجرته على البائع) وليس له أخذ شيء من المشتري لأنه هو العاقد حقيقة شرح الوهبانية وظاهره أنه لا يعتبر العرف هنا لأنه لا وجه له ."( کتاب البیوع ج: 4،ص : 560 ، ط : دار الفکر بیروت )فقط والله أعلم

عنوان: شپنگ کے دوران اگر مال کا نقصان ہوگیا تو کون ضامن ہے؟
سوال: ڈبوں کے اندر بند سامان (جوکہ بک کروایا گیا تھا ) کے بارے میں اگر مشتری  مال کے ٹوٹنے کی شکایت کرے تو کیا حکم ہے؟
جواب: اگر مال کو ڈلیور کرنے کی ذمہ داری فروخت کرنے والے نے خود   لی ہے اور اس نے مال کو ڈلیور کیا ہے توشرعی اعتبار سے شپمنٹ کی تمام تر ذمہ داری فروخت کرنے والے پر ہوگی ،لہذا اگر راستہ میں مال ٹوٹ گیا یا خراب ہوگیا تو خریدار اس کا ضامن نہیں ہوگا،اور اگر ڈلیوری خریدار نے اپنے ذمہ لی ہے اور اپنے ہی کسی بندہ یا سروس سے مال منگوایا ہے تو پھر راستہ میں جوکچھ نقصان ہو اس کی ذمہ داری خریدار پر ہوگی،فروخت کرنے والا اس کا ضامن نہیں ہوگا۔درر الحکام فی شرح مجلۃ الاحکام میں ہے:"وتعبير الدين في هذه المادة ليس باحترازي. والحكم في العين على هذا المنوال. فلو طلب أحد من التاجر شراء مال بكذا درهما أي طلب أخذه بطريق سوم الشراء. وأرسله التاجر المذكور مع أحد إلى ذلك الشخص وتلف في يد الرسول قبل تسليمه إلى المرسل إليه فإذا كان الرسول رسول الطالب المذكور لزم الضمان بمقتضى المادة (298) الطالب ولا يلزم الرسول، انظر المادة (1463) . وإذا كان رسولا للتاجر كان الضرر الواقع عائدا إلى التاجر."(کتاب الوکالۃ،الفصل الأول في بيان أحكام الوكالة العمومية،ج3،ص566،ط؛دار الجیل)فقط واللہ اعلم

عنوان: وکیل بالشراء کا بچی ہوئی رقم اپنےپاس رکھنےکاحکم
سوال: زید نے حامد سے کہا کہ میرے لیے بازار سے ایک گھڑی خریدنا ایک ہزار روپے کی،(جوکہ عام بازار کی ریٹ اور قیمت تھی) ،حامد نے اس میں رعایت کروائی،اس ہزار  کی چیز آٹھ سو  میں خریدی تو  کیا  حامد کے لیے وہ دوسوروپےلینا جائز ہے؟جب کہ زید کو اس حوالے سے علم نہیں ہے۔
جواب: صورتِ مسئولہ میں جب زید نےحامد کوبازارسےگھڑی خریدنےکےلیےبھیجاہےتوایسی صورت میں حامد زید  کی طرف سےاس چیزکا وکیل بالشراء( خریداری کا وکیل) ہےاوروکیل امین(امانت دار)ہوتاہے،لہٰذاحامد نےجتنے روپےکی وہ گھڑی خریدی ہے ،اتنی ہی قیمت پرزیدکو دینالازم ہے،قیمت میں رعایت کرواکرحامد کےلیےوہ دوسو روپےخود رکھنا جائز نہیں۔"شرح  المجلة لسلیم رستم باز"میں ہے:"المادة (1463) - (‌المال ‌الذي ‌قبضه ‌الوكيل ‌بالبيع ‌والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."(كتاب الوكالة، الباب الثالث في بيان أحكام الوكالة، 613/2، ط:مكتبة رشيدية)فقط واللہ اعلم

عنوان: مدرس کے لئے چندے کی رقم مدرسہ میں جمع کرائے بغیر، تنخواہ کی طور پر لینے حکم؟
سوال: زید تین(۳ )سال سے مدرسہ میں پڑھا رہا تھا اچانک لوک ڈاؤن کیوجہ گھر آنا پڑا اب مدرسہ کے ذمہ دار نے ڈیڑھ ماہ کے بعد زید کو استعفیٰ دے دیا اور زید کے پاس مدرسہ کے تین(۳)ہزار روپیہ ہیں جس کا علم مدرسہ کے ذمہ دار کو بھی نہیں ہے اس کی وجہ یہ ہے کہ کسی صاحب نے مدرسہ کے نام کے پیسے دئیے تھے جو زید کے پاس ہی ہے اب معلوم یہ کرنا ہے زید کو وہ تین ہزار روپیہ مدرسہ میں دینے ہی ہونگے یا مدرسے والوں پر جو ڈیڑھ ماہ سے تنخواہ رکی ہوئی ہے تو زید اپنےڈیڑھ ماہ کی تنخواہ سے تین ہزار کاٹ کر بغیر مہتمم کو بتاۓ ہوۓ باقی پیسوں میں اپنے دل میں صدقہ کی نیت کرسکتاہے یا اسکو وہ تین ہزار مہتمم کو بتانے ہی ہونگے یا بغیر بتائے بھی کام چل جائیگا یا نہیں مدلل جواب دیں ۔
جواب: صورت مسئولہ میں یہ پیسے  زید کے پاس  امانت ہیں، اس کو مدرسے میں  جمع کرنا ضروری ہے، اس سے اپنی تنخواہ وصول کرنا جائز نہیں؛ کیونکہ زید پیسے دینے والے شخص کا وکیل ہے اور جب تک رقم وکیل کے پاس ہے اس وقت تک وہ مؤکل کی امانت ہے جب کہ زید مدرسے کی رقم تو روک سکتا ہے مگر مدرسے کی وجہ سے کسی اور کی رقم نہیں روک سکتا ہے۔"لا يجوز للوكيل أن يتصرف إلا فيما جعل إليه".(الجوهرة النيرة: كتاب  آداب القاضي، كتاب القاضي إلي القاضي (2/ 245)، ط.  المطبعة الخيرية، الطبعة الأولى: 1322هـ)فقط والله اعلم

عنوان: گاہگ کے لیے خریداری کی قیمت سے زیادہ بل بنانے کا حکم
سوال: میری دوکان پر اکثر گاہک سرکاری سامان کے لیے ہزار کا سامان خرید کر دو ہزار کا بل یا دوکان کا خالی صفحہ مانگتے ہیں، ایسے گاہکوں کے ساتھ کیا کرنا چاہیے؟
جواب:
جو گاہگ سرکاری سامان خریدنے کے لیے آتے ہیں وہ گاہگ حکومت کی طرف سے وکیل کی حیثیت رکھتے ہیں، اور وکالت کی بنیاد امانت پر ہوتی ہے، چنانچہ وکیل اپنے موکل کے لیے جو چیز جتنے روپے کی خریدے گا اتنے ہی پیسے اپنے موکل سے لے سکتا ہے،  اس سے زیادہ پیسے بتاکر لینا جھوٹ اور خیانت پر مبنی ہونے کی وجہ سے ناجائز ہے۔لہذا صورتِ مسئولہ میں چونکہ مذکورہ  گاہگ زیادہ بل بناکر آگے حکومت سے زیادہ پیسے وصول کرتے ہیں، تو آپ کا ان کے لیے خریداری سے زیادہ بل بنانا یا ان کو خالی صفحہ دینا تاکہ وہ اپنی مرضی کا بل بنوائیں، شرعاً جائز نہیں، یہ دھوکہ میں معانت شمار ہوگا اور آپ گناہ گار ہوں گے، ایسے گاہگ  كا بل اصل  خریدے ہوئے سامان کے حساب سے ہی بنایا کریں۔قرآن ِ کریم میں باری تعالی کا ارشاد ہے:"{وَتَعَاوَنُوا عَلَى الْبِرِّ وَالتَّقْوَى وَلَا تَعَاوَنُوا عَلَى الْإِثْمِ وَالْعُدْوَانِ وَاتَّقُوا اللَّهَ إِنَّ اللَّهَ شَدِيدُ الْعِقَابِ}" [المائدة: 2]"شرح النووی " میں ہے:"آكل الربا وموكله وكاتبه وشاهديه وقال هم سواء) هذا تصريح بتحريم كتابة المبايعة بين المترابيين والشهادة عليهما وفيه تحريم الإعانة على الباطل والله أعلم."(كتاب البيوع،باب الربا،ج:11،ص:26،ط:دار احياء التراث العربي)فقط والله اعلم

Reference: Reference: Surah Al-Ma'idah, Ayah 2 | : سورۃ المائدة، آیت نمبر 2 حوالہ

عنوان: دوا سازکمپنی کے ایجنٹ کا سیمپل کی دوائی فروخت کرنا
سوال: میری ایک بہن ہے اور وہ میڈیکل ریپ کی جاب کرتی ہے کمپنی کی طرف سے انہیں (Sample)   کی دوائی دی جاتی ہے کہ انہیں ڈاکٹروں کو چیک اپ یعنی کمپنی کی مشہوری کیلئے دیا جائے تو وہ وہ دوائی اپنے لیے فروخت کرتی ہے کیا ایسا کرنا جائز ہے یا نا جائز ؟
جواب: سیمپل(نمونہ) کی جو  ادویات آپ کی ہمشیرہ کو بطور کمپنی ایجنٹ   کمپنی کی جانب سے ڈاکٹروں تک پہنچانے کے لیے دی جاتی ہیں،وہ کمپنی کی امانت ہے جو ڈاکٹروں تک پہنچانا ضروری ہے،کمپنی کی اجازت کے بغیر ان ادویات کو خود سے فروخت کردینا شرعا جائز نہیں ہے۔مجلۃ الاحکام العدلیۃ میں ہے:"والمال الذي في يد الرسول من جهة الرسالة أيضا في حكم الوديعة."(الکتاب الحادی عشر:فی الوکالۃ،‌‌الباب الثالث: فی بيان أحكام الوكالۃ،ص285،ط؛نور محمد)فتاوی شامی میں ہے:"لايجوز التصرف في مال غيره بلا إذنه ولا ولايته إلا في مسائل مذكورة في الأشباه."(مطلب فيما يجوز من التصرف بمال الغير بدون إذن صريح، ج:6، ص:200، ط:ايج ايم سعيد)فقط واللہ اعلم

عنوان: وکیل بالبیع کا کچھ رقم خود رکھ لینا
سوال: ایک شخص مجھے 2000 روپے میں پروڈکٹ بیچنے کا مشورہ دیتا ہے، اب میں وہ پروڈکٹ 2500 روپے میں بیچتا ہوں اور اسے 2000 روپے دیتا ہوں، میں نے باقی 500 روپے لے لیے۔ میں جاننا چاہتا ہوں کہ بيع صحيح ہے یا نہیں؟ اگر صحيح ہے تو اضافی 500 روپے کا مالک کون ہوگا؟
جواب: صورتِ  مسئولہ میں اگر آپ کو کسی شخص نے اپنی کسی چیز کے بیچنے کا وکیل بنایا تھا، تو وہ چیز  آپ آگے جتنی قیمت میں فروخت کریں گے ، وہ تمام رقم اصل مالک کے لوٹانے کے پابند ہوں گے۔ اس  رقم میں سے ایک روپیہ بھی آپ (وکیل)  کے لیے اصل مالک کی اجازت یا پیشگی معاہدہ کے بغیر استعمال کرنا درست نہیں ۔ لہذا  صورت مسئولہ میں آپ نے اگر مذکورہ شخص کی چیز  2500 روپے میں بیچی ہے، تو  آپ پر اس شخص کو 2500 روپے ہی دینا لازم ہیں، 500 روپے خود رکھ لینا جائز نہیں، اگر آپ  نے رکھ بھی  لیے تو  یہ  بیع تو درست  ہوجائے  گی،  البتہ  آپ  پر  500 روپے چیز کے مالک کودینا لازم ہوگا، البتہ اگر سائل اس کو صورتِ  حال بتادے اور  وہ  اپنی خوشی  سے یہ  اضافی  500 روپے آپ کو دے دیتا ہے تو آپ  کے  لیے رکھنا جائز ہوگا،اور آئندہ باہمی رضامندی سے کوئی واضح معاملہ طے کر لیا جائے۔اگر سائل کا معاملہ اس چیز کے بیچنے میں وکالت کا نہیں تھا، بلکہ کوئی اور معاملہ تھا، تو اس کی مکمل وضاحت کے بعد دوبارہ سوال ارسال فرمائیں۔درر الحکام فی شرح مجلۃ الاحکام میں ہے:"(إذا شرطت الأجرة في الوكالة و أوفاها الوكيل استحق الأجرة، و إن لم تشترط و لم يكن الوكيل ممن يخدم بالأجرة كان متبرعاً. فليس له أن يطالب بالأجرة) يستحق في الإجارة الصحيحة الأجرة المسمى. و في الفاسدة أجر المثل ... لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعًا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة." (الکتاب الحادی عشر: الوکالة، الباب الثالث،الفصل االاول،المادة:1467،ج:573/3،ط:دارالجیل)الموسوعہ الفقہیہ   میں ہے:"الوكيل أثناء قيامه بتنفيذ الوكالة مقيد بما يقضي به الشرع من عدم الإضرار بالموكل؛ لقول رسول الله صلى الله عليه وسلم: لا ضرر و لا ضرار، ومقيد بما يأمره به موكله، كما أنه مقيد بما يقضي به العرف إذا كانت الوكالة مطلقة عن القيود، فإذا خالف كان متعديًا ووجب الضمان."(45/ 87،  الوکالۃ ، ضمان الوكيل ما تحت يده من أموال، ط: طبع الوزارة)فقط واللہ اعلم

عنوان: وکیل بالشراء کا موکل کو بتائے بغیر اجرت لینا
سوال: اگر کسی  شخص نے کسی کو بازار سے کوئی چیز لانے کو کہا لیکن پیسے نہیں دیے، وہ شخص اپنی جیب سے وہ چیز خرید کر لایا اور بھیجنے والے شخص کو دیتے وقت اپنا نفع  بھی لگا کر آگے وہ چیز دے دی، تو کیا اس طرح نفع لینا جائز ہے ؟
جواب: صورتِ مسئولہ میں بازار میں چیز کی خریداری کے لیے بھیجے جانے والے شخص کی حیثیت وکیل  کی ہوتی ہے،لہٰذا مذکورہ شخص کا چیز خرید   کربھیجنے والے کو بتائے بغیر اپنا نفع  رکھ کر  لینا جائز نہیں،البتہ اگر مذکورہ شخص بھیجنے والے کو  اس چیز کی قیمت یوں کہ کر بتلا دے کہ ’’ یہ چیز آپ کو اتنے کی پڑے گی‘‘ اور وہ اس کو قبول کر لے تو ایسی صورت میں مذکورہ شخص بازار میں جاکر وہ چیز پہلے  اپنے لیے خرید لے،اور  پھر اپنا نفع رکھ کر اسے  فروخت کردے تواس صورت میں نفع لینا جائز   ہے،اور خریدنے والے کو اس شخص سے بھاؤ تاؤ اور پسند نہ ہونے کی صورت میں واپس کرنے کامکمل اختیار بھی ہوگا،اور دوسری صورت یہ بھی ہے کہ مذکورہ شخص اس بھیجنے والے کے ساتھ اپنے لیے اجرت طے کرلے ،کہ میں اس کام کے عوض اتنی اجرت لوں  گا،بعد ازاں اپنی رقم سے وہ چیز خرید کر اس کےحوالہ کردے اور اپنی طے شدہ اجرت وصول کرلے۔شرح المجلۃ میں ہے: "(المال الذي قبضه الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."(كتاب الوكالة،الباب الثالث في بيان احكام الوكالة ، المادة 1463، ج:3، ص:561، ط:دارالجيل)فتاویٰ شامی میں ہے:"(ويضم) البائع (إلى رأس المال) (أجر القصار والصبغ) ... (ويقول: قام علي بكذا، ولايقول: اشتريته)؛ لأنه كذب، وكذا إذا قوم الموروث ونحوه أو باع برقمه لو صادقا في الرقم فتح".(کتاب البیوع، باب المرابحة والتولية، ج:5، ص:135، ط: سعيد)بدائع الصنائع میں ہے:"الوكيل بشراء شيء بغير عينه إذا اشترى يكون مشتريا لنفسه، إلا أن ينويه للموكل."(كتاب الوكالة،فصل في بيان حكم التوكيل، ج:6،ص:31،ط:رشيدية)الموسوعةالفقهية الكويتية میں ہے:"والأجير المشترك، هو الذي يتقبل العمل من غير واحد، ولا يستحق الأجر حتى يعمل".(ضمان الإجارة، ج:28، ص:255، ط: دارالسلاسل)فقط واللہ أعلم

عنوان: زکوۃ کا وکیل بنانا
سوال: میری بڑی بہن کے پاس کچھ پیسے پڑے ہیں اور میری کچھ مجبوری ہے مجھے پیسوں کی ضرورت ہے، بہن کہتی ہے کہ آپ یہ پیسے استعمال کرو اور جب میں زکوٰۃ دوں گی تو آپ میرے ان پیسوں سے مستحق لوگوں میں زکوٰۃ تقسیم کر دینا۔کیا ایسا کرنا جائز ہے؟
جواب: صورت مسئولہ میں سائل کے لیے اپنی بہن  کی اجازت سے ان کی رقم لے کر استعمال کرنا اور پھر اس رقم کو ان کے کہنے پر بطورِ زکوۃ مستحقِ زکوۃ افراد کو دینا درست ہو گا، ایسا کرنے سے سائل کی بہن کی زکوۃ  ادا ہو جائے گی۔بحر الرائق میں ہے:"وللوكيل بدفع الزكاة أن يدفعها إلى ولد نفسه كبيرًا كان أو صغيرًا، و إلى امرأته إذا كانوا محاويج، ولايجوز أن يمسك لنفسه شيئًا اهـ. إلا إذا قال: ضعها حيث شئت، فله أن يمسكها لنفسه، كذا في الولوالجية."(کتاب الزکاۃ،فصل شروط أداء الزكاة،ج:2،ص:227،ط:دارالکتاب الاسلامی) فقط واللہ اعلم

عنوان: وکالت کا پیشہ اور اس کی کمائی کا حکم
سوال: کیا وکیل کی کمائی حرام ہوتی ہے؟
جواب: واضح رہےکہ اگر کوئی شخص عدالت میں اپنے کیس کو مناسب انداز میں پیش کرنے کی اہلیت نہ رکھتا ہو تو وہ کسی بھی ایسے شخص کی خدمات حاصل کر سکتا ہے جو اس کی بات کو اچھے انداز میں بیان کر سکے اور اس کی صحیح نمائندگی کرسکے جس کو اصطلاح میں وکیل بالخصومت کہتے ہیں،  اور شرعاً یہ توکیل جائز ہے نیز وکیل بالخصومت کے لیےمؤکل سے اپنے خدمات کے بدلے اجرت لینا بھی جائز ہے  بشرطیکہ جس کی طرف سے وکیل  بن رہا ہو وہ حق پر ہو ، اور مؤکل کا مؤقف اور مدعا کسی غیرشرعی اور ناجائز امر پر مشتمل نہ ہو اگر وکیل کا مؤکل حق پر نہ ہو بلکہ وہ ظالم ہو یا کسی غیر شرعی اور ناجائز امر پر اس کا مؤقف ہو تو عمداً ایسے شخص کی وکالت کرنا شرعاً ناجائز اور حرام ہے اور اس کام کی اجرت بھی ناجائز ہوگی۔ارشاد باری تعالی ہے:"هٰۤاَنْتُمْ هٰۤؤُلَآءِ جٰدَلْتُمْ عَنْهُمْ فِی الْحَیٰوةِ الدُّنْیَا فَمَنْ یُّجَادِلُ اللّٰهَ عَنْهُمْ یَوْمَ الْقِیٰمَةِ اَمْ مَّنْ یَّكُوْنُ عَلَیْهِمْ وَكِیْلً."ا(النساء:109)"ترجمہ:یعنی سنتے ہو تم لوگ جھگڑا کرتے کی طرف سے دنیوی زندگی میں، پھر کون جھگڑا کرے گا ان کے بدلے اللہ سے قیامت کے روز یا کون ہوگا اس کا کارساز"فتح القدیر میں ہے:"(وتجوز ‌الوكالة ‌بالخصومة في سائر الحقوق) لما قدمنا من الحاجة إذ ليس كل أحد يهتدي إلى وجوه الخصومات. وقد صح أن عليا - رضي الله عنه - وكل عقيلا، وبعدما أسن وكل عبد الله بن جعفر - رضي الله عنه."(کتاب الوکالۃ، ج:7، ص:504، ط:دارالفکر بیروت لبنان)فتاوی ہندیہ میں ہے:"ويجوز التوكيل بالبياعات والأشربة والإجارات والنكاح والطلاق والعتاق والخلع والصلح والإعارة والاستعارة والهبة والصدقة والإيداع وقبض الحقوق والخصومات وتقاضي الديون والرهن والارتهان، كذا في الذخيرة."(کتاب الوکالۃ، الباب الاول فی معنی الوکالۃورکنہا وشرطہا و الفاظہا وحکمہا وصفتہا، ج:3، ص:564، ط:رشیدیہ)فقط واللہ اعلم

عنوان: بائع قیمت میں سے کچھ رقم وکیل کو ہِبہ کردے تو اس کا حق دار موکل ہے یا وکیل؟
سوال: میں ایک کمپنی میں کام کرتا ہوں،  اس کمپنی والوں نے کچھ سامان خریدا اور رقم مجھے دی؛ تاکہ میں اس سامان والے کو ادا کروں،  لیکن سامان والا شخص مجھے کہتا ہے کہ اتنی رقم مثلًا  دس ہزار آپ رکھ لو میری طرف سے  اگرچہ اصل قیمت وہی ہے جو طے شدہ ہے، اگر آپ کے علاوہ اور کوںٔی  بھی آۓ  پوری رقم دے گا، کیا میرے لیے یہ رقم لینا جائز ہے؟
جواب: صورتِ  مسئولہ  میں  مذکورہ  شخص (کمپنی کی طرف سے جس کو  سامان کی قیمت پہنچانے کے لیے آپ کو رقم دی گئی ہے)  قیمت وصول کرتے ہوئے اگر صراحت کے ساتھ  کہے کہ سامان کی قیمت تو وہی ہے جو طے ہوئی تھی،  البتہ اس میں کچھ رقم آپ میری طرف سے رکھ لو ،  تب بھی آپ کے لیےاس رقم کا رکھنااور اپنے استعمال میں لاناجائز نہیں ہوگا، بلکہ اسے کمپنی کے مالک کو واپس کرنا ضروری ہوگا۔ المحيط البرهاني میں ہے:"نوع آخر في الحط و الإبراء عن الثمن و في هبة الثمن من المشتري:حط الثمن صحيح و يلتحق بأصل العقد عندنا كالزيادة ... ثم حط البعض أو وهب البعض بأن قال: وهبت منك بعض الثمن صح ووجب على البائع رد مثل ذلك على المشتري."(كتاب البيع، ‌‌الفصل الحادي عشر،6/ 483، ط: دارالكتب العلمية بيروت)فقط واللہ اعلم

عنوان: بروکر سودا مکمل نہ ہونے کی وجہ سے پیمنٹ روکنا
سوال: یہ مسئلہ دو فریق کے درمیان ہے،  کچھ اس طرح کہ:فریق اول کا یہ موقف ہے کہ:ہمارا بروکری کا کام ہے،  میں نے ایک پلاٹ کا سودا کرایا اور فروخت کنندہ سے ایک لاکھ پچھتر ہزار روپے کمیشن طے ہوا اور ایگریمنٹ کے وقت فروخت کنندہ نے پچھتر ہزار روپے ادا  کیے، بقیہ ایک لاکھ روپےبعد میں ادا کریں گے۔ اب جس نے پلاٹ خریدا اس نے پیمنٹ ادا کرنے میں وقت لگا دیا مقررہ اگریمنٹ کا وقت گزر گیا،  اب فروخت کنندہ کا یہ کہنا ہے کہ آپ نے سودانہیں کرایا،  اس وجہ سے بقیہ ایک لاکھ روپے  دینے کے ہم پابندنہیں اور  فروخت کنندہ بقایا پلاٹ کی رقم 90 فیصد خریدار سے وصول کر چکاہے۔  اب پوچھنا یہ ہے کہ فروخت کنندہ نے کمیشن  کی  مد میں جو ہمارے ایک لاکھ روپے روکے تو وہ درست ہے  یا نہیں ؟ جواب دے کر مشکور ہوں!فریقِ  ثانی کا موقف:فروخت کنندہ کا کہنا ہے،  میں نے اپنا پلاٹ بروکر  کے ذریعہ بکوایا اور  بروکر  سے یہ  طے ہوا کہ ایگریمنٹ چار  ماہ کا ہوگا اور ایک لاکھ پچھتر ہزار روپے کمیشن دوں گا، چار  ماہ کا وقت گزر گیا، لیکن پلاٹ  کی پیمنٹ پوری ادا نہیں کی، پھر جس نے پلاٹ خریدا اس سے ہماری بات ہوگی اور معاملہ طے ہوگیا۔  بروکر  کو  میں نے ایگریمنٹ کے وقت پچھتر ہزار  روپے  دے  دیے، بقیہ ایک لاکھ  كي رقم میں نے روک لی تھی،  اب ایگریمنٹ کے  تحت پیمنٹ پوری نہیں ہوئی تو بروکر کو  میں نے کہا:  بقیہ ایک لاکھ میں  نہیں دوں گا؛ کیوں کہ آپ نے وقت پر  سودا  پورا نہیں کرایا۔  اب پوچھنا یہ  ہے کہ بروکر کا بطور کمیشن بقیہ ایک  لاکھ  روپے نہ دینا  یہ درست  ہے یا نہیں؟اور یہ بروکری شرعی لحاظ درست ہے اور اس کا کیا شرائط   ہیں؟  جواب  دے کر مشکور فرمائیں!وضاحت: سودا  کی تاخیرخریدار کی وجہ سے ہوئی!
جواب: واضح رہے کہ شرعًا بروکر اپنی عمل کی تکمیل کے بعد  اپنی اجرت کا حقدار ہوتا ہے، اور عمل کی تکمیل خریدار کی طرف سے مکمل ادائیگی کے بعد ہوتی ہے۔  زیر نظر مسئلہ میں سودا باقی ہے اس کو ختم نہیں کیا گیا، لہذا  خریدار کی جانب سے رقم کی ادائیگی میں تاخیر کرنے  کی وجہ سے فروخت کنندہ کا بروکر کو اس کی طے شدہ مکمل اجرت کی ادائیگی سے انکار کرنا شرعًا جائز نہیں ، خریدار جب بھی  بقایا رقم  بائع کو ادا  کردے گاتو  سائل  فروخت کنندہ سے اپنی بقایا اجرت لینے کا حق دار  ہوگا۔تبيين الحقائق میں ہے:"فلايجب ‌الأجر إلا ‌بعد ‌العمل فعند ذلك هو معلوم فهذا هو القاعدة لهما."(تبيين الحقائق شرح كنز الدقائق: 5/140، ط:طبعة القاهرة)شامی میں ہے:"‌وأفتيت بأن ضمان ‌الدلال والسمسار الثمن للبائع باطل؛ لأنه وكيل بالأجر ، وذكروا أن الوكيل لا يصح ضمانه؛ لأنه يصير عاملا لنفسه فليحرر اهـ"(الدر المختار، كتاب الكفالة، مطلب في بيع العينة: 5/334، ط: سعيد)شامی میں ہے:"(والسّمسار يجبر على التّقاضي) وكذا ‌الدَّلّال؛ لأنَّهما يعملان بالْأجرة."(کتاب المضاربة، فصل في المتفرقات في المضاربة: 5/656، ط: سعيد)فتاوی عالمگیریہ میں ہے:"فأما إذا كان وكيلا بأجر نحو السمسار والدلال والبياع فيجبر على استيفاء الثمن كذا في المحيط"(كتاب الوكالة، باب في وكالة البيع: 5/596، ط: سعيد)فقط واللہ اعلم

عنوان: سیکیورٹی اداروں کا مہمانوں سے رقم وصول کرنا
سوال: ہمارے ہاں بیرون ملک سے سرکاری سطح پر مہمان تشریف لاتے ہیں، جن کی سیکیورٹی اور حفاظت ہمارے ذمہ ہوتی ہے، مذکورہ مہمانوں میں مختلف حیثیت اور وزارتوں کے حامل  افراد بھی موجود ہوتے ہیں۔یقیناً شرعاً و اخلاقاً ایک مسلمان ملک پر ان سرکاری مہمانوں کا اکرام اور ان کی حفاظت لازم کے درجے میں ہے، البتہ حفاظت میں فرق مراتب کے لحاظ سے شخصیات کا خیال رکھا جاتا ہے، کچھ مہمان ایسے بھی ہوتے ہیں جن کو سخت سیکیورٹی اور انتظامات کی ضرورت ہوتی ہے۔سرکار کی جانب سے جو گاڑیاں اور حفاظتی عملہ مذکورہ مہمانوں کی حفاظت کی خاطر مقرر کیا جاتا ہے، اسے بعض مہمان حضرات غیر مطمئن اور غیر محفوظ سمجھتے ہیں، اور پروٹوکول بڑھانے کی خاطر مزید گاڑیوں  اور حفاظتی عملے کا مطالبہ کرتے ہیں جو کہ ہمارے بجٹ سے زیادہ اور وسعت سے خارج ہوتا ہے، جبکہ حقیقتِ حال یہ ہے کہ حکومت کی جانب سے مقرر کردہ حفاظتی عملہ اور گاڑیاں ان کی حفاظت  اور پروٹوکول کے لیے کافی ہوتی ہیں۔لہذا مذکورہ مہمانوں سے ہم بجٹ پورا کرنے اور ان کی مطلوبہ پروٹوکول مکمل کرنے کی خاطر رقم کا مطالبہ کرتے ہیں، جس رقم سے ان کے لیے مزید عملہ اور گاڑیوں کا انتظام کیا جاتا ہے، شرعاً اس رقم کا مطالبہ کرنا کیسا ہے؟بعض حضرات کا کہنا ہے کہ چونکہ ان کی حفاظت سرکار کے ذمہ ہے تو اضافی پروٹوکول کا بندوبست بھی سرکار کی طرف سے لازم ہے۔
جواب: صورتِ مسئولہ میں جو سرکاری مہمان بیرون ممالک سے آتے ہیں اُن کی حفاظت کرنا اور اُن کو سیکیورٹی اور پروٹوکول فراہم کرنا چونکہ میزبان ملک کی ذمہ داری ہے اس لیے میزبان سرکار ہی سے  رقم کا مطالبہ کیا جائے؛  تا کہ سرکار کی طرف سے ملنے والی رقم  سے مہمانوں کی  حفاظت اور سیکیورٹی کا انتظام کیا جائے، اب جیسا کہ اوپر لکھا گیا ہے کہ "حکومت کی جانب سے مقرر کردہ حفاظتی عملہ اور گاڑیاں  ان کی حفاظت اور پروٹوکول کے لیے کافی ہوتی ہیں" تو اس صورت میں بعض مہمانوں کے مذکورہ مطالبہ سے حکومتی ذمہ داروں کو آگاہ کیا جائے، حکومت کی اجازت کے بغیر مہمانوں سے مذکورہ مد کے لیے رقم لینا جائز نہیں ہو گا، نیز بعض حضرات کا مذکورہ موقِف شرعاً درست ہے۔ یاد رہے کہ جو رقم سرکار کی طرف سے یا مہمانوں کی طرف سے سائل کو یا اُس کے ادارے کو دی جاتی ہے وہ رقم اُس کے پاس امانت ہو گی اور اُس کو محض اُسی مَصرف میں خرچ کرنا جائز ہو گا جس مَصرف کے لیے وہ رقم دی گئی ہے، اُس رقم کو دیگر مصارف میں خرچ کرنا جائز نہیں ہو گا۔الموسوعۃ الفقہیۃ  الکویتیہ میں ہے:‌‌أنواع الوكالة باعتبار محلها:تتنوع الوكالة باعتبار المحل: إلى وكالة خاصة، ووكالة عامة.‌‌أ - الوكالة الخاصة: الوكالة الخاصة هي ما كان إيجاب  الموكل فيها خاصا بتصرف معين، كأن يوكل إنسان آخر في أن يبيع له سلعة معينة. وفي هذه الحالة لا يجوز للوكيل أن يتصرف إلا فيما وكل به، باتفاق الفقهاء۔(الوکالۃ، ج:45، ص:26، ط:طبع الوزارة)الموسوعۃ الفقہیۃ  الکویتیہ میں ہے:‌‌الوكيل أمين:138 - اتفق الفقهاء على أن الوكيل أمين على ما تحت يده من أموال لموكله فهي بمنزلة الوديعة ..... ولا فرق في ذلك بين ما إذا كان يعمل بالأجر أو كان متبرعا بالعمل۔(الوکالۃ، ج:45، ص:86، ط:طبع الوزارة)فقط واللہ اعلم

عنوان: ایزی پیسہ یا جاز کیش وغیرہ کے ذریعہ رقوم ٹرانسفر کرنے پر دکاندار کسٹمر سے اضافی رقم لینا
سوال: میں ایک دکان ایزی پیسہ اور جازکیش وغیرہ کی کھولنا چاہتا ہوں، تو اس سلسلہ میں کمپنی جو پیسہ جمع کروانے پر منافع دیتی ہے وہ بہت کم ہوتے ہیں، تو میرے ایک دوست دوکان دار ہے، جب ان سے مشورہ لیا تو ان کا کہنا تھا کہ ایک ہزار (1000) روپے پر دس (10) روپے اضافی کسٹمر سے لیں گے تو ٹھیک ہے، وگرنہ کوئی فائدہ نہیں ہے، تو اب یہ معلوم کرنا ہے کہ کیا یہ دس (10) روپے کسٹمر سے اضافی لینا شرعاً جائز ہے؟کیونکہ دکاندار کا کہنا ہے کہ کمپنی جو منافع دیتی ہے وہ اتنا کم ہے کہ اس میں کاروبار کو جاری رکھنا مشکل ہے، کیونکہ دوکان دار کو پیسے جمع کروانے کے لیے بنکوں میں لائنیں لگانی پڑتی ہیں اور اس دوران اگر خدانخواستہ راستے میں لُٹ جائے تو کمپنی اس کا کوئی معاوضہ نہیں دیتی، تو اس ساری صورتِ حال کے پیشِ نظر کیا یہ پیسے لینا جائز ہے یا نہیں؟
جواب: "ایزی پیسہ یا جاز کیش"وغیرہ کے ذریعہ لوگوں کی رقوم کی منتقلی کا سروس دینے والےدکان دار افراد کی حیثییت شرعاً ان کمپنیوں کے نمائندے کی ہے، اس نمائندگی پر کمپنی اپنے طے شدہ حساب سے اپنے نمائندوں کو کمیشن دیتی ہے اور تمام نمائندہ افراد متعلقہ کمپنی کی طرف سے جاری کردہ شرائط و ضوابط کے پاپند ہیں،ہمارے معلومات کے مطابق ان کمپنیوں کے شرائط وضوابط میں سے  یہ بھی ہے کہ صارفین کی رقوم کی منتقلی پر کمپنی کی طرف سے  کوئی فیس وصول نہیں کی جاتی، اپنے نمائندوں کو بھی صارفین سے زائد رقم  وصول   کرنے کی اجازت نہیں  اور خلاف ورزی کی صورت میں اگر کمپنی کو کوئی صارف اس کی شکایت کردے یا کسی طریقہ سے کمپنی کے علم میں آجائے تو کمپنی اس خلاف ورزی کرنے والے  نمائندہ  کا لائسنس تک منسوخ کرسکتی ہے تو اس صورت میں کمپنی کے نمائندوں کے لیے صارفین سے زائد رقم وصول کرنا شرعاً جائز نہیں ہوگا۔لہذا صورت مسئولہ میں سائل اور سائل کے  دکاندار دوست کے لیے   کسٹمر  سے اس کی رضامندی سے ہو یا نہ ہو ایک ہزار (1000) روپے میں دس (10) روپے یا  جتنی بھی زائد رقم ہو وصول کرنا شرعاً جائز نہیں ہے۔اگر سائل سمیت ان کمپنیوں کی نمائندگی کرنے والے دیگر تمام دکاندار وں کو طرح طرح کے مشکلات کی وجہ سے کمپنی کی طرف سے طے شدہ نفع (کمیشن) کم ہونے کی شکایت ہو رہی ہے تو سب مل کر یا ہر دکان دار انفرادی طور پر  ان کمپنیوں سے اپنے مشکلات کا اظہار کر کے کمیشن میں اضافہ کرنے کی درخواست کریں، اگر کسی بھی طریقہ سے مشکلات کا حل ممکن نہیں ہو تواس ناجائز طریقہ سے کمانے کے بجائے دوسرے جائز ذریعۂ معاش اختیار کریں۔فتاوی شامی میں ہے:"قال في التتارخانية: وفي الدلال والسمسار يجب أجر المثل، وما تواضعوا عليه أن في كل عشرة دنانير كذا، فذاك حرام عليهم."(مطلب في أجرة الدلال، ج:6، ص:63، ط:سعيد)بدائع الصنائع میں ہے:"الوكيل بالبيع فالتوكيل بالبيع لا يخلو إما أن يكون مطلقا، وإما أن يكون مقيدا، فإن كان مقيدا يراعى فيه القيد بالإجماع."(فصل فی بیان حکم التوکیل، ج:6، ص:27، ط:رشیدیه)فقط واللہ اعلم

عنوان: وکیل بالشراء کا کم قیمت پر خرید کر اپنے مؤکل کو زیادہ قیمت پر دینے کا حکم
سوال: میں کمپنی کا ملازم ہوں اور اپنی کمپنی کے تمام کام دیکھتاہوں ،جب کہ مجھے  کمپنی کی طرف سے تنخواہ ملتی  ہے، کمپنی اسلام آباد میں ہے اور میں کراچی  میں ہوں، ان کو جو کچھ بھی  ضرورت ہوتی ہے تو میں  اپنے پیسوں سے خرید کر کے بھیجتاہوں، اور  وہ  مجھے مہینے کے آخر میں پیسے واپس  کردیتي ہے۔سوال یہ ہے کہ:1۔ اگر کوئی چیز( 10) روپے کی بازار میں ملتی ہے اور میں کسی طرح اس کو( 8) روپےمیں حاصل کرکے اپنی کمپنی کو( 9)روپے میں دے دوں کیا یہ نفع حلال ہوگا؟2۔اگر یہ(1 )روپیہ سے کسی  ضرورت مند کی ضرورت پوری کردوں  یا خود استعمال کروں تو کیا یہ جائز ہے؟3:اگر جائز نہیں اور  یہ رقم میں وصول کرچکاہوں تو اس کو کیا کروں؟ اور یہ بات میں ان کو نہیں بتاسکتا۔نوٹ: واضح رہے کہ کمپنی صرف چیزیں منگواتی ہے،  ریٹ وغیرہ متعین نہیں ہوتا۔
جواب: 1:واضح رہے کہ کمپنی جب سائل سے کوئی چیز منگواتی ہے   اور اس کی مد میں اس کو تنخواہ بھی  دیتی ہے تو اس صورت میں سائل کی حیثیت وکیل بالشراء(خریداری کے وکیل) کی ہوگی اور وکیل  امین کے حکم میں  ہوتا ہے ،لہذا  کم قیمت پر کوئی چیز خرید کر مؤکل سے زیادہ قیمت لینادھوکہ دہی اور جھوٹ ہونے کی وجہ سے    حرام ہے ۔3-2: سائل نے کمپنی کو بتائے بغیر جو ایک روپیہ اپنے پاس  رکھا ہے وہ کمپنی کو واپس کرنا ضروری ہے، کمپنی کی  اجازت کے بغیر خود استعمال کرنا یا کسی ضرورت مند کو دینا جائز نہیں۔شرح  المجلۃ  لسلیم رستم باز میں ہے:"المادة (1463) - (‌المال ‌الذي ‌قبضه ‌الوكيل ‌بالبيع ‌والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."[كتاب الوكالة، الباب الثالث في بيان أحكام الوكالة، ج:2، ص:613،ط:مكتبة رشيدية]الموسوعۃ الفقہیۃ میں ہے:"وإذا كان في عهدة المكلف مال حرام، فإن علم أصحابه وجب رده إليهم، وإن لم يعلم أصحابه يتصدق به،أما الآخذ أي: المتصدق عليه فإن عرف أن المال المتصدق به من النجس أو الحرام كالغصب، أو السرقة، أو الغدر، فيستحب له أن لا يأخذه ولا يأكل منه. ومع ذلك فقد أجاز أكثر الفقهاء أخذه له مع الكراهة...يقول ابن عابدين: إذا كان عليه ديون ومظالم لا يعرف أربابها، وأيس من معرفتهم، فعليه التصدق بقدرها من ماله، وإن استغرقت جميع ماله."[المسوعة الفقهية الكويتية، ج:26، ص:335، ط: دار الصفوة مصر]فقط والله اعلم

عنوان: ملازم کا کمپنی کے لیے کام کرواتے ہوئے اپنا کمیشن / نفع  رکھنا
سوال: میں ایک کمپنی میں بطور کورڈینیٹر (Coordinator) ملازم ہوں ،میرے ذمہ مختلف کام ہیں ،ابھی کچھ دن پہلے  میری کمپنی نے ایک مسجد کی بورنگ کروائی تھی(یہ کام بھی میری ذمہ داریوں میں شامل ہے )،  جس کا ریٹ ان کو  241000 روپے ملا تھا ،میں نے 145000 روپے  میں کروادیا اور ان کو 200000 روپے کا بل دے دیا ۔۱۔ کیا اس طرح کا منافع کمانا جائز ہے ؟۲۔ کیا اس سے کسی غریب کی مدد کرسکتا ہوں ؟نوٹ: اس کا م پر  میرا اپنا پیسا لگاتھا ،کمپنی    ایک  مہینہ بعد ادا کرتی ہے مجھے ۔
جواب: صورت مسئولہ میں سائل جس  کمپنی میں ملازم ہے اور کمپنی کی طرف سے مختلف نوعیت کے کام کرنے پر مامور ہے  ،جن میں مذکورہ کام  بھی شامل  ہے  اور اس کام کی تنخواہ بھی وصول کرتا ہے ، لہذا سائل کے لیے اس کام پر نفع /  کمیشن وصول کرنا شرعاً جائز نہیں تھا ، نیز سائل اپنی کمپنی کی طرف سے   بورنگ کا کام کروانے کا وکیل تھااور  وکیل کے لیے  مؤکل سے   اصل رقم سے زائد رقم بطور نفع / کمیشن کے لینا درست نہیں ،لہذا سائل کے ذمہ لازم ہے  کہ  اس نے نفع کے نام سے جو اضافی رقم حاصل کی ہے وہ کسی بھی طرح کمپنی کوواپس کردے ،اس رقم سے غریب کی مدد کرنا درست نہیں ۔فتاوی شامی میں ہے :"تتمة: قال في التاترخانية: وفي الدلال والسمسار يجب أجر المثل وما تواضعوا عليه أن في كل عشرة دنانير كذا فذاك حرام عليهم، وفي الحاوي: سئل محمد بن سلمة عن أجرة السمسار فقال أرجو أنه لا بأس به وإن كان في الأصل فاسدًا؛ لكثرة التعامل، وكثير من هذا غير جائز فجوزوه لحاجة الناس إليه كدخول الحمام،   وعنه قال: رأيت ابن شجاع يقاطع نساجًا ينسج له ثيابا في كل سنة." ( کتاب الاجارۃ باب الاجارۃ الفاسدۃ جلد 6 / 63 / ط : دار الفکر بیروت )و فیه أیضا:"وأما الدلال فإن باع العين بنفسه بإذن ربها فأجرته على البائع وإن سعى بينهما وباع المالك بنفسه يعتبر العرف وتمامه في شرح الوهبانية  قوله (فأجرته على البائع) وليس له أخذ شيء من المشتري لأنه هو العاقد حقيقة شرح الوهبانية وظاهره أنه لا يعتبر العرف هنا لأنه لا وجه له ۔"( کتاب البیوع جلد 4 / 560 / ط : دار الفکر بیروت )فقط واللہ اعلم

عنوان: نکاح میں عورت کے وکیل بننے کا حکم
سوال: کیا نکاح میں عورت وکیل بن سکتی ہے؟
جواب: واضح رہے کہ نکاح میں وکیل کی حیثیت محض ایک سفیر اور ترجمان کی ہوتی ہے ،نکاح میں عقد کے حقوق مؤکل کی طرف راجع ہوتے ہیں ؛اس لیے  وکیل  پر عقد کی نسبت مؤکل کی طر ف کرنا لازم ہوتا ہے،  اگر وہ عقد کی نسبت اپنی طرف کرے تو  نکاح اس پر ہی منعقد ہوجاتا ہے ؛ اس لیے  اگر عورت کو  نکاح میں  وکیل مقرر   کیا گیا تو نکاح درست ہوگا اور حقوق مؤکل کی طرف راجع ہوں گے ۔البتہ  گواہان ،شوہر  اورنکاح خواں  اگر عورت کے نامحرم ہوں تو عورت کا ان سے شرعی پردہ  چوں کہ لازم ہے، نیز شرعی پردہ ہونے کے باوجود عورت کی آواز ان مردوں کو سنائے بغیر نکاح کا عمل مکمل نہیں ہوسکتا؛  لہذا بغیر شرعی مجبوری کے عورت کو نکاح میں وکیل نہیں بنانا  چاہیے۔فتاوی شامی میں  ہے :"(قوله: أمر الأب رجلا) أي وكله والضمير البارز في صغيرته للأب والمستتر في زوجها للرجل المأمور، وكونه رجلا مثال، فلو كان امرأة صح لكن اشترط أن يكون معها رجل أو رجل وامرأة كما أفاد في البحر (قوله:؛ لأنه يجعل عاقدا حكما) لأن الوكيل في النكاح سفيرومعبر، ينقل عبارة الموكل."(کتاب النکاح، مطلب فی عطف الخاص علی العام،ج:24/3،ط: ایچ ایم سعید )فقط واللہ اعلم

عنوان: ایمازون کلب ویب سائٹ کے ذریعے کمائی  کا حکم
سوال: Amazon Club ایک ویب سائٹ ہے، وہاں پرلوگ ان کی پراڈکٹس کی تشہیر کرتے ہیں اور ساتھ دوسرے لوگوں کو بھی مدعو کرتے ہیں، جن لوگوں کو وہ مدعو کرتے ہیں تو منافع کا کچھ حصہ ان کو بھی ملتا ہے ،اب یہ منافع ان کے لیے جائز ہے کہ نہیں؟ شریعت کی روشنی میں رہنمائی فرمائیں۔
جواب: 1۔صورت ِ مسئولہ میں ایمازون ویب سائٹ پر فروخت ہونے والی جائز اشیاء کی قیمتوں میں سے مخصوص تناسب کے عوض تشہیری اور ترویجی مہم میں حصہ لینا جائز ہےاور اس پر فیصد کے اعتبار سے کمیشن مقرر کرکے کمیشن لینے میں کوئی مضائقہ نہیں، شرعاً یہ کام دلالی کے حکم میں ہے، جس کی اجرت لینا جائز ہے۔البتہ یہ ضروری ہے کہ اس میں شرعًا کوئی ایسا مانع نہ ہو جس کی وجہ سے اصلاً بیع ہی ناجائز ہوجائے، جیسے مبیع کاحرام ہونا، لہٰذا صرف ان ہی مصنوعات کی تشہیر کی جائے جو اسلامی نقطہ نظر سے حلال ہوں، جو چیزیں شرعاً حرام ہیں، ان کی تشہیر کرکے پیسہ کمانا جائز نہیں ہے۔ اسی طرح جس کمپنی کی مصنوعات کی تشہیر کرنا ہو اس کمپنی کی طرف سےمصنوعات کے حقیقی اوصاف، قیمت وغیرہ واضح طور پر درج ہو۔ سامان نہ  ملنے یا غبن ہوجانے کی صورت میں مصنوعات خریدنے کے لیے جمع کی گئی رقم کی  واپسی کی ضمانت دی گئی ہو۔مزید یہ کہ آرڈر کرنے کے بعد مقررہ تاریخ تک مصنوعات نہ ملنے پر یا زیادہ تاخیر ہونے کی صورت میں کسٹمر کو آرڈر کینسل کرنے کا بھی اختیار ہو۔ نیز آن لائن تجارت کرنے والےایسے ادارے اور افراد بھی ہیں جن کے یہاں مصنوعات موجود نہیں ہوتیں، محض اشتہار ات ہوتے ہیں، اس لیے اس بات کو بھی یقینی بنایا جائے کہ اس کمپنی کے پاس مصنوعات کا حقیقی وجود ہے۔2۔دوسرے لوگوں کو مدعو کرکے نفع کمانے سے متعلق تفصیل یہ ہے کہ جن لوگوں کو سائل خود مدعو کرے،اس پر تو کمپنی سے ایک دفعہ کمیشن لے سکتا ہے،لیکن اگر یہ لوگ جنہیں سائل نے مدعو کیا ،یہ آگے اور لوگوں کو مدعو کرتے ہیں،تو بعد والوں کی محنت کی بنیاد پر سائل کے لیے کمیشن لینا درست نہیں ہوگا۔الدر المختار میں ہے:"وأما الدلال فإن باع العين بنفسہٖ بإذن ربہا فأجرتہ علی البائع، وإن سعٰی بينہما وباع المالک بنفسہٖ يعتبر العرف وتمامہ في شرح الوہبانيۃ۔"وفي الرد تحتہ:(قولہ: فأجرتہ علی البائع) وليس لہٗ أخذ شيء من المشتري؛ لأنہ ہو العاقد حقيقۃ شرح الوہبانيۃ وظاہرہٗ أنہٗ لا يعتبر العرف ہنا؛ لأنہٗ لا وجہ لہٗ. (قولہ: يعتبر العرف) فتجب الدلالۃ علی البائع أو المشتري أو عليہما بحسب العرف جامع الفصولين."     (حاشيۃ ابن عابدین،ج:۴، ص:۵۶۰،ط:سعید)فقط واللہ اعلم

عنوان: وکیل بالبیع کا کم یا زیادہ قیمت پر مال بیچنا
سوال: میں ایک پرائیویٹ ملازم ہوں، کیا میں کمیشن پر مالک کی کوئی تجارتی چیز مالک  کی اجازت کے بغیر کسی جگہ پر کم قیمت اور کسی اور جگہ پر زیادہ قیمت سے بیچ سکتا ہوں یا نہیں؟ منافع مالک کے مال ہی میں جمع کرتا ہوں ،خود نہیں لیتا۔
جواب: صورتِ مسئولہ میں اگر سائل کو مطلق بیچنے کی اجازت دی ہے یعنی مالک نے   صراحت کے ساتھ یہ حکم نہیں کیا کہ فلاں چیز اتنے میں بیچنی ہے، بلکہ سائل کو اجازت دی ہے کہ وہ اس کو فروخت کرے   تو اس صورت میں سائل   کے لیے زیادہ  قیمت میں بیچنے کی  اجازت ہے اور یہ بیچنا درست ہوجائے گا اور کم قیمت میں بیچنے میں  تفصیل یہ  ہے کہ اتنی کمی جو بازار میں معروف ہو اور جس کو تاجر عام طور پر برداشت کر لیتے ہیں اتنی کمی کے ساتھ بیچنے کی اجازت ہوگی ،اس سے زیادہ کمی کے ساتھ بیچنے کی اجازت نہیں ہوگی اور اگر سائل اتنی زیادہ کمی کے ساتھ مال فروخت کر دے گا تو وہ مالک کی اجازت پر موقوف ہوگا۔  اگر مالک نے سائل کو ایک قیمت متعین کر کے فروخت کرنے کی اجازت دی ہے تو پھر کسی قسم کی کمی جائز نہیں ہوگی اور کمی کرنے کی صورت میں معاملہ مالک کی اجازت پر موقوف ہوگا  ،البتہ زیاده رقم پر بيچنا اس صورت میں جائز هوگا۔فتاوی ہندیہ میں ہے:"وقال: لا يجوز بيعه بنقصان لا يتغابن الناس فيه ولا يجوز إلا بالدراهم والدنانير كذا في الهداية. ويفتى بقولهما في مسألة بيع الوكيل بما عز وهان وبأي ثمن كان كذا في الوجيز للكردري،والخلاف في الوكالة المطلقة أما إذا قال الموكل بعه بألف أو بمائة لا يجوز أن ينقص بالإجماع كذا في السراج الوهاج."(کتاب الوکالۃ ج نمبر ۳ ص نمبر ۵۸۸،دار الفکر)بدائع الصنائع  میں ہے:"وأما) : الوكيل بالبيع فالتوكيل بالبيع لا يخلو إما أن يكون مطلقا، وإما أن يكون مقيدا، فإن كان مقيدا يراعى فيه القيد بالإجماع، حتى إنه إذا خالف قيده لا ينفذ على الموكل ولكن يتوقف على إجازته إلا أن يكون خلافه إلى خير لما مر أن الوكيل يتصرف بولاية مستفادة من قبل الموكل، فيلي من التصرف قدر ما ولاه، وإن كان الخلاف إلى خير فإنما نفذ؛ لأنه إن كان خلافا صورة فهو وفاق معنى؛ لأنه آمر به دلالة فكان متصرفا بتولية الموكل، فنفذ بيان هذه الجملة إذا قال: بع عبدي هذا بألف درهم فباعه بأقل من الألف لا ينفذ، وكذا إذا باعه بغير الدراهم، لا ينفذ، وإن كانت قيمته أكثر من ألف درهم؛ لأنه خلاف إلى شر؛ لأن أغراض الناس تختلف باختلاف الأجناس فكان في معنى الخلاف إلى شر وإن باعه بأكثر من ألف درهم نفذ؛ لأنه خلاف إلى خير، فلم يكن خلافا أصلا، وكذلك على هذا لو وكله بالبيع بألف درهم حالة فباعه بألف نسيئة لم ينفذ بل يتوقف لما قلنا، وإن وكله بأن يبيعه بألف - درهم نسيئة، فباعه بألف حالة نفذ لما قلنا، وإن وكله بأن يبيع ويشترط الخيار للآمر، فباعه ولم يشترط الخيار، لم يجز، بل يتوقف.ولو باع وشرط الخيار للآمر ليس له أن يجيز؛ لأنه لو ملك الإجازة بنفسه لم يكن للتقييد فائدة، هذا إذا كان التوكيل بالبيع مقيدا.فأما: إذا كان مطلقا فيراعى فيه الإطلاق عند أبي حنيفة، فيملك البيع بالقليل والكثير، وعندهما لا يملك البيع إلا بما يتغابن الناس في مثله، وروى الحسن عن أبي حنيفة مثل قولهما»."(کتاب الوکالۃ ج نمبر ۶ ص نمبر ۲۷،دار الکتب العلمیۃ)فقط واللہ اعلم

عنوان: ملازم کا کمپنی کے لیے خریداری کرتے ہوئے فروخت کنندہ سے کمیشن لینا
سوال: میں ایک نیم سرکاری کمپنی میں بطور ایڈمن آفیسر کام کرتا ہوں۔ جہاں پر مجھے مختلف قسم کے کام وغیرہ کرنےہوتے ہیں، جبکہ ہمارے کاموں کی نوعیت فکس نہیں ہوتی، جیسے: کسی آفیسر یا ورکر کے مسائل کو حل کرنا، اب مسئلہ  کچھ بھی ہوسکتا ہے،  جیسے :اس کے رہائش  ، ٹرانسپورٹ، پانی ، بجلی ، گیس، اسپورٹس ، انٹرٹینٹ وغیرہ وغیرہ ۔ نیز کسی بھی آفس میں   کسی بھی قسم کا کام ہوسکتا ہے،  اب ان تمام کاموں کو  مکمل کرنے کے لے کمپنی میں  بے  تحاشا کونٹریکٹر رکھےہوئے  ہیں ،جن سے ہم بارکینگ کرتے ہیں کہ فلاں  کام کرنا ہے، کتنے میں کروگے، جو سستے میں راضی ہو جائے، اس سے کنٹریکٹ کرلیتے ہیں، چاہے  کام بڑا ہو یا چھوٹا۔اب میرا سوال یہ ہے کہ کمپنی میں آفیسر کے لے منرل  واٹر کی روزانہ کی بنیا د پر ضرورت ہے،  تو کمپنی نے  مجھے کہا  کہ کسی سے بات کروکہ  کو ن راضی ہو ہمیں سپلائی  دینے کے لے، مختلف کونٹریکر سے بات چیت چلی، کسی نے کوئی  ریٹ دیا کسی نے کوئی  ریٹ دیا،  مگر ابھی تک ہم کسی سے فائنل نہیں کرسکے، لیکن میں نے ذاتی طور پر ا یک باہر  کے کونٹریکٹر سے بات کی کہ آپ ہمیں   منرل  واٹر سپلائی  کریں۔ ماہانہ  بنیاد  پر  220 پر ، جس میں سے 20 روپے میرے ہونگے،  جس پر وہ راضی ہیں  ، اب کیا میں وہ کنٹریکٹ اس کو دلا کرجو کمیشن ہے  وہ رکھ سکتاہوں،  کمپنی نے مجھے 220 کو کہا تھا، جبکہ میں وہ 20 روپے کنٹریکٹر سے لوں گا، کمپنی سے نہیں ،کمپنی کو وہ اتنے  میں ہی ملے گی، 220  کا اس نے مجھے کہا تھا،  اس طرح بہت سارے کنٹریکٹ یہاں بنتے ہیں،  جس پر میں کنٹریکٹر سےکمیشن لینا چاہتا ہوں ،لیکن کمپنی کو کوئی  نقصان  نہیں  ہوگا،  کیونکہ کمپنی کو اسی ر یٹ جس پر وہ چاہتی ہے  چیز مل جاے گی۔
جواب: صورت مسئولہ میں سائل جس  کمپنی میں ملازم ہے اور کمپنی کی طرف سے مختلف نوعیت کے کام کرنے پر مامور ہے ،جن میں مذکورہ کام (پانی ) بھی شامل ہے  اور اس کام کی تنخواہ بھی وصول کرتا ہے ، لہذا سائل کے لیے کمیشن وصول کرنا شرعاً جائز نہیں، نیز سائل اپنی کمپنی کی طرف سے منرل واٹر کے خریدنے  کا وکیل بھی ہے اور وہ شخص جس کو کسی نے مال خریدنے کے حوالہ سے اپنا وکیل بنا کر بھیجا ہو،  اس کے لیے قیمتِ خرید سے زائد کے واؤچر بنوا کر اپنے موکل (اصل خریدار) سے بطورِ  کمیشن وصول کرنا بھی جائز نہیں، اسی طرح بائع سے بھی کمیشن لینا جائز نہیں کیوں کہ کمپنی کا ملازم ہے اور تنخواہ بھی لیتا ہے۔فتاوی شامی میں ہے :"تتمة: قال في التاترخانية: وفي الدلال والسمسار يجب أجر المثل وما تواضعوا عليه أن في كل عشرة دنانير كذا فذاك حرام عليهم، وفي الحاوي: سئل محمد بن سلمة عن أجرة السمسار فقال أرجو أنه لا بأس به وإن كان في الأصل فاسدًا؛ لكثرة التعامل، وكثير من هذا غير جائز فجوزوه لحاجة الناس إليه كدخول الحمام،   وعنه قال: رأيت ابن شجاع يقاطع نساجًا ينسج له ثيابا في كل سنة." ( کتاب الاجارۃ باب الاجارۃ الفاسدۃ جلد 6 / 63 / ط : دار الفکر بیروت )و فیہ ایضا:وأما الدلال فإن باع العين بنفسه بإذن ربها فأجرته على البائع وإن سعى بينهما وباع المالك بنفسه يعتبر العرف وتمامه في شرح الوهبانية  قوله (فأجرته على البائع) وليس له أخذ شيء من المشتري لأنه هو العاقد حقيقة شرح الوهبانية وظاهره أنه لا يعتبر العرف هنا لأنه لا وجه له ۔( کتاب البیوع جلد 4 / 560 / ط : دار الفکر بیروت )فقط واللہ اعلم

عنوان: سیلزمین کا مقررہ قیمت سے زیادہ رقم لینے کا حکم
سوال: میں سیلزمین تھا، کبھی کبھار ایسا ہوتا ہے کہ سیلزمین گاهک سے دو یاتین روپے زیادہ ليتا تھا،  مثلًا77 روپے بن رہے ہیں اور میں  نے 80 روپے لے  لیے ،  اس 3  روپے کا گاہک کو علم نہیں ہوتا ہے، یعنی  اس  کی  مرضی  کے بغیر یہ  رقم  لی  جاتی  تھی، اب یہ  مجھے معلوم نہیں کہ کیا ایسا میں نے کیا بھی  ہے یا نہیں، اگر بالفرض میں نے ایسا کیا ہو اور مجھے اس پیسوں  کا حق  دار معلوم نہ ہو تو پھر تلافی کی کیا صورت ہوگی؟واضح رہے کہ مجھے مقدار بھی معلوم نہیں کہ کتنے ہے؟ اور نہ مجھے کوئی متعین آدمی معلوم ہے ۔
جواب: واضح رہے کہ سیلز مین دکاندار کا وکیل ہوتا ہے، جتنی قیمت پر مالک نے اسے مال بیچنے کا کہا ہوتا ہے اتنی ہی قیمت پر اس کے لیے مال بیچنا ضروری ہوتا ہے، لہٰذا صورتِ مسئولہ میں اگر سائل کو یہ یقین یا غالب گمان ہو کہ اس نے  مالک کی مقرر کردہ قیمت سے زیادہ میں کوئی چیز بیچی  ہے تو اسے وہ زائد رقم ان رقوم کے  مالکوں تک پہنچانا ضروری ہے، لیکن اگر سائل کو  اس زائد رقوم کے مالکان  معلوم نہ ہو تو ان کی طرف سے وہ  رقم صدقہ کردی جائے، نیز اگر  سائل کو حاصل کردہ زائد رقم کی مقدار بھی  معلوم نہ ہو تو اندازہ لگاکر اس کی مقدار متعین کرے اور وہی مقدار ان مالکوں کی طرف سے صدقہ کرے۔فتاوی شامی میں ہے:"والحاصل: أنه إن علم أرباب الأموال وجب رده عليهم، وإلا فإن علم عين الحرام لايحل له ويتصدق به بنية صاحبه".(كتاب البيوع، باب البيع الفاسد، مطلب رد المشترى فاسدا إلى بائعه،  ج:5، ص:99، ط:سعید)فقط واللہ اعلم

عنوان: کمپنی کے ملازم کا دکاندار سے  ہدیہ قبول کرنے کا حکم
سوال: ایک  آدمی کمپنی کا  ملازم ہے وہ گاڑی کے پارٹس فروخت کرتا ہے ،جس دوکان سے مال خرید تا ہے کبھی کبھی دوکاندار اس کو ہدیہ دیتے ہیں،  کیا اس کےلیے یہ ہدیہ لینا جائز ہے؟اجیبوا  مع الدلیل۔
جواب: صورتِ مسئولہ  میں دکاندارجو تحفے  تحائف  وغیرہ    کمپنی کے ملازم کو دیتے ہیں  وہ تحفے تحائف  ملازم کے لیے  استعمال کرنا جائز نہیں ۔فتاوی شامی میں ہے:"قال عمر بن عبد العزيز: كانت الهدية على عهد رسول الله - صلى الله عليه وسلم - هدية واليوم رشوة. ذكره البخاري، واستعمل عمر أبا هريرة فقدم بمال فقال له من أين لك هذا؟ قال: تلاحقت الهدايا فقال له عمر أي عدو الله هلا قعدت في بيتك، فتنظر أيهدى لك أم لا فأخذ ذلك منه، وجعله في بيت المال، وتعليل النبي - صلى الله عليه وسلم - دليل على تحريم الهدية التي سببها الولاية فتح قال في البحر: وذكر الهدية ليس احترازيا إذ يحرم عليه الاستقراض والاستعارة ممن يحرم عليه قبول هديته كما في الخانية اهـ. قلت: ومقتضاه أنه يحرم عليه سائر التبرعات، فتحرم المحاباة أيضا، ولذا قالوا له أخذ أجرة كتابة الصك بقدر أجر المثل. فإن مفاده أنه لا يحل له أخذ الزيادة؛ لأنها محاباة وعلى هذا فما يفعله بعضهم من شراء الهداية بشيء يسير أو بيع الصك بشيء كثير لا يحل وكذا ما يفعله بعضهم حين أخذ المحصول من أنه يبيع به الدافع دواة أو سكينا أو نحو ذلك لا يحل؛ لأنه إذا حرم الاستقراض والاستعارة فهذا أولى۔"(كتاب القضاء، مطلب في هدية القاضي، ج:5، ص: 372، ط:سعید)فقط واللہ اعلم

عنوان: وکیل بالخصومت کا کیس سماعت کرنے سے پہلے انتقال کی صورت میں لیے ہوئے اجرت کا حکم
سوال: اگر کوئی وکیل کسی بھی کیس کے متعلق اپنے موکل سے اپنی وکالت کی کچھ فیس طے کرتا ہے اور وہ طے شدہ فیس مکمل وصول کرتا ہے یا طے شدہ فیس کا کچھ حصہ وصول کرتا ہے مگر دوران سماعت کیس کے وکیل کا انتقال ہو جاتا ہے اور وکیل اپنے موکل کا کیس مکمل نہیں کر پاتا تو اس صورت میں وکیل کی طرف سے وصول کی جانے والی فیس قرض کے زمرے میں آتی ہے اور اس کے ورثا اس موکل کو وہ فیس قرض ادا کرنے کی صورت میں دینے کے پابند ہیں؟؟؟ اگر ہاں تو کیا وکیل اپنی زندگی میں جب بھی کسی موکل کا کیس لے اور فیس وصول کرے تو وکالت نامہ پر یہ تحریر کروا سکتا ہے کہ مرنے کی صورت میں موکل اپنی دی ہوئی فیس اللہ کے نام پر معاف کرے گا اور روز قیامت اس فیس کا مطالبہ نہیں کرے گا آیا یہ لکھوانا جائز ہے؟؟
جواب: صورتِ مسئولہ میں اگر کوئی وکیل مؤکل کے ساتھ اس طرح عقد کریں کہ عقد کے وقت کوئی ابہام یا جہالت باقی نہ رہے اور کیس یا مقدمہ کسی غیر شرعی امور میں نہ ہو، تو اس عقد وکالت پر اس کے لیےاجرت لینا جائز ہے، لیکن اگر  کیس کی  سماعت سے پہلے وکیل کا انتقال ہوجاتا ہے ، تو جو اجرت اس نے لی ہے  اس میں  جس قدر وکیل نے خدمت انجام دی ہے اس قدر اس کا ترکہ شمار ہوگا، باقی  اس کے ذمہ قرض ہوگا  لہٰذا اس کے ورثاء پر لازم ہے باقی  رقم مؤکل کو واپس کریں ، باقی عقد وکالت  میں یہ شرط لگانا کہ اگر کیس کی  سماعت سے پہلے وکیل کا انتقال ہوجائےتو  وصول شدہ فیس یا اجرت مؤکل معاف کرے گا، اس شرط کی وجہ سے  وکالت کا  عقد فاسد اورناجائزہے، اور فیس  بھی معاف نہیں ہوگی۔فتاوی شامی میں ہے:"(التوكيل صحيح)(وهو إقامة الغير مقام نفسه) ترفها أو عجزا (في تصرف جائز معلوم)۔"(كتاب الوكالة،ج:5، ص: 509، ط:سعید)فتاوی ہندیہ میں ہے:"وإن ‌نقضت ‌الإجارة بعد ما قبض المؤجر الأجر حط من الأجرة قدر المستوفى من المنفعة ورد الباقي إلى المستأجر، كذا في الوجيز للكردري۔"(كتاب الإجارة، الباب الثاني متى تجب الأجرة، ج:4، ص: 413، ط:رشیدیة)فتاوی شامی میں ہے:"(تفسد الإجارة بالشروط المخالفة لمقتضى العقد فكل ما أفسد البيع) مما مر (يفسدها)۔"(‌‌كتاب الإجارة، باب الإجارة الفاسدة،ج: 6، ص: 46، ط:سعید)وفيه ايضاً:"(و) لا (بيع بشرط)(لا يقتضيه العقد ولا يلائمه وفيه نفع لأحدهما أو)وفي الرد:[تنبيه] المراد بالنفع ما شرط من أحد العاقدين على الآخر۔"(كتاب البيوع‌‌، باب البيع الفاسد،مطلب في البيع بشرط فاسد،ج:5، ص: 84/85، ط:سعید)وفيه ايضاً:"لا يقبل التعليق بالشرط ألا ترى أنها لو قالت لزوجها: إن فعلت كذا فأنت بريء من المهر لا يصح.قال لمديونه: إن لم أقتض مالي عليك حتى تموت، فأنت في حل فهو باطل؛ لأنه تعليق، والبراءة لا تحتمله بزازية۔"(‌‌كتاب الهبة، ‌‌فصل في مسائل متفرقة، ج:5، ص:707، ط:سعید)فقط واللہ اعلم

عنوان: وکیل موکل کی مخالف کرنا، بازاری گوشت خریدنے کا حکم
سوال: 1۔ایک مرتبہ گھر والوں نے مجھ سے سرسوں کاتیل منگوایا تھا لیکن مجھے یہ معلوم نہیں تھا کہ گھر والوں نےسرسوں کا تیل مانگا ہے، میں بادام والا تیل لے آیا، کیا یہ خرید و فروخت درست ہوا؟2۔اگر کسی نے تربوز والے سے کہا کہ یہ تربوز لال  نکلا تو خریدوں  گا ورنہ نہیں، کیا اس طرح سودا کرنا درست ہے؟3۔عام طور پر مرغی  گوشت وغیرہ دکانوں پر "بابا فرید" جیسا کچھ لکھا ہوتا ہے، جیسے " الصلوٰۃ  یا یا علی مدد" تو ان دکانوں سے گوشت خریدنا کیسا ہے؟اور عام طور پر مرغی گائے کے گوشت والے دین سے بہت دور ہوتے ہیں امید نہیں ہوتی کہ "بسم اللہ" پڑھتے ہوں گے ۔
جواب: 1۔صورتِ مسئولہ میں سائل نے جب دکاندار سے بادام کا تیل خریدا ہے، تو یہ خرید فروخت درست ہوئی ہے ،البتہ یہ معاملہ سائل ہی پر لازم ہے، گھر والوں پر نہیں یعنی اس کی قیمت سائل ہی نے دینی ہے، گھر والوں سے رقم کا مطالبہ نہیں کرسکتا،الایہ کہ گھر والے اسی کوقبول کرلیں۔2۔ صورتِ مسئولہ میں بیچنے والےاور خریدار کی  باہمی رضامندی سے تربوز یا کسی بھی پھل کا اس طرح سودا کرنا کہ    اگر پھل صحیح  اور  شرائط  کے مطابق ہوگا تو خریدار خریدے گا، ورنہ نہیں خریدے گا،  اس طرح سودا کرنا جائز  ہے۔3۔واضح رہے کہ اسلامی مملکت میں غالب یہی کہ گوشت بیچنے والے نے  بسم اللہ پڑھ کر ہی جانور ذبح کیا ہوگا، لہٰذا ایسی صورت میں کسی قسم شک و شبہ کیے بغیر گوشت خرید لینا چاہیے، البتہ جس دکان دار کے بارے میں یہ  یقین یا غالب گمان  ہو کہ وہ قصداً بسم اللہ پڑھے بغیر جانور ذبح کرتا ہے تو اس سے گوشت خریدنا جائز نہیں۔باقی کسی دکان پر ''بابا فرید''یاالصلوۃ'' یا''یاعلی'' وغیرہ لکھا ہوتوایسی کسی  تحریر کی وجہ سے ایسے دکاندار سے خریدوفروخت ناجائز نہیں ہوتی۔فتاوی ہندیہ میں ہے:"التوكيل بالشراء إذا كان مقيدا يراعى فيه القيد إجماعا، سواء كان القيد راجعا إلى المشترى أو إلى الثمن، حتى إنه إذا خالف يلزمه الشراء إلا أنه إذا كان خلافا إلى خير فيلزم الموكلالوكيل إذا خالف من حيث الجنس لا ينفذ على الآمر، وإن كان المأتي به أنفع من المأمور به كما إذا أمره أن يبيع عبده بألف درهم فباعه بألف دينار، وإن كان من حيث الوصف أو القدر إن كان المأتي أنفع ينفذ على الآمر، كما إذا أمره أن يبيع عبده بألف درهم فباعه بألف وخمسمائة، وإن كان أضر لا ينفذ على الآمر، كما إذا أمره أن يبيع عبده بألف درهم فباعه بتسعمائة درهم هكذا في المحيط۔"(كتاب الوكالة، الباب الثاني في التوكيل بالشراء، ج:3، ص:575/574، ط:رشیدیة)فتاوی شامی میں ہے:"الوكيل إذا خالف، إن خلافا إلى خير في الجنس كبع بألف درهم فباعه بألف ومائة نفذ، ولو بمائة دينار لا، ولو خيرا خلاصة ودرر۔"(‌‌كتاب الوكالة، ‌‌باب الوكالة بالبيع والشراء، ج:5، ص:521، ط:سعید)وفيه ايضاً:"شرى نحو بيض وبطيخ) كجوز وقثاء (فكسره فوجده فاسدا ينتفع به) ولو علفا للدواب (فله) إن لم يتناول منه شيئا بعد علمه بعيبه (نقصانه) إلا إذا رضي البائع به، ولو علم بعيبه قبل كسره فله رده وفی الرد:(قوله فوجده فاسدا إلخ) لو قال فوجده معيبا لكان أولى؛ لأن من عيب الجوز قلة لبه وسواده كما في البزازية، وصرح في الذخيرة بأنه عيب لا فساد واحترز بقوله فوجده أي المبيع عما إذا كسر البعض فوجده فاسدا فإنه يرده أو يرجع بنقصه فقط ولا يقيس الباقي عليه(قوله نقصانه) أي له نقصان عيبه لا رده؛ لأن الكسر عيب حادث بحر وغيره.قلت: الكسر في الجوز يزيد في ثمنه، فهو زيادة لا عيب تأمل. (قوله إلا إذا رضي البائع به) أي بأخذه معيبا بالكسر، فلا رجوع للمشتري بنقصانه۔"(کتاب البیوع، باب خيار العيب، ج:5، ص:25، ط:سعید)فتاوی ہندیہ میں ہے :"رجل اشترى من التاجر شيئا هل يلزمه السؤال أنه حلال أم حرام قالوا ينظر إن كان في بلد وزمان كان الغالب فيه هو الحلال في أسواقهم ليس على المشتري أن يسأل أنه حلال أم حرام ويبنى الحكم على الظاهر، وإن كان الغالب هو الحرام أو كان البائع رجلا يبيع الحلال والحرام يحتاط ويسأل أنه حلال أم حرام."(کتب البیوع، الباب العشرون في البياعات المكروهة، ج:3، ص:210، ط:رشیدیة)غمز عيون البصائر میں ہے: "اعلم أن الشك على ثلاثة أضرب: شك طرأ على أصل حرام، وشك طرأ على أصل مباح، وشك لا يعرف أصله، فالأول، مثل: أن يجد شاة مذبوحة في بلد فيها مسلمون ومجوس فلا تحل، حتى يعلم أنها ذكاة مسلم؛ لأن أصلها حرام وشككنا في الذكاة المبيحة، فلو كان الغالب فيها المسلمين ‌جاز ‌الأكل ‌عملا ‌بالغالب ‌المفيد للطهورية۔"(القاعدة الثالثة اليقين لا يزول بالشك، ج:1، ص:193، ط:دار الكتب العلمية)فقط واللہ اعلم

عنوان: بیوی کے پیسوں سے بیوی کے لیے گھر خریدا تو کون مالک ہے؟
سوال: میرے والد کا انتقال ہوا،ترکہ میں دو گھر ہیں، جس میں سے ایک گھر میں ہم آخر تک والد صاحب کے ساتھ رہتے تھےاور یہ گھر والد ہ کے نام ہے۔البتہ ایک دوسرا فلیٹ جس کی مالیت تقریبا 12 لاکھ روپے ہے،یہ فلیٹ والد نے والدہ کے پیسوں سے   والدہ ہی کے نام پر انہیں مالک بنانے کی  غرض سے لیا تھا،سیل ایگریمنٹ بھی والدہ کے نام بنوایا،البتہ خریدتے وقت کچھ پیسے والد نے بطور معاونت خود بھی ملائے تھے،اس فلیٹ کے کاغذات ،اس کا کرایہ بھی والدہ ہی لیتی رہی ہیں،اس فلیٹ کے تمام مالکانہ حقوق(کس کرایہ دار کو رکھنا ہے نہیں رکھنا)خریدنے کے بعد سے  والدہ کے پاس ہیں۔دوسوال مطلوب ہیں:1.مرحوم والد کے ورثاء میں بیوہ،ایک بیٹا اور تین بیٹیاں ہیں(والدین حیات نہیں)ان ورثاء میں ترکہ کس طرح تقسیم ہوگا؟برابر یا سب کا علیحدہ علیحدہ حصہ ہے۔2.دوسرا فلیٹ جو مکمل والدہ کے پاس ہے شروع سے کرایہ پر ہے اور کرایہ بھی والدہ ہی لیتی رہی ہیں وہ مرحوم کے ترکہ میں شامل ہوگا یا والدہ کی ملکیت ہے؟
جواب: صورتِ مسئولہ میں سائل کے  مرحوم  والدکے ترکہ کی تقسیم کی شرعی صورت یہ ہے کہ  مرحوم کے کل ترکہ منقولہ وغیر منقولہ میں سے سب سے پہلے مرحوم کے حقوقِ متقدمہ یعنی کفن دفن کا خرچہ نکالنے کے بعد ،اگر مرحوم کے ذمہ  کوئی قرض ہو تو کل ترکہ سے قرض ادا کرنے کے بعد،اگر مرحوم نے کوئی جائز وصیت کی ہوتو ایک تہائی مال سے وصیت نافذ کرنے کےبعد باقی کل ترکہ   کو۴۰ حصوں میں تقسیم کرکے بیوہ کو ۵حصے ،بیٹے کو ۱۴ حصے اور ہر ایک بیٹی کو ۷ حصے ملیں گے۔صورتِ تقسیم یہ ہے۔میت: 40/8بیوہبیٹابیٹیبیٹیبیٹی17514777فیصد کے تناسب سے  بیوہ کو 12.50فیصد،بیٹے کو35فیصد اور ہر ایک بیٹی کو17.50فیصد حصہ ملے گا۔1.کل تر کہ کو تمام ورثاء میں برابر تقسیم نہیں کیا جائے گا،بلکہ  تمام ورثاء میں  اوپر ذکر کردہ  شرعی حصوں کے تناسب سے تقسیم کیا جائے۔2.جو فلیٹ سائل  کے مرحوم  والد نے والدہ کی رقم سے والدہ کے لیے خریدا تھا (اگرچہ خریدتے وقت کچھ رقم بطور معاونت والد نے بھی شامل کی تھی) تو یہ گھر والدہ کی ملکیت ہے،سائل کے مرحوم والد کے ترکہ میں شامل نہیں ہے۔ مجلۃ الاحکام العدلیۃ میں ہے:"المادة (1461) لا يشترط إضافة العقد إلى الموكل في البيع والشراء والإجارة والصلح عن إقرار , فإن لم يضفه إلى موكله واكتفى بإضافته إلى نفسه صح أيضا , وعلى كلتا الصورتين لا تثبت الملكية إلا لموكله , ولكن إن لم يضف العقد إلى الموكل تعود حقوق العقد إلى العاقد يعني الوكيل , وإن أضيف إلى الموكل ويكون الوكيل بهذه الصورة كالرسول۔"(کتاب الوکالۃ،باب فی احکام الوکالۃ،ص۲۸۴،ط؛نور محمد)فقط واللہ اعلم

عنوان: وکالت بالاجرت کا حکم
سوال: کیا فرماتے ہیں مفتیان کرام اس مسئلہ کے بارے میں کہ لوگ ہمارے پاس انویسٹمنٹ لاتے ہیں کاروبار کے لئے۔ہم اس انویسٹمنٹ سے مختلف اشیاء خرید کر ادھار پر بیچتے ہیں اور اس کے بدلہ کچھ اجرت لیتے ہیں  ۔مثلا دس لاکھ روپے ہمارے انویسٹر کے ہیں ،ہم اس کی صورت یہ کرتے ہیں کہ اس انویسٹر کی طرف سے وکیل بن کر گاڑی خرید لیتے ہیں پھر وہ ہمارے قبضہ میں آجاتی ہے،  پھر ہم اس گاڑی کو 12 ماہ کی ادھاری پر مثلًا 12  لاکھ چار ہزار کی بیچتے ہیں  اور گاڑی اس شخص کے حوالہ کر دیتے ہیں اب اس کی مرضی کہ وہ گاڑی آگے بیچے یا اپنے استعمال میں رکھے تو اس میں پروفٹ دو لاکھ چار ہزار ہوا پھر  جو پروفٹ ہوتا ہے   اس کو  12  ماہ پر تقسیم کرتے ہیں پھر ہر مہینہ پروفٹ دیتے ہیں جو کہ سترہ ہزار روپے بنتا ہے پھر جو اصل رقم ہے اس کا چیک بارہ مہینے کے بعد کا دیتے ہیں جو کہ دس لاکھ روپے ہیں ۔ پوچھنا یہ ہے کہ اس طرح کی صورت درست ہے یا نہیں ؟
جواب: سوال میں معاملہ کی جو تفصیل ذکر کی گئی ہے یہ صورت وکالت  کی  ہے اور سمجھنا چاہیئے کہ وکالت جس طرح بغیر اجرت کے جائز   ہے ، اسی طرح وکالت کے بدلہ اجرت  لینا  بھی جائز ہے، لہذا   اگر  سائل اپنے انویسٹر سے پہلے سے اپنی  اجرت طے کر لے  کہ میں آپ کے لیے گاڑی خریدکر آگے فروخت کروں گا اور  اس کے عوض اتنی اجرت لوں گا اور پھر وہ جو رقم انویسٹر سے  لیتا ہے اور  بطور وکیل اس  رقم سے  گاڑی خرید کر آگے لوگوں کو ادھاری پر بیچتا ہے ، اور اپنی  طے شدہ اجرت   لیتا ہے تو یہ جائز ہے اس میں شرعا کوئی قباحت نہیں۔ درر الحکام فی شرح مجلۃ الاحکام میں ہے:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ...لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة".(الکتاب الحادی عشر الوکالة، الباب الثالث،الفصل االاول،المادة:۱۴۶۷ ،ج:۳؍۵۷۳،ط:دارالجیل) فقط واللہ اعلم

عنوان: کمپنی کے وکیل کا مشینری کے مالک سے ڈیلنگ کرتے ہوئے اپنے لیے کمیشن مانگنے کا حکم
سوال: میں مشینری  مختلف کمپنیوں کو کرایہ پر دیتا ہوں،کمپنی والے اپنے کسی بندے کو  ڈیل کرنے بھیجتے ہیں، وہ ہم سے اپنے لیے کمیشن مانگتا ہے، حال آں کہ وہ  کمپنی کی طرف سے وکیل ہوتا ہے تو کیا ہمارا اس کو کمیشن دے کر ڈیل کرنا شرعی طور پر جائز ہے؟
جواب: صورتِ مسئولہ میں  مذکورہ شخص کے لیے اپنا ذاتی کمیشن لے کر  ڈیلنگ کرنا جائز نہیں، خصوصًا جب مذکورہ کام کے لیے  کمپنی کی طرف سے  اس کی تنخواہ مقرر ہو، مذکورہ کمیشن رشوت کےزمرہ میں آتا ہے،اس کالینا اور سائل کے لیےاس کو کمیشن دینا دونو ں جائز نہیں ہے۔حاشية ابن عابدين میں ہے:"و لايجوز أخذ المال ليفعل الواجب." (كتاب القضاء، مطلب في الكلام على الرشوة و الهدية، 5/ 362،ط:سعید)مبسوط سرخسي ميں ہے:"و قوله: لايرتشي المراد الرشوة في الحكم و هو حرام قال صلى الله عليه وسلم: «‌الراشي و المرتشي في النار» و لما قيل لابن مسعود -رضي الله عنه -: الرشوة في الحكم سحت؟ قال: ذلك الكفر، إنما السحت أن ترشو من تحتاج إليه أمام حاجتك."(كتاب أدب القاضي ،ج:16،ص:67،ط:دار المعرفة)فقط واللہ اعلم

عنوان: وكیل کا نکاح کرانا جب کہ موکل کو وکالت کے وقت دھیان نہ ہو
سوال: راشد نے نعیم کو کہا تمہاری شادی کروا دوں تمہاری طرف سے وکیل بن کر ؟نعیم کا دھیان کہیں اور تھا ،وہ سمجھا کہ نعیم رشتہ تلاش کرنے کی بات کر رہا ہے۔ اس نے ہاں کہا۔ راشد نے نعیم کا نکاح دو گواہوں کی موجودگی میں  رابعہ سے قبول کر لیا۔ نعیم کہتا ہے کہ اس نے کوئی وکالت کی اجازت نہیں دی ،اسے بات سمجھ ہی نہیں آئی کہ وکیل کیا ہوتا ہے اس نے راشد کو رشتہ تلاش کرنے کی اجازت دی تھی نکاح قبول کرنے کی اجازت نہیں دی ؟
جواب: صورتِ مسئولہ میں نعيم (موكل) اس بات پر قسم اٹھالے کہ اس نے شادی کرانے کا وکیل نہیں بنایا تھا بلکہ صرف رشتہ کرانے کی وکالت دی تھی تو اس کی بات معتبر ہوگی اور راشد کا کیا ہوا نکاح نعیم کی اجازت پر موقوف ہوگا۔الموسوعۃ الفقہیۃ میں ہے:"إذا اختلف الموكل والوكيل في صفة الوكالة، كأن يقول الموكل: وكلتك في بيع هذا البعير، ويقول الوكيل: بل وكلتني في بيع هذه الناقة. أو قال الموكل: وكلتك في البيع بألفين، وقال الوكيل: بل بألف، أو قال الموكل: وكلتك في بيعه نقدا، وقال الوكيل: بل نسيئة. فقد اختلف الفقهاء في تحديد من يقبل قوله في هذه الصور التي تمثل الاختلاف بين الموكل والوكيل في صفة الوكالة. فذهب الحنفية والمالكية والشافعية والحنابلة في أحد الوجهين - اختاره القاضي - إلى أن القول قول الموكل"(أحكام الوكالة، ص:97، ج:45، ط:دار السلاسل)فقط واللہ اعلم

عنوان: وکیل بالشراء کا مؤکل سے زیادہ قیمت وصول کرنا
سوال: ہمارے گھر کے پاس پرچون کی دکان ہے،اس سے ہم سامان وغیرہ منگواتے ہیں تو ہمارےلیے خصوصی رعایت کے ساتھ سامان دیتاہے،اب پوچھنا یہ ہےکہ:1: اگر ہم کسی اور کے لیے اس دکان  سے رعایت کے ساتھ سامان منگوائیں اور دکان  والے سے کچھ تذکرہ نہ کریں تو ایسا کرنا شرعاً جائز ہے یا نہیں؟2:اگر کوئی مجھ سے سامان منگوائے اور میں بازار کی قیمت سے کم قیمت پر خرید کر لاؤں اور ان سے بازاری قیمت  وصول کروں  تواس طرح کرنا جائز ہے یانہیں؟اور اب تک  جو وصول کرلیا ہے تو اس کا کیا حکم ہے؟
جواب: صورتِ مسئولہ میں مذکورہ دکان دار  جب   سائل سے تعلق کی بنیاد پر سائل  کے ساتھ  خصوصی رعایت کرتاہے تو سائل  کے لیے مذکورہ دکان سے  رعایت پر سامان لے کر کسی اور کو دینا جائز  نہیں ہے۔  اگر کوئی شخص  سائل سے کوئی چیز منگواتا ہے تو اس صورت میں سائل کی حیثیت وکیل بالشراء(خریداری کے وکیل) کی ہوگی اور وکیل  امین کے حکم میں ہوتا ہے ،لہذا اس صورت میں کم قیمت پر کوئی چیز خرید کر مؤکل سے زیادہ قیمت لینا جائز نہیں ہوگا،ہاں اگر پہلے سے طے کرے کہ میں سامان منگوانے کی اتنی اجرت لوں گا اور دینے والا اس پر راضی ہو تو یہ اجرت لے سکتاہے اور  جو رقم اس سے پہلے وصول کرچکا ہے تو اس کا واپس کرنایا متعلقہ شخص کو بتا کر اس کی اجازت لینا لازم ہے۔شرح المجلۃ میں ہے: "(المال الذي قبضه الوكيل بالبيع والشراء وإيفاء الدين واستيفائه وقبض العين من جهة الوكالة في حكم الوديعة في يده فإذا تلف بلا تعد ولا تقصير لا يلزم الضمان. والمال الذي في يد الرسول من جهة الرسالة أيضا في حكم الوديعة) . ضابط: الوكيل أمين على المال الذي في يده كالمستودع."(كتاب الوكالة،الباب الثالث في بيان احكام الوكالة ، المادة 1463، ج:3، ص:561، ط:دارالجيل)وفيه ايضاّ:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ...لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة".(كتاب الوكالة، الباب الثالث في بيان احكام الوكالة،المادة:1467،ج:3،ص:573،ط:دارالجیل)مبسوط سرخسی میں ہے:"وليس للمودع حق التصرف والاسترباح في الوديعة."(كتاب الوديعة ج:11، ص:122، ط:دارالمعرفة)فقط واللہ اعلم

عنوان: بائع کا وکیل کو ثمن میں سے کچھ ہبہ کرنا
سوال: ایک اجیر خاص کو اس کے مالک نے مال خریدنے کےلیے بھیجا تو مال بیچنے والے نے اجیرِ خاص سے کہا کہ میں آپ کو مال مثلاً  ایک سو پانچ روپے میں دیتا ہوں ، جس میں پانچ روپے آپ کے  ہیں،جب کہ سو روپے آپ کے مالک کے ، لیکن اگر آپ پانچ روپے نہ لینا چاہو تو میں وہ مال  آپ کے مالک کو ایک سو پانچ روپے  میں دوں گا،کیا اجیرِ ِ خاص کے لیے  یہ پانچ روپے لینا جائز ہے یا نہیں؟
جواب: صورتِ مسئولہ میں اجیر خاص کےلیے مذکورہ رقم لینا درست نہیں ، اگر مال بیچنے والا شخص اس کو مذکورہ رقم دے دیتا ہے تو وہ رقم اجیرِ خاص کے مالک  کی  ہوگی ،لہذا اگر اجیرِ خاص وہ رقم لے چکا ہے تو اس کےذمہ لازم ہے کہ وہ اپنے مالک کو اد ا کردے۔فتاوی ہندیہ میں ہے:ولو وهب البائع بعض الثمن عن الوكيل يظهر ذلك في حق الموكل حتى لم يكن للوكيل أن يرجع على الموكل بذلك القدر (كتاب الوكالة، الباب الثالث في الوكالة بالبيع:3/ 588،ط:دار الفكر)البحرالرائق میں ہے:ولو أمر رجلا أن يشتري له جارية بألف فاشتراها ثم إن البائع وهب الألف من الوكيل فللوكيل أن يرجع على الآمر ولو وهب منه خمس مائة لم يكن له أن يرجع على الآمر۔۔۔۔۔۔ولو وهب منه خمس مائة ثم وهب منه أيضا الخمس مائة الباقية لم يرجع الوكيل على الآمر إلا بالخمس مائة الأخرى لأن الأول حط والثاني هبة(كتاب الوكالة،باب الوكالة بالبيع والشراء:7/ 155،ط: دار الكتاب الإسلامي)فقط واللہ اعلم

عنوان: وکیل بالشراء اپنے موکل سے وہی چیز نہیں خرید سکتا جب تک کہ موکل اس پر قبضہ نہ کرلے
سوال: وکیل بالشراء خرید کردہ چیز کو ( جس کو اس نے بطورِ وکالت خرید کر اس پر قبضہ بھی کرلیا ہو ) اپنے مؤکل سے خرید سکتا ہے یا نہیں؟  جب کہ مؤکل نے اس پر قبضہ نہ کیا ہو اور مؤکل کسی اور شہر میں چلا گیا۔میں نے اپنے ایک دوست کے لیے موبائل بطورِ وکالت کے خرید کر اس پر قبضہ بھی کرلیا پھر اس کو اپنے مؤکل سے اپنے لیے کچھ زیادہ قیمت کے ساتھ خرید لیا جب کہ وہ دوسرے شہر میں تھا تو کیا میرا اس طرح خریدنا درست ہے؟  جب کہ ایک مولوی صاحب فرما رہے تھے کہ بیع ثانی ( وکیل کا مؤکل سے خریدنا ) قبل القبض ہے اور درست نہیں ہے حالاں کہ وکیل کا قبضہ تو مؤکل کا قبضہ ہوتا ہے تو پھر یہ بیع قبل القبض کیسے ہوئی ؟برائے کرم میں اس مسئلے میں دلیل کے ساتھ شرعی رہنمائی فرمائیں۔
جواب: واضح رہے کہ وکیل بالشراء جب اپنے مؤکل کے لیے مطلوبہ چیز خرید لے تو وہ چیز مؤکل کو حوالے کردینے تک اس کے پاس امانت ہوتی ہے، اس کے بعد اگر مؤکل خود اس چیز پر قبضہ کرے تو پھر وہی چیز وکیل بالشرء کو فروخت کرسکتا ہے، مؤکل کے قبضہ کرنے سے پہلے وکیل بالشراء وہی چیز مؤکل سے اپنے لیے نہیں خرید سکتا، اس لیے کہ وکیل کا قبضہ قبضہ امانت ہوتا ہے اور خریداری کی صورت میں ملنے والا قبضہ، قبضہ ضمان ہوتا ہے اور قبضہ ضمان اقوی ہوتا ہے قبضہ امانت سے اور قاعدہ و ضابطہ یہ ہے کہ قوی قبضہ ضعیف کے قائم مقام تو ہوسکتا ہے لیکن ضعیف قبضہ قوی کے قائم مقام نہیں ہوسکتا۔فتاوی شامی ہے:"(وملك) بالقبول (بلا قبض جديد لو الموهوب في يد الموهوب له) ولو بغصب أو أمانة؛ لأنه حينئذ عامل لنفسه، والأصل أن القبضين إذا تجانسا ناب أحدهما عن الآخر، وإذا تغايرا ناب الأعلى عن الأدنى لا عكسه"(قوله ولو بغصب) انظر الزيلعي (قوله عن الآخر) كما إذا كان عنده وديعة فأعارها صاحبها له فإن كلا منهما قبض أمانة فناب أحدهما عن الآخر (قوله عن الأدنى) فناب قبض المغصوب والمبيع فاسدا عن قبض المبيع الصحيح۔۔۔الي آخره"(فتاوی شامی، ج: 5، ص: 694)لہذا صورت مسئولہ میں وکیل بالشراء اسی چیز کو مؤکل کے قبضہ سے قبل نہیں خرید سکتا ہے، لہذا سائل کے لیے ضروری ہےکہ  پہلے اپنے مؤکل کو مبیع کا قبضہ حقیقی دے پھر اس سے خریدے۔فقط واللہ اعلم

عنوان: ایزی لوڈ کرنے پر کمپنی ریٹ سے زائد وصول کرنے کا حکم
سوال: مفتی صاحب میراسوال یہ ہےکہ میں ایزی لوڈ ، ایزی پیسہ کاکام کرتاہوں ، کمپنی نے ہماراکمیشن بہت کم کردیاہے، یعنی پچاس ہزارروپےکی سینڈنگ میں 153 روپےدے رہےہیں ، اوراس میں سے بھی سیل ٹیکس کاٹ رہے ہیں۔اب اس صورت میں کیاہم کسٹمرسے اپنے طورپر(اعلانیہ ) کچھ پیسے رکھناچاہتےہیں مثلاًایک ہزارروپے کی سینڈنگ میں پانچ روپے یاآپ جوبتائیں رکھ سکتےہیں ؟ برائے کرم قرآن وحدیث کی روشنی میں جواب عنایت فرمائیں۔
جواب: واضح رہے کہ ایزی لوڈ   اور ریچارج کارڈ کا کام کرنے والے افراد کی حیثیت درحقیقت کمپنی کے نمائندہ کی ہے، اور وہ جو کارڈ فروخت کرتے ہیں، یا ایزی لوڈ کرتے ہیں، وہ کمپنی کے وکیل  کی حیثیت سے کرتے ہیں، جس پر انہیں کمپنی کی جانب سے پیشگی معاوضہ بصورتِ کمیشن دیا جاتا ہے، کمپنی کی جانب سے طے شدہ کمیشن سے زائد وصول کرنے کی کمپنی کی طرف سے اجازت نہیں ہوتی، یہاں تک کہ اگر کوئی نمائندہ مقررہ نرخ سے زائد وصول کرتے پکڑا جائے تو کمپنی کی جانب سے نمائندگی کے حق سے معزول کرنے کا حق کمپنی محفوظ رکھتی ہے۔لہذا صورتِ مسئولہ میں کمپنی کی طرف سے طے شدہ کمیشن سے زائد کمیشن وصول کرنا جائز نہ ہوگا، چاہے گاہک کو بتاکراعلانیہ وصول کیا جائے۔بدائع الصنائع في ترتيب الشرائع میں ہے:"وَأَمَّا) : الْوَكِيلُ بِالْبَيْعِ فَالتَّوْكِيلُ بِالْبَيْعِ لَا يَخْلُو إمَّا أَنْ يَكُونَ مُطْلَقًا، وَإِمَّا أَنْ يَكُونَ مُقَيَّدًا، فَإِنْ كَانَ مُقَيَّدًا يُرَاعَى فِيهِ الْقَيْدُ بِالْإِجْمَاعِ."(كتاب الوكالة، فصل في بيان حكم التوكيل، ۶ / ۲۷، ط: دار الكتب العلمية)فتاوی شامی میں ہے:"وَجُمْلَةُ الْأَمْرِ أَنَّ كُلَّ مَا قَيَّدَ بِهِ الْمُوَكِّلُ إنْ مُفِيدًا مِنْ كُلِّ وَجْهٍ يَلْزَمُ رِعَايَتُهُ أَكَّدَهُ بِالنَّفْيِ أَوْ لَا كَبِعْهُ بِخِيَارٍ فَبَاعَهُ بِدُونِهِ، نَظِيرُهُ الْوَدِيعَةُ إنْ مُفِيدًا كَ " احْفَظْ فِي هَذِهِ الدَّارِ " تَتَعَيَّنُ، وَإِنْ لَمْ يَقُلْ لَاتَحْفَظْ إلَّا فِي هَذِهِ الدَّارِ لِتَفَاوُتِ الْحِرْزِ وَإِنْ لَايُفِدْ أَصْلًا لَايَجِبْ مُرَاعَاتُهُ كَبِعْهُ بِالنَّسِيئَةِ فَبَاعَهُ بِنَقْدٍ يَجُوزُ، وَإِنْ مُفِيدًا مِنْ وَجْهٍ يَجِبُ مُرَاعَاتُهُ إنْ أَكَّدَهُ بِالنَّفْيِ وَإِنْ لَمْ يُؤَكِّدْهُ بِهِ لَايَجِبُ."( كتاب الوكالة، فَصْلٌ لَا يَعْقِدُ وَكِيلٌ الْبَيْعَ وَالشِّرَاءَ وَالْإِجَارَةَ وَالصَّرْفَ وَالسَّلَمَ، ۵ / ۲۲۳، ط: دار الفكر)مسئولہ صورت کی نظیر   ’’امداد الفتاوی‘‘  میں ہے:"اسٹامپ کو اس کی مقررہ قیمت سے زائد پر فروخت کرناسوال :(139)- لیسنس دار جو اسٹامپ خزانہ سے بیچنے کے لیے  لاتے  ہیں، ان کو  ایک روپے تین پیسے کمیشن کے طور پر دیے  جاتے ہیں یعنی ایک روپے کا اسٹامپ سوا پندرہ آنہ پر مِلتا ہے، اور لیسنس داروں کو یہ ہدایت قانوناً ہوتی ہے کہ وہ ایک روپیہ سے زائد میں اس اسٹامپ کو نہ بیچیں ، اب قابلِ دریافت یہ بات ہے کہ اگر یہ شخص ایک روپے والے اسٹامپ کو مثلاً ایک روپے یا سترہ آنے میں فروخت کرے تو شرعاً جائز ہوگا یا ناجائز؟الجواب: حقیقت میں یہ بیع نہیں ہے، بلکہ معاملات کے طے کرنے کے لیے جو عملہ درکار ہے اس عملہ کے مصارف اہلِ معاملات سے بدیں صورت  لیے جاتے ہیں کہ ان ہی کے نفع کے لیے اس عملہ کی ضرورت پڑی؛ اس لیے اس کے مصارف کا ذمہ دار ان ہی کو بنانا چاہیے اور لیسنس دار بھی مصارف پیشگی داخِل کر کے اہلِ معاملہ سے وصول کرنے کی اجازت حاصِل کر لیتا ہے، اور اس تعجیلِ ایفاء کے صلہ میں اس کو کمیشن ملتا ہے، پس یہ شخص عدالت کا وکیل ہے، مبیع کا ثمن لینے والا نہیں ، اس  لیے مؤکل کے خلاف کر کے زائد وصول کرنا حرام ہوگا۔  فقط۔( امداد الفتاوی ، کتاب البیوع ،باب: جائز و ناجائز یا مکروہ معاملات بیع،3 / 113   ط: مکتبہ دارالعلوم کراچی)فقط واللہ اعلم

عنوان: مؤکل کے تصرف سے پہلے وکیل کا انتقال ، وکالت کا حکم، سسر کے مرنے کے بعد بہوؤکا دعوی
سوال: ہم کل گیارہ بھائی بہن تھے (پانچ بھائی اور چھ بہنیں)جن میں سے ایک بہن غیرشادی شدہ تھی ، جب کہ باقی سب شادی شدہ ہیں ، یہ کنواری بہن والد صاحب کے ساتھ رہتی تھی ، والد صاحب کی وفات کے بعد بہت سی چیزیں اس بہن کے پاس تھیں ، والدصاحب کی ملکیت میں سونا بھی تھا ، اسی طرح اس بہن کے پا س اپنا کچھ سونا بھی تھا، اس بہن نے اپنا اور والد صاحب کا کچھ سونا ملا کر ایک زیور بنوالیا اور والد صاحب کا کچھ سونا اسی شکل میں موجود ہے ۔اب معاملہ یہ ہے کہ اس بہن نے صحت کی حالت میں تمام سونا (اپنا اور والدصاحب کا )ایک بھائی کو یہ کہہ کر دیا کہ اس میں میرا حصہ اتنا ہے اور والد کا اتنا، جو میراحصہ ہے اسے کسی مسجد یا مدرسہ میں لگالیں ۔ اب ہوا کہ یہ اس بھائی نے کسی جگہ خرچ نہیں کیا کہ اس بہن کا انتقال ہوگیا، پھر اس بھائی کا بھی انتقال ہوگیا ، برائے مہربانی یہ راہ نمائی فرمادیں کہ اس کُل سونے کا کیا کیا جائے؟واضح رہے کہ بھائی بہنوں میں سب سے پہلے ایک بہن کا انتقال ہوا،جو کہ غیر شادی شدہ تھی،اور اب ہم دو بھائی اور ایک بہن حیا ت ہیں ،باقی سب کا انتقال ہوچکا ہے، جب کہ والد ہ کا انتقال والد کی حیات ہی میں ہوگیا تھا ۔نیز والد صاحب والے سونے کے بارے میں دو بہوؤں کا یہ کہنا ہےکہ والد صاحب نے یعنی ان کے سسر نے یہ سونا ہمیں دینے کا کہا تھا ۔وضاحت: والد صاحب کا ترکہ تقسیم ہوچکا ہے،  صرف بہن کے سونے سے متعلق سوال ہے ۔
جواب: صورتِ مسئولہ میں سائل کی بہن نے حالتِ صحت میں اپنے بھائی کو زیورات دیتے وقت یہ کہا تھا کہ میرے  حصے کے سونے کو مسجد یا مدرسہ میں لگالیں ،لیکن بھائی نے اس پر عمل نہیں کیا تھا کہ اس بہن کا اور پھر اس کے بعد بھائی کا بھی انتقال ہوگیا تو اس صورت میں تمام زیورات میں سے والد کا حصہ والد کے ورثاء میں اور بہن کا حصہ بہن کے ورثاء میں شرعی حصوں کے بقدر تقسیم کیا جائے گا،مرحومہ بہن کے انتقال کے وقت کون کون سے ورثاء زندہ تھے ، ان کی تفصیل بتا کر بہن کے ترکہ کی  تقسیم کا طریقہ معلوم کیا جا سکتاہے۔نیز مذکورہ صورت میں اگر دونوں بہوؤں کا دعوی درست ہو، تب بھی چوں کہ مرحوم سسر نے اپنی بہوؤں کو اپنے حصے کا سونا دینے کی خواہش کا اظہار کیا تھا،باقاعدہ  ہبہ کرکے قبضہ  نہیں دیا تھا تو صرف اس خواہش کے اظہارکرنے سے کسی کی ملکیت ثابت نہیں ہوگی ،والد مرحوم کا سونا ان کے ورثاء میں ان کے حصوں کے تناسب سے تقسیم ہوگا۔بدائع الصنائع میں ہے:"وإذا مات أحد المتفاوضين أو تفرقا، لم يكن للذي لم يلي المداينة أن يقبض الدين؛ لأن الشركة بطلت بموت أحدهما؛ لأنها وكالة، والوكالة تبطل ‌بموت ‌الموكل لبطلان أمره بموته وتبطل بموت الوكيل لتعذر تصرفه فتبطل الشركة فلا يجوز لأحدهما أن يقبض نصيب الآخر إذا لم يكن هو الذي تولى العقد، ويجوز قبضه في نصيب نفسه؛ لأنه موكل فيه، وقبض الوكيل جائز استحسانا۔"(کتاب الشرکۃ،فصل فی حکم الشرکۃ،ج:۶،ص:۷۵،ط:سعید)موسوعۃ فقہیہ میں ہے:"تبطل ‌الوكالة بموت الموكل أو الوكيل باتفاق الفقهاء. وذلك لأن الموت مبطل لأهلية التصرف، فإذا مات الموكل أو الوكيل بطلت أهليته بالموت فتبطل الوكالة.ولأن الوكيل نائب عن الموكل في ماله، وقد انتقل هذا المال بالوفاة إلى ورثته، فلا يلزمهم ما باع أو اشترى۔"(وكالة،ج:45،ص:106،ط:دارالسلاسل)فتاوی شامی میں ہے:"وتتم الھبۃ بالقبض الکامل"(ردالمحتار علی الدرالمختار، کتاب الھبہ ،ج:۵ ،ص:۶۹۰،ط: سعید)فقط واللہ اعلم

عنوان: کسی کے پیسے ٹرانسفر کرنے میں ہونے والا موہوم خرچہ وصول کرنا
سوال: زید نے بینک میں اکاؤنٹ کھلوایا ہے،بکر نے اس سے کہا کہ آپ اپنے اکاؤنٹ پر میرے تین لاکھ روپے خالد کو بھیج د یں ۔ زید نے بکر سے کہا کہ بینک والے ایک لاکھ روپے بھیجنے پر چھ سو روپے کاٹتے ہیں تم  مجھے چھ سو روپے دو ۔ حال یہ ہے کہ بینک والے کبھی چھ سو روپے کاٹتے ہیں ا ور کبھی نہیں ؛ لہذا یہ چھ سو روپے زید کے لیے مطلقاً جائز ہے یا نہیں؟
جواب: صورتِ مسئولہ میں زید کے لیےبکر سے رقم منتقل کروانے پر اتنے ہی اضافی پیسے لینا جائز ہے  جتنے بینک والے اس منتقلی  پر کٹوتی کریں، اس  سے  زیادہ لینا یا بینک کے کٹوتی نہ کرنے کے باوجود  اضافی پیسے لینا زید کے لیے جائز نہیں۔  فقط و اللہ اعلممزید دیکھیے:کسی کا چیک اپنے اکاؤنٹ میں ڈال کر کم پیسے واپس کرنا

عنوان: عاقد كا دوسرے کی طرف سے وكيل بننا (ايک ہی شخص کا بائع اورمشتری بننا)
سوال: ہم چار بندے ایک شوروم میں مشترکہ  کاروبار کرتے ہیں ،نفع و نقصان میں شریک ہیں ،اب پوچھنا یہ ہے کہ میں ذاتی رقم سے اپنے لیے نقد پر گاڑی انفرادی طور پر خرید لوں ،پھر وہی گاڑی قسطوں پر اپنے اور اپنے شرکاء کیلیے خریدوں  مشترکہ طور پر،تو کیا ایسا کرنا جائز ہے؟
جواب:
واضح رہے کہ شرعی نقطہ نظرسے   ایک ہی شخص بائع اورمشتری دونوں نہیں بن سکتا۔بدائع الصنائع  میں ہے:"‌و أما البيع فالواحد فيه إذا كان وليا يقوم بطرفي العقد، كالأب يشتري مال الصغير لنفسه، أو يبيع مال نفسه من الصغير، أو يبيع مال ابنه الصغير من ابنه الصغير، أو يشتري، إلا أنه إذا كان وكيلا لا يقوم بهما؛ لأن حقوق العقد مقتصرة على العاقد، فلا يصير كلام العاقد كلام الشخصين؛ ولأن حقوق البيع إذا كانت مقتصرة على العاقد وللبيع أحكام متضادة من التسليم والقبض والمطالبة، ‌فلو ‌تولى ‌طرفي ‌العقد لصار الشخص الواحد مطالبا ومطلوبا ومسلما ومتسلما وهذا ممتنع - والله عز وجل أعلم."(بدائع الصنائع ، كتاب النكاح ،فصل شرائط الركن أنواع منها شرط الانعقاد ، 2/232 ط:دارالكتب العلمية)لہذاصورتِ مسئولہ میں چوں کہ سائل خودبائع بھی ہے اوراوردوسرے شرکاء کی طرف سے وکیل بن کرمشتری بھی ہے، اس لیےسائل کاذاتی رقم سےاپنےلیےگاڑی خریدکراسی  گاڑی کو اپنےاوردوسرے شرکاء کےلیےخریدناجائزنہیں ہے۔البتہ  اس  کی  جائز صورت یہ ہو سکتی ہے  کہ سائل گاڑی خریدکراپنے قبضے میں لے لے، اس کےبعدگاڑی کےایک حصہ کواپنے پاس رکھ کربقیہ تین حصے قسطوں پراپنے دیگرشرکاءپر فروخت کردے ، اس طرح دیگرشرکاءبھی  اس گاڑی میں شریک ہوں گے ۔فتاوی شامی ميں هے:"(ومن اشترى عبدا) مثلا (فقال له آخر: أشركني فيه فقال فعلت ، إن قبل القبض لم يصح، وإن بعده صح ولزمه نصف الثمن، وإن لم يعلم بالثمن خير عند العلم به۔وفي الرد:(قوله إن قبل القبض لم يصح) قال في الفتح: اعلم أن ثبوت الشركة فيما ذكرنا كله ينبني على صيرورة المشتري بائعا للذي أشركه وهو استفاد الملك منه، فانبنى على هذا أن من اشترى عبدا فلم يقبضه حتى أشرك فيه رجلا لم يجز؛ لأنه بيع ما لم يقبض، ولو أشركه بعد القبض ولم يسلمه إليه حتى هلك لم يلزمه ثمن، ويعلم أنه لا بد من قبول الذي أشركه؛ لأن لفظ أشركتك صار إيجابا للبيع. اهـ.قلت: ومثله قوله في الذخيرة: اشترى شيئا ثم أشرك آخر فيه فهذا بيع النصف بنصف الثمن الذي اشتراه به. اهـ. ومقتضاه أنه يثبت فيه بقية أحكام البيع من ثبوت خيار العيب والرؤية ونحوه، وأنه لا بد من علم المشتري بالثمن في المجلس، وهو خلاف المتبادر من قول المصنف وإن بعده صح إلخ فتأمل. (قوله: ولزمه نصف الثمن) بناء عن أن مطلق الشركة يقتضي التسوية قال الله تعالى: - {فهم شركاء في الثلث} [النساء: 12]- إلا أن يبين خلافه فتح۔"(ردالمحتار علی الدر المختار ، كتاب الشركة ، فصل في الشركة الفاسدة ، 328.329/4ط:سعيد)فقط و اللہ اعلم

Reference: Reference: Surah An-Nisa, Ayah 12 | : سورۃ النساء، آیت نمبر 12 حوالہ

عنوان: وکیل بالشراء کا کسی متعین چیزکو موکل کے لیے خرید نے کے بعد اپنی ملکیت میں لینے کا حکم
سوال: ہم تین ساتھی ایک کمپنی کو چلا رہے تھے اور تینوں کا کاروبار برابر برابر کا تھا، جن میں سے ایک ساتھی نے کہا کہ آپ مجھے کمپنی سے پیسے دیں میں ایک بڑا سا پلاٹ خرید کر اس پر اسکول بناتا ہوں اور جو پیسے آئیں گے وہ ہم تینوں تقسیم کر لیا کریں گے، مگر جب پلاٹ خرید لیا تو اس ساتھی کی نیت بدل گئی اور اسکول بنانے سے انکار کردیا اور یہ کہا کہ یہ پلاٹ آپ لوگ میرے کھاتے میں لکھ لیں اور یہ پلاٹ میرا ہو گیا، کیا میرے ساتھی کا یہ عمل درست ہے؟ اَز  راہِ  کرم قرآن و سنت کی روشنی میں جواب عنایت فرمائیں !
جواب: صورتِ  مسئولہ میں اگر واقعتًا  سائل  کا بیان درست ہے تو  سائل کے ساتھی کا مذکورہ عمل شرعًا  درست  نہیں ہے۔              باقی مذکورہ  پلاٹ کے خریدنے میں  چوں کہ تینوں شرکاء نے پیسے  ملائے ہیں اس لیے تینوں شرکاء  اپنے اپنے حصے  کے بقدر اس کے مالک ہیں،تینوں میں سے کوئی ایک شریک بھی دوسرے شرکاء کی رضامندی کے بغیر  اس پلاٹ کو اپنے کھاتے میں لکھوانے سے  اس  پورے پلاٹ کا مالک نہیں بنے گا۔المبسوط للسرخسی میں  ہے:"(ثم) الشركة نوعان: شركة الملك و شركة العقد. (فشركة الملك) أن يشترك رجلان في ملك مال، وذلك نوعان: ثابت بغير فعلهما كالميراث، وثابت بفعلهما، وذلك بقبول الشراء، أو الصدقة أو الوصية. والحكم واحد، وهو أن ما يتولد من الزيادة يكون مشتركا بينهما بقدر الملك، وكل واحد منهما بمنزلة الأجنبي في التصرف في نصيب صاحبه."(كتاب الشركة،ج:11،ص:151،ط:دار المعرفۃ،بیروت)فقط واللہ اعلم

عنوان: ملازم کا غلط بیانی کرکے افسر سے اضافی رقم لینا
سوال: میرے شوہر کو ان کے باس نے کچھ کام کروانے کا کہا،  جو انہوں نے کسی سے کم دام میں کروا دیا،  لیکن اپنے باس کو زیادہ بتائے۔ جو اس سے کمائی ہوئی وہ حلال ہوئی؟
جواب: صورتِ مسئولہ  میں اگر آپ کے شوہر نے اپنے افسر کو  زیادہ پیسے بتا کر وصول کر لیے جب کہ انہوں نے کسی اور سے مذکورہ کام کم پیسوں میں کروایا تھا تو یہ اضافی رقم جو  انہوں نے اپنے افسر سے وصول کی ہے،  اس کا استعمال  ان کے لیے جائز  نہیں ہے، ان پر لازم ہے کہ یہ رقم اس افسر کو واپس کریں۔بدائع  الصنائع میں ہے:"وَإِنْ اشْتَرَى جَارِيَةً بِثَمَانِمِائَةِ دِرْهَمٍ، وَمِثْلُهَا يُشْتَرَى بِأَلْفٍ، لَزِمَ الْمُوَكِّلَ؛ لِأَنَّ الْخِلَافَ إلَى خَيْرٍ لَا يَكُونُ خِلَافًا مَعْنًى".(بدائع الصنائع، كتاب الوكالة، فصل في بيان حكم التوكيل 6/29، دار الكتب العلمية)در مختار میں ہے:"(ولو وكله بشراء شيء بعينه) ... (لايشتريه نفسه) ولا لموكل آخر بالأولى (عند غيبته حيث لم يكن مخالفًا دفعًا للغرر) فلو اشتراه بغير النقود (أو بخلاف ما سمي) المؤكل (له من الثمن وقع) الشراء (للوكيل) لمخالفته أمره وينعزل في ضمن المخالفة عيني (وإن) بشراء شيء (بغير عينه فالشراء للوكيل إلا إذا نواه للموكل) وقت الشراء (أو شراه بماله) أي بمال المؤكل، ولو تكاذبا في النية حكم بالنقد إجماعًا".(كتاب الوكالة 5/517، ط: سعيد)فقط واللہ اعلم

عنوان: بازار سے سامان لا کر منافع کے ساتھ فروخت کرنا
سوال: میرا اپنا پارلر کا کام ہے،  اور لوگ مجھ سے میک اپ کا سامان منگواتے ہیں،  میں اپنے پیسوں سے بازار سے خرید کر لاتی ہوں اور پھر میں کچھ منافع پر آگے بیچ دیتی ہوں توکیا یہ منافع جائز ہے؟
جواب: آپ جن  لوگوں کے لیے بازار سے سامان لے کر آتی ہیں  اگر ان لوگوں کو معلوم ہے کہ  آپ منافع  رکھ  کر سامان آگے فروخت کرتی ہیں  یا آپ کے بارے میں یہ بات معروف و مشہور ہے کہ آپ منافع کے ساتھ یہ کام کرتی ہیں تو آپ کے لیے یہ منافع حلال ہو گا،  لیکن اگر اُن لوگوں کا خیال یہ ہو کہ آپ منافع رکھے بغیر  بطورِ وکیل اُن کے لیے سامان لے کر آتی ہیں  تو ایسی صورت میں ضروری ہو گا کہ آپ اُن کو اس بات سے آگاہ کر دیں کہ میں منافع رکھ کر سامان فروخت کرتی ہوں، پھر آپ کے لیے منافع حلال ہو گا۔درر الحکام فی شرح مجلۃ الاحکام میں ہے:"(إذا شرطت الأجرة في الوكالة وأوفاها الوكيل استحق الأجرة، وإن لم تشترط ولم يكن الوكيل ممن يخدم بالأجرة كان متبرعا. فليس له أن يطالب بالأجرة) يستحق في الإجارة الصحيحة الأجرة المسمى. وفي الفاسدة أجر المثل ...لكن إذا لم يشترط في الوكالة أجرة ولم يكن الوكيل ممن يخدم بالأجرة كان متبرعا، وليس له أن يطلب أجرة. أما إذا كان ممن يخدم بالأجرة يأخذ أجر المثل ولو لم تشترط له أجرة".(الکتاب الحادی عشر الوکالة، الباب الثالث،الفصل االاول،المادة:۱۴۶۷ ،ج:۳؍۵۷۳،ط:دارالجیل)فقط واللہ اعلم

عنوان: وکیل بالشراء کا بیع بالتعاطی کرنا
سوال: کیا وکیل بالشراء بیع بالتعاطی کر سکتا ہے؟
جواب:
وکیل بالشراء کا بیع بالتعاطی کرنا جائز ہے  اس لیے کہ خرید و فروخت میں اصل یہ ہے کہ دونوں طرف سے رضامندی سے سودا کیا جائے اور وہ تعاطی میں پایا جاتا ہے، چاہے خریدنے والا خود خریدے یا اس کا وکیل خریدے۔الهداية في شرح بداية المبتدي (3 / 142):"ومن قال لآخر: بعني هذا العبد لفلان فباعه ثم أنكر أن يكون فلان أمره ثم جاء فلان وقال: أنا أمرته بذلك فإن فلانا يأخذه"؛ لأن قوله السابق إقرار منه بالوكالة عنه فلاينفعه الإنكار اللاحق. "فإن قال فلان: لم آمره لم يكن له"؛ لأن الإقرار يرتد برده "إلا أن يسلمه المشترى له فيكون بيعا عنه وعليه العهدة"؛ لأنه صار مشتريا بالتعاطي، كمن اشترى لغيره بغير أمره حتى لزمه ثم سلمه المشترى له."بدائع الصنائع في ترتيب الشرائع (5 / 134):" وحقيقة المبادلة بالتعاطي وهو الأخذ والإعطاء، وإنما قول البيع والشراء دليل عليهما، والدليل عليه قوله - عز وجل - {إلا أن تكون تجارة عن تراض منكم} [النساء: 29]فقط واللہ اعلم

Reference: Reference: Surah An-Nisa, Ayah 29 | : سورۃ النساء، آیت نمبر 29 حوالہ